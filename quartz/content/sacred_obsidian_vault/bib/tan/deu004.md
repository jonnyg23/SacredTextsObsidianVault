<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu004.htm">Polyglot</a> 
 <a href="../kjv/deu004.htm">KJV</a> 
 <a href="../sep/deu004.htm">Sep</a> 
 <a href="../vul/deu004.htm">Vul</a> 
 
 <br>
 <br><a href="deu.htm">Deuteronomy (Devarim) Index</a><br>
  
 <a href="deu003.htm">Previous</a> 
 <a href="deu005.htm">Next</a> 
 </center>
 <hr>
 
 <h3 align="CENTER">Tanach (Hebrew): Deuteronomy (Devarim) Chapter 4</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וְעַתָּ֣ה יִשְׂרָאֵ֗ל שְׁמַ֤ע אֶל־הַֽחֻקִּים֙ וְאֶל־הַמִּשְׁפָּטִ֔ים אֲשֶׁ֧ר אָֽנֹכִ֛י מְלַמֵּ֥ד אֶתְכֶ֖ם לַעֲשׂ֑וֹת לְמַ֣עַן תִּֽחְי֗וּ וּבָאתֶם֙ וִֽירִשְׁתֶּ֣ם אֶת־הָאָ֔רֶץ אֲשֶׁ֧ר יְהוָ֛ה אֱלֹהֵ֥י אֲבֹתֵיכֶ֖ם נֹתֵ֥ן לָכֶֽם׃ </span></p>
 <p align="RIGHT"><span lang="he">‎<a name="002">2</a> ‏לֹ֣א תֹסִ֗פוּ עַל־הַדָּבָר֙ אֲשֶׁ֤ר אָנֹכִי֙ מְצַוֶּ֣ה אֶתְכֶ֔ם וְלֹ֥א תִגְרְע֖וּ מִמֶּ֑נּוּ לִשְׁמֹ֗ר אֶת־מִצְוֹת֙ יְהוָ֣ה אֱלֹֽהֵיכֶ֔ם אֲשֶׁ֥ר אָנֹכִ֖י מְצַוֶּ֥ה אֶתְכֶֽם׃ </span></p>
 <p align="RIGHT"><span lang="he">‎<a name="003">3</a> ‏עֵֽינֵיכֶם֙ הָֽרֹאֹ֔ת אֵ֛ת אֲשֶׁר־עָשָׂ֥ה יְהוָ֖ה בְּבַ֣עַל פְּע֑וֹר כִּ֣י כָל־הָאִ֗ישׁ אֲשֶׁ֤ר הָלַךְ֙ אַחֲרֵ֣י בַֽעַל־פְּע֔וֹר הִשְׁמִיד֛וֹ יְהוָ֥ה אֱלֹהֶ֖יךָ מִקִּרְבֶּֽךָ׃ </span></p>
 <p align="RIGHT"><span lang="he">‎<a name="004">4</a> ‏וְאַתֶּם֙ הַדְּבֵקִ֔ים בַּיהוָ֖ה אֱלֹהֵיכֶ֑ם חַיִּ֥ים כֻּלְּכֶ֖ם הַיּֽוֹם׃ </span></p>
 <p align="RIGHT"><span lang="he">‎<a name="005">5</a> ‏רְאֵ֣ה׀ לִמַּ֣דְתִּי אֶתְכֶ֗ם חֻקִּים֙ וּמִשְׁפָּטִ֔ים כַּאֲשֶׁ֥ר צִוַּ֖נִי יְהוָ֣ה אֱלֹהָ֑י לַעֲשׂ֣וֹת כֵּ֔ן בְּקֶ֣רֶב הָאָ֔רֶץ אֲשֶׁ֥ר אַתֶּ֛ם בָּאִ֥ים שָׁ֖מָּה לְרִשְׁתָּֽהּ׃ </span></p>
 <p align="RIGHT"><span lang="he">‎<a name="006">6</a> ‏וּשְׁמַרְתֶּם֮ וַעֲשִׂיתֶם֒ כִּ֣י הִ֤וא חָכְמַתְכֶם֙ וּבִ֣ינַתְכֶ֔ם לְעֵינֵ֖י הָעַמִּ֑ים אֲשֶׁ֣ר יִשְׁמְע֗וּן אֵ֚ת כָּל־הַחֻקִּ֣ים הָאֵ֔לֶּה וְאָמְר֗וּ רַ֚ק עַם־חָכָ֣ם וְנָב֔וֹן הַגּ֥וֹי הַגָּד֖וֹל הַזֶּֽה׃ </span></p>
 <p align="RIGHT"><span lang="he">‎<a name="007">7</a> ‏כִּ֚י מִי־ג֣וֹי גָּד֔וֹל אֲשֶׁר־ל֥וֹ אֱלֹהִ֖ים קְרֹבִ֣ים אֵלָ֑יו כַּיהוָ֣ה אֱלֹהֵ֔ינוּ בְּכָל־קָרְאֵ֖נוּ אֵלָֽיו׃ </span></p>
 <p align="RIGHT"><span lang="he">‎<a name="008">8</a> ‏וּמִי֙ גּ֣וֹי גָּד֔וֹל אֲשֶׁר־ל֛וֹ חֻקִּ֥ים וּמִשְׁפָּטִ֖ים צַדִּיקִ֑ם כְּכֹל֙ הַתּוֹרָ֣ה הַזֹּ֔את אֲשֶׁ֧ר אָנֹכִ֛י נֹתֵ֥ן לִפְנֵיכֶ֖ם הַיּֽוֹם׃ </span></p>
 <p align="RIGHT"><span lang="he">‎<a name="009">9</a> ‏רַ֡ק הִשָּׁ֣מֶר לְךָ֩ וּשְׁמֹ֨ר נַפְשְׁךָ֜ מְאֹ֗ד פֶּן־תִּשְׁכַּ֨ח אֶת־הַדְּבָרִ֜ים אֲשֶׁר־רָא֣וּ עֵינֶ֗יךָ וּפֶן־יָס֙וּרוּ֙ מִלְּבָ֣בְךָ֔ כֹּ֖ל יְמֵ֣י חַיֶּ֑יךָ וְהוֹדַעְתָּ֥ם לְבָנֶ֖יךָ וְלִבְנֵ֥י בָנֶֽיךָ׃ </span></p>
 <p align="RIGHT"><span lang="he">‎<a name="010">10</a> ‏י֗וֹם אֲשֶׁ֨ר עָמַ֜דְתָּ לִפְנֵ֨י יְהוָ֣ה אֱלֹהֶיךָ֮ בְּחֹרֵב֒ בֶּאֱמֹ֨ר יְהוָ֜ה אֵלַ֗י הַקְהֶל־לִי֙ אֶת־הָעָ֔ם וְאַשְׁמִעֵ֖ם אֶת־דְּבָרָ֑י אֲשֶׁ֨ר יִלְמְד֜וּן לְיִרְאָ֣ה אֹתִ֗י כָּל־הַיָּמִים֙ אֲשֶׁ֨ר הֵ֤ם חַיִּים֙ עַל־הָ֣אֲדָמָ֔ה וְאֶת־בְּנֵיהֶ֖ם יְלַמֵּדֽוּן׃ </span></p>
 <p align="RIGHT"><span lang="he">‎<a name="011">11</a> ‏וַתִּקְרְב֥וּן וַתַּֽעַמְד֖וּן תַּ֣חַת הָהָ֑ר וְהָהָ֞ר בֹּעֵ֤ר בָּאֵשׁ֙ עַד־לֵ֣ב הַשָּׁמַ֔יִם חֹ֖שֶׁךְ עָנָ֥ן וַעֲרָפֶֽל׃ </span></p>
 <p align="RIGHT"><span lang="he">‎<a name="012">12</a> ‏וַיְדַבֵּ֧ר יְהוָ֛ה אֲלֵיכֶ֖ם מִתּ֣וֹךְ הָאֵ֑שׁ ק֤וֹל דְּבָרִים֙ אַתֶּ֣ם שֹׁמְעִ֔ים וּתְמוּנָ֛ה אֵינְכֶ֥ם רֹאִ֖ים זוּלָתִ֥י קֽוֹל׃ </span></p>
 <p align="RIGHT"><span lang="he">‎<a name="013">13</a> ‏וַיַּגֵּ֨ד לָכֶ֜ם אֶת־בְּרִית֗וֹ אֲשֶׁ֨ר צִוָּ֤ה אֶתְכֶם֙ לַעֲשׂ֔וֹת עֲשֶׂ֖רֶת הַדְּבָרִ֑ים וַֽיִּכְתְּבֵ֔ם עַל־שְׁנֵ֖י לֻח֥וֹת אֲבָנִֽים׃ </span></p>
 <p align="RIGHT"><span lang="he">‎<a name="014">14</a> ‏וְאֹתִ֞י צִוָּ֤ה יְהוָה֙ בָּעֵ֣ת הַהִ֔וא לְלַמֵּ֣ד אֶתְכֶ֔ם חֻקִּ֖ים וּמִשְׁפָּטִ֑ים לַעֲשֹׂתְכֶ֣ם אֹתָ֔ם בָּאָ֕רֶץ אֲשֶׁ֥ר אַתֶּ֛ם עֹבְרִ֥ים שָׁ֖מָּה לְרִשְׁתָּֽהּ׃ </span></p>
 <p align="RIGHT"><span lang="he">‎<a name="015">15</a> ‏וְנִשְׁמַרְתֶּ֥ם מְאֹ֖ד לְנַפְשֹׁתֵיכֶ֑ם כִּ֣י לֹ֤א רְאִיתֶם֙ כָּל־תְּמוּנָ֔ה בְּי֗וֹם דִּבֶּ֨ר יְהוָ֧ה אֲלֵיכֶ֛ם בְּחֹרֵ֖ב מִתּ֥וֹךְ הָאֵֽשׁ׃ </span></p>
 <p align="RIGHT"><span lang="he">‎<a name="016">16</a> ‏פֶּ֨ן־תַּשְׁחִת֔וּן וַעֲשִׂיתֶ֥ם לָכֶ֛ם פֶּ֖סֶל תְּמוּנַ֣ת כָּל־סָ֑מֶל תַּבְנִ֥ית זָכָ֖ר א֥וֹ נְקֵבָֽה׃ </span></p>
 <p align="RIGHT"><span lang="he">‎<a name="017">17</a> ‏תַּבְנִ֕ית כָּל־בְּהֵמָ֖ה אֲשֶׁ֣ר בָּאָ֑רֶץ תַּבְנִית֙ כָּל־צִפּ֣וֹר כָּנָ֔ף אֲשֶׁ֥ר תָּע֖וּף בַּשָּׁמָֽיִם׃ </span></p>
 <p align="RIGHT"><span lang="he">‎<a name="018">18</a> ‏תַּבְנִ֕ית כָּל־רֹמֵ֖שׂ בָּאֲדָמָ֑ה תַּבְנִ֛ית כָּל־דָּגָ֥ה אֲשֶׁר־בַּמַּ֖יִם מִתַּ֥חַת לָאָֽרֶץ׃ </span></p>
 <p align="RIGHT"><span lang="he">‎<a name="019">19</a> ‏וּפֶן־תִּשָּׂ֨א עֵינֶ֜יךָ הַשָּׁמַ֗יְמָה וְֽ֠רָאִיתָ אֶת־הַשֶּׁ֨מֶשׁ וְאֶת־הַיָּרֵ֜חַ וְאֶת־הַכּֽוֹכָבִ֗ים כֹּ֚ל צְבָ֣א הַשָּׁמַ֔יִם וְנִדַּחְתָּ֛ וְהִשְׁתַּחֲוִ֥יתָ לָהֶ֖ם וַעֲבַדְתָּ֑ם אֲשֶׁ֨ר חָלַ֜ק יְהוָ֤ה אֱלֹהֶ֙יךָ֙ אֹתָ֔ם לְכֹל֙ הָֽעַמִּ֔ים תַּ֖חַת כָּל־הַשָּׁמָֽיִם׃ </span></p>
 <p align="RIGHT"><span lang="he">‎<a name="020">20</a> ‏וְאֶתְכֶם֙ לָקַ֣ח יְהוָ֔ה וַיּוֹצִ֥א אֶתְכֶ֛ם מִכּ֥וּר הַבַּרְזֶ֖ל מִמִּצְרָ֑יִם לִהְי֥וֹת ל֛וֹ לְעַ֥ם נַחֲלָ֖ה כַּיּ֥וֹם הַזֶּֽה׃ </span></p>
 <p align="RIGHT"><span lang="he">‎<a name="021">21</a> ‏וַֽיהוָ֥ה הִתְאַנֶּף־בִּ֖י עַל־דִּבְרֵיכֶ֑ם וַיִּשָּׁבַ֗ע לְבִלְתִּ֤י עָבְרִי֙ אֶת־הַיַּרְדֵּ֔ן וּלְבִלְתִּי־בֹא֙ אֶל־הָאָ֣רֶץ הַטּוֹבָ֔ה אֲשֶׁר֙ יְהוָ֣ה אֱלֹהֶ֔יךָ נֹתֵ֥ן לְךָ֖ נַחֲלָֽה׃ </span></p>
 <p align="RIGHT"><span lang="he">‎<a name="022">22</a> ‏כִּ֣י אָנֹכִ֥י מֵת֙ בָּאָ֣רֶץ הַזֹּ֔את אֵינֶ֥נִּי עֹבֵ֖ר אֶת־הַיַּרְדֵּ֑ן וְאַתֶּם֙ עֹֽבְרִ֔ים וִֽירִשְׁתֶּ֕ם אֶת־הָאָ֥רֶץ הַטּוֹבָ֖ה הַזֹּֽאת׃ </span></p>
 <p align="RIGHT"><span lang="he">‎<a name="023">23</a> ‏הִשָּׁמְר֣וּ לָכֶ֗ם פֶּֽן־תִּשְׁכְּחוּ֙ אֶת־בְּרִ֤ית יְהוָה֙ אֱלֹ֣הֵיכֶ֔ם אֲשֶׁ֥ר כָּרַ֖ת עִמָּכֶ֑ם וַעֲשִׂיתֶ֨ם לָכֶ֥ם פֶּ֙סֶל֙ תְּמ֣וּנַת כֹּ֔ל אֲשֶׁ֥ר צִוְּךָ֖ יְהוָ֥ה אֱלֹהֶֽיךָ׃ </span></p>
 <p align="RIGHT"><span lang="he">‎<a name="024">24</a> ‏כִּ֚י יְהוָ֣ה אֱלֹהֶ֔יךָ אֵ֥שׁ אֹכְלָ֖ה ה֑וּא אֵ֖ל קַנָּֽא׃ פ</span></p>
 <p align="RIGHT"><span lang="he">‎<a name="025">25</a> ‏כִּֽי־תוֹלִ֤יד בָּנִים֙ וּבְנֵ֣י בָנִ֔ים וְנוֹשַׁנְתֶּ֖ם בָּאָ֑רֶץ וְהִשְׁחַתֶּ֗ם וַעֲשִׂ֤יתֶם פֶּ֙סֶל֙ תְּמ֣וּנַת כֹּ֔ל וַעֲשִׂיתֶ֥ם הָרַ֛ע בְּעֵינֵ֥י יְהוָֽה־אֱלֹהֶ֖יךָ לְהַכְעִיסֽוֹ׃ </span></p>
 <p align="RIGHT"><span lang="he">‎<a name="026">26</a> ‏הַעִידֹתִי֩ בָכֶ֨ם הַיּ֜וֹם אֶת־הַשָּׁמַ֣יִם וְאֶת־הָאָ֗רֶץ כִּֽי־אָבֹ֣ד תֹּאבֵדוּן֮ מַהֵר֒ מֵעַ֣ל הָאָ֔רֶץ אֲשֶׁ֨ר אַתֶּ֜ם עֹבְרִ֧ים אֶת־הַיַּרְדֵּ֛ן שָׁ֖מָּה לְרִשְׁתָּ֑הּ לֹֽא־תַאֲרִיכֻ֤ן יָמִים֙ עָלֶ֔יהָ כִּ֥י הִשָּׁמֵ֖ד תִּשָּׁמֵדֽוּן׃ </span></p>
 <p align="RIGHT"><span lang="he">‎<a name="027">27</a> ‏וְהֵפִ֧יץ יְהוָ֛ה אֶתְכֶ֖ם בָּעַמִּ֑ים וְנִשְׁאַרְתֶּם֙ מְתֵ֣י מִסְפָּ֔ר בַּגּוֹיִ֕ם אֲשֶׁ֨ר יְנַהֵ֧ג יְהוָ֛ה אֶתְכֶ֖ם שָֽׁמָּה׃ </span></p>
 <p align="RIGHT"><span lang="he">‎<a name="028">28</a> ‏וַעֲבַדְתֶּם־שָׁ֣ם אֱלֹהִ֔ים מַעֲשֵׂ֖ה יְדֵ֣י אָדָ֑ם עֵ֣ץ וָאֶ֔בֶן אֲשֶׁ֤ר לֹֽא־יִרְאוּן֙ וְלֹ֣א יִשְׁמְע֔וּן וְלֹ֥א יֹֽאכְל֖וּן וְלֹ֥א יְרִיחֻֽן׃ </span></p>
 <p align="RIGHT"><span lang="he">‎<a name="029">29</a> ‏וּבִקַּשְׁתֶּ֥ם מִשָּׁ֛ם אֶת־יְהוָ֥ה אֱלֹהֶ֖יךָ וּמָצָ֑אתָ כִּ֣י תִדְרְשֶׁ֔נּוּ בְּכָל־לְבָבְךָ֖ וּבְכָל־נַפְשֶֽׁךָ׃ </span></p>
 <p align="RIGHT"><span lang="he">‎<a name="030">30</a> ‏בַּצַּ֣ר לְךָ֔ וּמְצָא֕וּךָ כֹּ֖ל הַדְּבָרִ֣ים הָאֵ֑לֶּה בְּאַחֲרִית֙ הַיָּמִ֔ים וְשַׁבְתָּ֙ עַד־יְהוָ֣ה אֱלֹהֶ֔יךָ וְשָׁמַעְתָּ֖ בְּקֹלֽוֹ׃ </span></p>
 <p align="RIGHT"><span lang="he">‎<a name="031">31</a> ‏כִּ֣י אֵ֤ל רַחוּם֙ יְהוָ֣ה אֱלֹהֶ֔יךָ לֹ֥א יַרְפְּךָ֖ וְלֹ֣א יַשְׁחִיתֶ֑ךָ וְלֹ֤א יִשְׁכַּח֙ אֶת־בְּרִ֣ית אֲבֹתֶ֔יךָ אֲשֶׁ֥ר נִשְׁבַּ֖ע לָהֶֽם׃ </span></p>
 <p align="RIGHT"><span lang="he">‎<a name="032">32</a> ‏כִּ֣י שְׁאַל־נָא֩ לְיָמִ֨ים רִֽאשֹׁנִ֜ים אֲשֶׁר־הָי֣וּ לְפָנֶ֗יךָ לְמִן־הַיּוֹם֙ אֲשֶׁר֩ בָּרָ֨א אֱלֹהִ֤ים׀ אָדָם֙ עַל־הָאָ֔רֶץ וּלְמִקְצֵ֥ה הַשָּׁמַ֖יִם וְעַד־קְצֵ֣ה הַשָּׁמָ֑יִם הֲנִֽהְיָ֗ה כַּדָּבָ֤ר הַגָּדוֹל֙ הַזֶּ֔ה א֖וֹ הֲנִשְׁמַ֥ע כָּמֹֽהוּ׃ </span></p>
 <p align="RIGHT"><span lang="he">‎<a name="033">33</a> ‏הֲשָׁ֣מַֽע עָם֩ ק֨וֹל אֱלֹהִ֜ים מְדַבֵּ֧ר מִתּוֹךְ־הָאֵ֛שׁ כַּאֲשֶׁר־שָׁמַ֥עְתָּ אַתָּ֖ה וַיֶּֽחִי׃ </span></p>
 <p align="RIGHT"><span lang="he">‎<a name="034">34</a> ‏א֣וֹ׀ הֲנִסָּ֣ה אֱלֹהִ֗ים לָ֠בוֹא לָקַ֨חַת ל֣וֹ גוֹי֮ מִקֶּ֣רֶב גּוֹי֒ בְּמַסֹּת֩ בְּאֹתֹ֨ת וּבְמוֹפְתִ֜ים וּבְמִלְחָמָ֗ה וּבְיָ֤ד חֲזָקָה֙ וּבִזְר֣וֹעַ נְטוּיָ֔ה וּבְמוֹרָאִ֖ים גְּדֹלִ֑ים כְּ֠כֹל אֲשֶׁר־עָשָׂ֨ה לָכֶ֜ם יְהוָ֧ה אֱלֹהֵיכֶ֛ם בְּמִצְרַ֖יִם לְעֵינֶֽיךָ׃ </span></p>
 <p align="RIGHT"><span lang="he">‎<a name="035">35</a> ‏אַתָּה֙ הָרְאֵ֣תָ לָדַ֔עַת כִּ֥י יְהוָ֖ה ה֣וּא הָאֱלֹהִ֑ים אֵ֥ין ע֖וֹד מִלְבַדּֽוֹ׃ </span></p>
 <p align="RIGHT"><span lang="he">‎<a name="036">36</a> ‏מִן־הַשָּׁמַ֛יִם הִשְׁמִֽיעֲךָ֥ אֶת־קֹל֖וֹ לְיַסְּרֶ֑ךָּ וְעַל־הָאָ֗רֶץ הֶרְאֲךָ֙ אֶת־אִשּׁ֣וֹ הַגְּדוֹלָ֔ה וּדְבָרָ֥יו שָׁמַ֖עְתָּ מִתּ֥וֹךְ הָאֵֽשׁ׃ </span></p>
 <p align="RIGHT"><span lang="he">‎<a name="037">37</a> ‏וְתַ֗חַת כִּ֤י אָהַב֙ אֶת־אֲבֹתֶ֔יךָ וַיִּבְחַ֥ר בְּזַרְע֖וֹ אַחֲרָ֑יו וַיּוֹצִֽאֲךָ֧ בְּפָנָ֛יו בְּכֹח֥וֹ הַגָּדֹ֖ל מִמִּצְרָֽיִם׃ </span></p>
 <p align="RIGHT"><span lang="he">‎<a name="038">38</a> ‏לְהוֹרִ֗ישׁ גּוֹיִ֛ם גְּדֹלִ֧ים וַעֲצֻמִ֛ים מִמְּךָ֖ מִפָּנֶ֑יךָ לַהֲבִֽיאֲךָ֗ לָֽתֶת־לְךָ֧ אֶת־אַרְצָ֛ם נַחֲלָ֖ה כַּיּ֥וֹם הַזֶּֽה׃ </span></p>
 <p align="RIGHT"><span lang="he">‎<a name="039">39</a> ‏וְיָדַעְתָּ֣ הַיּ֗וֹם וַהֲשֵׁבֹתָ֮ אֶל־לְבָבֶךָ֒ כִּ֤י יְהוָה֙ ה֣וּא הָֽאֱלֹהִ֔ים בַּשָּׁמַ֣יִם מִמַּ֔עַל וְעַל־הָאָ֖רֶץ מִתָּ֑חַת אֵ֖ין עֽוֹד׃ </span></p>
 <p align="RIGHT"><span lang="he">‎<a name="040">40</a> ‏וְשָׁמַרְתָּ֞ אֶת־חֻקָּ֣יו וְאֶת־מִצְוֹתָ֗יו אֲשֶׁ֨ר אָנֹכִ֤י מְצַוְּךָ֙ הַיּ֔וֹם אֲשֶׁר֙ יִיטַ֣ב לְךָ֔ וּלְבָנֶ֖יךָ אַחֲרֶ֑יךָ וּלְמַ֨עַן תַּאֲרִ֤יךְ יָמִים֙ עַל־הָ֣אֲדָמָ֔ה אֲשֶׁ֨ר יְהוָ֧ה אֱלֹהֶ֛יךָ נֹתֵ֥ן לְךָ֖ כָּל־הַיָּמִֽים׃ פ</span></p>
 <p align="RIGHT"><span lang="he">‎<a name="041">41</a> ‏אָ֣ז יַבְדִּ֤יל מֹשֶׁה֙ שָׁלֹ֣שׁ עָרִ֔ים בְּעֵ֖בֶר הַיַּרְדֵּ֑ן מִזְרְחָ֖ה שָֽׁמֶשׁ׃ </span></p>
 <p align="RIGHT"><span lang="he">‎<a name="042">42</a> ‏לָנֻ֨ס שָׁ֜מָּה רוֹצֵ֗חַ אֲשֶׁ֨ר יִרְצַ֤ח אֶת־רֵעֵ֙הוּ֙ בִּבְלִי־דַ֔עַת וְה֛וּא לֹא־שֹׂנֵ֥א ל֖וֹ מִתְּמ֣וֹל שִׁלְשׁ֑וֹם וְנָ֗ס אֶל־אַחַ֛ת מִן־הֶעָרִ֥ים הָאֵ֖ל וָחָֽי׃ </span></p>
 <p align="RIGHT"><span lang="he">‎<a name="043">43</a> ‏אֶת־בֶּ֧צֶר בַּמִּדְבָּ֛ר בְּאֶ֥רֶץ הַמִּישֹׁ֖ר לָרֻֽאוּבֵנִ֑י<font color="red"><sup>1</sup></font> וְאֶת־רָאמֹ֤ת בַּגִּלְעָד֙ לַגָּדִ֔י וְאֶת־גּוֹלָ֥ן בַּבָּשָׁ֖ן לַֽמְנַשִּֽׁי׃ </span></p>
 <p align="RIGHT"><span lang="he">‎<a name="044">44</a> ‏וְזֹ֖את הַתּוֹרָ֑ה אֲשֶׁר־שָׂ֣ם מֹשֶׁ֔ה לִפְנֵ֖י בְּנֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="045">45</a> ‏אֵ֚לֶּה הָֽעֵדֹ֔ת וְהַֽחֻקִּ֖ים וְהַמִּשְׁפָּטִ֑ים אֲשֶׁ֨ר דִּבֶּ֤ר מֹשֶׁה֙ אֶל־בְּנֵ֣י יִשְׂרָאֵ֔ל בְּצֵאתָ֖ם מִמִּצְרָֽיִם׃ </span></p>
 <p align="RIGHT"><span lang="he">‎<a name="046">46</a> ‏בְּעֵ֨בֶר הַיַּרְדֵּ֜ן בַּגַּ֗יְא מ֚וּל בֵּ֣ית פְּע֔וֹר בְּאֶ֗רֶץ סִיחֹן֙ מֶ֣לֶךְ הָֽאֱמֹרִ֔י אֲשֶׁ֥ר יוֹשֵׁ֖ב בְּחֶשְׁבּ֑וֹן אֲשֶׁ֨ר הִכָּ֤ה מֹשֶׁה֙ וּבְנֵֽי יִשְׂרָאֵ֔ל בְּצֵאתָ֖ם מִמִּצְרָֽיִם׃ </span></p>
 <p align="RIGHT"><span lang="he">‎<a name="047">47</a> ‏וַיִּֽירְשׁ֨וּ אֶת־אַרְצ֜וֹ וְאֶת־אֶ֣רֶץ׀ ע֣וֹג מֶֽלֶךְ־הַבָּשָׁ֗ן שְׁנֵי֙ מַלְכֵ֣י הָֽאֱמֹרִ֔י אֲשֶׁ֖ר בְּעֵ֣בֶר הַיַּרְדֵּ֑ן מִזְרַ֖ח שָֽׁמֶשׁ׃ </span></p>
 <p align="RIGHT"><span lang="he">‎<a name="048">48</a> ‏מֵעֲרֹעֵ֞ר אֲשֶׁ֨ר עַל־שְׂפַת־נַ֧חַל אַרְנֹ֛ן וְעַד־הַ֥ר שִׂיאֹ֖ן ה֥וּא חֶרְמֽוֹן׃ </span></p>
 <p align="RIGHT"><span lang="he">‎<a name="049">49</a> ‏וְכָל־הָ֨עֲרָבָ֜ה עֵ֤בֶר הַיַּרְדֵּן֙ מִזְרָ֔חָה וְעַ֖ד יָ֣ם הָעֲרָבָ֑ה תַּ֖חַת אַשְׁדֹּ֥ת הַפִּסְגָּֽה׃ פ</span></p>
 </td>
 <td width="50%">
 <p>1 wə‘atâ yiśərā’ēl šəm<sup>a</sup>‘ ’el-h<sup>a</sup>ḥuqqîm wə’el-hammišəpāṭîm ’ăšer ’ānōḵî məlammēḏ ’eṯəḵem l<sup>a</sup>‘ăśwōṯ ləm<sup>a</sup>‘an tiḥəyû ûḇā’ṯem wîrišətem ’eṯ-hā’āreṣ ’ăšer yəhwâ ’ĕlōhê ’ăḇōṯêḵem nōṯēn lāḵem: </p>
 <p>2 lō’ ṯōsifû ‘al-hadāḇār ’ăšer ’ānōḵî məṣaûeh ’eṯəḵem wəlō’ ṯiḡərə‘û mimmennû lišəmōr ’eṯ-miṣəwōṯ yəhwâ ’ĕlōhêḵem ’ăšer ’ānōḵî məṣaûeh ’eṯəḵem: </p>
 <p>3 ‘ênêḵem hārō’ōṯ ’ēṯ ’ăšer-‘āśâ yəhwâ bəḇ<sup>a</sup>‘al pə‘wōr kî ḵāl-hā’îš ’ăšer hālaḵə ’<sup>a</sup>ḥărê ḇ<sup>a</sup>‘al-pə‘wōr hišəmîḏwō yəhwâ ’ĕlōheyḵā miqqirəbeḵā: </p>
 <p>4 wə’atem hadəḇēqîm bayhwâ ’ĕlōhêḵem ḥayyîm kulləḵem hayywōm: </p>
 <p>5 rə’ēh| limmaḏətî ’eṯəḵem ḥuqqîm ûmišəpāṭîm ka’ăšer ṣiûanî yəhwâ ’ĕlōhāy l<sup>a</sup>‘ăśwōṯ kēn bəqereḇ hā’āreṣ ’ăšer ’atem bā’îm šāmmâ lərišətāh: </p>
 <p>6 ûšəmarətem w<sup>a</sup>‘ăśîṯem kî hiw’ ḥāḵəmaṯəḵem ûḇînaṯəḵem lə‘ênê hā‘ammîm ’ăšer yišəmə‘ûn ’ēṯ kāl-h<sup>a</sup>ḥuqqîm hā’ēlleh wə’āmərû raq ‘am-ḥāḵām wənāḇwōn hagwōy hagāḏwōl hazzeh: </p>
 <p>7 kî mî-ḡwōy gāḏwōl ’ăšer-lwō ’ĕlōhîm qərōḇîm ’ēlāyw kayhwâ ’ĕlōhênû bəḵāl-qārə’ēnû ’ēlāyw: </p>
 <p>8 ûmî gwōy gāḏwōl ’ăšer-lwō ḥuqqîm ûmišəpāṭîm ṣadîqim kəḵōl hatwōrâ hazzō’ṯ ’ăšer ’ānōḵî nōṯēn lifənêḵem hayywōm: </p>
 <p>9 raq hiššāmer ləḵā ûšəmōr nafəšəḵā mə’ōḏ pen-tišək<sup>a</sup>ḥ ’eṯ-hadəḇārîm ’ăšer-rā’û ‘êneyḵā ûfen-yāsûrû milləḇāḇəḵā kōl yəmê ḥayyeyḵā wəhwōḏ<sup>a</sup>‘ətām ləḇāneyḵā wəliḇənê ḇāneyḵā: </p>
 <p>10 ywōm ’ăšer ‘āmaḏətā lifənê yəhwâ ’ĕlōheyḵā bəḥōrēḇ be’ĕmōr yəhwâ ’ēlay haqəhel-lî ’eṯ-hā‘ām wə’ašəmi‘ēm ’eṯ-dəḇārāy ’ăšer yiləməḏûn ləyirə’â ’ōṯî kāl-hayyāmîm ’ăšer hēm ḥayyîm ‘al-hā’ăḏāmâ wə’eṯ-bənêhem yəlammēḏûn: </p>
 <p>11 watiqərəḇûn wat<sup>a</sup>‘aməḏûn t<sup>a</sup>ḥaṯ hâār wəhâār bō‘ēr bā’ēš ‘aḏ-lēḇ haššāmayim ḥōšeḵə ‘ānān w<sup>a</sup>‘ărāfel: </p>
 <p>12 wayəḏabēr yəhwâ ’ălêḵem mitwōḵə hā’ēš qwōl dəḇārîm ’atem šōmə‘îm ûṯəmûnâ ’ênəḵem rō’îm zûlāṯî qwōl: </p>
 <p>13 wayyagēḏ lāḵem ’eṯ-bərîṯwō ’ăšer ṣiûâ ’eṯəḵem l<sup>a</sup>‘ăśwōṯ ‘ăśereṯ hadəḇārîm wayyiḵətəḇēm ‘al-šənê luḥwōṯ ’ăḇānîm: </p>
 <p>14 wə’ōṯî ṣiûâ yəhwâ bā‘ēṯ hahiw’ ləlammēḏ ’eṯəḵem ḥuqqîm ûmišəpāṭîm l<sup>a</sup>‘ăśōṯəḵem ’ōṯām bā’āreṣ ’ăšer ’atem ‘ōḇərîm šāmmâ lərišətāh: </p>
 <p>15 wənišəmarətem mə’ōḏ lənafəšōṯêḵem kî lō’ rə’îṯem kāl-təmûnâ bəywōm diber yəhwâ ’ălêḵem bəḥōrēḇ mitwōḵə hā’ēš: </p>
 <p>16 pen-tašəḥiṯûn w<sup>a</sup>‘ăśîṯem lāḵem pesel təmûnaṯ kāl-sāmel taḇənîṯ zāḵār ’wō nəqēḇâ: </p>
 <p>17 taḇənîṯ kāl-bəhēmâ ’ăšer bā’āreṣ taḇənîṯ kāl-ṣipwōr kānāf ’ăšer tā‘ûf baššāmāyim: </p>
 <p>18 taḇənîṯ kāl-rōmēś bā’ăḏāmâ taḇənîṯ kāl-dāḡâ ’ăšer-bammayim mit<sup>a</sup>ḥaṯ lā’āreṣ: </p>
 <p>19 ûfen-tiśśā’ ‘êneyḵā haššāmayəmâ wərā’îṯā ’eṯ-haššemeš wə’eṯ-hayyārēḥa wə’eṯ-hakwōḵāḇîm kōl ṣəḇā’ haššāmayim wənid<sup>a</sup>ḥətā wəhišət<sup>a</sup>ḥăwîṯā lâem w<sup>a</sup>‘ăḇaḏətām ’ăšer ḥālaq yəhwâ ’ĕlōheyḵā ’ōṯām ləḵōl hā‘ammîm t<sup>a</sup>ḥaṯ kāl-haššāmāyim: </p>
 <p>20 wə’eṯəḵem lāq<sup>a</sup>ḥ yəhwâ wayywōṣi’ ’eṯəḵem mikûr habarəzel mimmiṣərāyim lihəywōṯ lwō lə‘am n<sup>a</sup>ḥălâ kayywōm hazzeh: </p>
 <p>21 wayhwâ hiṯə’annef-bî ‘al-diḇərêḵem wayyiššāḇ<sup>a</sup>‘ ləḇilətî ‘āḇərî ’eṯ-hayyarədēn ûləḇilətî-ḇō’ ’el-hā’āreṣ haṭṭwōḇâ ’ăšer yəhwâ ’ĕlōheyḵā nōṯēn ləḵā n<sup>a</sup>ḥălâ: </p>
 <p>22 kî ’ānōḵî mēṯ bā’āreṣ hazzō’ṯ ’ênennî ‘ōḇēr ’eṯ-hayyarədēn wə’atem ‘ōḇərîm wîrišətem ’eṯ-hā’āreṣ haṭṭwōḇâ hazzō’ṯ: </p>
 <p>23 hiššāmərû lāḵem pen-tišəkəḥû ’eṯ-bərîṯ yəhwâ ’ĕlōhêḵem ’ăšer kāraṯ ‘immāḵem w<sup>a</sup>‘ăśîṯem lāḵem pesel təmûnaṯ kōl ’ăšer ṣiûəḵā yəhwâ ’ĕlōheyḵā: </p>
 <p>24 kî yəhwâ ’ĕlōheyḵā ’ēš ’ōḵəlâ hû’ ’ēl qannā’: f</p>
 <p>25 kî-ṯwōlîḏ bānîm ûḇənê ḇānîm wənwōšanətem bā’āreṣ wəhišəḥatem w<sup>a</sup>‘ăśîṯem pesel təmûnaṯ kōl w<sup>a</sup>‘ăśîṯem hār<sup>a</sup>‘ bə‘ênê yəhwâ-’ĕlōheyḵā ləhaḵə‘îswō: </p>
 <p>26 h<sup>a</sup>‘îḏōṯî ḇāḵem hayywōm ’eṯ-haššāmayim wə’eṯ-hā’āreṣ kî-’āḇōḏ tō’ḇēḏûn mahēr mē‘al hā’āreṣ ’ăšer ’atem ‘ōḇərîm ’eṯ-hayyarədēn šāmmâ lərišətāh lō’-ṯa’ărîḵun yāmîm ‘āleyhā kî hiššāmēḏ tiššāmēḏûn: </p>
 <p>27 wəhēfîṣ yəhwâ ’eṯəḵem bā‘ammîm wənišə’arətem məṯê misəpār bagwōyim ’ăšer yənahēḡ yəhwâ ’eṯəḵem šāmmâ: </p>
 <p>28 w<sup>a</sup>‘ăḇaḏətem-šām ’ĕlōhîm m<sup>a</sup>‘ăśēh yəḏê ’āḏām ‘ēṣ wā’eḇen ’ăšer lō’-yirə’ûn wəlō’ yišəmə‘ûn wəlō’ yō’ḵəlûn wəlō’ yərîḥun: </p>
 <p>29 ûḇiqqašətem miššām ’eṯ-yəhwâ ’ĕlōheyḵā ûmāṣā’ṯā kî ṯiḏərəšennû bəḵāl-ləḇāḇəḵā ûḇəḵāl-nafəšeḵā: </p>
 <p>30 baṣṣar ləḵā ûməṣā’ûḵā kōl hadəḇārîm hā’ēlleh bə’<sup>a</sup>ḥărîṯ hayyāmîm wəšaḇətā ‘aḏ-yəhwâ ’ĕlōheyḵā wəšām<sup>a</sup>‘ətā bəqōlwō: </p>
 <p>31 kî ’ēl r<sup>a</sup>ḥûm yəhwâ ’ĕlōheyḵā lō’ yarəpəḵā wəlō’ yašəḥîṯeḵā wəlō’ yišək<sup>a</sup>ḥ ’eṯ-bərîṯ ’ăḇōṯeyḵā ’ăšer nišəb<sup>a</sup>‘ lâem: </p>
 <p>32 kî šə’al-nā’ ləyāmîm ri’šōnîm ’ăšer-hāyû ləfāneyḵā ləmin-hayywōm ’ăšer bārā’ ’ĕlōhîm| ’āḏām ‘al-hā’āreṣ ûləmiqəṣēh haššāmayim wə‘aḏ-qəṣēh haššāmāyim hănihəyâ kadāḇār hagāḏwōl hazzeh ’wō hănišəm<sup>a</sup>‘ kāmōhû: </p>
 <p>33 hăšām<sup>a</sup>‘ ‘ām qwōl ’ĕlōhîm məḏabēr mitwōḵə-hā’ēš ka’ăšer-šām<sup>a</sup>‘ətā ’atâ wayyeḥî: </p>
 <p>34 ’wō| hănissâ ’ĕlōhîm lāḇwō’ lāq<sup>a</sup>ḥaṯ lwō ḡwōy miqqereḇ gwōy bəmassōṯ bə’ōṯōṯ ûḇəmwōfəṯîm ûḇəmiləḥāmâ ûḇəyāḏ ḥăzāqâ ûḇizərwō‘a nəṭûyâ ûḇəmwōrā’îm gəḏōlîm kəḵōl ’ăšer-‘āśâ lāḵem yəhwâ ’ĕlōhêḵem bəmiṣərayim lə‘êneyḵā: </p>
 <p>35 ’atâ hārə’ēṯā lāḏ<sup>a</sup>‘aṯ kî yəhwâ hû’ hā’ĕlōhîm ’ên ‘wōḏ miləḇadwō: </p>
 <p>36 min-haššāmayim hišəmî‘ăḵā ’eṯ-qōlwō ləyassəreḵḵā wə‘al-hā’āreṣ herə’ăḵā ’eṯ-’iššwō hagəḏwōlâ ûḏəḇārāyw šām<sup>a</sup>‘ətā mitwōḵə hā’ēš: </p>
 <p>37 wəṯ<sup>a</sup>ḥaṯ kî ’âaḇ ’eṯ-’ăḇōṯeyḵā wayyiḇəḥar bəzarə‘wō ’<sup>a</sup>ḥărāyw wayywōṣi’ăḵā bəfānāyw bəḵōḥwō hagāḏōl mimmiṣərāyim: </p>
 <p>38 ləhwōrîš gwōyim gəḏōlîm w<sup>a</sup>‘ăṣumîm mimməḵā mipāneyḵā lahăḇî’ăḵā lāṯeṯ-ləḵā ’eṯ-’arəṣām n<sup>a</sup>ḥălâ kayywōm hazzeh: </p>
 <p>39 wəyāḏ<sup>a</sup>‘ətā hayywōm wahăšēḇōṯā ’el-ləḇāḇeḵā kî yəhwâ hû’ hā’ĕlōhîm baššāmayim mimm<sup>a</sup>‘al wə‘al-hā’āreṣ mitāḥaṯ ’ên ‘wōḏ: </p>
 <p>40 wəšāmarətā ’eṯ-ḥuqqāyw wə’eṯ-miṣəwōṯāyw ’ăšer ’ānōḵî məṣaûəḵā hayywōm ’ăšer yîṭaḇ ləḵā ûləḇāneyḵā ’<sup>a</sup>ḥăreyḵā ûləm<sup>a</sup>‘an ta’ărîḵə yāmîm ‘al-hā’ăḏāmâ ’ăšer yəhwâ ’ĕlōheyḵā nōṯēn ləḵā kāl-hayyāmîm: f</p>
 <p>41 ’āz yaḇədîl mōšeh šālōš ‘ārîm bə‘ēḇer hayyarədēn mizərəḥâ šāmeš: </p>
 <p>42 lānus šāmmâ rwōṣēḥa ’ăšer yirəṣ<sup>a</sup>ḥ ’eṯ-rē‘ēhû biḇəlî-ḏ<sup>a</sup>‘aṯ wəhû’ lō’-śōnē’ lwō mitəmwōl šiləšwōm wənās ’el-’<sup>a</sup>ḥaṯ min-he‘ārîm hā’ēl wāḥāy: </p>
 <p>43 ’eṯ-beṣer bammiḏəbār bə’ereṣ hammîšōr lāru’ûḇēnî<font color="red"><sup>1</sup></font> wə’eṯ-rā’mōṯ bagilə‘āḏ lagāḏî wə’eṯ-gwōlān babāšān lamənaššî: </p>
 <p>44 wəzō’ṯ hatwōrâ ’ăšer-śām mōšeh lifənê bənê yiśərā’ēl: </p>
 <p>45 ’ēlleh hā‘ēḏōṯ wəh<sup>a</sup>ḥuqqîm wəhammišəpāṭîm ’ăšer diber mōšeh ’el-bənê yiśərā’ēl bəṣē’ṯām mimmiṣərāyim: </p>
 <p>46 bə‘ēḇer hayyarədēn bagayə’ mûl bêṯ pə‘wōr bə’ereṣ sîḥōn meleḵə hā’ĕmōrî ’ăšer ywōšēḇ bəḥešəbwōn ’ăšer hikâ mōšeh ûḇənê yiśərā’ēl bəṣē’ṯām mimmiṣərāyim: </p>
 <p>47 wayyîrəšû ’eṯ-’arəṣwō wə’eṯ-’ereṣ| ‘wōḡ meleḵə-habāšān šənê maləḵê hā’ĕmōrî ’ăšer bə‘ēḇer hayyarədēn mizər<sup>a</sup>ḥ šāmeš: </p>
 <p>48 mē‘ărō‘ēr ’ăšer ‘al-śəfaṯ-n<sup>a</sup>ḥal ’arənōn wə‘aḏ-har śî’ōn hû’ ḥerəmwōn: </p>
 <p>49 wəḵāl-hā‘ărāḇâ ‘ēḇer hayyarədēn mizərāḥâ wə‘aḏ yām hā‘ărāḇâ t<sup>a</sup>ḥaṯ ’ašədōṯ hapisəgâ: f</p>
 </td>
 </tr></table>
 <p></p><hr>
 <center>
 <a href="deu005.htm">Next: Deuteronomy (Devarim) Chapter 5</a></center>
 </body>