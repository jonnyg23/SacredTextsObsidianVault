<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa018.htm">Polyglot</a> 
 <a href="../kjv/psa018.htm">KJV</a> 
 <a href="../sep/psa018.htm">Sep</a> 
 <a href="../vul/psa018.htm">Vul</a> 
 
 <br>
 <br><a href="psa.htm">Psalms (Tehilim) Index</a><br>
  
 <a href="psa017.htm">Previous</a> 
 <a href="psa019.htm">Next</a> 
 </center>
 <hr>
 
 <h3 align="CENTER">Tanach (Hebrew): Psalms (Tehilim) Chapter 18</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏לַמְנַצֵּ֤חַ׀ לְעֶ֥בֶד יְהוָ֗ה לְדָ֫וִ֥ד אֲשֶׁ֤ר דִּבֶּ֨ר׀ לַיהוָ֗ה אֶת־דִּ֭בְרֵי הַשִּׁירָ֣ה הַזֹּ֑את בְּי֤וֹם הִֽצִּיל־יְהוָ֘ה אוֹת֥וֹ מִכַּ֥ף כָּל־אֹ֝יְבָ֗יו וּמִיַּ֥ד שָׁאֽוּל׃ </span></p>
 <p align="RIGHT"><span lang="he">‎<a name="002">2</a> ‏וַיֹּאמַ֡ר אֶרְחָמְךָ֖ יְהוָ֣ה חִזְקִֽי׃ </span></p>
 <p align="RIGHT"><span lang="he">‎<a name="003">3</a> ‏יְהוָ֤ה׀ סַֽלְעִ֥י וּמְצוּדָתִ֗י וּמְפַ֫לְטִ֥י אֵלִ֣י צ֭וּרִי אֶֽחֱסֶה־בּ֑וֹ מָֽגִנִּ֥י וְקֶֽרֶן־יִ֝שְׁעִ֗י מִשְׂגַּבִּֽי׃ </span></p>
 <p align="RIGHT"><span lang="he">‎<a name="004">4</a> ‏מְ֭הֻלָּל אֶקְרָ֣א יְהוָ֑ה וּמִן־אֹ֝יְבַ֗י אִוָּשֵֽׁעַ׃ </span></p>
 <p align="RIGHT"><span lang="he">‎<a name="005">5</a> ‏אֲפָפ֥וּנִי חֶבְלֵי־מָ֑וֶת וְֽנַחֲלֵ֖י בְלִיַּ֣עַל יְבַֽעֲתֽוּנִי׃ </span></p>
 <p align="RIGHT"><span lang="he">‎<a name="006">6</a> ‏חֶבְלֵ֣י שְׁא֣וֹל סְבָב֑וּנִי קִ֝דְּמ֗וּנִי מ֣וֹקְשֵׁי מָֽוֶת׃ </span></p>
 <p align="RIGHT"><span lang="he">‎<a name="007">7</a> ‏בַּצַּר־לִ֤י׀ אֶֽקְרָ֣א יְהוָה֮ וְאֶל־אֱלֹהַ֪י אֲשַׁ֫וֵּ֥עַ יִשְׁמַ֣ע מֵהֵיכָל֣וֹ קוֹלִ֑י וְ֝שַׁוְעָתִ֗י לְפָנָ֤יו׀ תָּב֬וֹא בְאָזְנָֽיו׃ </span></p>
 <p align="RIGHT"><span lang="he">‎<a name="008">8</a> ‏וַתִּגְעַ֬שׁ וַתִּרְעַ֨שׁ׀ הָאָ֗רֶץ וּמוֹסְדֵ֣י הָרִ֣ים יִרְגָּ֑זוּ וַ֝יִּתְגָּֽעֲשׁ֗וּ כִּי־חָ֥רָה לֽוֹ׃ </span></p>
 <p align="RIGHT"><span lang="he">‎<a name="009">9</a> ‏עָ֘לָ֤ה עָשָׁ֨ן׀ בְּאַפּ֗וֹ וְאֵשׁ־מִפִּ֥יו תֹּאכֵ֑ל גֶּ֝חָלִ֗ים בָּעֲר֥וּ מִמֶּֽנּוּ׃ </span></p>
 <p align="RIGHT"><span lang="he">‎<a name="010">10</a> ‏וַיֵּ֣ט שָׁ֭מַיִם וַיֵּרַ֑ד וַ֝עֲרָפֶ֗ל תַּ֣חַת רַגְלָֽיו׃ </span></p>
 <p align="RIGHT"><span lang="he">‎<a name="011">11</a> ‏וַיִּרְכַּ֣ב עַל־כְּ֭רוּב וַיָּעֹ֑ף וַ֝יֵּ֗דֶא עַל־כַּנְפֵי־רֽוּחַ׃ </span></p>
 <p align="RIGHT"><span lang="he">‎<a name="012">12</a> ‏יָ֤שֶׁת חֹ֨שֶׁךְ׀ סִתְר֗וֹ סְבִֽיבוֹתָ֥יו סֻכָּת֑וֹ חֶשְׁכַת־מַ֝֗יִם עָבֵ֥י שְׁחָקִֽים׃ </span></p>
 <p align="RIGHT"><span lang="he">‎<a name="013">13</a> ‏מִנֹּ֗גַהּ נֶ֫גְדּ֥וֹ עָבָ֥יו עָבְר֑וּ בָּ֝רָ֗ד וְגַֽחֲלֵי־אֵֽשׁ׃ </span></p>
 <p align="RIGHT"><span lang="he">‎<a name="014">14</a> ‏וַיַּרְעֵ֬ם בַּשָּׁמַ֨יִם׀ יְֽהוָ֗ה וְ֭עֶלְיוֹן יִתֵּ֣ן קֹל֑וֹ בָּ֝רָ֗ד וְגַֽחֲלֵי־אֵֽשׁ׃ </span></p>
 <p align="RIGHT"><span lang="he">‎<a name="015">15</a> ‏וַיִּשְׁלַ֣ח חִ֭צָּיו וַיְפִיצֵ֑ם וּבְרָקִ֥ים רָ֝ב וַיְהֻמֵּֽם׃ </span></p>
 <p align="RIGHT"><span lang="he">‎<a name="016">16</a> ‏וַיֵּ֤רָא֨וּ׀ אֲפִ֥יקֵי מַ֗יִם וַֽיִּגָּלוּ֮ מוֹסְד֪וֹת תֵּ֫בֵ֥ל מִגַּעֲרָ֣תְךָ֣ יְהוָ֑ה מִ֝נִּשְׁמַ֗ת ר֣וּחַ אַפֶּֽךָ׃ </span></p>
 <p align="RIGHT"><span lang="he">‎<a name="017">17</a> ‏יִשְׁלַ֣ח מִ֭מָּרוֹם יִקָּחֵ֑נִי יַֽ֝מְשֵׁ֗נִי מִמַּ֥יִם רַבִּֽים׃ </span></p>
 <p align="RIGHT"><span lang="he">‎<a name="018">18</a> ‏יַצִּילֵ֗נִי מֵאֹיְבִ֥י עָ֑ז וּ֝מִשֹּׂנְאַ֗י כִּֽי־אָמְצ֥וּ מִמֶּֽנִּי׃ </span></p>
 <p align="RIGHT"><span lang="he">‎<a name="019">19</a> ‏יְקַדְּמ֥וּנִי בְיוֹם־אֵידִ֑י וַֽיְהִי־יְהוָ֖ה לְמִשְׁעָ֣ן לִֽי׃ </span></p>
 <p align="RIGHT"><span lang="he">‎<a name="020">20</a> ‏וַיּוֹצִיאֵ֥נִי לַמֶּרְחָ֑ב יְ֝חַלְּצֵ֗נִי כִּ֘י חָ֥פֵֽץ בִּֽי׃ </span></p>
 <p align="RIGHT"><span lang="he">‎<a name="021">21</a> ‏יִגְמְלֵ֣נִי יְהוָ֣ה כְּצִדְקִ֑י כְּבֹ֥ר יָ֝דַ֗י יָשִׁ֥יב לִֽי׃ </span></p>
 <p align="RIGHT"><span lang="he">‎<a name="022">22</a> ‏כִּֽי־שָׁ֭מַרְתִּי דַּרְכֵ֣י יְהוָ֑ה וְלֹֽא־רָ֝שַׁ֗עְתִּי מֵאֱלֹהָֽי׃ </span></p>
 <p align="RIGHT"><span lang="he">‎<a name="023">23</a> ‏כִּ֣י כָל־מִשְׁפָּטָ֣יו לְנֶגְדִּ֑י וְ֝חֻקֹּתָ֗יו לֹא־אָסִ֥יר מֶֽנִּי׃ </span></p>
 <p align="RIGHT"><span lang="he">‎<a name="024">24</a> ‏וָאֱהִ֣י תָמִ֣ים עִמּ֑וֹ וָ֝אֶשְׁתַּמֵּ֗ר מֵעֲוֹנִֽי׃ </span></p>
 <p align="RIGHT"><span lang="he">‎<a name="025">25</a> ‏וַיָּֽשֶׁב־יְהוָ֣ה לִ֣י כְצִדְקִ֑י כְּבֹ֥ר יָ֝דַ֗י לְנֶ֣גֶד עֵינָֽיו׃ </span></p>
 <p align="RIGHT"><span lang="he">‎<a name="026">26</a> ‏עִם־חָסִ֥יד תִּתְחַסָּ֑ד עִם־גְּבַ֥ר תָּ֝מִ֗ים תִּתַּמָּֽם׃ </span></p>
 <p align="RIGHT"><span lang="he">‎<a name="027">27</a> ‏עִם־נָבָ֥ר תִּתְבָּרָ֑ר וְעִם־עִ֝קֵּ֗שׁ תִּתְפַּתָּֽל׃ </span></p>
 <p align="RIGHT"><span lang="he">‎<a name="028">28</a> ‏כִּֽי־אַ֭תָּה עַם־עָנִ֣י תוֹשִׁ֑יעַ וְעֵינַ֖יִם רָמ֣וֹת תַּשְׁפִּֽיל׃ </span></p>
 <p align="RIGHT"><span lang="he">‎<a name="029">29</a> ‏כִּֽי־אַ֭תָּה תָּאִ֣יר נֵרִ֑י יְהוָ֥ה אֱ֝לֹהַ֗י יַגִּ֥יהַּ חָשְׁכִּֽי׃ </span></p>
 <p align="RIGHT"><span lang="he">‎<a name="030">30</a> ‏כִּֽי־בְ֭ךָ אָרֻ֣ץ גְּד֑וּד וּ֝בֵֽאלֹהַ֗י אֲדַלֶּג־שֽׁוּר׃ </span></p>
 <p align="RIGHT"><span lang="he">‎<a name="031">31</a> ‏הָאֵל֮ תָּמִ֪ים דַּ֫רְכּ֥וֹ אִמְרַֽת־יְהוָ֥ה צְרוּפָ֑ה מָגֵ֥ן ה֝֗וּא לְכֹ֤ל׀ הַחֹסִ֬ים בּֽוֹ׃ </span></p>
 <p align="RIGHT"><span lang="he">‎<a name="032">32</a> ‏כִּ֤י מִ֣י אֱ֭לוֹהַּ מִבַּלְעֲדֵ֣י יְהוָ֑ה וּמִ֥י צ֝֗וּר זוּלָתִ֥י אֱלֹהֵֽינוּ׃ </span></p>
 <p align="RIGHT"><span lang="he">‎<a name="033">33</a> ‏הָ֭אֵל הַמְאַזְּרֵ֣נִי חָ֑יִל וַיִּתֵּ֖ן תָּמִ֣ים דַּרְכִּֽי׃ </span></p>
 <p align="RIGHT"><span lang="he">‎<a name="034">34</a> ‏מְשַׁוֶּ֣ה רַ֭גְלַי כָּאַיָּל֑וֹת וְעַ֥ל בָּ֝מֹתַ֗י יַעֲמִידֵֽנִי׃ </span></p>
 <p align="RIGHT"><span lang="he">‎<a name="035">35</a> ‏מְלַמֵּ֣ד יָ֭דַי לַמִּלְחָמָ֑ה וְֽנִחֲתָ֥ה קֶֽשֶׁת־נְ֝חוּשָׁ֗ה זְרוֹעֹתָֽי׃ </span></p>
 <p align="RIGHT"><span lang="he">‎<a name="036">36</a> ‏וַתִּתֶּן־לִי֮ מָגֵ֪ן יִ֫שְׁעֶ֥ךָ וִֽימִינְךָ֥ תִסְעָדֵ֑נִי וְֽעַנְוַתְךָ֥ תַרְבֵּֽנִי׃ </span></p>
 <p align="RIGHT"><span lang="he">‎<a name="037">37</a> ‏תַּרְחִ֣יב צַעֲדִ֣י תַחְתָּ֑י וְלֹ֥א מָ֝עֲד֗וּ קַרְסֻלָּֽי׃ </span></p>
 <p align="RIGHT"><span lang="he">‎<a name="038">38</a> ‏אֶרְדּ֣וֹף א֭וֹיְבַי וְאַשִּׂיגֵ֑ם וְלֹֽא־אָ֝שׁוּב<font color="red"><sup>1</sup></font> עַד־כַּלּוֹתָֽם׃ </span></p>
 <p align="RIGHT"><span lang="he">‎<a name="039">39</a> ‏אֶ֭מְחָצֵם וְלֹא־יֻ֣כְלוּ ק֑וּם יִ֝פְּל֗וּ תַּ֣חַת רַגְלָֽי׃ </span></p>
 <p align="RIGHT"><span lang="he">‎<a name="040">40</a> ‏וַתְּאַזְּרֵ֣נִי חַ֭יִל לַמִּלְחָמָ֑ה תַּכְרִ֖יעַ קָמַ֣י תַּחְתָּֽי׃ </span></p>
 <p align="RIGHT"><span lang="he">‎<a name="041">41</a> ‏וְֽאֹיְבַ֗י נָתַ֣תָּה לִּ֣י עֹ֑רֶף וּ֝מְשַׂנְאַ֗י אַצְמִיתֵֽם׃ </span></p>
 <p align="RIGHT"><span lang="he">‎<a name="042">42</a> ‏יְשַׁוְּע֥וּ וְאֵין־מוֹשִׁ֑יעַ עַל־יְ֝הוָ֗ה וְלֹ֣א עָנָֽם׃ </span></p>
 <p align="RIGHT"><span lang="he">‎<a name="043">43</a> ‏וְֽאֶשְׁחָקֵ֗ם כְּעָפָ֥ר עַל־פְּנֵי־ר֑וּחַ כְּטִ֖יט חוּצ֣וֹת אֲרִיקֵֽם׃ </span></p>
 <p align="RIGHT"><span lang="he">‎<a name="044">44</a> ‏תְּפַלְּטֵנִי֮ מֵרִ֪יבֵ֫י עָ֥ם תְּ֭שִׂימֵנִי לְרֹ֣אשׁ גּוֹיִ֑ם עַ֖ם לֹא־יָדַ֣עְתִּי יַֽעַבְדֽוּנִי׃ </span></p>
 <p align="RIGHT"><span lang="he">‎<a name="045">45</a> ‏לְשֵׁ֣מַֽע אֹ֭זֶן יִשָּׁ֣מְעוּ לִ֑י בְּנֵֽי־נֵ֝כָ֗ר יְכַחֲשׁוּ־לִֽי׃ </span></p>
 <p align="RIGHT"><span lang="he">‎<a name="046">46</a> ‏בְּנֵי־נֵכָ֥ר יִבֹּ֑לוּ וְ֝יַחְרְג֗וּ מִֽמִּסְגְּרֽוֹתֵיהֶֽם׃ </span></p>
 <p align="RIGHT"><span lang="he">‎<a name="047">47</a> ‏חַי־יְ֭הוָה וּבָר֣וּךְ צוּרִ֑י וְ֝יָר֗וּם אֱלוֹהֵ֥י יִשְׁעִֽי׃ </span></p>
 <p align="RIGHT"><span lang="he">‎<a name="048">48</a> ‏הָאֵ֗ל הַנּוֹתֵ֣ן נְקָמ֣וֹת לִ֑י וַיַּדְבֵּ֖ר עַמִּ֣ים תַּחְתָּֽי׃ </span></p>
 <p align="RIGHT"><span lang="he">‎<a name="049">49</a> ‏מְפַלְּטִ֗י מֵאֹ֫יְבָ֥י אַ֣ף מִן־קָ֭מַי תְּרוֹמְמֵ֑נִי מֵאִ֥ישׁ חָ֝מָ֗ס תַּצִּילֵֽנִי׃ </span></p>
 <p align="RIGHT"><span lang="he">‎<a name="050">50</a> ‏עַל־כֵּ֤ן׀ אוֹדְךָ֖ בַגּוֹיִ֥ם׀ יְהוָ֑ה וּלְשִׁמְךָ֥ אֲזַמֵּֽרָה׃ </span></p>
 <p align="RIGHT"><span lang="he">‎<a name="051">51</a> ‏<font color="brown">מגדל</font> <font color="blue">מַגְדִּיל֮</font> יְשׁוּע֪וֹת מַ֫לְכּ֥וֹ וְעֹ֤שֶׂה חֶ֨סֶד׀ לִמְשִׁיח֗וֹ לְדָוִ֥ד וּלְזַרְע֗וֹ עַד־עוֹלָֽם׃ </span></p>
 </td>
 <td width="50%">
 <p>1 lamənaṣṣēḥa| lə‘eḇeḏ yəhwâ ləḏāwiḏ ’ăšer diber| layhwâ ’eṯ-diḇərê haššîrâ hazzō’ṯ bəywōm hiṣṣîl-yəhwâ ’wōṯwō mikaf kāl-’ōyəḇāyw ûmîyaḏ šā’ûl: </p>
 <p>2 wayyō’mar ’erəḥāməḵā yəhwâ ḥizəqî: </p>
 <p>3 yəhwâ| salə‘î ûməṣûḏāṯî ûməfaləṭî ’ēlî ṣûrî ’eḥĕseh-bwō māḡinnî wəqeren-yišə‘î miśəgabî: </p>
 <p>4 məhullāl ’eqərā’ yəhwâ ûmin-’ōyəḇay ’iûāšē‘a: </p>
 <p>5 ’ăfāfûnî ḥeḇəlê-māweṯ wən<sup>a</sup>ḥălê ḇəlîy<sup>a</sup>‘al yəḇ<sup>a</sup>‘ăṯûnî: </p>
 <p>6 ḥeḇəlê šə’wōl səḇāḇûnî qidəmûnî mwōqəšê māweṯ: </p>
 <p>7 baṣṣar-lî| ’eqərā’ yəhwâ wə’el-’ĕlōhay ’ăšaûē‘a yišəm<sup>a</sup>‘ mēhêḵālwō qwōlî wəšawə‘āṯî ləfānāyw| tāḇwō’ ḇə’āzənāyw: </p>
 <p>8 watiḡə‘aš watirə‘aš| hā’āreṣ ûmwōsəḏê hārîm yirəgāzû wayyiṯəgā‘ăšû kî-ḥārâ lwō: </p>
 <p>9 ‘ālâ ‘āšān| bə’apwō wə’ēš-mipîw tō’ḵēl geḥālîm bā‘ărû mimmennû: </p>
 <p>10 wayyēṭ šāmayim wayyēraḏ w<sup>a</sup>‘ărāfel t<sup>a</sup>ḥaṯ raḡəlāyw: </p>
 <p>11 wayyirəkaḇ ‘al-kərûḇ wayyā‘ōf wayyēḏe’ ‘al-kanəfê-rûḥa: </p>
 <p>12 yāšeṯ ḥōšeḵə| siṯərwō səḇîḇwōṯāyw sukāṯwō ḥešəḵaṯ-mayim ‘āḇê šəḥāqîm: </p>
 <p>13 minnōḡ<sup>a</sup>h neḡədwō ‘āḇāyw ‘āḇərû bārāḏ wəḡ<sup>a</sup>ḥălê-’ēš: </p>
 <p>14 wayyarə‘ēm baššāmayim| yəhwâ wə‘eləywōn yitēn qōlwō bārāḏ wəḡ<sup>a</sup>ḥălê-’ēš: </p>
 <p>15 wayyišəl<sup>a</sup>ḥ ḥiṣṣāyw wayəfîṣēm ûḇərāqîm rāḇ wayəhummēm: </p>
 <p>16 wayyērā’û| ’ăfîqê mayim wayyigālû mwōsəḏwōṯ tēḇēl mig<sup>a</sup>‘ărāṯəḵā yəhwâ minnišəmaṯ rûḥa ’apeḵā: </p>
 <p>17 yišəl<sup>a</sup>ḥ mimmārwōm yiqqāḥēnî yaməšēnî mimmayim rabîm: </p>
 <p>18 yaṣṣîlēnî mē’ōyəḇî ‘āz ûmiśśōnə’ay kî-’āməṣû mimmennî: </p>
 <p>19 yəqadəmûnî ḇəywōm-’êḏî wayəhî-yəhwâ ləmišə‘ān lî: </p>
 <p>20 wayywōṣî’ēnî lammerəḥāḇ yəḥalləṣēnî kî ḥāfēṣ bî: </p>
 <p>21 yiḡəməlēnî yəhwâ kəṣiḏəqî kəḇōr yāḏay yāšîḇ lî: </p>
 <p>22 kî-šāmarətî darəḵê yəhwâ wəlō’-rāš<sup>a</sup>‘ətî mē’ĕlōhāy: </p>
 <p>23 kî ḵāl-mišəpāṭāyw ləneḡədî wəḥuqqōṯāyw lō’-’āsîr mennî: </p>
 <p>24 wā’ĕhî ṯāmîm ‘immwō wā’ešətammēr mē‘ăwōnî: </p>
 <p>25 wayyāšeḇ-yəhwâ lî ḵəṣiḏəqî kəḇōr yāḏay ləneḡeḏ ‘ênāyw: </p>
 <p>26 ‘im-ḥāsîḏ tiṯəḥassāḏ ‘im-gəḇar tāmîm titammām: </p>
 <p>27 ‘im-nāḇār tiṯəbārār wə‘im-‘iqqēš tiṯəpatāl: </p>
 <p>28 kî-’atâ ‘am-‘ānî ṯwōšî‘a wə‘ênayim rāmwōṯ tašəpîl: </p>
 <p>29 kî-’atâ tā’îr nērî yəhwâ ’ĕlōhay yagîhha ḥāšəkî: </p>
 <p>30 kî-ḇəḵā ’āruṣ gəḏûḏ ûḇē’lōhay ’ăḏalleḡ-šûr: </p>
 <p>31 hā’ēl tāmîm darəkwō ’iməraṯ-yəhwâ ṣərûfâ māḡēn hû’ ləḵōl| h<sup>a</sup>ḥōsîm bwō: </p>
 <p>32 kî mî ’ĕlwōhha mibalə‘ăḏê yəhwâ ûmî ṣûr zûlāṯî ’ĕlōhênû: </p>
 <p>33 hā’ēl hamə’azzərēnî ḥāyil wayyitēn tāmîm darəkî: </p>
 <p>34 məšaûeh raḡəlay kā’ayyālwōṯ wə‘al bāmōṯay y<sup>a</sup>‘ămîḏēnî: </p>
 <p>35 məlammēḏ yāḏay lammiləḥāmâ wəniḥăṯâ qešeṯ-nəḥûšâ zərwō‘ōṯāy: </p>
 <p>36 watiten-lî māḡēn yišə‘eḵā wîmînəḵā ṯisə‘āḏēnî wə‘anəwaṯəḵā ṯarəbēnî: </p>
 <p>37 tarəḥîḇ ṣ<sup>a</sup>‘ăḏî ṯ<sup>a</sup>ḥətāy wəlō’ mā‘ăḏû qarəsullāy: </p>
 <p>38 ’erədwōf ’wōyəḇay wə’aśśîḡēm wəlō’-’āšûḇ<font color="red"><sup>1</sup></font> ‘aḏ-kallwōṯām: </p>
 <p>39 ’eməḥāṣēm wəlō’-yuḵəlû qûm yipəlû t<sup>a</sup>ḥaṯ raḡəlāy: </p>
 <p>40 watə’azzərēnî ḥayil lammiləḥāmâ taḵərî‘a qāmay t<sup>a</sup>ḥətāy: </p>
 <p>41 wə’ōyəḇay nāṯatâ llî ‘ōref ûməśanə’ay ’aṣəmîṯēm: </p>
 <p>42 yəšaûə‘û wə’ên-mwōšî‘a ‘al-yəhwâ wəlō’ ‘ānām: </p>
 <p>43 wə’ešəḥāqēm kə‘āfār ‘al-pənê-rûḥa kəṭîṭ ḥûṣwōṯ ’ărîqēm: </p>
 <p>44 təfalləṭēnî mērîḇê ‘ām təśîmēnî lərō’š gwōyim ‘am lō’-yāḏ<sup>a</sup>‘ətî y<sup>a</sup>‘aḇəḏûnî: </p>
 <p>45 ləšēm<sup>a</sup>‘ ’ōzen yiššāmə‘û lî bənê-nēḵār yəḵ<sup>a</sup>ḥăšû-lî: </p>
 <p>46 bənê-nēḵār yibōlû wəy<sup>a</sup>ḥərəḡû mimmisəgərwōṯêhem: </p>
 <p>47 ḥay-yəhwâ ûḇārûḵə ṣûrî wəyārûm ’ĕlwōhê yišə‘î: </p>
 <p>48 hā’ēl hannwōṯēn nəqāmwōṯ lî wayyaḏəbēr ‘ammîm t<sup>a</sup>ḥətāy: </p>
 <p>49 məfalləṭî mē’ōyəḇāy ’af min-qāmay tərwōməmēnî mē’îš ḥāmās taṣṣîlēnî: </p>
 <p>50 ‘al-kēn| ’wōḏəḵā ḇagwōyim| yəhwâ ûləšiməḵā ’ăzammērâ: </p>
 <p>51 <font color="brown">maḡədil</font> <font color="blue">maḡədîl</font> yəšû‘wōṯ maləkwō wə‘ōśeh ḥeseḏ| liməšîḥwō ləḏāwiḏ ûləzarə‘wō ‘aḏ-‘wōlām: </p>
 </td>
 </tr></table>
 <p></p><hr>
 <center>
 <a href="psa019.htm">Next: Psalms (Tehilim) Chapter 19</a></center>
 </body>