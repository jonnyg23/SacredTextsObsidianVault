<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze041.htm">Polyglot</a> 
 <a href="../kjv/eze041.htm">KJV</a> 
 <a href="../sep/eze041.htm">Sep</a> 
 <a href="../vul/eze041.htm">Vul</a> 
 
 <br>
 <br><a href="eze.htm">Ezekiel (Yechezqel) Index</a><br>
  
 <a href="eze040.htm">Previous</a> 
 <a href="eze042.htm">Next</a> 
 </center>
 <hr>
 
 <h3 align="CENTER">Tanach (Hebrew): Ezekiel (Yechezqel) Chapter 41</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְבִיאֵ֖נִי אֶל־הַהֵיכָ֑ל וַיָּ֣מָד אֶת־הָאֵילִ֗ים שֵׁשׁ־אַמּ֨וֹת רֹ֧חַב־מִפּ֛וֹ וְשֵׁשׁ־אַמּֽוֹת־רֹ֥חַב מִפּ֖וֹ רֹ֥חַב הָאֹֽהֶל׃ </span></p>
 <p align="RIGHT"><span lang="he">‎<a name="002">2</a> ‏וְרֹ֣חַב הַפֶּתַח֮ עֶ֣שֶׂר אַמּוֹת֒ וְכִתְפ֣וֹת הַפֶּ֔תַח חָמֵ֤שׁ אַמּוֹת֙ מִפּ֔וֹ וְחָמֵ֥שׁ אַמּ֖וֹת מִפּ֑וֹ וַיָּ֤מָד אָרְכּוֹ֙ אַרְבָּעִ֣ים אַמָּ֔ה וְרֹ֖חַב עֶשְׂרִ֥ים אַמָּֽה׃ </span></p>
 <p align="RIGHT"><span lang="he">‎<a name="003">3</a> ‏וּבָ֣א לִפְנִ֔ימָה וַיָּ֥מָד אֵֽיל־הַפֶּ֖תַח שְׁתַּ֣יִם אַמּ֑וֹת וְהַפֶּ֙תַח֙ שֵׁ֣שׁ אַמּ֔וֹת וְרֹ֥חַב הַפֶּ֖תַח שֶׁ֥בַע אַמּֽוֹת׃ </span></p>
 <p align="RIGHT"><span lang="he">‎<a name="004">4</a> ‏וַיָּ֨מָד אֶת־אָרְכּ֜וֹ עֶשְׂרִ֣ים אַמָּ֗ה וְרֹ֛חַב עֶשְׂרִ֥ים אַמָּ֖ה אֶל־פְּנֵ֣י הַֽהֵיכָ֑ל וַיֹּ֣אמֶר אֵלַ֔י זֶ֖ה קֹ֥דֶשׁ הַקֳּדָשִֽׁים׃ </span></p>
 <p align="RIGHT"><span lang="he">‎<a name="005">5</a> ‏וַיָּ֥מָד קִֽיר־הַבַּ֖יִת שֵׁ֣שׁ אַמּ֑וֹת וְרֹ֣חַב הַצֵּלָע֩ אַרְבַּ֨ע אַמּ֜וֹת סָבִ֧יב׀ סָבִ֛יב לַבַּ֖יִת סָבִֽיב׃ </span></p>
 <p align="RIGHT"><span lang="he">‎<a name="006">6</a> ‏וְהַצְּלָעוֹת֩ צֵלָ֨ע אֶל־צֵלָ֜ע שָׁל֧וֹשׁ וּשְׁלֹשִׁ֣ים פְּעָמִ֗ים וּ֠בָאוֹת בַּקִּ֨יר אֲשֶׁר־לַבַּ֧יִת לַצְּלָע֛וֹת סָבִ֥יב׀ סָבִ֖יב לִהְי֣וֹת אֲחוּזִ֑ים וְלֹֽא־יִהְי֥וּ אֲחוּזִ֖ים בְּקִ֥יר הַבָּֽיִת׃ </span></p>
 <p align="RIGHT"><span lang="he">‎<a name="007">7</a> ‏וְֽרָחֲבָ֡ה וְֽנָסְבָה֩ לְמַ֨עְלָה לְמַ֜עְלָה לַצְּלָע֗וֹת כִּ֣י מֽוּסַב־הַ֠בַּיִת לְמַ֨עְלָה לְמַ֜עְלָה סָבִ֤יב׀ סָבִיב֙ לַבַּ֔יִת עַל־כֵּ֥ן רֹֽחַב־לַבַּ֖יִת לְמָ֑עְלָה וְכֵ֧ן הַתַּחְתּוֹנָ֛ה יַעֲלֶ֥ה עַל־הָעֶלְיוֹנָ֖ה לַתִּיכוֹנָֽה׃ </span></p>
 <p align="RIGHT"><span lang="he">‎<a name="008">8</a> ‏וְרָאִ֧יתִי לַבַּ֛יִת גֹּ֖בַהּ סָבִ֣יב׀ סָבִ֑יב <font color="brown">מיסדות</font> <font color="blue">מוּסְד֤וֹת</font> הַצְּלָעוֹת֙ מְל֣וֹ הַקָּנֶ֔ה שֵׁ֥שׁ אַמּ֖וֹת אַצִּֽילָה׃ </span></p>
 <p align="RIGHT"><span lang="he">‎<a name="009">9</a> ‏רֹ֣חַב הַקִּ֧יר אֲ‍ֽשֶׁר־לַצֵּלָ֛ע אֶל־הַח֖וּץ חָמֵ֣שׁ אַמּ֑וֹת וַאֲשֶׁ֣ר מֻנָּ֔ח בֵּ֥ית צְלָע֖וֹת אֲשֶׁ֥ר לַבָּֽיִת׃ </span></p>
 <p align="RIGHT"><span lang="he">‎<a name="010">10</a> ‏וּבֵ֨ין הַלְּשָׁכ֜וֹת רֹ֣חַב עֶשְׂרִ֥ים אַמָּ֛ה סָבִ֥יב לַבַּ֖יִת סָבִ֥יב׀ סָבִֽיב׃ </span></p>
 <p align="RIGHT"><span lang="he">‎<a name="011">11</a> ‏וּפֶ֤תַח הַצֵּלָע֙ לַמֻּנָּ֔ח פֶּ֤תַח אֶחָד֙ דֶּ֣רֶךְ הַצָּפ֔וֹן וּפֶ֥תַח אֶחָ֖ד לַדָּר֑וֹם וְרֹ֙חַב֙ מְק֣וֹם הַמֻּנָּ֔ח חָמֵ֥שׁ אַמּ֖וֹת סָבִ֥יב׀ סָבִֽיב׃ </span></p>
 <p align="RIGHT"><span lang="he">‎<a name="012">12</a> ‏וְהַבִּנְיָ֡ן אֲשֶׁר֩ אֶל־פְּנֵ֨י הַגִּזְרָ֜ה פְּאַ֣ת דֶּֽרֶךְ־הַיָּ֗ם רֹ֚חַב שִׁבְעִ֣ים אַמָּ֔ה וְקִ֧יר הַבִּנְיָ֛ן חָֽמֵשׁ־אַמּ֥וֹת רֹ֖חַב סָבִ֣יב׀ סָבִ֑יב וְאָרְכּ֖וֹ תִּשְׁעִ֥ים אַמָּֽה׃ </span></p>
 <p align="RIGHT"><span lang="he">‎<a name="013">13</a> ‏וּמָדַ֣ד אֶת־הַבַּ֔יִת אֹ֖רֶךְ מֵאָ֣ה אַמָּ֑ה וְהַגִּזְרָ֤ה וְהַבִּנְיָה֙ וְקִ֣ירוֹתֶ֔יהָ אֹ֖רֶךְ מֵאָ֥ה אַמָּֽה׃ </span></p>
 <p align="RIGHT"><span lang="he">‎<a name="014">14</a> ‏וְרֹחַב֩ פְּנֵ֨י הַבַּ֧יִת וְהַגִּזְרָ֛ה לַקָּדִ֖ים מֵאָ֥ה אַמָּֽה׃ </span></p>
 <p align="RIGHT"><span lang="he">‎<a name="015">15</a> ‏וּמָדַ֣ד אֹֽרֶךְ־הַ֠בִּנְיָן אֶל־פְּנֵ֨י הַגִּזְרָ֜ה אֲשֶׁ֨ר עַל־אַחֲרֶ֧יהָ <font color="brown">ואתוקיהא</font> <font color="blue">וְאַתִּיקֶ֛יהָא</font> מִפּ֥וֹ וּמִפּ֖וֹ מֵאָ֣ה אַמָּ֑ה וְהַֽהֵיכָל֙ הַפְּנִימִ֔י וְאֻֽלַמֵּ֖י הֶחָצֵֽר׃ </span></p>
 <p align="RIGHT"><span lang="he">‎<a name="016">16</a> ‏הַסִּפִּ֡ים וְהַחַלּוֹנִ֣ים הָ֠אֲטֻמוֹת וְהָאַתִּיקִ֤ים׀ סָבִיב֙ לִשְׁלָשְׁתָּ֔ם נֶ֧גֶד הַסַּ֛ף שְׂחִ֥יף עֵ֖ץ סָבִ֣יב׀ סָבִ֑יב וְהָאָ֙רֶץ֙ עַד־הַֽחַלֹּנ֔וֹת וְהַֽחַלֹּנ֖וֹת מְכֻסּֽוֹת׃ </span></p>
 <p align="RIGHT"><span lang="he">‎<a name="017">17</a> ‏עַל־מֵעַ֣ל הַפֶּ֡תַח וְעַד־הַבַּיִת֩ הַפְּנִימִ֨י וְלַח֜וּץ וְאֶל־כָּל־הַקִּ֨יר סָבִ֧יב׀ סָבִ֛יב בַּפְּנִימִ֥י וּבַחִיצ֖וֹן מִדּֽוֹת׃ </span></p>
 <p align="RIGHT"><span lang="he">‎<a name="018">18</a> ‏וְעָשׂ֥וּי כְּרוּבִ֖ים וְתִֽמֹרִ֑ים וְתִֽמֹרָה֙ בֵּין־כְּר֣וּב לִכְר֔וּב וּשְׁנַ֥יִם פָּנִ֖ים לַכְּרֽוּב׃ </span></p>
 <p align="RIGHT"><span lang="he">‎<a name="019">19</a> ‏וּפְנֵ֨י אָדָ֤ם אֶל־הַתִּֽמֹרָה֙ מִפּ֔וֹ וּפְנֵֽי־כְפִ֥יר אֶל־הַתִּֽמֹרָ֖ה מִפּ֑וֹ עָשׂ֥וּי אֶל־כָּל־הַבַּ֖יִת סָבִ֥יב׀ סָבִֽיב׃ </span></p>
 <p align="RIGHT"><span lang="he">‎<a name="020">20</a> ‏מֵהָאָ֙רֶץ֙ עַד־מֵעַ֣ל הַפֶּ֔תַח הַכְּרוּבִ֥ים וְהַתִּֽמֹרִ֖ים עֲשׂוּיִ֑ם וְקִ֖יר הַׅהֵׅיׅכָֽׅלׅ׃<font color="red"><sup>4</sup></font> </span></p>
 <p align="RIGHT"><span lang="he">‎<a name="021">21</a> ‏הַֽהֵיכָ֖ל מְזוּזַ֣ת רְבֻעָ֑ה וּפְנֵ֣י הַקֹּ֔דֶשׁ הַמַּרְאֶ֖ה כַּמַּרְאֶֽה׃ </span></p>
 <p align="RIGHT"><span lang="he">‎<a name="022">22</a> ‏הַמִּזְבֵּ֡חַ עֵ֣ץ שָׁלוֹשׁ֩ אַמּ֨וֹת גָּבֹ֜הַּ וְאָרְכּ֣וֹ שְׁתַּֽיִם־אַמּ֗וֹת וּמִקְצֹֽעוֹתָיו֙ ל֔וֹ וְאָרְכּ֥וֹ וְקִֽירֹתָ֖יו עֵ֑ץ וַיְדַבֵּ֣ר אֵלַ֔י זֶ֚ה הַשֻּׁלְחָ֔ן אֲשֶׁ֖ר לִפְנֵ֥י יְהוָֽה׃ </span></p>
 <p align="RIGHT"><span lang="he">‎<a name="023">23</a> ‏וּשְׁתַּ֧יִם דְּלָת֛וֹת לַֽהֵיכָ֖ל וְלַקֹּֽדֶשׁ׃ </span></p>
 <p align="RIGHT"><span lang="he">‎<a name="024">24</a> ‏וּשְׁתַּ֥יִם דְּלָת֖וֹת לַדְּלָת֑וֹת שְׁ֚תַּיִם מוּסַבּ֣וֹת דְּלָת֔וֹת שְׁ֚תַּיִם לְדֶ֣לֶת אֶחָ֔ת וּשְׁתֵּ֥י דְלָת֖וֹת לָאַחֶֽרֶת׃ </span></p>
 <p align="RIGHT"><span lang="he">‎<a name="025">25</a> ‏וַעֲשׂוּיָ֨ה אֲלֵיהֶ֜ן אֶל־דַּלְת֤וֹת הַֽהֵיכָל֙ כְּרוּבִ֣ים וְתִֽמֹרִ֔ים כַּאֲשֶׁ֥ר עֲשׂוּיִ֖ם לַקִּיר֑וֹת וְעָ֥ב עֵ֛ץ אֶל־פְּנֵ֥י הָאוּלָ֖ם מֵהַחֽוּץ׃ </span></p>
 <p align="RIGHT"><span lang="he">‎<a name="026">26</a> ‏וְחַלּוֹנִ֨ים אֲטֻמ֤וֹת וְתִֽמֹרִים֙ מִפּ֣וֹ וּמִפּ֔וֹ אֶל־כִּתְפ֖וֹת הָֽאוּלָ֑ם וְצַלְע֥וֹת הַבַּ֖יִת וְהָעֻבִּֽים׃ </span></p>
 </td>
 <td width="50%">
 <p>1 wayəḇî’ēnî ’el-hahêḵāl wayyāmāḏ ’eṯ-hā’êlîm šēš-’ammwōṯ rōḥaḇ-mipwō wəšēš-’ammwōṯ-rōḥaḇ mipwō rōḥaḇ hā’ōhel: </p>
 <p>2 wərōḥaḇ hapeṯ<sup>a</sup>ḥ ‘eśer ’ammwōṯ wəḵiṯəfwōṯ hapeṯ<sup>a</sup>ḥ ḥāmēš ’ammwōṯ mipwō wəḥāmēš ’ammwōṯ mipwō wayyāmāḏ ’ārəkwō ’arəbā‘îm ’ammâ wərōḥaḇ ‘eśərîm ’ammâ: </p>
 <p>3 ûḇā’ lifənîmâ wayyāmāḏ ’êl-hapeṯ<sup>a</sup>ḥ šətayim ’ammwōṯ wəhapeṯ<sup>a</sup>ḥ šēš ’ammwōṯ wərōḥaḇ hapeṯ<sup>a</sup>ḥ šeḇ<sup>a</sup>‘ ’ammwōṯ: </p>
 <p>4 wayyāmāḏ ’eṯ-’ārəkwō ‘eśərîm ’ammâ wərōḥaḇ ‘eśərîm ’ammâ ’el-pənê hahêḵāl wayyō’mer ’ēlay zeh qōḏeš haqqŏḏāšîm: </p>
 <p>5 wayyāmāḏ qîr-habayiṯ šēš ’ammwōṯ wərōḥaḇ haṣṣēlā‘ ’arəb<sup>a</sup>‘ ’ammwōṯ sāḇîḇ| sāḇîḇ labayiṯ sāḇîḇ: </p>
 <p>6 wəhaṣṣəlā‘wōṯ ṣēlā‘ ’el-ṣēlā‘ šālwōš ûšəlōšîm pə‘āmîm ûḇā’wōṯ baqqîr ’ăšer-labayiṯ laṣṣəlā‘wōṯ sāḇîḇ| sāḇîḇ lihəywōṯ ’ăḥûzîm wəlō’-yihəyû ’ăḥûzîm bəqîr habāyiṯ: </p>
 <p>7 wərāḥăḇâ wənāsəḇâ ləm<sup>a</sup>‘əlâ ləm<sup>a</sup>‘əlâ laṣṣəlā‘wōṯ kî mûsaḇ-habayiṯ ləm<sup>a</sup>‘əlâ ləm<sup>a</sup>‘əlâ sāḇîḇ| sāḇîḇ labayiṯ ‘al-kēn rōḥaḇ-labayiṯ ləmā‘əlâ wəḵēn hat<sup>a</sup>ḥətwōnâ y<sup>a</sup>‘ăleh ‘al-hā‘eləywōnâ latîḵwōnâ: </p>
 <p>8 wərā’îṯî labayiṯ gōḇ<sup>a</sup>h sāḇîḇ| sāḇîḇ <font color="brown">məyussəḏwōṯ</font> <font color="blue">mûsəḏwōṯ</font> haṣṣəlā‘wōṯ məlwō haqqāneh šēš ’ammwōṯ ’aṣṣîlâ: </p>
 <p>9 rōḥaḇ haqqîr ’ă‍šer-laṣṣēlā‘ ’el-h<sup>a</sup>ḥûṣ ḥāmēš ’ammwōṯ wa’ăšer munnāḥ bêṯ ṣəlā‘wōṯ ’ăšer labāyiṯ: </p>
 <p>10 ûḇên halləšāḵwōṯ rōḥaḇ ‘eśərîm ’ammâ sāḇîḇ labayiṯ sāḇîḇ| sāḇîḇ: </p>
 <p>11 ûfeṯ<sup>a</sup>ḥ haṣṣēlā‘ lammunnāḥ peṯ<sup>a</sup>ḥ ’eḥāḏ dereḵə haṣṣāfwōn ûfeṯ<sup>a</sup>ḥ ’eḥāḏ ladārwōm wərōḥaḇ məqwōm hammunnāḥ ḥāmēš ’ammwōṯ sāḇîḇ| sāḇîḇ: </p>
 <p>12 wəhabinəyān ’ăšer ’el-pənê hagizərâ pə’aṯ dereḵə-hayyām rōḥaḇ šiḇə‘îm ’ammâ wəqîr habinəyān ḥāmēš-’ammwōṯ rōḥaḇ sāḇîḇ| sāḇîḇ wə’ārəkwō tišə‘îm ’ammâ: </p>
 <p>13 ûmāḏaḏ ’eṯ-habayiṯ ’ōreḵə mē’â ’ammâ wəhagizərâ wəhabinəyâ wəqîrwōṯeyhā ’ōreḵə mē’â ’ammâ: </p>
 <p>14 wərōḥaḇ pənê habayiṯ wəhagizərâ laqqāḏîm mē’â ’ammâ: </p>
 <p>15 ûmāḏaḏ ’ōreḵə-habinəyān ’el-pənê hagizərâ ’ăšer ‘al-’<sup>a</sup>ḥăreyhā <font color="brown">wə’atûqêhā’</font> <font color="blue">wə’atîqeyhā’</font> mipwō ûmipwō mē’â ’ammâ wəhahêḵāl hapənîmî wə’ulammê heḥāṣēr: </p>
 <p>16 hassipîm wəh<sup>a</sup>ḥallwōnîm hā’ăṭumwōṯ wəhā’atîqîm| sāḇîḇ lišəlāšətām neḡeḏ hassaf śəḥîf ‘ēṣ sāḇîḇ| sāḇîḇ wəhā’āreṣ ‘aḏ-h<sup>a</sup>ḥallōnwōṯ wəh<sup>a</sup>ḥallōnwōṯ məḵusswōṯ: </p>
 <p>17 ‘al-mē‘al hapeṯ<sup>a</sup>ḥ wə‘aḏ-habayiṯ hapənîmî wəl<sup>a</sup>ḥûṣ wə’el-kāl-haqqîr sāḇîḇ| sāḇîḇ bapənîmî ûḇ<sup>a</sup>ḥîṣwōn midwōṯ: </p>
 <p>18 wə‘āśûy kərûḇîm wəṯimōrîm wəṯimōrâ bên-kərûḇ liḵərûḇ ûšənayim pānîm lakərûḇ: </p>
 <p>19 ûfənê ’āḏām ’el-hatimōrâ mipwō ûfənê-ḵəfîr ’el-hatimōrâ mipwō ‘āśûy ’el-kāl-habayiṯ sāḇîḇ| sāḇîḇ: </p>
 <p>20 mēhā’āreṣ ‘aḏ-mē‘al hapeṯ<sup>a</sup>ḥ hakərûḇîm wəhatimōrîm ‘ăśûyim wəqîr haׅhēׅyׅḵāׅlׅ:<font color="red"><sup>4</sup></font> </p>
 <p>21 hahêḵāl məzûzaṯ rəḇu‘â ûfənê haqqōḏeš hammarə’eh kammarə’eh: </p>
 <p>22 hammizəbēḥa ‘ēṣ šālwōš ’ammwōṯ gāḇōhha wə’ārəkwō šətayim-’ammwōṯ ûmiqəṣō‘wōṯāyw lwō wə’ārəkwō wəqîrōṯāyw ‘ēṣ wayəḏabēr ’ēlay zeh haššuləḥān ’ăšer lifənê yəhwâ: </p>
 <p>23 ûšətayim dəlāṯwōṯ lahêḵāl wəlaqqōḏeš: </p>
 <p>24 ûšətayim dəlāṯwōṯ ladəlāṯwōṯ šətayim mûsabwōṯ dəlāṯwōṯ šətayim ləḏeleṯ ’eḥāṯ ûšətê ḏəlāṯwōṯ lā’<sup>a</sup>ḥereṯ: </p>
 <p>25 w<sup>a</sup>‘ăśûyâ ’ălêhen ’el-daləṯwōṯ hahêḵāl kərûḇîm wəṯimōrîm ka’ăšer ‘ăśûyim laqqîrwōṯ wə‘āḇ ‘ēṣ ’el-pənê hā’ûlām mēh<sup>a</sup>ḥûṣ: </p>
 <p>26 wəḥallwōnîm ’ăṭumwōṯ wəṯimōrîm mipwō ûmipwō ’el-kiṯəfwōṯ hā’ûlām wəṣalə‘wōṯ habayiṯ wəhā‘ubîm: </p>
 </td>
 </tr></table>
 <p></p><hr>
 <center>
 <a href="eze042.htm">Next: Ezekiel (Yechezqel) Chapter 42</a></center>
 </body>