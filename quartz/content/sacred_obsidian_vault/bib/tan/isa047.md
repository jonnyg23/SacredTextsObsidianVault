<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa047.htm">Polyglot</a> 
 <a href="../kjv/isa047.htm">KJV</a> 
 <a href="../sep/isa047.htm">Sep</a> 
 <a href="../vul/isa047.htm">Vul</a> 
 
 <br>
 <br><a href="isa.htm">Isaiah (Yisheyah) Index</a><br>
  
 <a href="isa046.htm">Previous</a> 
 <a href="isa048.htm">Next</a> 
 </center>
 <hr>
 
 <h3 align="CENTER">Tanach (Hebrew): Isaiah (Yisheyah) Chapter 47</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏רְדִ֣י׀ וּשְׁבִ֣י עַל־עָפָ֗ר בְּתוּלַת֙ בַּת־בָּבֶ֔ל שְׁבִי־לָאָ֥רֶץ אֵין־כִּסֵּ֖א בַּת־כַּשְׂדִּ֑ים כִּ֣י לֹ֤א תוֹסִ֙יפִי֙ יִקְרְאוּ־לָ֔ךְ רַכָּ֖ה וַעֲנֻגָּֽה׃ </span></p>
 <p align="RIGHT"><span lang="he">‎<a name="002">2</a> ‏קְחִ֥י רֵחַ֖יִם וְטַ֣חֲנִי קָ֑מַח גַּלִּ֨י צַמָּתֵ֧ךְ חֶשְׂפִּי־שֹׁ֛בֶל גַּלִּי־שׁ֖וֹק עִבְרִ֥י נְהָרֽוֹת׃ </span></p>
 <p align="RIGHT"><span lang="he">‎<a name="003">3</a> ‏תִּגָּל֙ עֶרְוָתֵ֔ךְ גַּ֥ם תֵּרָאֶ֖ה חֶרְפָּתֵ֑ךְ נָקָ֣ם אֶקָּ֔ח וְלֹ֥א אֶפְגַּ֖ע אָדָֽם׃ ס</span></p>
 <p align="RIGHT"><span lang="he">‎<a name="004">4</a> ‏גֹּאֲלֵ֕נוּ יְהוָ֥ה צְבָא֖וֹת שְׁמ֑וֹ קְד֖וֹשׁ יִשְׂרָאֵֽל׃ </span></p>
 <p align="RIGHT"><span lang="he">‎<a name="005">5</a> ‏שְׁבִ֥י דוּמָ֛ם וּבֹ֥אִי בַחֹ֖שֶׁךְ בַּת־כַּשְׂדִּ֑ים כִּ֣י לֹ֤א תוֹסִ֙יפִי֙ יִקְרְאוּ־לָ֔ךְ גְּבֶ֖רֶת מַמְלָכֽוֹת׃ </span></p>
 <p align="RIGHT"><span lang="he">‎<a name="006">6</a> ‏קָצַ֣פְתִּי עַל־עַמִּ֗י חִלַּ֙לְתִּי֙ נַחֲלָתִ֔י וָאֶתְּנֵ֖ם בְּיָדֵ֑ךְ לֹא־שַׂ֤מְתְּ לָהֶם֙ רַחֲמִ֔ים עַל־זָקֵ֕ן הִכְבַּ֥דְתְּ עֻלֵּ֖ךְ מְאֹֽד׃ </span></p>
 <p align="RIGHT"><span lang="he">‎<a name="007">7</a> ‏וַתֹּ֣אמְרִ֔י לְעוֹלָ֖ם אֶהְיֶ֣ה גְבָ֑רֶת עַ֣ד לֹא־שַׂ֥מְתְּ אֵ֙לֶּה֙ עַל־לִבֵּ֔ךְ לֹ֥א זָכַ֖רְתְּ אַחֲרִיתָֽהּ׃ ס</span></p>
 <p align="RIGHT"><span lang="he">‎<a name="008">8</a> ‏וְעַתָּ֞ה שִׁמְעִי־זֹ֤את עֲדִינָה֙ הַיּוֹשֶׁ֣בֶת לָבֶ֔טַח הָאֹֽמְרָה֙ בִּלְבָ֔בָהּ אֲנִ֖י וְאַפְסִ֣י ע֑וֹד לֹ֤א אֵשֵׁב֙ אַלְמָנָ֔ה וְלֹ֥א אֵדַ֖ע שְׁכֽוֹל׃ </span></p>
 <p align="RIGHT"><span lang="he">‎<a name="009">9</a> ‏וְתָבֹאנָה֩ לָּ֨ךְ שְׁתֵּי־אֵ֥לֶּה רֶ֛גַע בְּי֥וֹם אֶחָ֖ד שְׁכ֣וֹל וְאַלְמֹ֑ן כְּתֻמָּם֙ בָּ֣אוּ עָלַ֔יִךְ בְּרֹ֣ב כְּשָׁפַ֔יִךְ בְּעָצְמַ֥ת חֲבָרַ֖יִךְ מְאֹֽד׃ </span></p>
 <p align="RIGHT"><span lang="he">‎<a name="010">10</a> ‏וַתִּבְטְחִ֣י בְרָעָתֵ֗ךְ אָמַרְתְּ֙ אֵ֣ין רֹאָ֔נִי חָכְמָתֵ֥ךְ וְדַעְתֵּ֖ךְ הִ֣יא שׁוֹבְבָ֑תֶךְ וַתֹּאמְרִ֣י בְלִבֵּ֔ךְ אֲנִ֖י וְאַפְסִ֥י עֽוֹד׃ </span></p>
 <p align="RIGHT"><span lang="he">‎<a name="011">11</a> ‏וּבָ֧א עָלַ֣יִךְ רָעָ֗ה לֹ֤א תֵדְעִי֙ שַׁחְרָ֔הּ וְתִפֹּ֤ל עָלַ֙יִךְ֙ הוָֹ֔ה לֹ֥א תוּכְלִ֖י כַּפְּרָ֑הּ וְתָבֹ֨א עָלַ֧יִךְ פִּתְאֹ֛ם שׁוֹאָ֖ה לֹ֥א תֵדָֽעִי׃ </span></p>
 <p align="RIGHT"><span lang="he">‎<a name="012">12</a> ‏עִמְדִי־נָ֤א בַחֲבָרַ֙יִךְ֙ וּבְרֹ֣ב כְּשָׁפַ֔יִךְ בַּאֲשֶׁ֥ר יָגַ֖עַתְּ מִנְּעוּרָ֑יִךְ אוּלַ֛י תּוּכְלִ֥י הוֹעִ֖יל אוּלַ֥י תַּעֲרֽוֹצִי׃ </span></p>
 <p align="RIGHT"><span lang="he">‎<a name="013">13</a> ‏נִלְאֵ֖ית בְּרֹ֣ב עֲצָתָ֑יִךְ יַעַמְדוּ־נָ֨א וְיוֹשִׁיעֻ֜ךְ <font color="brown">הברו</font> <font color="blue">הֹבְרֵ֣י</font> שָׁמַ֗יִם הַֽחֹזִים֙ בַּכּ֣וֹכָבִ֔ים מֽוֹדִיעִם֙ לֶחֳדָשִׁ֔ים מֵאֲשֶׁ֥ר יָבֹ֖אוּ עָלָֽיִךְ׃ </span></p>
 <p align="RIGHT"><span lang="he">‎<a name="014">14</a> ‏הִנֵּ֨ה הָי֤וּ כְקַשׁ֙ אֵ֣שׁ שְׂרָפָ֔תַם לֹֽא־יַצִּ֥ילוּ אֶת־נַפְשָׁ֖ם מִיַּ֣ד לֶֽהָבָ֑ה אֵין־גַּחֶ֣לֶת לַחְמָ֔ם א֖וּר לָשֶׁ֥בֶת נֶגְדּֽוֹ׃ </span></p>
 <p align="RIGHT"><span lang="he">‎<a name="015">15</a> ‏כֵּ֥ן הָיוּ־לָ֖ךְ אֲשֶׁ֣ר יָגָ֑עַתְּ סֹחֲרַ֣יִךְ מִנְּעוּרַ֗יִךְ אִ֤ישׁ לְעֶבְרוֹ֙ תָּע֔וּ אֵ֖ין מוֹשִׁיעֵֽךְ׃ ס</span></p>
 </td>
 <td width="50%">
 <p>1 rəḏî| ûšəḇî ‘al-‘āfār bəṯûlaṯ baṯ-bāḇel šəḇî-lā’āreṣ ’ên-kissē’ baṯ-kaśədîm kî lō’ ṯwōsîfî yiqərə’û-lāḵə rakâ w<sup>a</sup>‘ănugâ: </p>
 <p>2 qəḥî rēḥayim wəṭ<sup>a</sup>ḥănî qām<sup>a</sup>ḥ gallî ṣammāṯēḵə ḥeśəpî-šōḇel gallî-šwōq ‘iḇərî nəhārwōṯ: </p>
 <p>3 tigāl ‘erəwāṯēḵə gam tērā’eh ḥerəpāṯēḵə nāqām ’eqqāḥ wəlō’ ’efəg<sup>a</sup>‘ ’āḏām: s</p>
 <p>4 gō’ălēnû yəhwâ ṣəḇā’wōṯ šəmwō qəḏwōš yiśərā’ēl: </p>
 <p>5 šəḇî ḏûmām ûḇō’î ḇ<sup>a</sup>ḥōšeḵə baṯ-kaśədîm kî lō’ ṯwōsîfî yiqərə’û-lāḵə gəḇereṯ maməlāḵwōṯ: </p>
 <p>6 qāṣafətî ‘al-‘ammî ḥillalətî n<sup>a</sup>ḥălāṯî wā’etənēm bəyāḏēḵə lō’-śamətə lâem r<sup>a</sup>ḥămîm ‘al-zāqēn hiḵəbaḏətə ‘ullēḵə mə’ōḏ: </p>
 <p>7 watō’mərî lə‘wōlām ’ehəyeh ḡəḇāreṯ ‘aḏ lō’-śamətə ’ēlleh ‘al-libēḵə lō’ zāḵarətə ’<sup>a</sup>ḥărîṯāh: s</p>
 <p>8 wə‘atâ šimə‘î-zō’ṯ ‘ăḏînâ hayywōšeḇeṯ lāḇeṭ<sup>a</sup>ḥ hā’ōmərâ biləḇāḇāh ’ănî wə’afəsî ‘wōḏ lō’ ’ēšēḇ ’aləmānâ wəlō’ ’ēḏ<sup>a</sup>‘ šəḵwōl: </p>
 <p>9 wəṯāḇō’nâ llāḵə šətê-’ēlleh reḡ<sup>a</sup>‘ bəywōm ’eḥāḏ šəḵwōl wə’aləmōn kəṯummām bā’û ‘ālayiḵə bərōḇ kəšāfayiḵə bə‘āṣəmaṯ ḥăḇārayiḵə mə’ōḏ: </p>
 <p>10 watiḇəṭəḥî ḇərā‘āṯēḵə ’āmarətə ’ên rō’ānî ḥāḵəmāṯēḵə wəḏ<sup>a</sup>‘ətēḵə hî’ šwōḇəḇāṯeḵə watō’mərî ḇəlibēḵə ’ănî wə’afəsî ‘wōḏ: </p>
 <p>11 ûḇā’ ‘ālayiḵə rā‘â lō’ ṯēḏə‘î š<sup>a</sup>ḥərāh wəṯipōl ‘ālayiḵə hwōâ lō’ ṯûḵəlî kapərāh wəṯāḇō’ ‘ālayiḵə piṯə’ōm šwō’â lō’ ṯēḏā‘î: </p>
 <p>12 ‘iməḏî-nā’ ḇ<sup>a</sup>ḥăḇārayiḵə ûḇərōḇ kəšāfayiḵə ba’ăšer yāḡ<sup>a</sup>‘atə minnə‘ûrāyiḵə ’ûlay tûḵəlî hwō‘îl ’ûlay t<sup>a</sup>‘ărwōṣî: </p>
 <p>13 nilə’êṯ bərōḇ ‘ăṣāṯāyiḵə y<sup>a</sup>‘aməḏû-nā’ wəywōšî‘uḵə <font color="brown">hāḇərû</font> <font color="blue">hōḇərê</font> šāmayim h<sup>a</sup>ḥōzîm bakwōḵāḇîm mwōḏî‘im leḥŏḏāšîm mē’ăšer yāḇō’û ‘ālāyiḵə: </p>
 <p>14 hinnēh hāyû ḵəqaš ’ēš śərāfāṯam lō’-yaṣṣîlû ’eṯ-nafəšām mîyaḏ lehāḇâ ’ên-g<sup>a</sup>ḥeleṯ l<sup>a</sup>ḥəmām ’ûr lāšeḇeṯ neḡədwō: </p>
 <p>15 kēn hāyû-lāḵə ’ăšer yāḡā‘atə sōḥărayiḵə minnə‘ûrayiḵə ’îš lə‘eḇərwō tā‘û ’ên mwōšî‘ēḵə: s</p>
 </td>
 </tr></table>
 <p></p><hr>
 <center>
 <a href="isa048.htm">Next: Isaiah (Yisheyah) Chapter 48</a></center>
 </body>