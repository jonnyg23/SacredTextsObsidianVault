<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen025.htm">Polyglot</a> 
 <a href="../kjv/gen025.htm">KJV</a> 
 <a href="../sep/gen025.htm">Sep</a> 
 <a href="../vul/gen025.htm">Vul</a> 
 
 <br>
 <br><a href="gen.htm">Genesis (Bereshit) Index</a><br>
  
 <a href="gen024.htm">Previous</a> 
 <a href="gen026.htm">Next</a> 
 </center>
 <hr>
 
 <h3 align="CENTER">Tanach (Hebrew): Genesis (Bereshit) Chapter 25</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיֹּ֧סֶף אַבְרָהָ֛ם וַיִּקַּ֥ח אִשָּׁ֖ה וּשְׁמָ֥הּ קְטוּרָֽה׃ </span></p>
 <p align="RIGHT"><span lang="he">‎<a name="002">2</a> ‏וַתֵּ֣לֶד ל֗וֹ אֶת־זִמְרָן֙ וְאֶת־יָקְשָׁ֔ן וְאֶת־מְדָ֖ן וְאֶת־מִדְיָ֑ן וְאֶת־יִשְׁבָּ֖ק וְאֶת־שֽׁוּחַ׃ </span></p>
 <p align="RIGHT"><span lang="he">‎<a name="003">3</a> ‏וְיָקְשָׁ֣ן יָלַ֔ד אֶת־שְׁבָ֖א וְאֶת־דְּדָ֑ן וּבְנֵ֣י דְדָ֔ן הָי֛וּ אַשּׁוּרִ֥ם וּלְטוּשִׁ֖ים וּלְאֻמִּֽים׃ </span></p>
 <p align="RIGHT"><span lang="he">‎<a name="004">4</a> ‏וּבְנֵ֣י מִדְיָ֗ן עֵיפָ֤ה וָעֵ֙פֶר֙ וַחֲנֹ֔ךְ וַאֲבִידָ֖ע וְאֶלְדָּעָ֑ה כָּל־אֵ֖לֶּה בְּנֵ֥י קְטוּרָֽה׃ </span></p>
 <p align="RIGHT"><span lang="he">‎<a name="005">5</a> ‏וַיִּתֵּ֧ן אַבְרָהָ֛ם אֶת־כָּל־אֲשֶׁר־ל֖וֹ לְיִצְחָֽק׃ </span></p>
 <p align="RIGHT"><span lang="he">‎<a name="006">6</a> ‏וְלִבְנֵ֤י הַפִּֽילַגְשִׁים֙ אֲשֶׁ֣ר לְאַבְרָהָ֔ם נָתַ֥ן אַבְרָהָ֖ם מַתָּנֹ֑ת וַֽיְשַׁלְּחֵ֞ם מֵעַ֨ל יִצְחָ֤ק בְּנוֹ֙ בְּעוֹדֶ֣נּוּ חַ֔י קֵ֖דְמָה אֶל־אֶ֥רֶץ קֶֽדֶם׃ </span></p>
 <p align="RIGHT"><span lang="he">‎<a name="007">7</a> ‏וְאֵ֗לֶּה יְמֵ֛י שְׁנֵֽי־חַיֵּ֥י אַבְרָהָ֖ם אֲשֶׁר־חָ֑י מְאַ֥ת שָׁנָ֛ה וְשִׁבְעִ֥ים שָׁנָ֖ה וְחָמֵ֥שׁ שָׁנִֽים׃ </span></p>
 <p align="RIGHT"><span lang="he">‎<a name="008">8</a> ‏וַיִּגְוַ֨ע וַיָּ֧מָת אַבְרָהָ֛ם בְּשֵׂיבָ֥ה טוֹבָ֖ה זָקֵ֣ן וְשָׂבֵ֑עַ וַיֵּאָ֖סֶף אֶל־עַמָּֽיו׃ </span></p>
 <p align="RIGHT"><span lang="he">‎<a name="009">9</a> ‏וַיִּקְבְּר֨וּ אֹת֜וֹ יִצְחָ֤ק וְיִשְׁמָעֵאל֙ בָּנָ֔יו אֶל־מְעָרַ֖ת הַמַּכְפֵּלָ֑ה אֶל־שְׂדֵ֞ה עֶפְרֹ֤ן בֶּן־צֹ֙חַר֙ הַֽחִתִּ֔י אֲשֶׁ֖ר עַל־פְּנֵ֥י מַמְרֵֽא׃ </span></p>
 <p align="RIGHT"><span lang="he">‎<a name="010">10</a> ‏הַשָּׂדֶ֛ה אֲשֶׁר־קָנָ֥ה אַבְרָהָ֖ם מֵאֵ֣ת בְּנֵי־חֵ֑ת שָׁ֛מָּה קֻבַּ֥ר אַבְרָהָ֖ם וְשָׂרָ֥ה אִשְׁתּֽוֹ׃ </span></p>
 <p align="RIGHT"><span lang="he">‎<a name="011">11</a> ‏וַיְהִ֗י אַחֲרֵי֙ מ֣וֹת אַבְרָהָ֔ם וַיְבָ֥רֶךְ אֱלֹהִ֖ים אֶת־יִצְחָ֣ק בְּנ֑וֹ וַיֵּ֣שֶׁב יִצְחָ֔ק עִם־בְּאֵ֥ר לַחַ֖י רֹאִֽי׃ ס</span></p>
 <p align="RIGHT"><span lang="he">‎<a name="012">12</a> ‏וְאֵ֛לֶּה תֹּלְדֹ֥ת יִשְׁמָעֵ֖אל בֶּן־אַבְרָהָ֑ם אֲשֶׁ֨ר יָלְדָ֜ה הָגָ֧ר הַמִּצְרִ֛ית שִׁפְחַ֥ת שָׂרָ֖ה לְאַבְרָהָֽם׃ </span></p>
 <p align="RIGHT"><span lang="he">‎<a name="013">13</a> ‏וְאֵ֗לֶּה שְׁמוֹת֙ בְּנֵ֣י יִשְׁמָעֵ֔אל בִּשְׁמֹתָ֖ם לְתוֹלְדֹתָ֑ם בְּכֹ֤ר יִשְׁמָעֵאל֙ נְבָיֹ֔ת וְקֵדָ֥ר וְאַדְבְּאֵ֖ל וּמִבְשָֽׂם׃ </span></p>
 <p align="RIGHT"><span lang="he">‎<a name="014">14</a> ‏וּמִשְׁמָ֥ע וְדוּמָ֖ה וּמַשָּֽׂא׃ </span></p>
 <p align="RIGHT"><span lang="he">‎<a name="015">15</a> ‏חֲדַ֣ד וְתֵימָ֔א יְט֥וּר נָפִ֖ישׁ וָקֵֽדְמָה׃ </span></p>
 <p align="RIGHT"><span lang="he">‎<a name="016">16</a> ‏אֵ֣לֶּה הֵ֞ם בְּנֵ֤י יִשְׁמָעֵאל֙ וְאֵ֣לֶּה שְׁמֹתָ֔ם בְּחַצְרֵיהֶ֖ם וּבְטִֽירֹתָ֑ם שְׁנֵים־עָשָׂ֥ר נְשִׂיאִ֖ם לְאֻמֹּתָֽם׃ </span></p>
 <p align="RIGHT"><span lang="he">‎<a name="017">17</a> ‏וְאֵ֗לֶּה שְׁנֵי֙ חַיֵּ֣י יִשְׁמָעֵ֔אל מְאַ֥ת שָׁנָ֛ה וּשְׁלֹשִׁ֥ים שָׁנָ֖ה וְשֶׁ֣בַע שָׁנִ֑ים וַיִּגְוַ֣ע וַיָּ֔מָת וַיֵּאָ֖סֶף אֶל־עַמָּֽיו׃ </span></p>
 <p align="RIGHT"><span lang="he">‎<a name="018">18</a> ‏וַיִּשְׁכְּנ֨וּ מֵֽחֲוִילָ֜ה עַד־שׁ֗וּר אֲשֶׁר֙ עַל־פְּנֵ֣י מִצְרַ֔יִם בֹּאֲכָ֖ה אַשּׁ֑וּרָה עַל־פְּנֵ֥י כָל־אֶחָ֖יו נָפָֽל׃ פ</span></p>
 <p align="RIGHT"><span lang="he">‎<a name="019">19</a> ‏וְאֵ֛לֶּה תּוֹלְדֹ֥ת יִצְחָ֖ק בֶּן־אַבְרָהָ֑ם אַבְרָהָ֖ם הוֹלִ֥יד אֶת־יִצְחָֽק׃ </span></p>
 <p align="RIGHT"><span lang="he">‎<a name="020">20</a> ‏וַיְהִ֤י יִצְחָק֙ בֶּן־אַרְבָּעִ֣ים שָׁנָ֔ה בְּקַחְתּ֣וֹ אֶת־רִבְקָ֗ה בַּת־בְּתוּאֵל֙ הָֽאֲרַמִּ֔י מִפַּדַּ֖ן אֲרָ֑ם אֲח֛וֹת לָבָ֥ן הָאֲרַמִּ֖י ל֥וֹ לְאִשָּֽׁה׃ </span></p>
 <p align="RIGHT"><span lang="he">‎<a name="021">21</a> ‏וַיֶּעְתַּ֨ר יִצְחָ֤ק לַֽיהוָה֙ לְנֹ֣כַח אִשְׁתּ֔וֹ כִּ֥י עֲקָרָ֖ה הִ֑וא וַיֵּעָ֤תֶר לוֹ֙ יְהוָ֔ה וַתַּ֖הַר רִבְקָ֥ה אִשְׁתּֽוֹ׃ </span></p>
 <p align="RIGHT"><span lang="he">‎<a name="022">22</a> ‏וַיִּתְרֹֽצֲצ֤וּ הַבָּנִים֙ בְּקִרְבָּ֔הּ וַתֹּ֣אמֶר אִם־כֵּ֔ן לָ֥מָּה זֶּ֖ה אָנֹ֑כִי וַתֵּ֖לֶךְ לִדְרֹ֥שׁ אֶת־יְהוָֽה׃ </span></p>
 <p align="RIGHT"><span lang="he">‎<a name="023">23</a> ‏וַיֹּ֨אמֶר יְהוָ֜ה לָ֗הּ שְׁנֵ֤י <font color="brown">גיים</font> <font color="blue">גוֹיִם֙</font> בְּבִטְנֵ֔ךְ וּשְׁנֵ֣י לְאֻמִּ֔ים מִמֵּעַ֖יִךְ יִפָּרֵ֑דוּ וּלְאֹם֙ מִלְאֹ֣ם יֶֽאֱמָ֔ץ וְרַ֖ב יַעֲבֹ֥ד צָעִֽיר׃ </span></p>
 <p align="RIGHT"><span lang="he">‎<a name="024">24</a> ‏וַיִּמְלְא֥וּ יָמֶ֖יהָ לָלֶ֑דֶת וְהִנֵּ֥ה תוֹמִ֖ם בְּבִטְנָֽהּ׃ </span></p>
 <p align="RIGHT"><span lang="he">‎<a name="025">25</a> ‏וַיֵּצֵ֤א הָרִאשׁוֹן֙ אַדְמוֹנִ֔י כֻּלּ֖וֹ כְּאַדֶּ֣רֶת שֵׂעָ֑ר וַיִּקְרְא֥וּ שְׁמ֖וֹ עֵשָֽׂו׃ </span></p>
 <p align="RIGHT"><span lang="he">‎<a name="026">26</a> ‏וְאַֽחֲרֵי־כֵ֞ן יָצָ֣א אָחִ֗יו וְיָד֤וֹ אֹחֶ֙זֶת֙ בַּעֲקֵ֣ב עֵשָׂ֔ו וַיִּקְרָ֥א שְׁמ֖וֹ יַעֲקֹ֑ב וְיִצְחָ֛ק בֶּן־שִׁשִּׁ֥ים שָׁנָ֖ה בְּלֶ֥דֶת אֹתָֽם׃ </span></p>
 <p align="RIGHT"><span lang="he">‎<a name="027">27</a> ‏וַֽיִּגְדְּלוּ֙ הַנְּעָרִ֔ים וַיְהִ֣י עֵשָׂ֗ו אִ֛ישׁ יֹדֵ֥עַ צַ֖יִד אִ֣ישׁ שָׂדֶ֑ה וְיַעֲקֹב֙ אִ֣ישׁ תָּ֔ם יֹשֵׁ֖ב אֹהָלִֽים׃ </span></p>
 <p align="RIGHT"><span lang="he">‎<a name="028">28</a> ‏וַיֶּאֱהַ֥ב יִצְחָ֛ק אֶת־עֵשָׂ֖ו כִּי־צַ֣יִד בְּפִ֑יו וְרִבְקָ֖ה אֹהֶ֥בֶת אֶֽת־יַעֲקֹֽב׃ </span></p>
 <p align="RIGHT"><span lang="he">‎<a name="029">29</a> ‏וַיָּ֥זֶד יַעֲקֹ֖ב נָזִ֑יד וַיָּבֹ֥א עֵשָׂ֛ו מִן־הַשָּׂדֶ֖ה וְה֥וּא עָיֵֽף׃ </span></p>
 <p align="RIGHT"><span lang="he">‎<a name="030">30</a> ‏וַיֹּ֨אמֶר עֵשָׂ֜ו אֶֽל־יַעֲקֹ֗ב הַלְעִיטֵ֤נִי נָא֙ מִן־הָאָדֹ֤ם הָאָדֹם֙ הַזֶּ֔ה כִּ֥י עָיֵ֖ף אָנֹ֑כִי עַל־כֵּ֥ן קָרָֽא־שְׁמ֖וֹ אֱדֽוֹם׃ </span></p>
 <p align="RIGHT"><span lang="he">‎<a name="031">31</a> ‏וַיֹּ֖אמֶר יַעֲקֹ֑ב מִכְרָ֥ה כַיּ֛וֹם אֶת־בְּכֹֽרָתְךָ֖ לִֽי׃ </span></p>
 <p align="RIGHT"><span lang="he">‎<a name="032">32</a> ‏וַיֹּ֣אמֶר עֵשָׂ֔ו הִנֵּ֛ה אָנֹכִ֥י הוֹלֵ֖ךְ לָמ֑וּת וְלָמָּה־זֶּ֥ה לִ֖י בְּכֹרָֽה׃ </span></p>
 <p align="RIGHT"><span lang="he">‎<a name="033">33</a> ‏וַיֹּ֣אמֶר יַעֲקֹ֗ב הִשָּׁ֤בְעָה לִּי֙ כַּיּ֔וֹם<font color="red"><sup>3</sup></font> וַיִּשָּׁבַ֖ע ל֑וֹ וַיִּמְכֹּ֥ר אֶת־בְּכֹרָת֖וֹ לְיַעֲקֹֽב׃ </span></p>
 <p align="RIGHT"><span lang="he">‎<a name="034">34</a> ‏וְיַעֲקֹ֞ב נָתַ֣ן לְעֵשָׂ֗ו לֶ֚חֶם וּנְזִ֣יד עֲדָשִׁ֔ים וַיֹּ֣אכַל וַיֵּ֔שְׁתְּ וַיָּ֖קָם וַיֵּלַ֑ךְ וַיִּ֥בֶז עֵשָׂ֖ו אֶת־הַבְּכֹרָֽה׃ ס</span></p>
 </td>
 <td width="50%">
 <p>1 wayyōsef ’aḇərâām wayyiqq<sup>a</sup>ḥ ’iššâ ûšəmāh qəṭûrâ: </p>
 <p>2 watēleḏ lwō ’eṯ-zimərān wə’eṯ-yāqəšān wə’eṯ-məḏān wə’eṯ-miḏəyān wə’eṯ-yišəbāq wə’eṯ-šûḥa: </p>
 <p>3 wəyāqəšān yālaḏ ’eṯ-šəḇā’ wə’eṯ-dəḏān ûḇənê ḏəḏān hāyû ’aššûrim ûləṭûšîm ûlə’ummîm: </p>
 <p>4 ûḇənê miḏəyān ‘êfâ wā‘ēfer w<sup>a</sup>ḥănōḵə wa’ăḇîḏā‘ wə’elədā‘â kāl-’ēlleh bənê qəṭûrâ: </p>
 <p>5 wayyitēn ’aḇərâām ’eṯ-kāl-’ăšer-lwō ləyiṣəḥāq: </p>
 <p>6 wəliḇənê hapîlaḡəšîm ’ăšer lə’aḇərâām nāṯan ’aḇərâām matānōṯ wayəšalləḥēm mē‘al yiṣəḥāq bənwō bə‘wōḏennû ḥay qēḏəmâ ’el-’ereṣ qeḏem: </p>
 <p>7 wə’ēlleh yəmê šənê-ḥayyê ’aḇərâām ’ăšer-ḥāy mə’aṯ šānâ wəšiḇə‘îm šānâ wəḥāmēš šānîm: </p>
 <p>8 wayyiḡəw<sup>a</sup>‘ wayyāmāṯ ’aḇərâām bəśêḇâ ṭwōḇâ zāqēn wəśāḇē‘a wayyē’āsef ’el-‘ammāyw: </p>
 <p>9 wayyiqəbərû ’ōṯwō yiṣəḥāq wəyišəmā‘ē’l bānāyw ’el-mə‘āraṯ hammaḵəpēlâ ’el-śəḏēh ‘efərōn ben-ṣōḥar h<sup>a</sup>ḥitî ’ăšer ‘al-pənê mamərē’: </p>
 <p>10 haśśāḏeh ’ăšer-qānâ ’aḇərâām mē’ēṯ bənê-ḥēṯ šāmmâ qubar ’aḇərâām wəśārâ ’išətwō: </p>
 <p>11 wayəhî ’<sup>a</sup>ḥărê mwōṯ ’aḇərâām wayəḇāreḵə ’ĕlōhîm ’eṯ-yiṣəḥāq bənwō wayyēšeḇ yiṣəḥāq ‘im-bə’ēr l<sup>a</sup>ḥay rō’î: s</p>
 <p>12 wə’ēlleh tōləḏōṯ yišəmā‘ē’l ben-’aḇərâām ’ăšer yāləḏâ hāḡār hammiṣərîṯ šifəḥaṯ śārâ lə’aḇərâām: </p>
 <p>13 wə’ēlleh šəmwōṯ bənê yišəmā‘ē’l bišəmōṯām ləṯwōləḏōṯām bəḵōr yišəmā‘ē’l nəḇāyōṯ wəqēḏār wə’aḏəbə’ēl ûmiḇəśām: </p>
 <p>14 ûmišəmā‘ wəḏûmâ ûmaśśā’: </p>
 <p>15 ḥăḏaḏ wəṯêmā’ yəṭûr nāfîš wāqēḏəmâ: </p>
 <p>16 ’ēlleh hēm bənê yišəmā‘ē’l wə’ēlleh šəmōṯām bəḥaṣərêhem ûḇəṭîrōṯām šənêm-‘āśār nəśî’im lə’ummōṯām: </p>
 <p>17 wə’ēlleh šənê ḥayyê yišəmā‘ē’l mə’aṯ šānâ ûšəlōšîm šānâ wəšeḇ<sup>a</sup>‘ šānîm wayyiḡəw<sup>a</sup>‘ wayyāmāṯ wayyē’āsef ’el-‘ammāyw: </p>
 <p>18 wayyišəkənû mēḥăwîlâ ‘aḏ-šûr ’ăšer ‘al-pənê miṣərayim bō’ăḵâ ’aššûrâ ‘al-pənê ḵāl-’eḥāyw nāfāl: f</p>
 <p>19 wə’ēlleh twōləḏōṯ yiṣəḥāq ben-’aḇərâām ’aḇərâām hwōlîḏ ’eṯ-yiṣəḥāq: </p>
 <p>20 wayəhî yiṣəḥāq ben-’arəbā‘îm šānâ bəq<sup>a</sup>ḥətwō ’eṯ-riḇəqâ baṯ-bəṯû’ēl hā’ărammî mipadan ’ărām ’ăḥwōṯ lāḇān hā’ărammî lwō lə’iššâ: </p>
 <p>21 wayye‘ətar yiṣəḥāq layhwâ lənōḵ<sup>a</sup>ḥ ’išətwō kî ‘ăqārâ hiw’ wayyē‘āṯer lwō yəhwâ watahar riḇəqâ ’išətwō: </p>
 <p>22 wayyiṯərōṣăṣû habānîm bəqirəbāh watō’mer ’im-kēn lāmmâ zzeh ’ānōḵî watēleḵə liḏərōš ’eṯ-yəhwâ: </p>
 <p>23 wayyō’mer yəhwâ lāh šənê <font color="brown">ḡōyîm</font> <font color="blue">ḡwōyim</font> bəḇiṭənēḵə ûšənê lə’ummîm mimmē‘ayiḵə yipārēḏû ûlə’ōm milə’ōm ye’ĕmāṣ wəraḇ y<sup>a</sup>‘ăḇōḏ ṣā‘îr: </p>
 <p>24 wayyimələ’û yāmeyhā lāleḏeṯ wəhinnēh ṯwōmim bəḇiṭənāh: </p>
 <p>25 wayyēṣē’ hāri’šwōn ’aḏəmwōnî kullwō kə’adereṯ śē‘ār wayyiqərə’û šəmwō ‘ēśāw: </p>
 <p>26 wə’<sup>a</sup>ḥărê-ḵēn yāṣā’ ’āḥîw wəyāḏwō ’ōḥezeṯ b<sup>a</sup>‘ăqēḇ ‘ēśāw wayyiqərā’ šəmwō y<sup>a</sup>‘ăqōḇ wəyiṣəḥāq ben-šiššîm šānâ bəleḏeṯ ’ōṯām: </p>
 <p>27 wayyiḡədəlû hannə‘ārîm wayəhî ‘ēśāw ’îš yōḏē‘a ṣayiḏ ’îš śāḏeh wəy<sup>a</sup>‘ăqōḇ ’îš tām yōšēḇ ’ōhālîm: </p>
 <p>28 wayye’ĕhaḇ yiṣəḥāq ’eṯ-‘ēśāw kî-ṣayiḏ bəfîw wəriḇəqâ ’ōheḇeṯ ’eṯ-y<sup>a</sup>‘ăqōḇ: </p>
 <p>29 wayyāzeḏ y<sup>a</sup>‘ăqōḇ nāzîḏ wayyāḇō’ ‘ēśāw min-haśśāḏeh wəhû’ ‘āyēf: </p>
 <p>30 wayyō’mer ‘ēśāw ’el-y<sup>a</sup>‘ăqōḇ halə‘îṭēnî nā’ min-hā’āḏōm hā’āḏōm hazzeh kî ‘āyēf ’ānōḵî ‘al-kēn qārā’-šəmwō ’ĕḏwōm: </p>
 <p>31 wayyō’mer y<sup>a</sup>‘ăqōḇ miḵərâ ḵayywōm ’eṯ-bəḵōrāṯəḵā lî: </p>
 <p>32 wayyō’mer ‘ēśāw hinnēh ’ānōḵî hwōlēḵə lāmûṯ wəlāmmâ-zzeh lî bəḵōrâ: </p>
 <p>33 wayyō’mer y<sup>a</sup>‘ăqōḇ hiššāḇə‘â llî kayywōm<font color="red"><sup>3</sup></font> wayyiššāḇ<sup>a</sup>‘ lwō wayyiməkōr ’eṯ-bəḵōrāṯwō ləy<sup>a</sup>‘ăqōḇ: </p>
 <p>34 wəy<sup>a</sup>‘ăqōḇ nāṯan lə‘ēśāw leḥem ûnəzîḏ ‘ăḏāšîm wayyō’ḵal wayyēšətə wayyāqām wayyēlaḵə wayyiḇez ‘ēśāw ’eṯ-habəḵōrâ: s</p>
 </td>
 </tr></table>
 <p></p><hr>
 <center>
 <a href="gen026.htm">Next: Genesis (Bereshit) Chapter 26</a></center>
 </body>