<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer039.htm">Polyglot</a> 
 <a href="../kjv/jer039.htm">KJV</a> 
 <a href="../sep/jer039.htm">Sep</a> 
 <a href="../vul/jer039.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer038.htm">Previous</a> 
 <a href="jer040.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 39</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בַּשָּׁנָ֣ה הַ֠תְּשִׁעִית לְצִדְקִיָּ֨הוּ מֶלֶךְ־יְהוּדָ֜ה בַּחֹ֣דֶשׁ הָעֲשִׂרִ֗י בָּ֠א נְבוּכַדְרֶאצַּ֨ר מֶֽלֶךְ־בָּבֶ֤ל וְכָל־חֵילוֹ֙ אֶל־יְר֣וּשָׁלִַ֔ם וַיָּצֻ֖רוּ עָלֶֽיהָ׃ ס</span></p>
 <p align="RIGHT"><span lang="he">‎<a name="002">2</a> ‏בְּעַשְׁתֵּֽי־עֶשְׂרֵ֤ה שָׁנָה֙ לְצִדְקִיָּ֔הוּ בַּחֹ֥דֶשׁ הָרְבִיעִ֖י בְּתִשְׁעָ֣ה לַחֹ֑דֶשׁ הָבְקְעָ֖ה הָעִֽיר׃ </span></p>
 <p align="RIGHT"><span lang="he">‎<a name="003">3</a> ‏וַיָּבֹ֗אוּ כֹּ֚ל שָׂרֵ֣י מֶֽלֶךְ־בָּבֶ֔ל וַיֵּשְׁב֖וּ בְּשַׁ֣עַר הַתָּ֑וֶךְ נֵרְגַ֣ל שַׂר־אֶ֠צֶר סַֽמְגַּר־נְב֞וּ שַׂר־סְכִ֣ים רַב־סָרִ֗יס נֵרְגַ֤ל שַׂר־אֶ֙צֶר֙ רַב־מָ֔ג וְכָל־שְׁאֵרִ֔ית שָׂרֵ֖י מֶ֥לֶךְ בָּבֶֽל׃ </span></p>
 <p align="RIGHT"><span lang="he">‎<a name="004">4</a> ‏וַיְהִ֡י כַּאֲשֶׁ֣ר רָ֠אָם צִדְקִיָּ֨הוּ מֶֽלֶךְ־יְהוּדָ֜ה וְכֹ֣ל׀ אַנְשֵׁ֣י הַמִּלְחָמָ֗ה וַֽ֠יִּבְרְחוּ וַיֵּצְא֨וּ לַ֤יְלָה מִן־הָעִיר֙ דֶּ֚רֶךְ גַּ֣ן הַמֶּ֔לֶךְ בְּשַׁ֖עַר בֵּ֣ין הַחֹמֹתָ֑יִם וַיֵּצֵ֖א דֶּ֥רֶךְ הָעֲרָבָֽה׃ </span></p>
 <p align="RIGHT"><span lang="he">‎<a name="005">5</a> ‏וַיִּרְדְּפ֨וּ חֵיל־כַּשְׂדִּ֜ים אַחֲרֵיהֶ֗ם וַיַּשִּׂ֣גוּ אֶת־צִדְקִיָּהוּ֮ בְּעַֽרְב֣וֹת יְרֵחוֹ֒ וַיִּקְח֣וּ אֹת֗וֹ וַֽ֠יַּעֲלֻהוּ אֶל־נְבוּכַדְרֶאצַּ֧ר מֶֽלֶךְ־בָּבֶ֛ל רִבְלָ֖תָה בְּאֶ֣רֶץ חֲמָ֑ת וַיְדַבֵּ֥ר אִתּ֖וֹ מִשְׁפָּטִֽים׃ </span></p>
 <p align="RIGHT"><span lang="he">‎<a name="006">6</a> ‏וַיִּשְׁחַט֩ מֶ֨לֶךְ בָּבֶ֜ל אֶת־בְּנֵ֧י צִדְקִיָּ֛הוּ בְּרִבְלָ֖ה לְעֵינָ֑יו וְאֵת֙ כָּל־חֹרֵ֣י יְהוּדָ֔ה שָׁחַ֖ט מֶ֥לֶךְ בָּבֶֽל׃ </span></p>
 <p align="RIGHT"><span lang="he">‎<a name="007">7</a> ‏וְאֶת־עֵינֵ֥י צִדְקִיָּ֖הוּ עִוֵּ֑ר וַיַּאַסְרֵ֙הוּ֙ בַּֽנְחֻשְׁתַּ֔יִם לָבִ֥יא אֹת֖וֹ בָּבֶֽלָה׃ </span></p>
 <p align="RIGHT"><span lang="he">‎<a name="008">8</a> ‏וְאֶת־בֵּ֤ית הַמֶּ֙לֶךְ֙ וְאֶת־בֵּ֣ית הָעָ֔ם שָׂרְפ֥וּ הַכַּשְׂדִּ֖ים בָּאֵ֑שׁ וְאֶת־חֹמ֥וֹת יְרוּשָׁלִַ֖ם נָתָֽצוּ׃ </span></p>
 <p align="RIGHT"><span lang="he">‎<a name="009">9</a> ‏וְאֵת֩ יֶ֨תֶר הָעָ֜ם הַנִּשְׁאָרִ֣ים בָּעִ֗יר וְאֶת־הַנֹּֽפְלִים֙ אֲשֶׁ֣ר נָפְל֣וּ עָלָ֔יו וְאֵ֛ת יֶ֥תֶר הָעָ֖ם הַנִּשְׁאָרִ֑ים הֶגְלָ֛ה נְבֽוּזַר־אֲדָ֥ן<font color="red"><sup>1</sup></font> רַב־טַבָּחִ֖ים בָּבֶֽל׃ </span></p>
 <p align="RIGHT"><span lang="he">‎<a name="010">10</a> ‏וּמִן־הָעָ֣ם הַדַּלִּ֗ים אֲשֶׁ֤ר אֵין־לָהֶם֙ מְא֔וּמָה הִשְׁאִ֛יר נְבוּזַרְאֲדָ֥ן רַב־טַבָּחִ֖ים בְּאֶ֣רֶץ יְהוּדָ֑ה וַיִּתֵּ֥ן לָהֶ֛ם כְּרָמִ֥ים וִֽיגֵבִ֖ים בַּיּ֥וֹם הַהֽוּא׃ </span></p>
 <p align="RIGHT"><span lang="he">‎<a name="011">11</a> ‏וַיְצַ֛ו נְבוּכַדְרֶאצַּ֥ר מֶֽלֶךְ־בָּבֶ֖ל עַֽל־יִרְמְיָ֑הוּ בְּיַ֛ד נְבוּזַרְאֲדָ֥ן רַב־טַבָּחִ֖ים לֵאמֹֽר׃ </span></p>
 <p align="RIGHT"><span lang="he">‎<a name="012">12</a> ‏קָחֶ֗נּוּ וְעֵינֶ֙יךָ֙ שִׂ֣ים עָלָ֔יו וְאַל־תַּ֥עַשׂ ל֖וֹ מְא֣וּמָה רָּ֑ע כִּ֗י <font color="brown">אם</font> כַּֽאֲשֶׁר֙ יְדַבֵּ֣ר אֵלֶ֔יךָ כֵּ֖ן עֲשֵׂ֥ה עִמּֽוֹ׃ </span></p>
 <p align="RIGHT"><span lang="he">‎<a name="013">13</a> ‏וַיִּשְׁלַ֞ח נְבֽוּזַרְאֲדָ֣ן רַב־טַבָּחִ֗ים וּנְבֽוּשַׁזְבָּן֙<font color="red"><sup>6</sup></font> רַב־סָרִ֔יס וְנֵרְגַ֥ל שַׂר־אֶ֖צֶר רַב־מָ֑ג וְכֹ֖ל רַבֵּ֥י מֶֽלֶךְ־בָּבֶֽל׃ </span></p>
 <p align="RIGHT"><span lang="he">‎<a name="014">14</a> ‏וַיִּשְׁלְחוּ֩ וַיִּקְח֨וּ אֶֽת־יִרְמְיָ֜הוּ מֵחֲצַ֣ר הַמַּטָּרָ֗ה וַיִּתְּנ֤וּ אֹתוֹ֙ אֶל־גְּדַלְיָ֙הוּ֙ בֶּן־אֲחִיקָ֣ם בֶּן־שָׁפָ֔ן לְהוֹצִאֵ֖הוּ אֶל־הַבָּ֑יִת וַיֵּ֖שֶׁב בְּת֥וֹךְ הָעָֽם׃ ס</span></p>
 <p align="RIGHT"><span lang="he">‎<a name="015">15</a> ‏וְאֶֽל־יִרְמְיָ֖הוּ הָיָ֣ה דְבַר־יְהוָ֑ה בִּֽהְיֹת֣וֹ עָצ֔וּר בַּחֲצַ֥ר הַמַּטָּרָ֖ה לֵאמֹֽר׃ </span></p>
 <p align="RIGHT"><span lang="he">‎<a name="016">16</a> ‏הָל֣וֹךְ וְאָמַרְתָּ֡ לְעֶבֶד־מֶ֨לֶךְ<font color="red"><sup>3</sup></font> הַכּוּשִׁ֜י לֵאמֹ֗ר כֹּֽה־אָמַ֞ר יְהוָ֤ה צְבָאוֹת֙ אֱלֹהֵ֣י יִשְׂרָאֵ֔ל הִנְנִי֩ <font color="brown">מבי</font> <font color="blue">מֵבִ֨יא</font> אֶת־דְּבָרַ֜י אֶל־הָעִ֥יר הַזֹּ֛את לְרָעָ֖ה וְלֹ֣א לְטוֹבָ֑ה וְהָי֥וּ לְפָנֶ֖יךָ בַּיּ֥וֹם הַהֽוּא׃ </span></p>
 <p align="RIGHT"><span lang="he">‎<a name="017">17</a> ‏וְהִצַּלְתִּ֥יךָ בַיּוֹם־הַה֖וּא נְאֻם־יְהוָ֑ה וְלֹ֤א תִנָּתֵן֙ בְּיַ֣ד הָֽאֲנָשִׁ֔ים אֲשֶׁר־אַתָּ֥ה יָג֖וֹר מִפְּנֵיהֶֽם׃ </span></p>
 <p align="RIGHT"><span lang="he">‎<a name="018">18</a> ‏כִּ֤י מַלֵּט֙ אֲמַלֶּטְךָ֔ וּבַחֶ֖רֶב לֹ֣א תִפֹּ֑ל וְהָיְתָ֨ה לְךָ֤ נַפְשְׁךָ֙ לְשָׁלָ֔ל כִּֽי־בָטַ֥חְתָּ בִּ֖י נְאֻם־יְהוָֽה׃ ס</span></p>
 </td>
 <td width="50%">
 <p>1 baššānâ hatəši‘îṯ ləṣiḏəqîyâû meleḵə-yəhûḏâ b<sup>a</sup>ḥōḏeš hā‘ăśirî bā’ nəḇûḵaḏəre’ṣṣar meleḵə-bāḇel wəḵāl-ḥêlwō ’el-yərûšālaim wayyāṣurû ‘āleyhā: s</p>
 <p>2 bə‘ašətê-‘eśərēh šānâ ləṣiḏəqîyâû b<sup>a</sup>ḥōḏeš hārəḇî‘î bəṯišə‘â l<sup>a</sup>ḥōḏeš hāḇəqə‘â hā‘îr: </p>
 <p>3 wayyāḇō’û kōl śārê meleḵə-bāḇel wayyēšəḇû bəš<sup>a</sup>‘ar hatāweḵə nērəḡal śar-’eṣer saməgar-nəḇû śar-səḵîm raḇ-sārîs nērəḡal śar-’eṣer raḇ-māḡ wəḵāl-šə’ērîṯ śārê meleḵə bāḇel: </p>
 <p>4 wayəhî ka’ăšer rā’ām ṣiḏəqîyâû meleḵə-yəhûḏâ wəḵōl| ’anəšê hammiləḥāmâ wayyiḇərəḥû wayyēṣə’û layəlâ min-hā‘îr dereḵə gan hammeleḵə bəš<sup>a</sup>‘ar bên h<sup>a</sup>ḥōmōṯāyim wayyēṣē’ dereḵə hā‘ărāḇâ: </p>
 <p>5 wayyirədəfû ḥêl-kaśədîm ’<sup>a</sup>ḥărêhem wayyaśśiḡû ’eṯ-ṣiḏəqîyâû bə‘arəḇwōṯ yərēḥwō wayyiqəḥû ’ōṯwō wayy<sup>a</sup>‘ăluhû ’el-nəḇûḵaḏəre’ṣṣar meleḵə-bāḇel riḇəlāṯâ bə’ereṣ ḥămāṯ wayəḏabēr ’itwō mišəpāṭîm: </p>
 <p>6 wayyišəḥaṭ meleḵə bāḇel ’eṯ-bənê ṣiḏəqîyâû bəriḇəlâ lə‘ênāyw wə’ēṯ kāl-ḥōrê yəhûḏâ šāḥaṭ meleḵə bāḇel: </p>
 <p>7 wə’eṯ-‘ênê ṣiḏəqîyâû ‘iûēr wayya’asərēhû banəḥušətayim lāḇî’ ’ōṯwō bāḇelâ: </p>
 <p>8 wə’eṯ-bêṯ hammeleḵə wə’eṯ-bêṯ hā‘ām śārəfû hakaśədîm bā’ēš wə’eṯ-ḥōmwōṯ yərûšālaim nāṯāṣû: </p>
 <p>9 wə’ēṯ yeṯer hā‘ām hannišə’ārîm bā‘îr wə’eṯ-hannōfəlîm ’ăšer nāfəlû ‘ālāyw wə’ēṯ yeṯer hā‘ām hannišə’ārîm heḡəlâ nəḇûzar-’ăḏān<font color="red"><sup>1</sup></font> raḇ-ṭabāḥîm bāḇel: </p>
 <p>10 ûmin-hā‘ām hadallîm ’ăšer ’ên-lâem mə’ûmâ hišə’îr nəḇûzarə’ăḏān raḇ-ṭabāḥîm bə’ereṣ yəhûḏâ wayyitēn lâem kərāmîm wîḡēḇîm bayywōm hahû’: </p>
 <p>11 wayəṣaw nəḇûḵaḏəre’ṣṣar meleḵə-bāḇel ‘al-yirəməyâû bəyaḏ nəḇûzarə’ăḏān raḇ-ṭabāḥîm lē’mōr: </p>
 <p>12 qāḥennû wə‘êneyḵā śîm ‘ālāyw wə’al-t<sup>a</sup>‘aś lwō mə’ûmâ rrā‘ kî <font color="brown">’im</font> ka’ăšer yəḏabēr ’ēleyḵā kēn ‘ăśēh ‘immwō: </p>
 <p>13 wayyišəl<sup>a</sup>ḥ nəḇûzarə’ăḏān raḇ-ṭabāḥîm ûnəḇûšazəbān<font color="red"><sup>6</sup></font> raḇ-sārîs wənērəḡal śar-’eṣer raḇ-māḡ wəḵōl rabê meleḵə-bāḇel: </p>
 <p>14 wayyišələḥû wayyiqəḥû ’eṯ-yirəməyâû mēḥăṣar hammaṭṭārâ wayyitənû ’ōṯwō ’el-gəḏaləyâû ben-’ăḥîqām ben-šāfān ləhwōṣi’ēhû ’el-habāyiṯ wayyēšeḇ bəṯwōḵə hā‘ām: s</p>
 <p>15 wə’el-yirəməyâû hāyâ ḏəḇar-yəhwâ bihəyōṯwō ‘āṣûr b<sup>a</sup>ḥăṣar hammaṭṭārâ lē’mōr: </p>
 <p>16 hālwōḵə wə’āmarətā lə‘eḇeḏ-meleḵə<font color="red"><sup>3</sup></font> hakûšî lē’mōr kōh-’āmar yəhwâ ṣəḇā’wōṯ ’ĕlōhê yiśərā’ēl hinənî <font color="brown">mēḇî</font> <font color="blue">mēḇî’</font> ’eṯ-dəḇāray ’el-hā‘îr hazzō’ṯ lərā‘â wəlō’ ləṭwōḇâ wəhāyû ləfāneyḵā bayywōm hahû’: </p>
 <p>17 wəhiṣṣalətîḵā ḇayywōm-hahû’ nə’um-yəhwâ wəlō’ ṯinnāṯēn bəyaḏ hā’ănāšîm ’ăšer-’atâ yāḡwōr mipənêhem: </p>
 <p>18 kî mallēṭ ’ămalleṭəḵā ûḇ<sup>a</sup>ḥereḇ lō’ ṯipōl wəhāyəṯâ ləḵā nafəšəḵā ləšālāl kî-ḇāṭ<sup>a</sup>ḥətā bî nə’um-yəhwâ: s</p>
 </td>
 </tr></table>
 <p></p><hr>
 <center>
 <a href="jer040.htm">Next: Jeremiah (Yermiyah) Chapter 40</a></center>
 </body>