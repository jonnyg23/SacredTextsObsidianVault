<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo030.htm">Polyglot</a> 
 <a href="../kjv/exo030.htm">KJV</a> 
 <a href="../sep/exo030.htm">Sep</a> 
 <a href="../vul/exo030.htm">Vul</a> 
 
 <br>
 <br><a href="exo.htm">Exodus (Shemot) Index</a><br>
  
 <a href="exo029.htm">Previous</a> 
 <a href="exo031.htm">Next</a> 
 </center>
 <hr>
 
 <h3 align="CENTER">Tanach (Hebrew): Exodus (Shemot) Chapter 30</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וְעָשִׂ֥יתָ מִזְבֵּ֖חַ מִקְטַ֣ר קְטֹ֑רֶת עֲצֵ֥י שִׁטִּ֖ים תַּעֲשֶׂ֥ה אֹתֽוֹ׃ </span></p>
 <p align="RIGHT"><span lang="he">‎<a name="002">2</a> ‏אַמָּ֨ה אָרְכּ֜וֹ וְאַמָּ֤ה רָחְבּוֹ֙ רָב֣וּעַ יִהְיֶ֔ה וְאַמָּתַ֖יִם קֹמָת֑וֹ מִמֶּ֖נּוּ קַרְנֹתָֽיו׃ </span></p>
 <p align="RIGHT"><span lang="he">‎<a name="003">3</a> ‏וְצִפִּיתָ֨ אֹת֜וֹ זָהָ֣ב טָה֗וֹר אֶת־גַּגּ֧וֹ וְאֶת־קִירֹתָ֛יו סָבִ֖יב וְאֶת־קַרְנֹתָ֑יו וְעָשִׂ֥יתָ לּ֛וֹ זֵ֥ר זָהָ֖ב סָבִֽיב׃ </span></p>
 <p align="RIGHT"><span lang="he">‎<a name="004">4</a> ‏וּשְׁתֵּי֩ טַבְּעֹ֨ת זָהָ֜ב תַּֽעֲשֶׂה־לּ֣וֹ׀ מִתַּ֣חַת לְזֵר֗וֹ עַ֚ל שְׁתֵּ֣י צַלְעֹתָ֔יו תַּעֲשֶׂ֖ה עַל־שְׁנֵ֣י צִדָּ֑יו וְהָיָה֙ לְבָתִּ֣ים לְבַדִּ֔ים לָשֵׂ֥את אֹת֖וֹ בָּהֵֽמָּה׃ </span></p>
 <p align="RIGHT"><span lang="he">‎<a name="005">5</a> ‏וְעָשִׂ֥יתָ אֶת־הַבַּדִּ֖ים עֲצֵ֣י שִׁטִּ֑ים וְצִפִּיתָ֥ אֹתָ֖ם זָהָֽב׃ </span></p>
 <p align="RIGHT"><span lang="he">‎<a name="006">6</a> ‏וְנָתַתָּ֤ה אֹתוֹ֙ לִפְנֵ֣י הַפָּרֹ֔כֶת אֲשֶׁ֖ר עַל־אֲרֹ֣ן הָעֵדֻ֑ת לִפְנֵ֣י הַכַּפֹּ֗רֶת אֲשֶׁר֙ עַל־הָ֣עֵדֻ֔ת אֲשֶׁ֛ר אִוָּעֵ֥ד לְךָ֖ שָֽׁמָּה׃ </span></p>
 <p align="RIGHT"><span lang="he">‎<a name="007">7</a> ‏וְהִקְטִ֥יר עָלָ֛יו אַהֲרֹ֖ן קְטֹ֣רֶת סַמִּ֑ים בַּבֹּ֣קֶר בַּבֹּ֗קֶר בְּהֵיטִיב֛וֹ אֶת־הַנֵּרֹ֖ת יַקְטִירֶֽנָּה׃ </span></p>
 <p align="RIGHT"><span lang="he">‎<a name="008">8</a> ‏וּבְהַעֲלֹ֨ת אַהֲרֹ֧ן אֶת־הַנֵּרֹ֛ת בֵּ֥ין הָעֲרְבַּ֖יִם יַקְטִירֶ֑נָּה קְטֹ֧רֶת תָּמִ֛יד לִפְנֵ֥י יְהוָ֖ה לְדֹרֹתֵיכֶֽם׃ </span></p>
 <p align="RIGHT"><span lang="he">‎<a name="009">9</a> ‏לֹא־תַעֲל֥וּ עָלָ֛יו קְטֹ֥רֶת זָרָ֖ה וְעֹלָ֣ה וּמִנְחָ֑ה וְנֵ֕סֶךְ לֹ֥א תִסְּכ֖וּ עָלָֽיו׃ </span></p>
 <p align="RIGHT"><span lang="he">‎<a name="010">10</a> ‏וְכִפֶּ֤ר אַהֲרֹן֙ עַל־קַרְנֹתָ֔יו אַחַ֖ת בַּשָּׁנָ֑ה מִדַּ֞ם חַטַּ֣את הַכִּפֻּרִ֗ים אַחַ֤ת בַּשָּׁנָה֙ יְכַפֵּ֤ר עָלָיו֙ לְדֹרֹ֣תֵיכֶ֔ם קֹֽדֶשׁ־קָֽדָשִׁ֥ים ה֖וּא לַיהוָֽה׃ פ</span></p>
 <p align="RIGHT"><span lang="he">‎<a name="011">11</a> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃ </span></p>
 <p align="RIGHT"><span lang="he">‎<a name="012">12</a> ‏כִּ֣י תִשָּׂ֞א אֶת־רֹ֥אשׁ בְּנֵֽי־יִשְׂרָאֵל֮<font color="red"><sup>3</sup></font> לִפְקֻדֵיהֶם֒ וְנָ֨תְנ֜וּ אִ֣ישׁ כֹּ֧פֶר נַפְשׁ֛וֹ לַיהוָ֖ה בִּפְקֹ֣ד אֹתָ֑ם וְלֹא־יִהְיֶ֥ה בָהֶ֛ם נֶ֖גֶף בִּפְקֹ֥ד אֹתָֽם׃ </span></p>
 <p align="RIGHT"><span lang="he">‎<a name="013">13</a> ‏זֶ֣ה׀ יִתְּנ֗וּ כָּל־הָעֹבֵר֙ עַל־הַפְּקֻדִ֔ים מַחֲצִ֥ית הַשֶּׁ֖קֶל בְּשֶׁ֣קֶל הַקֹּ֑דֶשׁ עֶשְׂרִ֤ים גֵּרָה֙ הַשֶּׁ֔קֶל מַחֲצִ֣ית הַשֶּׁ֔קֶל תְּרוּמָ֖ה לַֽיהוָֽה׃ </span></p>
 <p align="RIGHT"><span lang="he">‎<a name="014">14</a> ‏כֹּ֗ל הָעֹבֵר֙ עַל־הַפְּקֻדִ֔ים מִבֶּ֛ן עֶשְׂרִ֥ים שָׁנָ֖ה וָמָ֑עְלָה יִתֵּ֖ן תְּרוּמַ֥ת יְהוָֽה׃ </span></p>
 <p align="RIGHT"><span lang="he">‎<a name="015">15</a> ‏הֶֽעָשִׁ֣יר לֹֽא־יַרְבֶּ֗ה וְהַדַּל֙ לֹ֣א יַמְעִ֔יט מִֽמַּחֲצִ֖ית הַשָּׁ֑קֶל לָתֵת֙ אֶת־תְּרוּמַ֣ת יְהוָ֔ה לְכַפֵּ֖ר עַל־נַפְשֹׁתֵיכֶֽם׃ </span></p>
 <p align="RIGHT"><span lang="he">‎<a name="016">16</a> ‏וְלָקַחְתָּ֞ אֶת־כֶּ֣סֶף הַכִּפֻּרִ֗ים מֵאֵת֙ בְּנֵ֣י יִשְׂרָאֵ֔ל וְנָתַתָּ֣ אֹת֔וֹ עַל־עֲבֹדַ֖ת אֹ֣הֶל מוֹעֵ֑ד וְהָיָה֩ לִבְנֵ֨י יִשְׂרָאֵ֤ל לְזִכָּרוֹן֙ לִפְנֵ֣י יְהוָ֔ה לְכַפֵּ֖ר עַל־נַפְשֹׁתֵיכֶֽם׃ פ</span></p>
 <p align="RIGHT"><span lang="he">‎<a name="017">17</a> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃ </span></p>
 <p align="RIGHT"><span lang="he">‎<a name="018">18</a> ‏וְעָשִׂ֜יתָ כִּיּ֥וֹר נְחֹ֛שֶׁת וְכַנּ֥וֹ נְחֹ֖שֶׁת לְרָחְצָ֑ה וְנָתַתָּ֣ אֹת֗וֹ בֵּֽין־אֹ֤הֶל מוֹעֵד֙ וּבֵ֣ין הַמִּזְבֵּ֔חַ וְנָתַתָּ֥ שָׁ֖מָּה מָֽיִם׃ </span></p>
 <p align="RIGHT"><span lang="he">‎<a name="019">19</a> ‏וְרָחֲצ֛וּ אַהֲרֹ֥ן וּבָנָ֖יו מִמֶּ֑נּוּ אֶת־יְדֵיהֶ֖ם וְאֶת־רַגְלֵיהֶֽם׃ </span></p>
 <p align="RIGHT"><span lang="he">‎<a name="020">20</a> ‏בְּבֹאָ֞ם אֶל־אֹ֧הֶל מוֹעֵ֛ד יִרְחֲצוּ־מַ֖יִם וְלֹ֣א יָמֻ֑תוּ א֣וֹ בְגִשְׁתָּ֤ם אֶל־הַמִּזְבֵּ֙חַ֙ לְשָׁרֵ֔ת לְהַקְטִ֥יר אִשֶּׁ֖ה לַֽיהוָֽה׃ </span></p>
 <p align="RIGHT"><span lang="he">‎<a name="021">21</a> ‏וְרָחֲצ֛וּ יְדֵיהֶ֥ם וְרַגְלֵיהֶ֖ם וְלֹ֣א יָמֻ֑תוּ וְהָיְתָ֨ה לָהֶ֧ם חָק־עוֹלָ֛ם ל֥וֹ וּלְזַרְע֖וֹ לְדֹרֹתָֽם׃ פ</span></p>
 <p align="RIGHT"><span lang="he">‎<a name="022">22</a> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃ </span></p>
 <p align="RIGHT"><span lang="he">‎<a name="023">23</a> ‏וְאַתָּ֣ה קַח־לְךָ֮ בְּשָׂמִ֣ים רֹאשׁ֒ מָר־דְּרוֹר֙ חֲמֵ֣שׁ מֵא֔וֹת וְקִנְּמָן־בֶּ֥שֶׂם מַחֲצִית֖וֹ חֲמִשִּׁ֣ים וּמָאתָ֑יִם וּקְנֵה־בֹ֖שֶׂם חֲמִשִּׁ֥ים וּמָאתָֽיִם׃ </span></p>
 <p align="RIGHT"><span lang="he">‎<a name="024">24</a> ‏וְקִדָּ֕ה חֲמֵ֥שׁ מֵא֖וֹת בְּשֶׁ֣קֶל הַקֹּ֑דֶשׁ וְשֶׁ֥מֶן זַ֖יִת הִֽין׃ </span></p>
 <p align="RIGHT"><span lang="he">‎<a name="025">25</a> ‏וְעָשִׂ֣יתָ אֹת֗וֹ שֶׁ֚מֶן מִשְׁחַת־קֹ֔דֶשׁ רֹ֥קַח מִרְקַ֖חַת מַעֲשֵׂ֣ה רֹקֵ֑חַ שֶׁ֥מֶן מִשְׁחַת־קֹ֖דֶשׁ יִהְיֶֽה׃ </span></p>
 <p align="RIGHT"><span lang="he">‎<a name="026">26</a> ‏וּמָשַׁחְתָּ֥ ב֖וֹ אֶת־אֹ֣הֶל מוֹעֵ֑ד וְאֵ֖ת אֲר֥וֹן הָעֵדֻֽת׃ </span></p>
 <p align="RIGHT"><span lang="he">‎<a name="027">27</a> ‏וְאֶת־הַשֻּׁלְחָן֙ וְאֶת־כָּל־כֵּלָ֔יו וְאֶת־הַמְּנֹרָ֖ה וְאֶת־כֵּלֶ֑יהָ וְאֵ֖ת מִזְבַּ֥ח הַקְּטֹֽרֶת׃ </span></p>
 <p align="RIGHT"><span lang="he">‎<a name="028">28</a> ‏וְאֶת־מִזְבַּ֥ח הָעֹלָ֖ה וְאֶת־כָּל־כֵּלָ֑יו וְאֶת־הַכִּיֹּ֖ר וְאֶת־כַּנּֽוֹ׃ </span></p>
 <p align="RIGHT"><span lang="he">‎<a name="029">29</a> ‏וְקִדַּשְׁתָּ֣ אֹתָ֔ם וְהָי֖וּ קֹ֣דֶשׁ קָֽדָשִׁ֑ים כָּל־הַנֹּגֵ֥עַ בָּהֶ֖ם יִקְדָּֽשׁ׃ </span></p>
 <p align="RIGHT"><span lang="he">‎<a name="030">30</a> ‏וְאֶת־אַהֲרֹ֥ן וְאֶת־בָּנָ֖יו תִּמְשָׁ֑ח וְקִדַּשְׁתָּ֥ אֹתָ֖ם לְכַהֵ֥ן לִֽי׃ </span></p>
 <p align="RIGHT"><span lang="he">‎<a name="031">31</a> ‏וְאֶל־בְּנֵ֥י יִשְׂרָאֵ֖ל תְּדַבֵּ֣ר לֵאמֹ֑ר שֶׁ֠מֶן מִשְׁחַת־קֹ֨דֶשׁ יִהְיֶ֥ה זֶ֛ה לִ֖י לְדֹרֹתֵיכֶֽם׃ </span></p>
 <p align="RIGHT"><span lang="he">‎<a name="032">32</a> ‏עַל־בְּשַׂ֤ר אָדָם֙ לֹ֣א יִיסָ֔ךְ וּבְמַ֨תְכֻּנְתּ֔וֹ לֹ֥א תַעֲשׂ֖וּ כָּמֹ֑הוּ קֹ֣דֶשׁ ה֔וּא קֹ֖דֶשׁ יִהְיֶ֥ה לָכֶֽם׃ </span></p>
 <p align="RIGHT"><span lang="he">‎<a name="033">33</a> ‏אִ֚ישׁ אֲשֶׁ֣ר יִרְקַ֣ח כָּמֹ֔הוּ וַאֲשֶׁ֥ר יִתֵּ֛ן מִמֶּ֖נּוּ עַל־זָ֑ר וְנִכְרַ֖ת מֵעַמָּֽיו׃ ס</span></p>
 <p align="RIGHT"><span lang="he">‎<a name="034">34</a> ‏וַיֹּאמֶר֩ יְהוָ֨ה אֶל־מֹשֶׁ֜ה קַח־לְךָ֣ סַמִּ֗ים נָטָ֤ף׀ וּשְׁחֵ֙לֶת֙ וְחֶלְבְּנָ֔ה סַמִּ֖ים וּלְבֹנָ֣ה זַכָּ֑ה בַּ֥ד בְּבַ֖ד יִהְיֶֽה׃ </span></p>
 <p align="RIGHT"><span lang="he">‎<a name="035">35</a> ‏וְעָשִׂ֤יתָ אֹתָהּ֙ קְטֹ֔רֶת רֹ֖קַח מַעֲשֵׂ֣ה רוֹקֵ֑חַ מְמֻלָּ֖ח טָה֥וֹר קֹֽדֶשׁ׃ </span></p>
 <p align="RIGHT"><span lang="he">‎<a name="036">36</a> ‏וְשָֽׁחַקְתָּ֣ מִמֶּנָּה֮ הָדֵק֒ וְנָתַתָּ֨ה מִמֶּ֜נָּה לִפְנֵ֤י הָעֵדֻת֙ בְּאֹ֣הֶל מוֹעֵ֔ד אֲשֶׁ֛ר אִוָּעֵ֥ד לְךָ֖ שָׁ֑מָּה קֹ֥דֶשׁ קָֽדָשִׁ֖ים תִּהְיֶ֥ה לָכֶֽם׃ </span></p>
 <p align="RIGHT"><span lang="he">‎<a name="037">37</a> ‏וְהַקְּטֹ֙רֶת֙ אֲשֶׁ֣ר תַּעֲשֶׂ֔ה בְּמַ֨תְכֻּנְתָּ֔הּ לֹ֥א תַעֲשׂ֖וּ לָכֶ֑ם קֹ֛דֶשׁ תִּהְיֶ֥ה לְךָ֖ לַיהוָֽה׃ </span></p>
 <p align="RIGHT"><span lang="he">‎<a name="038">38</a> ‏אִ֛ישׁ אֲשֶׁר־יַעֲשֶׂ֥ה כָמ֖וֹהָ לְהָרִ֣יחַ בָּ֑הּ וְנִכְרַ֖ת מֵעַמָּֽיו׃ ס</span></p>
 </td>
 <td width="50%">
 <p>1 wə‘āśîṯā mizəbēḥa miqəṭar qəṭōreṯ ‘ăṣê šiṭṭîm t<sup>a</sup>‘ăśeh ’ōṯwō: </p>
 <p>2 ’ammâ ’ārəkwō wə’ammâ rāḥəbwō rāḇû‘a yihəyeh wə’ammāṯayim qōmāṯwō mimmennû qarənōṯāyw: </p>
 <p>3 wəṣipîṯā ’ōṯwō zâāḇ ṭâwōr ’eṯ-gagwō wə’eṯ-qîrōṯāyw sāḇîḇ wə’eṯ-qarənōṯāyw wə‘āśîṯā llwō zēr zâāḇ sāḇîḇ: </p>
 <p>4 ûšətê ṭabə‘ōṯ zâāḇ t<sup>a</sup>‘ăśeh-llwō| mit<sup>a</sup>ḥaṯ ləzērwō ‘al šətê ṣalə‘ōṯāyw t<sup>a</sup>‘ăśeh ‘al-šənê ṣidāyw wəhāyâ ləḇātîm ləḇadîm lāśē’ṯ ’ōṯwō bâēmmâ: </p>
 <p>5 wə‘āśîṯā ’eṯ-habadîm ‘ăṣê šiṭṭîm wəṣipîṯā ’ōṯām zâāḇ: </p>
 <p>6 wənāṯatâ ’ōṯwō lifənê hapārōḵeṯ ’ăšer ‘al-’ărōn hā‘ēḏuṯ lifənê hakapōreṯ ’ăšer ‘al-hā‘ēḏuṯ ’ăšer ’iûā‘ēḏ ləḵā šāmmâ: </p>
 <p>7 wəhiqəṭîr ‘ālāyw ’ahărōn qəṭōreṯ sammîm babōqer babōqer bəhêṭîḇwō ’eṯ-hannērōṯ yaqəṭîrennâ: </p>
 <p>8 ûḇəh<sup>a</sup>‘ălōṯ ’ahărōn ’eṯ-hannērōṯ bên hā‘ărəbayim yaqəṭîrennâ qəṭōreṯ tāmîḏ lifənê yəhwâ ləḏōrōṯêḵem: </p>
 <p>9 lō’-ṯ<sup>a</sup>‘ălû ‘ālāyw qəṭōreṯ zārâ wə‘ōlâ ûminəḥâ wənēseḵə lō’ ṯissəḵû ‘ālāyw: </p>
 <p>10 wəḵiper ’ahărōn ‘al-qarənōṯāyw ’<sup>a</sup>ḥaṯ baššānâ midam ḥaṭṭa’ṯ hakipurîm ’<sup>a</sup>ḥaṯ baššānâ yəḵapēr ‘ālāyw ləḏōrōṯêḵem qōḏeš-qāḏāšîm hû’ layhwâ: f</p>
 <p>11 wayəḏabēr yəhwâ ’el-mōšeh llē’mōr: </p>
 <p>12 kî ṯiśśā’ ’eṯ-rō’š bənê-yiśərā’ēl<font color="red"><sup>3</sup></font> lifəquḏêhem wənāṯənû ’îš kōfer nafəšwō layhwâ bifəqōḏ ’ōṯām wəlō’-yihəyeh ḇâem neḡef bifəqōḏ ’ōṯām: </p>
 <p>13 zeh| yitənû kāl-hā‘ōḇēr ‘al-hapəquḏîm m<sup>a</sup>ḥăṣîṯ haššeqel bəšeqel haqqōḏeš ‘eśərîm gērâ haššeqel m<sup>a</sup>ḥăṣîṯ haššeqel tərûmâ layhwâ: </p>
 <p>14 kōl hā‘ōḇēr ‘al-hapəquḏîm miben ‘eśərîm šānâ wāmā‘əlâ yitēn tərûmaṯ yəhwâ: </p>
 <p>15 he‘āšîr lō’-yarəbeh wəhadal lō’ yamə‘îṭ mimm<sup>a</sup>ḥăṣîṯ haššāqel lāṯēṯ ’eṯ-tərûmaṯ yəhwâ ləḵapēr ‘al-nafəšōṯêḵem: </p>
 <p>16 wəlāq<sup>a</sup>ḥətā ’eṯ-kesef hakipurîm mē’ēṯ bənê yiśərā’ēl wənāṯatā ’ōṯwō ‘al-‘ăḇōḏaṯ ’ōhel mwō‘ēḏ wəhāyâ liḇənê yiśərā’ēl ləzikārwōn lifənê yəhwâ ləḵapēr ‘al-nafəšōṯêḵem: f</p>
 <p>17 wayəḏabēr yəhwâ ’el-mōšeh llē’mōr: </p>
 <p>18 wə‘āśîṯā kîywōr nəḥōšeṯ wəḵannwō nəḥōšeṯ lərāḥəṣâ wənāṯatā ’ōṯwō bên-’ōhel mwō‘ēḏ ûḇên hammizəbēḥa wənāṯatā šāmmâ māyim: </p>
 <p>19 wərāḥăṣû ’ahărōn ûḇānāyw mimmennû ’eṯ-yəḏêhem wə’eṯ-raḡəlêhem: </p>
 <p>20 bəḇō’ām ’el-’ōhel mwō‘ēḏ yirəḥăṣû-mayim wəlō’ yāmuṯû ’wō ḇəḡišətām ’el-hammizəbēḥa ləšārēṯ ləhaqəṭîr ’iššeh layhwâ: </p>
 <p>21 wərāḥăṣû yəḏêhem wəraḡəlêhem wəlō’ yāmuṯû wəhāyəṯâ lâem ḥāq-‘wōlām lwō ûləzarə‘wō ləḏōrōṯām: f</p>
 <p>22 wayəḏabēr yəhwâ ’el-mōšeh llē’mōr: </p>
 <p>23 wə’atâ q<sup>a</sup>ḥ-ləḵā bəśāmîm rō’š mār-dərwōr ḥămēš mē’wōṯ wəqinnəmān-beśem m<sup>a</sup>ḥăṣîṯwō ḥămiššîm ûmā’ṯāyim ûqənēh-ḇōśem ḥămiššîm ûmā’ṯāyim: </p>
 <p>24 wəqidâ ḥămēš mē’wōṯ bəšeqel haqqōḏeš wəšemen zayiṯ hîn: </p>
 <p>25 wə‘āśîṯā ’ōṯwō šemen mišəḥaṯ-qōḏeš rōq<sup>a</sup>ḥ mirəq<sup>a</sup>ḥaṯ m<sup>a</sup>‘ăśēh rōqēḥa šemen mišəḥaṯ-qōḏeš yihəyeh: </p>
 <p>26 ûmāš<sup>a</sup>ḥətā ḇwō ’eṯ-’ōhel mwō‘ēḏ wə’ēṯ ’ărwōn hā‘ēḏuṯ: </p>
 <p>27 wə’eṯ-haššuləḥān wə’eṯ-kāl-kēlāyw wə’eṯ-hammənōrâ wə’eṯ-kēleyhā wə’ēṯ mizəb<sup>a</sup>ḥ haqqəṭōreṯ: </p>
 <p>28 wə’eṯ-mizəb<sup>a</sup>ḥ hā‘ōlâ wə’eṯ-kāl-kēlāyw wə’eṯ-hakîyōr wə’eṯ-kannwō: </p>
 <p>29 wəqidašətā ’ōṯām wəhāyû qōḏeš qāḏāšîm kāl-hannōḡē‘a bâem yiqədāš: </p>
 <p>30 wə’eṯ-’ahărōn wə’eṯ-bānāyw timəšāḥ wəqidašətā ’ōṯām ləḵahēn lî: </p>
 <p>31 wə’el-bənê yiśərā’ēl təḏabēr lē’mōr šemen mišəḥaṯ-qōḏeš yihəyeh zeh lî ləḏōrōṯêḵem: </p>
 <p>32 ‘al-bəśar ’āḏām lō’ yîsāḵə ûḇəmaṯəkunətwō lō’ ṯ<sup>a</sup>‘ăśû kāmōhû qōḏeš hû’ qōḏeš yihəyeh lāḵem: </p>
 <p>33 ’îš ’ăšer yirəq<sup>a</sup>ḥ kāmōhû wa’ăšer yitēn mimmennû ‘al-zār wəniḵəraṯ mē‘ammāyw: s</p>
 <p>34 wayyō’mer yəhwâ ’el-mōšeh q<sup>a</sup>ḥ-ləḵā sammîm nāṭāf| ûšəḥēleṯ wəḥeləbənâ sammîm ûləḇōnâ zakâ baḏ bəḇaḏ yihəyeh: </p>
 <p>35 wə‘āśîṯā ’ōṯāh qəṭōreṯ rōq<sup>a</sup>ḥ m<sup>a</sup>‘ăśēh rwōqēḥa məmullāḥ ṭâwōr qōḏeš: </p>
 <p>36 wəšāḥaqətā mimmennâ hāḏēq wənāṯatâ mimmennâ lifənê hā‘ēḏuṯ bə’ōhel mwō‘ēḏ ’ăšer ’iûā‘ēḏ ləḵā šāmmâ qōḏeš qāḏāšîm tihəyeh lāḵem: </p>
 <p>37 wəhaqqəṭōreṯ ’ăšer t<sup>a</sup>‘ăśeh bəmaṯəkunətāh lō’ ṯ<sup>a</sup>‘ăśû lāḵem qōḏeš tihəyeh ləḵā layhwâ: </p>
 <p>38 ’îš ’ăšer-y<sup>a</sup>‘ăśeh ḵāmwōhā ləhārîḥa bāh wəniḵəraṯ mē‘ammāyw: s</p>
 </td>
 </tr></table>
 <p></p><hr>
 <center>
 <a href="exo031.htm">Next: Exodus (Shemot) Chapter 31</a></center>
 </body>