<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2032.htm">Polyglot</a> 
 <a href="../kjv/ch2032.htm">KJV</a> 
 <a href="../sep/ch2032.htm">Sep</a> 
 <a href="../vul/ch2032.htm">Vul</a> 
 
 <br>
 <br><a href="ch2.htm">2 Chronicles (2 Divrey Yamim) Index</a><br>
  
 <a href="ch2031.htm">Previous</a> 
 <a href="ch2033.htm">Next</a> 
 </center>
 <hr>
 
 <h3 align="CENTER">Tanach (Hebrew): 2 Chronicles (2 Divrey Yamim) Chapter 32</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏אַחֲרֵ֨י הַדְּבָרִ֤ים וְהָאֱמֶת֙ הָאֵ֔לֶּה בָּ֖א סַנְחֵרִ֣יב מֶֽלֶךְ־אַשּׁ֑וּר וַיָּבֹ֣א בִֽיהוּדָ֗ה וַיִּ֙חַן֙ עַל־הֶעָרִ֣ים הַבְּצֻר֔וֹת וַיֹּ֖אמֶר לְבִקְעָ֥ם אֵלָֽיו׃ </span></p>
 <p align="RIGHT"><span lang="he">‎<a name="002">2</a> ‏וַיַּרְא֙ יְחִזְקִיָּ֔הוּ כִּי־בָ֖א סַנְחֵרִ֑יב וּפָנָ֕יו לַמִּלְחָמָ֖ה עַל־יְרוּשָׁלִָֽם׃ </span></p>
 <p align="RIGHT"><span lang="he">‎<a name="003">3</a> ‏וַיִּוָּעַ֗ץ עִם־שָׂרָיו֙ וְגִבֹּרָ֔יו לִסְתּוֹם֙ אֶת־מֵימֵ֣י הָעֲיָנ֔וֹת אֲשֶׁ֖ר מִח֣וּץ לָעִ֑יר וַֽיַּעְזְרֽוּהוּ׃ </span></p>
 <p align="RIGHT"><span lang="he">‎<a name="004">4</a> ‏וַיִּקָּבְצ֣וּ עַם־רָ֔ב וַֽיִּסְתְּמוּ֙ אֶת־כָּל־הַמַּעְיָנ֔וֹת וְאֶת־הַנַּ֛חַל הַשּׁוֹטֵ֥ף בְּתוֹךְ־הָאָ֖רֶץ לֵאמֹ֑ר לָ֤מָּה יָב֙וֹאוּ֙ מַלְכֵ֣י אַשּׁ֔וּר וּמָצְא֖וּ מַ֥יִם רַבִּֽים׃ </span></p>
 <p align="RIGHT"><span lang="he">‎<a name="005">5</a> ‏וַיִּתְחַזַּ֡ק וַיִּבֶן֩ אֶת־כָּל־הַחוֹמָ֨ה הַפְּרוּצָ֜ה וַיַּ֣עַל עַל־הַמִּגְדָּל֗וֹת וְלַח֙וּצָה֙ הַחוֹמָ֣ה אַחֶ֔רֶת וַיְחַזֵּ֥ק אֶת־הַמִּלּ֖וֹא עִ֣יר דָּוִ֑יד וַיַּ֥עַשׂ שֶׁ֛לַח לָרֹ֖ב וּמָגִנִּֽים׃ </span></p>
 <p align="RIGHT"><span lang="he">‎<a name="006">6</a> ‏וַיִּתֵּ֛ן שָׂרֵ֥י מִלְחָמ֖וֹת עַל־הָעָ֑ם וַיִּקְבְּצֵ֣ם אֵלָ֗יו אֶל־רְחוֹב֙ שַׁ֣עַר הָעִ֔יר וַיְדַבֵּ֥ר עַל־לְבָבָ֖ם לֵאמֹֽר׃ </span></p>
 <p align="RIGHT"><span lang="he">‎<a name="007">7</a> ‏חִזְק֣וּ וְאִמְצ֔וּ אַל־תִּֽירְא֣וּ וְאַל־תֵּחַ֗תּוּ מִפְּנֵי֙ מֶ֣לֶךְ אַשּׁ֔וּר וּמִלִּפְנֵ֖י כָּל־הֶהָמ֣וֹן אֲשֶׁר־עִמּ֑וֹ כִּֽי־עִמָּ֥נוּ רַ֖ב מֵעִמּֽוֹ׃ </span></p>
 <p align="RIGHT"><span lang="he">‎<a name="008">8</a> ‏עִמּוֹ֙ זְר֣וֹעַ בָּשָׂ֔ר וְעִמָּ֜נוּ יְהוָ֤ה אֱלֹהֵ֙ינוּ֙ לְעָזְרֵ֔נוּ וּלְהִלָּחֵ֖ם מִלְחֲמֹתֵ֑נוּ וַיִּסָּמְכ֣וּ הָעָ֔ם עַל־דִּבְרֵ֖י יְחִזְקִיָּ֥הוּ מֶֽלֶךְ־יְהוּדָֽה׃ פ</span></p>
 <p align="RIGHT"><span lang="he">‎<a name="009">9</a> ‏אַ֣חַר זֶ֗ה שָׁ֠לַח סַנְחֵרִ֨יב מֶֽלֶךְ־אַשּׁ֤וּר עֲבָדָיו֙ יְר֣וּשָׁלַ֔יְמָה וְהוּא֙ עַל־לָכִ֔ישׁ וְכָל־מֶמְשַׁלְתּ֖וֹ עִמּ֑וֹ עַל־יְחִזְקִיָּ֙הוּ֙ מֶ֣לֶךְ יְהוּדָ֔ה וְעַל־כָּל־יְהוּדָ֛ה אֲשֶׁ֥ר בִּירוּשָׁלִַ֖ם לֵאמֹֽר׃ </span></p>
 <p align="RIGHT"><span lang="he">‎<a name="010">10</a> ‏כֹּ֣ה אָמַ֔ר סַנְחֵרִ֖יב מֶ֣לֶךְ אַשּׁ֑וּר עַל־מָה֙ אַתֶּ֣ם בֹּטְחִ֔ים וְיֹשְׁבִ֥ים בְּמָצ֖וֹר בִּירוּשָׁלִָֽם׃ </span></p>
 <p align="RIGHT"><span lang="he">‎<a name="011">11</a> ‏הֲלֹ֤א יְחִזְקִיָּ֙הוּ֙ מַסִּ֣ית אֶתְכֶ֔ם לָתֵ֣ת אֶתְכֶ֔ם לָמ֛וּת בְּרָעָ֥ב וּבְצָמָ֖א לֵאמֹ֑ר יְהוָ֣ה אֱלֹהֵ֔ינוּ יַצִּילֵ֕נוּ מִכַּ֖ף מֶ֥לֶךְ אַשּֽׁוּר׃ </span></p>
 <p align="RIGHT"><span lang="he">‎<a name="012">12</a> ‏הֲלֹא־הוּא֙ יְחִזְקִיָּ֔הוּ הֵסִ֥יר אֶת־בָּמֹתָ֖יו וְאֶת־מִזְבְּחֹתָ֑יו וַיֹּ֨אמֶר לִֽיהוּדָ֤ה וְלִֽירוּשָׁלִַ֙ם֙ לֵאמֹ֔ר לִפְנֵ֨י מִזְבֵּ֧חַ אֶחָ֛ד תִּֽשְׁתַּחֲו֖וּ וְעָלָ֥יו תַּקְטִֽירוּ׃ </span></p>
 <p align="RIGHT"><span lang="he">‎<a name="013">13</a> ‏הֲלֹ֣א תֵדְע֗וּ מֶ֤ה עָשִׂ֙יתִי֙ אֲנִ֣י וַאֲבוֹתַ֔י לְכֹ֖ל עַמֵּ֣י הָאֲרָצ֑וֹת הֲיָכ֣וֹל יָֽכְל֗וּ אֱלֹהֵי֙ גּוֹיֵ֣ הָאֲרָצ֔וֹת לְהַצִּ֥יל אֶת־אַרְצָ֖ם מִיָּדִֽי׃ </span></p>
 <p align="RIGHT"><span lang="he">‎<a name="014">14</a> ‏מִ֠י בְּֽכָל־אֱלֹהֵ֞י הַגּוֹיִ֤ם הָאֵ֙לֶּה֙ אֲשֶׁ֣ר הֶחֱרִ֣ימוּ אֲבוֹתַ֔י אֲשֶׁ֣ר יָכ֔וֹל לְהַצִּ֥יל אֶת־עַמּ֖וֹ מִיָּדִ֑י כִּ֤י יוּכַל֙ אֱלֹ֣הֵיכֶ֔ם לְהַצִּ֥יל אֶתְכֶ֖ם מִיָּדִֽי׃ </span></p>
 <p align="RIGHT"><span lang="he">‎<a name="015">15</a> ‏וְעַתָּ֡ה אַל־יַשִּׁיא֩ אֶתְכֶ֨ם חִזְקִיָּ֜הוּ וְאַל־יַסִּ֨ית אֶתְכֶ֣ם כָּזֹאת֮ וְאַל־תַּאֲמִ֣ינוּ לוֹ֒ כִּי־לֹ֣א יוּכַ֗ל כָּל־אֱל֙וֹהַ֙ כָּל־גּ֣וֹי וּמַמְלָכָ֔ה לְהַצִּ֥יל עַמּ֛וֹ מִיָּדִ֖י וּמִיַּ֣ד אֲבוֹתָ֑י אַ֚ף כִּ֣י אֱ‍ֽלֹהֵיכֶ֔ם לֹא־יַצִּ֥ילוּ אֶתְכֶ֖ם מִיָּדִֽי׃ </span></p>
 <p align="RIGHT"><span lang="he">‎<a name="016">16</a> ‏וְעוֹד֙ דִּבְּר֣וּ עֲבָדָ֔יו עַל־יְהוָ֖ה הָאֱלֹהִ֑ים וְעַ֖ל יְחִזְקִיָּ֥הוּ עַבְדּֽוֹ׃ </span></p>
 <p align="RIGHT"><span lang="he">‎<a name="017">17</a> ‏וּסְפָרִ֣ים כָּתַ֔ב לְחָרֵ֕ף לַיהוָ֖ה אֱלֹהֵ֣י יִשְׂרָאֵ֑ל וְלֵֽאמֹ֨ר עָלָ֜יו לֵאמֹ֗ר כֵּֽאלֹהֵ֞י גּוֹיֵ֤ הָאֲרָצוֹת֙ אֲשֶׁ֨ר לֹא־הִצִּ֤ילוּ עַמָּם֙ מִיָּדִ֔י כֵּ֣ן לֹֽא־יַצִּ֞יל אֱלֹהֵ֧י יְחִזְקִיָּ֛הוּ עַמּ֖וֹ מִיָּדִֽי׃ </span></p>
 <p align="RIGHT"><span lang="he">‎<a name="018">18</a> ‏וַיִּקְרְא֨וּ בְקוֹל־גָּד֜וֹל יְהוּדִ֗ית עַל־עַ֤ם יְרוּשָׁלִַ֙ם֙ אֲשֶׁ֣ר עַל־הַֽחוֹמָ֔ה לְיָֽרְאָ֖ם וּֽלְבַהֲלָ֑ם לְמַ֖עַן יִלְכְּד֥וּ אֶת־הָעִֽיר׃ </span></p>
 <p align="RIGHT"><span lang="he">‎<a name="019">19</a> ‏וַֽיְדַבְּר֔וּ אֶל־אֱלֹהֵ֖י יְרוּשָׁלִָ֑ם כְּעַ֗ל אֱלֹהֵי֙ עַמֵּ֣י הָאָ֔רֶץ מַעֲשֵׂ֖ה יְדֵ֥י הָאָדָֽם׃ ס</span></p>
 <p align="RIGHT"><span lang="he">‎<a name="020">20</a> ‏וַיִּתְפַּלֵּ֞ל יְחִזְקִיָּ֣הוּ הַמֶּ֗לֶךְ וִֽישַֽׁעְיָ֧הוּ בֶן־אָמ֛וֹץ הַנָּבִ֖יא עַל־זֹ֑את וַֽיִּזְעֲק֖וּ הַשָּׁמָֽיִם׃ פ</span></p>
 <p align="RIGHT"><span lang="he">‎<a name="021">21</a> ‏וַיִּשְׁלַ֤ח יְהוָה֙ מַלְאָ֔ךְ וַיַּכְחֵ֞ד כָּל־גִּבּ֥וֹר חַ֙יִל֙ וְנָגִ֣יד וְשָׂ֔ר בְּמַחֲנֵ֖ה מֶ֣לֶךְ אַשּׁ֑וּר וַיָּשָׁב֩ בְּבֹ֨שֶׁת פָּנִ֜ים לְאַרְצ֗וֹ וַיָּבֹא֙ בֵּ֣ית אֱלֹהָ֔יו <font color="brown">ומיציאו</font> <font color="blue">וּמִֽיצִיאֵ֣י</font> מֵעָ֔יו שָׁ֖ם הִפִּילֻ֥הוּ בֶחָֽרֶב׃ </span></p>
 <p align="RIGHT"><span lang="he">‎<a name="022">22</a> ‏וַיּוֹשַׁע֩ יְהוָ֨ה אֶת־יְחִזְקִיָּ֜הוּ וְאֵ֣ת׀ יֹשְׁבֵ֣י יְרוּשָׁלִַ֗ם מִיַּ֛ד סַנְחֵרִ֥יב מֶֽלֶךְ־אַשּׁ֖וּר וּמִיַּד־כֹּ֑ל וַֽיְנַהֲלֵ֖ם מִסָּבִֽיב׃ </span></p>
 <p align="RIGHT"><span lang="he">‎<a name="023">23</a> ‏וְ֠רַבִּים מְבִיאִ֨ים מִנְחָ֤ה לַיהוָה֙ לִיר֣וּשָׁלִַ֔ם וּמִ֨גְדָּנ֔וֹת לִֽיחִזְקִיָּ֖הוּ מֶ֣לֶךְ יְהוּדָ֑ה וַיִּנַּשֵּׂ֛א לְעֵינֵ֥י כָל־הַגּוֹיִ֖ם מֵאַֽחֲרֵי־כֵֽן׃ ס</span></p>
 <p align="RIGHT"><span lang="he">‎<a name="024">24</a> ‏בַּיָּמִ֣ים הָהֵ֔ם חָלָ֥ה יְחִזְקִיָּ֖הוּ עַד־לָמ֑וּת וַיִּתְפַּלֵּל֙ אֶל־יְהוָ֔ה וַיֹּ֣אמֶר ל֔וֹ וּמוֹפֵ֖ת נָ֥תַן לֽוֹ׃ </span></p>
 <p align="RIGHT"><span lang="he">‎<a name="025">25</a> ‏וְלֹא־כִגְמֻ֤ל עָלָיו֙ הֵשִׁ֣יב יְחִזְקִיָּ֔הוּ כִּ֥י גָבַ֖הּ לִבּ֑וֹ וַיְהִ֤י עָלָיו֙ קֶ֔צֶף וְעַל־יְהוּדָ֖ה וִירוּשָׁלִָֽם׃ </span></p>
 <p align="RIGHT"><span lang="he">‎<a name="026">26</a> ‏וַיִּכָּנַ֤ע יְחִזְקִיָּ֙הוּ֙ בְּגֹ֣בַהּ לִבּ֔וֹ ה֖וּא וְיֹשְׁבֵ֣י יְרוּשָׁלִָ֑ם וְלֹא־בָ֤א עֲלֵיהֶם֙ קֶ֣צֶף יְהוָ֔ה בִּימֵ֖י יְחִזְקִיָּֽהוּ׃ </span></p>
 <p align="RIGHT"><span lang="he">‎<a name="027">27</a> ‏וַיְהִ֧י לִֽיחִזְקִיָּ֛הוּ עֹ֥שֶׁר וְכָב֖וֹד הַרְבֵּ֣ה מְאֹ֑ד וְאֹֽצָר֣וֹת עָֽשָׂה־ל֠וֹ לְכֶ֨סֶף וּלְזָהָ֜ב וּלְאֶ֣בֶן יְקָרָ֗ה וְלִבְשָׂמִים֙ וּלְמָ֣גִנִּ֔ים וּלְכֹ֖ל כְּלֵ֥י חֶמְדָּֽה׃ </span></p>
 <p align="RIGHT"><span lang="he">‎<a name="028">28</a> ‏וּמִ֨סְכְּנ֔וֹת לִתְבוּאַ֥ת דָּגָ֖ן וְתִיר֣וֹשׁ וְיִצְהָ֑ר וְאֻֽרָוֹת֙ לְכָל־בְּהֵמָ֣ה וּבְהֵמָ֔ה וַעֲדָרִ֖ים לָאֲוֵרֽוֹת׃ </span></p>
 <p align="RIGHT"><span lang="he">‎<a name="029">29</a> ‏וְעָרִים֙ עָ֣שָׂה ל֔וֹ וּמִקְנֵה־צֹ֥אן וּבָקָ֖ר לָרֹ֑ב כִּ֤י נָֽתַן־לוֹ֙ אֱלֹהִ֔ים רְכ֖וּשׁ רַ֥ב מְאֹֽד׃ </span></p>
 <p align="RIGHT"><span lang="he">‎<a name="030">30</a> ‏וְה֣וּא יְחִזְקִיָּ֗הוּ סָתַם֙ אֶת־מוֹצָ֞א מֵימֵ֤י גִיחוֹן֙ הָֽעֶלְי֔וֹן וַֽיַּישְּׁרֵ֥ם לְמַֽטָּה־מַּעְרָ֖בָה לְעִ֣יר דָּוִ֑יד וַיַּצְלַ֥ח יְחִזְקִיָּ֖הוּ בְּכָֽל־מַעֲשֵֽׂהוּ׃ </span></p>
 <p align="RIGHT"><span lang="he">‎<a name="031">31</a> ‏וְכֵ֞ן בִּמְלִיצֵ֣י׀ שָׂרֵ֣י בָּבֶ֗ל הַֽמְשַׁלְּחִ֤ים עָלָיו֙ לִדְרֹ֗שׁ הַמּוֹפֵת֙ אֲשֶׁ֣ר הָיָ֣ה בָאָ֔רֶץ עֲזָב֖וֹ הָֽאֱלֹהִ֑ים לְנַ֨סּוֹת֔וֹ לָדַ֖עַת כָּל־בִּלְבָבֽוֹ׃ </span></p>
 <p align="RIGHT"><span lang="he">‎<a name="032">32</a> ‏וְיֶ֛תֶר דִּבְרֵ֥י יְחִזְקִיָּ֖הוּ וַחֲסָדָ֑יו הִנָּ֣ם כְּתוּבִ֗ים בַּחֲז֞וֹן יְשַֽׁעְיָ֤הוּ בֶן־אָמוֹץ֙ הַנָּבִ֔יא עַל־סֵ֥פֶר מַלְכֵי־יְהוּדָ֖ה וְיִשְׂרָאֵֽל׃ </span></p>
 <p align="RIGHT"><span lang="he">‎<a name="033">33</a> ‏וַיִּשְׁכַּ֨ב יְחִזְקִיָּ֜הוּ עִם־אֲבֹתָ֗יו וַֽיִּקְבְּרֻהוּ֮ בְּֽמַעֲלֵה֮ קִבְרֵ֣י בְנֵי־דָוִיד֒ וְכָבוֹד֙ עָֽשׂוּ־ל֣וֹ בְמוֹת֔וֹ כָּל־יְהוּדָ֖ה וְיֹשְׁבֵ֣י יְרוּשָׁלִָ֑ם וַיִּמְלֹ֛ךְ מְנַשֶּׁ֥ה בְנ֖וֹ תַּחְתָּֽיו׃ פ</span></p>
 </td>
 <td width="50%">
 <p>1 ’<sup>a</sup>ḥărê hadəḇārîm wəhā’ĕmeṯ hā’ēlleh bā’ sanəḥērîḇ meleḵə-’aššûr wayyāḇō’ ḇîhûḏâ wayyiḥan ‘al-he‘ārîm habəṣurwōṯ wayyō’mer ləḇiqə‘ām ’ēlāyw: </p>
 <p>2 wayyarə’ yəḥizəqîyâû kî-ḇā’ sanəḥērîḇ ûfānāyw lammiləḥāmâ ‘al-yərûšālāim: </p>
 <p>3 wayyiûā‘aṣ ‘im-śārāyw wəḡibōrāyw lisətwōm ’eṯ-mêmê hā‘ăyānwōṯ ’ăšer miḥûṣ lā‘îr wayy<sup>a</sup>‘əzərûhû: </p>
 <p>4 wayyiqqāḇəṣû ‘am-rāḇ wayyisətəmû ’eṯ-kāl-hamm<sup>a</sup>‘əyānwōṯ wə’eṯ-hann<sup>a</sup>ḥal haššwōṭēf bəṯwōḵə-hā’āreṣ lē’mōr lāmmâ yāḇwō’û maləḵê ’aššûr ûmāṣə’û mayim rabîm: </p>
 <p>5 wayyiṯəḥazzaq wayyiḇen ’eṯ-kāl-h<sup>a</sup>ḥwōmâ hapərûṣâ wayy<sup>a</sup>‘al ‘al-hammiḡədālwōṯ wəl<sup>a</sup>ḥûṣâ h<sup>a</sup>ḥwōmâ ’<sup>a</sup>ḥereṯ wayəḥazzēq ’eṯ-hammillwō’ ‘îr dāwîḏ wayy<sup>a</sup>‘aś šel<sup>a</sup>ḥ lārōḇ ûmāḡinnîm: </p>
 <p>6 wayyitēn śārê miləḥāmwōṯ ‘al-hā‘ām wayyiqəbəṣēm ’ēlāyw ’el-rəḥwōḇ š<sup>a</sup>‘ar hā‘îr wayəḏabēr ‘al-ləḇāḇām lē’mōr: </p>
 <p>7 ḥizəqû wə’iməṣû ’al-tîrə’û wə’al-tēḥatû mipənê meleḵə ’aššûr ûmillifənê kāl-hehāmwōn ’ăšer-‘immwō kî-‘immānû raḇ mē‘immwō: </p>
 <p>8 ‘immwō zərwō‘a bāśār wə‘immānû yəhwâ ’ĕlōhênû lə‘āzərēnû ûləhillāḥēm miləḥămōṯēnû wayyissāməḵû hā‘ām ‘al-diḇərê yəḥizəqîyâû meleḵə-yəhûḏâ: f</p>
 <p>9 ’<sup>a</sup>ḥar zeh šāl<sup>a</sup>ḥ sanəḥērîḇ meleḵə-’aššûr ‘ăḇāḏāyw yərûšālayəmâ wəhû’ ‘al-lāḵîš wəḵāl-meməšalətwō ‘immwō ‘al-yəḥizəqîyâû meleḵə yəhûḏâ wə‘al-kāl-yəhûḏâ ’ăšer bîrûšālaim lē’mōr: </p>
 <p>10 kōh ’āmar sanəḥērîḇ meleḵə ’aššûr ‘al-mâ ’atem bōṭəḥîm wəyōšəḇîm bəmāṣwōr bîrûšālāim: </p>
 <p>11 hălō’ yəḥizəqîyâû massîṯ ’eṯəḵem lāṯēṯ ’eṯəḵem lāmûṯ bərā‘āḇ ûḇəṣāmā’ lē’mōr yəhwâ ’ĕlōhênû yaṣṣîlēnû mikaf meleḵə ’aššûr: </p>
 <p>12 hălō’-hû’ yəḥizəqîyâû hēsîr ’eṯ-bāmōṯāyw wə’eṯ-mizəbəḥōṯāyw wayyō’mer lîhûḏâ wəlîrûšālaim lē’mōr lifənê mizəbēḥa ’eḥāḏ tišət<sup>a</sup>ḥăwû wə‘ālāyw taqəṭîrû: </p>
 <p>13 hălō’ ṯēḏə‘û meh ‘āśîṯî ’ănî wa’ăḇwōṯay ləḵōl ‘ammê hā’ărāṣwōṯ hăyāḵwōl yāḵəlû ’ĕlōhê gwōyē hā’ărāṣwōṯ ləhaṣṣîl ’eṯ-’arəṣām mîyāḏî: </p>
 <p>14 mî bəḵāl-’ĕlōhê hagwōyim hā’ēlleh ’ăšer heḥĕrîmû ’ăḇwōṯay ’ăšer yāḵwōl ləhaṣṣîl ’eṯ-‘ammwō mîyāḏî kî yûḵal ’ĕlōhêḵem ləhaṣṣîl ’eṯəḵem mîyāḏî: </p>
 <p>15 wə‘atâ ’al-yaššî’ ’eṯəḵem ḥizəqîyâû wə’al-yassîṯ ’eṯəḵem kāzō’ṯ wə’al-ta’ămînû lwō kî-lō’ yûḵal kāl-’ĕlwōha kāl-gwōy ûmaməlāḵâ ləhaṣṣîl ‘ammwō mîyāḏî ûmîyaḏ ’ăḇwōṯāy ’af kî ’ĕ‍lōhêḵem lō’-yaṣṣîlû ’eṯəḵem mîyāḏî: </p>
 <p>16 wə‘wōḏ dibərû ‘ăḇāḏāyw ‘al-yəhwâ hā’ĕlōhîm wə‘al yəḥizəqîyâû ‘aḇədwō: </p>
 <p>17 ûsəfārîm kāṯaḇ ləḥārēf layhwâ ’ĕlōhê yiśərā’ēl wəlē’mōr ‘ālāyw lē’mōr kē’lōhê gwōyē hā’ărāṣwōṯ ’ăšer lō’-hiṣṣîlû ‘ammām mîyāḏî kēn lō’-yaṣṣîl ’ĕlōhê yəḥizəqîyâû ‘ammwō mîyāḏî: </p>
 <p>18 wayyiqərə’û ḇəqwōl-gāḏwōl yəhûḏîṯ ‘al-‘am yərûšālaim ’ăšer ‘al-h<sup>a</sup>ḥwōmâ ləyārə’ām ûləḇahălām ləm<sup>a</sup>‘an yiləkəḏû ’eṯ-hā‘îr: </p>
 <p>19 wayəḏabərû ’el-’ĕlōhê yərûšālāim kə‘al ’ĕlōhê ‘ammê hā’āreṣ m<sup>a</sup>‘ăśēh yəḏê hā’āḏām: s</p>
 <p>20 wayyiṯəpallēl yəḥizəqîyâû hammeleḵə wîš<sup>a</sup>‘əyâû ḇen-’āmwōṣ hannāḇî’ ‘al-zō’ṯ wayyizə‘ăqû haššāmāyim: f</p>
 <p>21 wayyišəl<sup>a</sup>ḥ yəhwâ malə’āḵə wayyaḵəḥēḏ kāl-gibwōr ḥayil wənāḡîḏ wəśār bəm<sup>a</sup>ḥănēh meleḵə ’aššûr wayyāšāḇ bəḇōšeṯ pānîm lə’arəṣwō wayyāḇō’ bêṯ ’ĕlōhāyw <font color="brown">ûmîṣî’wō</font> <font color="blue">ûmîṣî’ê</font> mē‘āyw šām hipîluhû ḇeḥāreḇ: </p>
 <p>22 wayywōš<sup>a</sup>‘ yəhwâ ’eṯ-yəḥizəqîyâû wə’ēṯ| yōšəḇê yərûšālaim mîyaḏ sanəḥērîḇ meleḵə-’aššûr ûmîyaḏ-kōl wayənahălēm missāḇîḇ: </p>
 <p>23 wərabîm məḇî’îm minəḥâ layhwâ lîrûšālaim ûmiḡədānwōṯ lîḥizəqîyâû meleḵə yəhûḏâ wayyinnaśśē’ lə‘ênê ḵāl-hagwōyim mē’<sup>a</sup>ḥărê-ḵēn: s</p>
 <p>24 bayyāmîm hâēm ḥālâ yəḥizəqîyâû ‘aḏ-lāmûṯ wayyiṯəpallēl ’el-yəhwâ wayyō’mer lwō ûmwōfēṯ nāṯan lwō: </p>
 <p>25 wəlō’-ḵiḡəmul ‘ālāyw hēšîḇ yəḥizəqîyâû kî ḡāḇ<sup>a</sup>h libwō wayəhî ‘ālāyw qeṣef wə‘al-yəhûḏâ wîrûšālāim: </p>
 <p>26 wayyikān<sup>a</sup>‘ yəḥizəqîyâû bəḡōḇ<sup>a</sup>h libwō hû’ wəyōšəḇê yərûšālāim wəlō’-ḇā’ ‘ălêhem qeṣef yəhwâ bîmê yəḥizəqîyâû: </p>
 <p>27 wayəhî lîḥizəqîyâû ‘ōšer wəḵāḇwōḏ harəbēh mə’ōḏ wə’ōṣārwōṯ ‘āśâ-lwō ləḵesef ûləzâāḇ ûlə’eḇen yəqārâ wəliḇəśāmîm ûləmāḡinnîm ûləḵōl kəlê ḥemədâ: </p>
 <p>28 ûmisəkənwōṯ liṯəḇû’aṯ dāḡān wəṯîrwōš wəyiṣəhār wə’urāwōṯ ləḵāl-bəhēmâ ûḇəhēmâ w<sup>a</sup>‘ăḏārîm lā’ăwērwōṯ: </p>
 <p>29 wə‘ārîm ‘āśâ lwō ûmiqənēh-ṣō’n ûḇāqār lārōḇ kî nāṯan-lwō ’ĕlōhîm rəḵûš raḇ mə’ōḏ: </p>
 <p>30 wəhû’ yəḥizəqîyâû sāṯam ’eṯ-mwōṣā’ mêmê ḡîḥwōn hā‘eləywōn wayyayššərēm ləmaṭṭâ-mm<sup>a</sup>‘ərāḇâ lə‘îr dāwîḏ wayyaṣəl<sup>a</sup>ḥ yəḥizəqîyâû bəḵāl-m<sup>a</sup>‘ăśēhû: </p>
 <p>31 wəḵēn biməlîṣê| śārê bāḇel haməšalləḥîm ‘ālāyw liḏərōš hammwōfēṯ ’ăšer hāyâ ḇā’āreṣ ‘ăzāḇwō hā’ĕlōhîm lənasswōṯwō lāḏ<sup>a</sup>‘aṯ kāl-biləḇāḇwō: </p>
 <p>32 wəyeṯer diḇərê yəḥizəqîyâû w<sup>a</sup>ḥăsāḏāyw hinnām kəṯûḇîm b<sup>a</sup>ḥăzwōn yəš<sup>a</sup>‘əyâû ḇen-’āmwōṣ hannāḇî’ ‘al-sēfer maləḵê-yəhûḏâ wəyiśərā’ēl: </p>
 <p>33 wayyišəkaḇ yəḥizəqîyâû ‘im-’ăḇōṯāyw wayyiqəbəruhû bəm<sup>a</sup>‘ălēh qiḇərê ḇənê-ḏāwîḏ wəḵāḇwōḏ ‘āśû-lwō ḇəmwōṯwō kāl-yəhûḏâ wəyōšəḇê yərûšālāim wayyiməlōḵə mənaššeh ḇənwō t<sup>a</sup>ḥətāyw: f</p>
 </td>
 </tr></table>
 <p></p><hr>
 <center>
 <a href="ch2033.htm">Next: 2 Chronicles (2 Divrey Yamim) Chapter 33</a></center>
 </body>