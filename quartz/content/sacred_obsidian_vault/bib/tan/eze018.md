<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze018.htm">Polyglot</a> 
 <a href="../kjv/eze018.htm">KJV</a> 
 <a href="../sep/eze018.htm">Sep</a> 
 <a href="../vul/eze018.htm">Vul</a> 
 
 <br>
 <br><a href="eze.htm">Ezekiel (Yechezqel) Index</a><br>
  
 <a href="eze017.htm">Previous</a> 
 <a href="eze019.htm">Next</a> 
 </center>
 <hr>
 
 <h3 align="CENTER">Tanach (Hebrew): Ezekiel (Yechezqel) Chapter 18</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃ </span></p>
 <p align="RIGHT"><span lang="he">‎<a name="002">2</a> ‏מַה־לָּכֶ֗ם אַתֶּם֙ מֹֽשְׁלִים֙ אֶת־הַמָּשָׁ֣ל הַזֶּ֔ה עַל־אַדְמַ֥ת יִשְׂרָאֵ֖ל לֵאמֹ֑ר אָבוֹת֙ יֹ֣אכְלוּ בֹ֔סֶר וְשִׁנֵּ֥י הַבָּנִ֖ים תִּקְהֶֽינָה׃ </span></p>
 <p align="RIGHT"><span lang="he">‎<a name="003">3</a> ‏חַי־אָ֕נִי נְאֻ֖ם אֲדֹנָ֣י יְהוִ֑ה אִם־יִֽהְיֶ֨ה לָכֶ֜ם ע֗וֹד מְשֹׁ֛ל הַמָּשָׁ֥ל הַזֶּ֖ה בְּיִשְׂרָאֵֽל׃ </span></p>
 <p align="RIGHT"><span lang="he">‎<a name="004">4</a> ‏הֵ֤ן כָּל־הַנְּפָשׁוֹת֙ לִ֣י הֵ֔נָּה כְּנֶ֧פֶשׁ הָאָ֛ב וּכְנֶ֥פֶשׁ הַבֵּ֖ן לִי־הֵ֑נָּה הַנֶּ֥פֶשׁ הַחֹטֵ֖את הִ֥יא תָמֽוּת׃ ס</span></p>
 <p align="RIGHT"><span lang="he">‎<a name="005">5</a> ‏וְאִ֖ישׁ כִּי־יִהְיֶ֣ה צַדִּ֑יק וְעָשָׂ֥ה מִשְׁפָּ֖ט וּצְדָקָֽה׃ </span></p>
 <p align="RIGHT"><span lang="he">‎<a name="006">6</a> ‏אֶל־הֶֽהָרִים֙ לֹ֣א אָכָ֔ל וְעֵינָיו֙ לֹ֣א נָשָׂ֔א אֶל־גִּלּוּלֵ֖י בֵּ֣ית יִשְׂרָאֵ֑ל וְאֶת־אֵ֤שֶׁת רֵעֵ֙הוּ֙ לֹ֣א טִמֵּ֔א<font color="red"><sup>3</sup></font> וְאֶל־אִשָּׁ֥ה נִדָּ֖ה לֹ֥א יִקְרָֽב׃ </span></p>
 <p align="RIGHT"><span lang="he">‎<a name="007">7</a> ‏וְאִישׁ֙ לֹ֣א יוֹנֶ֔ה חֲבֹלָת֥וֹ חוֹב֙ יָשִׁ֔יב גְּזֵלָ֖ה לֹ֣א יִגְזֹ֑ל לַחְמוֹ֙ לְרָעֵ֣ב יִתֵּ֔ן וְעֵירֹ֖ם יְכַסֶּה־בָּֽגֶד׃ </span></p>
 <p align="RIGHT"><span lang="he">‎<a name="008">8</a> ‏בַּנֶּ֣שֶׁךְ לֹֽא־יִתֵּ֗ן וְתַרְבִּית֙ לֹ֣א יִקָּ֔ח מֵעָ֖וֶל יָשִׁ֣יב יָד֑וֹ מִשְׁפַּ֤ט אֱמֶת֙ יַֽעֲשֶׂ֔ה בֵּ֥ין אִ֖ישׁ לְאִֽישׁ׃ </span></p>
 <p align="RIGHT"><span lang="he">‎<a name="009">9</a> ‏בְּחֻקּוֹתַ֧י יְהַלֵּ֛ךְ וּמִשְׁפָּטַ֥י שָׁמַ֖ר לַעֲשׂ֣וֹת אֱמֶ֑ת צַדִּ֥יק הוּא֙ חָיֹ֣ה יִֽחְיֶ֔ה נְאֻ֖ם אֲדֹנָ֥י יְהוִֽה׃ </span></p>
 <p align="RIGHT"><span lang="he">‎<a name="010">10</a> ‏וְהוֹלִ֥יד בֵּן־פָּרִ֖יץ שֹׁפֵ֣ךְ דָּ֑ם וְעָ֣שָׂה אָ֔ח מֵאַחַ֖ד מֵאֵֽלֶּה׃ </span></p>
 <p align="RIGHT"><span lang="he">‎<a name="011">11</a> ‏וְה֕וּא אֶת־כָּל־אֵ֖לֶּה לֹ֣א עָשָׂ֑ה כִּ֣י גַ֤ם אֶל־הֶֽהָרִים֙ אָכַ֔ל וְאֶת־אֵ֥שֶׁת רֵעֵ֖הוּ טִמֵּֽא׃ </span></p>
 <p align="RIGHT"><span lang="he">‎<a name="012">12</a> ‏עָנִ֤י וְאֶבְיוֹן֙ הוֹנָ֔ה גְּזֵל֣וֹת גָּזָ֔ל חֲבֹ֖ל לֹ֣א יָשִׁ֑יב וְאֶל־הַגִּלּוּלִים֙ נָשָׂ֣א עֵינָ֔יו תּוֹעֵבָ֖ה עָשָֽׂה׃ </span></p>
 <p align="RIGHT"><span lang="he">‎<a name="013">13</a> ‏בַּנֶּ֧שֶׁךְ נָתַ֛ן וְתַרְבִּ֥ית לָקַ֖ח וָחָ֑י לֹ֣א יִֽחְיֶ֗ה אֵ֣ת כָּל־הַתּוֹעֵב֤וֹת הָאֵ֙לֶּה֙ עָשָׂ֔ה מ֣וֹת יוּמָ֔ת דָּמָ֖יו בּ֥וֹ יִהְיֶֽה׃ </span></p>
 <p align="RIGHT"><span lang="he">‎<a name="014">14</a> ‏וְהִנֵּה֙ הוֹלִ֣יד בֵּ֔ן וַיַּ֕רְא אֶת־כָּל־חַטֹּ֥את אָבִ֖יו אֲשֶׁ֣ר עָשָׂ֑ה וַיִּרְאֶ֕ה וְלֹ֥א יַעֲשֶׂ֖ה כָּהֵֽן׃ </span></p>
 <p align="RIGHT"><span lang="he">‎<a name="015">15</a> ‏עַל־הֶֽהָרִים֙ לֹ֣א אָכָ֔ל וְעֵינָיו֙ לֹ֣א נָשָׂ֔א אֶל־גִּלּוּלֵ֖י בֵּ֣ית יִשְׂרָאֵ֑ל אֶת־אֵ֥שֶׁת רֵעֵ֖הוּ לֹ֥א טִמֵּֽא׃ </span></p>
 <p align="RIGHT"><span lang="he">‎<a name="016">16</a> ‏וְאִישׁ֙ לֹ֣א הוֹנָ֔ה חֲבֹל֙ לֹ֣א חָבָ֔ל וּגְזֵלָ֖ה לֹ֣א גָזָ֑ל לַחְמוֹ֙ לְרָעֵ֣ב נָתָ֔ן וְעֵר֖וֹם כִּסָּה־בָֽגֶד׃ </span></p>
 <p align="RIGHT"><span lang="he">‎<a name="017">17</a> ‏מֵעָנִ֞י הֵשִׁ֣יב יָד֗וֹ נֶ֤שֶׁךְ וְתַרְבִּית֙ לֹ֣א לָקָ֔ח מִשְׁפָּטַ֣י עָשָׂ֔ה בְּחֻקּוֹתַ֖י הָלָ֑ךְ ה֗וּא לֹ֥א יָמ֛וּת בַּעֲוֹ֥ן אָבִ֖יו חָיֹ֥ה יִחְיֶֽה׃ </span></p>
 <p align="RIGHT"><span lang="he">‎<a name="018">18</a> ‏אָבִ֞יו כִּֽי־עָ֣שַׁק עֹ֗שֶׁק גָּזַל֙ גֵּ֣זֶל אָ֔ח וַאֲשֶׁ֥ר לֹא־ט֛וֹב עָשָׂ֖ה בְּת֣וֹךְ עַמָּ֑יו וְהִנֵּה־מֵ֖ת בַּעֲוֹנֽוֹ׃ </span></p>
 <p align="RIGHT"><span lang="he">‎<a name="019">19</a> ‏וַאֲמַרְתֶּ֕ם מַדֻּ֛עַ לֹא־נָשָׂ֥א הַבֵּ֖ן בַּעֲוֹ֣ן הָאָ֑ב וְהַבֵּ֞ן מִשְׁפָּ֧ט וּצְדָקָ֣ה עָשָׂ֗ה אֵ֣ת כָּל־חֻקּוֹתַ֥י שָׁמַ֛ר וַיַּעֲשֶׂ֥ה אֹתָ֖ם חָיֹ֥ה יִחְיֶֽה׃ </span></p>
 <p align="RIGHT"><span lang="he">‎<a name="020">20</a> ‏הַנֶּ֥פֶשׁ הַחֹטֵ֖את הִ֣יא תָמ֑וּת בֵּ֞ן לֹא־יִשָּׂ֣א׀ בַּעֲוֹ֣ן הָאָ֗ב וְאָב֙ לֹ֤א יִשָּׂא֙ בַּעֲוֹ֣ן הַבֵּ֔ן צִדְקַ֤ת הַצַּדִּיק֙ עָלָ֣יו תִּֽהְיֶ֔ה וְרִשְׁעַ֥ת <font color="brown">רשע</font> <font color="blue">הָרָשָׁ֖ע</font> עָלָ֥יו תִּֽהְיֶֽה׃ ס</span></p>
 <p align="RIGHT"><span lang="he">‎<a name="021">21</a> ‏וְהָרָשָׁ֗ע כִּ֤י יָשׁוּב֙ מִכָּל־<font color="brown">חטאתו</font> <font color="blue">חַטֹּאתָיו֙</font> אֲשֶׁ֣ר עָשָׂ֔ה וְשָׁמַר֙ אֶת־כָּל־חֻקּוֹתַ֔י וְעָשָׂ֥ה מִשְׁפָּ֖ט וּצְדָקָ֑ה חָיֹ֥ה יִחְיֶ֖ה לֹ֥א יָמֽוּת׃ </span></p>
 <p align="RIGHT"><span lang="he">‎<a name="022">22</a> ‏כָּל־פְּשָׁעָיו֙ אֲשֶׁ֣ר עָשָׂ֔ה לֹ֥א יִזָּכְר֖וּ ל֑וֹ בְּצִדְקָת֥וֹ אֲשֶׁר־עָשָׂ֖ה יִֽחְיֶֽה׃ </span></p>
 <p align="RIGHT"><span lang="he">‎<a name="023">23</a> ‏הֶחָפֹ֤ץ אֶחְפֹּץ֙ מ֣וֹת רָשָׁ֔ע נְאֻ֖ם אֲדֹנָ֣י יְהוִ֑ה הֲל֛וֹא בְּשׁוּב֥וֹ מִדְּרָכָ֖יו וְחָיָֽה׃ ס</span></p>
 <p align="RIGHT"><span lang="he">‎<a name="024">24</a> ‏וּבְשׁ֨וּב צַדִּ֤יק מִצִּדְקָתוֹ֙ וְעָ֣שָׂה עָ֔וֶל כְּכֹ֨ל הַתּוֹעֵב֜וֹת אֲשֶׁר־עָשָׂ֧ה הָרָשָׁ֛ע יַעֲשֶׂ֖ה וָחָ֑י כָּל־<font color="brown">צדקתו</font> <font color="blue">צִדְקֹתָ֤יו</font> אֲשֶׁר־עָשָׂה֙ לֹ֣א תִזָּכַ֔רְנָה בְּמַעֲל֧וֹ אֲשֶׁר־מָעַ֛ל וּבְחַטָּאת֥וֹ אֲשֶׁר־חָטָ֖א בָּ֥ם יָמֽוּת׃ </span></p>
 <p align="RIGHT"><span lang="he">‎<a name="025">25</a> ‏וַאֲמַרְתֶּ֕ם לֹ֥א יִתָּכֵ֖ן דֶּ֣רֶךְ אֲדֹנָ֑י שִׁמְעוּ־נָא֙ בֵּ֣ית יִשְׂרָאֵ֔ל הֲדַרְכִּי֙ לֹ֣א יִתָּכֵ֔ן הֲלֹ֥א דַרְכֵיכֶ֖ם לֹ֥א יִתָּכֵֽנוּ׃ </span></p>
 <p align="RIGHT"><span lang="he">‎<a name="026">26</a> ‏בְּשׁוּב־צַדִּ֧יק מִצִּדְקָת֛וֹ וְעָ֥שָׂה עָ֖וֶל וּמֵ֣ת עֲלֵיהֶ֑ם בְּעַוְל֥וֹ אֲשֶׁר־עָשָׂ֖ה יָמֽוּת׃ ס</span></p>
 <p align="RIGHT"><span lang="he">‎<a name="027">27</a> ‏וּבְשׁ֣וּב רָשָׁ֗ע מֵֽרִשְׁעָתוֹ֙ אֲשֶׁ֣ר עָשָׂ֔ה וַיַּ֥עַשׂ מִשְׁפָּ֖ט וּצְדָקָ֑ה ה֖וּא אֶת־נַפְשׁ֥וֹ יְחַיֶּֽה׃ </span></p>
 <p align="RIGHT"><span lang="he">‎<a name="028">28</a> ‏וַיִּרְאֶ֣ה <font color="brown">וישוב</font> <font color="blue">וַיָּ֔שָׁב</font> מִכָּל־פְּשָׁעָ֖יו אֲשֶׁ֣ר עָשָׂ֑ה חָי֥וֹ יִחְיֶ֖ה לֹ֥א יָמֽוּת׃ </span></p>
 <p align="RIGHT"><span lang="he">‎<a name="029">29</a> ‏וְאָֽמְרוּ֙ בֵּ֣ית יִשְׂרָאֵ֔ל לֹ֥א יִתָּכֵ֖ן דֶּ֣רֶךְ אֲדֹנָ֑י הַדְּרָכַ֞י לֹ֤א יִתָּֽכְנּוּ֙<font color="red"><sup>1</sup></font> בֵּ֣ית יִשְׂרָאֵ֔ל הֲלֹ֥א דַרְכֵיכֶ֖ם לֹ֥א יִתָּכֵֽן׃ </span></p>
 <p align="RIGHT"><span lang="he">‎<a name="030">30</a> ‏לָכֵן֩ אִ֨ישׁ כִּדְרָכָ֜יו אֶשְׁפֹּ֤ט אֶתְכֶם֙ בֵּ֣ית יִשְׂרָאֵ֔ל נְאֻ֖ם אֲדֹנָ֣י יְהוִ֑ה שׁ֤וּבוּ וְהָשִׁ֙יבוּ֙ מִכָּל־פִּשְׁעֵיכֶ֔ם וְלֹֽא־יִהְיֶ֥ה לָכֶ֛ם לְמִכְשׁ֖וֹל עָוֹֽן׃ </span></p>
 <p align="RIGHT"><span lang="he">‎<a name="031">31</a> ‏הַשְׁלִ֣יכוּ מֵעֲלֵיכֶ֗ם אֶת־כָּל־פִּשְׁעֵיכֶם֙ אֲשֶׁ֣ר פְּשַׁעְתֶּ֣ם בָּ֔ם וַעֲשׂ֥וּ לָכֶ֛ם לֵ֥ב חָדָ֖שׁ וְר֣וּחַ חֲדָשָׁ֑ה וְלָ֥מָּה תָמֻ֖תוּ בֵּ֥ית יִשְׂרָאֵֽל׃ </span></p>
 <p align="RIGHT"><span lang="he">‎<a name="032">32</a> ‏כִּ֣י לֹ֤א אֶחְפֹּץ֙ בְּמ֣וֹת הַמֵּ֔ת נְאֻ֖ם אֲדֹנָ֣י יְהוִ֑ה וְהָשִׁ֖יבוּ וִֽחְיֽוּ׃ פ</span></p>
 </td>
 <td width="50%">
 <p>1 wayəhî ḏəḇar-yəhwâ ’ēlay lē’mōr: </p>
 <p>2 mah-llāḵem ’atem mōšəlîm ’eṯ-hammāšāl hazzeh ‘al-’aḏəmaṯ yiśərā’ēl lē’mōr ’āḇwōṯ yō’ḵəlû ḇōser wəšinnê habānîm tiqəheynâ: </p>
 <p>3 ḥay-’ānî nə’um ’ăḏōnāy yəhwih ’im-yihəyeh lāḵem ‘wōḏ məšōl hammāšāl hazzeh bəyiśərā’ēl: </p>
 <p>4 hēn kāl-hannəfāšwōṯ lî hēnnâ kənefeš hā’āḇ ûḵənefeš habēn lî-hēnnâ hannefeš h<sup>a</sup>ḥōṭē’ṯ hî’ ṯāmûṯ: s</p>
 <p>5 wə’îš kî-yihəyeh ṣadîq wə‘āśâ mišəpāṭ ûṣəḏāqâ: </p>
 <p>6 ’el-hehārîm lō’ ’āḵāl wə‘ênāyw lō’ nāśā’ ’el-gillûlê bêṯ yiśərā’ēl wə’eṯ-’ēšeṯ rē‘ēhû lō’ ṭimmē’<font color="red"><sup>3</sup></font> wə’el-’iššâ nidâ lō’ yiqərāḇ: </p>
 <p>7 wə’îš lō’ ywōneh ḥăḇōlāṯwō ḥwōḇ yāšîḇ gəzēlâ lō’ yiḡəzōl l<sup>a</sup>ḥəmwō lərā‘ēḇ yitēn wə‘êrōm yəḵasseh-bāḡeḏ: </p>
 <p>8 bannešeḵə lō’-yitēn wəṯarəbîṯ lō’ yiqqāḥ mē‘āwel yāšîḇ yāḏwō mišəpaṭ ’ĕmeṯ y<sup>a</sup>‘ăśeh bên ’îš lə’îš: </p>
 <p>9 bəḥuqqwōṯay yəhallēḵə ûmišəpāṭay šāmar l<sup>a</sup>‘ăśwōṯ ’ĕmeṯ ṣadîq hû’ ḥāyōh yiḥəyeh nə’um ’ăḏōnāy yəhwih: </p>
 <p>10 wəhwōlîḏ bēn-pārîṣ šōfēḵə dām wə‘āśâ ’āḥ mē’<sup>a</sup>ḥaḏ mē’ēlleh: </p>
 <p>11 wəhû’ ’eṯ-kāl-’ēlleh lō’ ‘āśâ kî ḡam ’el-hehārîm ’āḵal wə’eṯ-’ēšeṯ rē‘ēhû ṭimmē’: </p>
 <p>12 ‘ānî wə’eḇəywōn hwōnâ gəzēlwōṯ gāzāl ḥăḇōl lō’ yāšîḇ wə’el-hagillûlîm nāśā’ ‘ênāyw twō‘ēḇâ ‘āśâ: </p>
 <p>13 bannešeḵə nāṯan wəṯarəbîṯ lāq<sup>a</sup>ḥ wāḥāy lō’ yiḥəyeh ’ēṯ kāl-hatwō‘ēḇwōṯ hā’ēlleh ‘āśâ mwōṯ yûmāṯ dāmāyw bwō yihəyeh: </p>
 <p>14 wəhinnēh hwōlîḏ bēn wayyarə’ ’eṯ-kāl-ḥaṭṭō’ṯ ’āḇîw ’ăšer ‘āśâ wayyirə’eh wəlō’ y<sup>a</sup>‘ăśeh kâēn: </p>
 <p>15 ‘al-hehārîm lō’ ’āḵāl wə‘ênāyw lō’ nāśā’ ’el-gillûlê bêṯ yiśərā’ēl ’eṯ-’ēšeṯ rē‘ēhû lō’ ṭimmē’: </p>
 <p>16 wə’îš lō’ hwōnâ ḥăḇōl lō’ ḥāḇāl ûḡəzēlâ lō’ ḡāzāl l<sup>a</sup>ḥəmwō lərā‘ēḇ nāṯān wə‘ērwōm kissâ-ḇāḡeḏ: </p>
 <p>17 mē‘ānî hēšîḇ yāḏwō nešeḵə wəṯarəbîṯ lō’ lāqāḥ mišəpāṭay ‘āśâ bəḥuqqwōṯay hālāḵə hû’ lō’ yāmûṯ b<sup>a</sup>‘ăwōn ’āḇîw ḥāyōh yiḥəyeh: </p>
 <p>18 ’āḇîw kî-‘āšaq ‘ōšeq gāzal gēzel ’āḥ wa’ăšer lō’-ṭwōḇ ‘āśâ bəṯwōḵə ‘ammāyw wəhinnēh-mēṯ b<sup>a</sup>‘ăwōnwō: </p>
 <p>19 wa’ămarətem madu‘a lō’-nāśā’ habēn b<sup>a</sup>‘ăwōn hā’āḇ wəhabēn mišəpāṭ ûṣəḏāqâ ‘āśâ ’ēṯ kāl-ḥuqqwōṯay šāmar wayy<sup>a</sup>‘ăśeh ’ōṯām ḥāyōh yiḥəyeh: </p>
 <p>20 hannefeš h<sup>a</sup>ḥōṭē’ṯ hî’ ṯāmûṯ bēn lō’-yiśśā’| b<sup>a</sup>‘ăwōn hā’āḇ wə’āḇ lō’ yiśśā’ b<sup>a</sup>‘ăwōn habēn ṣiḏəqaṯ haṣṣadîq ‘ālāyw tihəyeh wərišə‘aṯ <font color="brown">rāšā‘</font> <font color="blue">hārāšā‘</font> ‘ālāyw tihəyeh: s</p>
 <p>21 wəhārāšā‘ kî yāšûḇ mikāl-<font color="brown">ḥaṭṭō’ṯāw</font> <font color="blue">ḥaṭṭō’ṯāyw</font> ’ăšer ‘āśâ wəšāmar ’eṯ-kāl-ḥuqqwōṯay wə‘āśâ mišəpāṭ ûṣəḏāqâ ḥāyōh yiḥəyeh lō’ yāmûṯ: </p>
 <p>22 kāl-pəšā‘āyw ’ăšer ‘āśâ lō’ yizzāḵərû lwō bəṣiḏəqāṯwō ’ăšer-‘āśâ yiḥəyeh: </p>
 <p>23 heḥāfōṣ ’eḥəpōṣ mwōṯ rāšā‘ nə’um ’ăḏōnāy yəhwih hălwō’ bəšûḇwō midərāḵāyw wəḥāyâ: s</p>
 <p>24 ûḇəšûḇ ṣadîq miṣṣiḏəqāṯwō wə‘āśâ ‘āwel kəḵōl hatwō‘ēḇwōṯ ’ăšer-‘āśâ hārāšā‘ y<sup>a</sup>‘ăśeh wāḥāy kāl-<font color="brown">ṣiḏəqāṯwō</font> <font color="blue">ṣiḏəqōṯāyw</font> ’ăšer-‘āśâ lō’ ṯizzāḵarənâ bəm<sup>a</sup>‘ălwō ’ăšer-mā‘al ûḇəḥaṭṭā’ṯwō ’ăšer-ḥāṭā’ bām yāmûṯ: </p>
 <p>25 wa’ămarətem lō’ yitāḵēn dereḵə ’ăḏōnāy šimə‘û-nā’ bêṯ yiśərā’ēl hăḏarəkî lō’ yitāḵēn hălō’ ḏarəḵêḵem lō’ yitāḵēnû: </p>
 <p>26 bəšûḇ-ṣadîq miṣṣiḏəqāṯwō wə‘āśâ ‘āwel ûmēṯ ‘ălêhem bə‘awəlwō ’ăšer-‘āśâ yāmûṯ: s</p>
 <p>27 ûḇəšûḇ rāšā‘ mērišə‘āṯwō ’ăšer ‘āśâ wayy<sup>a</sup>‘aś mišəpāṭ ûṣəḏāqâ hû’ ’eṯ-nafəšwō yəḥayyeh: </p>
 <p>28 wayyirə’eh <font color="brown">wayyāšwōḇ</font> <font color="blue">wayyāšāḇ</font> mikāl-pəšā‘āyw ’ăšer ‘āśâ ḥāywō yiḥəyeh lō’ yāmûṯ: </p>
 <p>29 wə’āmərû bêṯ yiśərā’ēl lō’ yitāḵēn dereḵə ’ăḏōnāy hadərāḵay lō’ yitāḵənnû<font color="red"><sup>1</sup></font> bêṯ yiśərā’ēl hălō’ ḏarəḵêḵem lō’ yitāḵēn: </p>
 <p>30 lāḵēn ’îš kiḏərāḵāyw ’ešəpōṭ ’eṯəḵem bêṯ yiśərā’ēl nə’um ’ăḏōnāy yəhwih šûḇû wəhāšîḇû mikāl-pišə‘êḵem wəlō’-yihəyeh lāḵem ləmiḵəšwōl ‘āwōn: </p>
 <p>31 hašəlîḵû mē‘ălêḵem ’eṯ-kāl-pišə‘êḵem ’ăšer pəš<sup>a</sup>‘ətem bām w<sup>a</sup>‘ăśû lāḵem lēḇ ḥāḏāš wərûḥa ḥăḏāšâ wəlāmmâ ṯāmuṯû bêṯ yiśərā’ēl: </p>
 <p>32 kî lō’ ’eḥəpōṣ bəmwōṯ hammēṯ nə’um ’ăḏōnāy yəhwih wəhāšîḇû wiḥəyû: f</p>
 </td>
 </tr></table>
 <p></p><hr>
 <center>
 <a href="eze019.htm">Next: Ezekiel (Yechezqel) Chapter 19</a></center>
 </body>