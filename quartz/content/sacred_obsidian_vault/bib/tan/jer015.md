<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer015.htm">Polyglot</a> 
 <a href="../kjv/jer015.htm">KJV</a> 
 <a href="../sep/jer015.htm">Sep</a> 
 <a href="../vul/jer015.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer014.htm">Previous</a> 
 <a href="jer016.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 15</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיֹּ֤אמֶר יְהוָה֙ אֵלַ֔י אִם־יַעֲמֹ֨ד מֹשֶׁ֤ה וּשְׁמוּאֵל֙ לְפָנַ֔י אֵ֥ין נַפְשִׁ֖י אֶל־הָעָ֣ם הַזֶּ֑ה שַׁלַּ֥ח מֵֽעַל־פָּנַ֖י וְיֵצֵֽאוּ׃ </span></p>
 <p align="RIGHT"><span lang="he">‎<a name="002">2</a> ‏וְהָיָ֛ה כִּֽי־יֹאמְר֥וּ אֵלֶ֖יךָ אָ֣נָה נֵצֵ֑א וְאָמַרְתָּ֨ אֲלֵיהֶ֜ם כֹּֽה־אָמַ֣ר יְהוָ֗ה אֲשֶׁ֨ר לַמָּ֤וֶת לַמָּ֙וֶת֙ וַאֲשֶׁ֤ר לַחֶ֙רֶב֙ לַחֶ֔רֶב וַאֲשֶׁ֤ר לָֽרָעָב֙ לָֽרָעָ֔ב וַאֲשֶׁ֥ר לַשְּׁבִ֖י לַשֶּֽׁבִי׃ </span></p>
 <p align="RIGHT"><span lang="he">‎<a name="003">3</a> ‏וּפָקַדְתִּ֨י עֲלֵיהֶ֜ם אַרְבַּ֤ע מִשְׁפָּחוֹת֙ נְאֻם־יְהוָ֔ה אֶת־הַחֶ֣רֶב לַֽהֲרֹ֔ג וְאֶת־הַכְּלָבִ֖ים לִסְחֹ֑ב וְאֶת־ע֧וֹף הַשָּׁמַ֛יִם וְאֶת־בֶּהֱמַ֥ת הָאָ֖רֶץ לֶאֱכֹ֥ל וּלְהַשְׁחִֽית׃ </span></p>
 <p align="RIGHT"><span lang="he">‎<a name="004">4</a> ‏וּנְתַתִּ֣ים <font color="brown">לזועה</font> <font color="blue">לְזַֽעֲוָ֔ה</font> לְכֹ֖ל מַמְלְכ֣וֹת הָאָ֑רֶץ בִּ֠גְלַל מְנַשֶּׁ֤ה בֶן־יְחִזְקִיָּ֙הוּ֙ מֶ֣לֶךְ יְהוּדָ֔ה עַ֥ל אֲשֶׁר־עָשָׂ֖ה בִּירוּשָׁלִָֽם׃ </span></p>
 <p align="RIGHT"><span lang="he">‎<a name="005">5</a> ‏כִּ֠י מִֽי־יַחְמֹ֤ל עָלַ֙יִךְ֙ יְר֣וּשָׁלִַ֔ם וּמִ֖י יָנ֣וּד לָ֑ךְ וּמִ֣י יָס֔וּר לִשְׁאֹ֥ל לְשָׁלֹ֖ם לָֽךְ׃ </span></p>
 <p align="RIGHT"><span lang="he">‎<a name="006">6</a> ‏אַ֣תְּ נָטַ֥שְׁתְּ אֹתִ֛י נְאֻם־יְהוָ֖ה אָח֣וֹר תֵּלֵ֑כִי וָאַ֨ט אֶת־יָדִ֤י עָלַ֙יִךְ֙ וָֽאַשְׁחִיתֵ֔ךְ נִלְאֵ֖יתִי הִנָּחֵֽם׃ </span></p>
 <p align="RIGHT"><span lang="he">‎<a name="007">7</a> ‏וָאֶזְרֵ֥ם בְּמִזְרֶ֖ה בְּשַׁעֲרֵ֣י הָאָ֑רֶץ שִׁכַּ֤לְתִּי אִבַּ֙דְתִּי֙ אֶת־עַמִּ֔י מִדַּרְכֵיהֶ֖ם לוֹא־שָֽׁבוּ׃ </span></p>
 <p align="RIGHT"><span lang="he">‎<a name="008">8</a> ‏עָֽצְמוּ־לִ֤י אַלְמְנֹתָו֙<font color="red"><sup>q</sup></font> מֵח֣וֹל יַמִּ֔ים הֵבֵ֨אתִי לָהֶ֥ם עַל־אֵ֛ם בָּח֖וּר שֹׁדֵ֣ד בַּֽצָּהֳרָ֑יִם הִפַּ֤לְתִּי עָלֶ֙יהָ֙ פִּתְאֹ֔ם עִ֖יר וּבֶהָלֽוֹת׃ </span></p>
 <p align="RIGHT"><span lang="he">‎<a name="009">9</a> ‏אֻמְלְלָ֞ה יֹלֶ֣דֶת הַשִּׁבְעָ֗ה נָפְחָ֥ה נַפְשָׁ֛הּ <font color="brown">באה</font> <font color="blue">בָּ֥א</font> שִׁמְשָׁ֛הּ בְּעֹ֥ד יוֹמָ֖ם בּ֣וֹשָׁה וְחָפֵ֑רָה וּשְׁאֵֽרִיתָ֗ם לַחֶ֧רֶב אֶתֵּ֛ן לִפְנֵ֥י אֹיְבֵיהֶ֖ם נְאֻם־יְהוָֽה׃ ס</span></p>
 <p align="RIGHT"><span lang="he">‎<a name="010">10</a> ‏אֽוֹי־לִ֣י אִמִּ֔י כִּ֣י יְלִדְתִּ֗נִי אִ֥ישׁ רִ֛יב וְאִ֥ישׁ מָד֖וֹן לְכָל־הָאָ֑רֶץ לֹֽא־נָשִׁ֥יתִי וְלֹא־נָֽשׁוּ־בִ֖י כֻּלֹּ֥ה מְקַלְלַֽונִי׃ ס</span></p>
 <p align="RIGHT"><span lang="he">‎<a name="011">11</a> ‏אָמַ֣ר יְהוָ֔ה אִם־לֹ֥א <font color="brown">שרותך</font> <font color="blue">שֵֽׁרִיתִ֖יךָ<font color="red"><sup>3</sup></font></font> לְט֑וֹב אִם־ל֣וֹא׀ הִפְגַּ֣עְתִּֽי בְךָ֗ בְּעֵ֥ת־רָעָ֛ה וּבְעֵ֥ת צָרָ֖ה אֶת־הָאֹיֵֽב׃ </span></p>
 <p align="RIGHT"><span lang="he">‎<a name="012">12</a> ‏הֲיָרֹ֨עַ בַּרְזֶ֧ל׀ בַּרְזֶ֛ל מִצָּפ֖וֹן וּנְחֹֽשֶׁת׃ </span></p>
 <p align="RIGHT"><span lang="he">‎<a name="013">13</a> ‏חֵילְךָ֧ וְאוֹצְרוֹתֶ֛יךָ לָבַ֥ז אֶתֵּ֖ן לֹ֣א בִמְחִ֑יר וּבְכָל־חַטֹּאותֶ֖יךָ וּבְכָל־גְּבוּלֶֽיךָ׃ </span></p>
 <p align="RIGHT"><span lang="he">‎<a name="014">14</a> ‏וְהַֽעֲבַרְתִּי֙ אֶת־אֹ֣יְבֶ֔יךָ בְּאֶ֖רֶץ לֹ֣א יָדָ֑עְתָּ כִּֽי־אֵ֛שׁ קָדְחָ֥ה בְאַפִּ֖י עֲלֵיכֶ֥ם תּוּקָֽד׃ ס</span></p>
 <p align="RIGHT"><span lang="he">‎<a name="015">15</a> ‏אַתָּ֧ה יָדַ֣עְתָּ יְהוָ֗ה זָכְרֵ֤נִי וּפָקְדֵ֙נִי֙ וְהִנָּ֤קֶם לִי֙ מֵרֹ֣דְפַ֔י אַל־לְאֶ֥רֶךְ אַפְּךָ֖ תִּקָּחֵ֑נִי דַּ֕ע שְׂאֵתִ֥י עָלֶ֖יךָ חֶרְפָּֽה׃ </span></p>
 <p align="RIGHT"><span lang="he">‎<a name="016">16</a> ‏נִמְצְא֤וּ דְבָרֶ֙יךָ֙ וָאֹ֣כְלֵ֔ם וַיְהִ֤י <font color="brown">דבריך</font> <font color="blue">דְבָֽרְךָ֙</font> לִ֔י לְשָׂשׂ֖וֹן וּלְשִׂמְחַ֣ת לְבָבִ֑י כִּֽי־נִקְרָ֤א שִׁמְךָ֙ עָלַ֔י יְהוָ֖ה אֱלֹהֵ֥י צְבָאֽוֹת׃ ס</span></p>
 <p align="RIGHT"><span lang="he">‎<a name="017">17</a> ‏לֹֽא־יָשַׁ֥בְתִּי בְסוֹד־מְשַׂחֲקִ֖ים וָֽאֶעְלֹ֑ז מִפְּנֵ֤י יָֽדְךָ֙ בָּדָ֣ד יָשַׁ֔בְתִּי כִּֽי־זַ֖עַם מִלֵּאתָֽנִי׃ ס</span></p>
 <p align="RIGHT"><span lang="he">‎<a name="018">18</a> ‏לָ֣מָּה הָיָ֤ה כְאֵבִי֙ נֶ֔צַח וּמַכָּתִ֖י אֲנוּשָׁ֑ה֙ מֵֽאֲנָה֙ הֵֽרָפֵ֔א הָי֨וֹ תִֽהְיֶ֥ה לִי֙ כְּמ֣וֹ אַכְזָ֔ב מַ֖יִם לֹ֥א נֶאֱמָֽנוּ׃ ס</span></p>
 <p align="RIGHT"><span lang="he">‎<a name="019">19</a> ‏לָכֵ֞ן כֹּֽה־אָמַ֣ר יְהוָ֗ה אִם־תָּשׁ֤וּב וַאֲשִֽׁיבְךָ֙ לְפָנַ֣י תַּֽעֲמֹ֔ד וְאִם־תּוֹצִ֥יא יָקָ֛ר מִזּוֹלֵ֖ל כְּפִ֣י תִֽהְיֶ֑ה יָשֻׁ֤בוּ הֵ֙מָּה֙ אֵלֶ֔יךָ וְאַתָּ֖ה לֹֽא־תָשׁ֥וּב אֲלֵיהֶֽם׃ </span></p>
 <p align="RIGHT"><span lang="he">‎<a name="020">20</a> ‏וּנְתַתִּ֜יךָ לָעָ֣ם הַזֶּ֗ה לְחוֹמַ֤ת נְחֹ֙שֶׁת֙ בְּצוּרָ֔ה וְנִלְחֲמ֥וּ אֵלֶ֖יךָ וְלֹא־י֣וּכְלוּ לָ֑ךְ כִּֽי־אִתְּךָ֥ אֲנִ֛י לְהוֹשִֽׁיעֲךָ֥ וּלְהַצִּילֶ֖ךָ נְאֻם־יְהוָֽה׃ </span></p>
 <p align="RIGHT"><span lang="he">‎<a name="021">21</a> ‏וְהִצַּלְתִּ֖יךָ מִיַּ֣ד רָעִ֑ים וּפְדִתִ֖יךָ מִכַּ֥ף עָרִצִֽים׃ פ</span></p>
 </td>
 <td width="50%">
 <p>1 wayyō’mer yəhwâ ’ēlay ’im-y<sup>a</sup>‘ămōḏ mōšeh ûšəmû’ēl ləfānay ’ên nafəšî ’el-hā‘ām hazzeh šall<sup>a</sup>ḥ mē‘al-pānay wəyēṣē’û: </p>
 <p>2 wəhāyâ kî-yō’mərû ’ēleyḵā ’ānâ nēṣē’ wə’āmarətā ’ălêhem kōh-’āmar yəhwâ ’ăšer lammāweṯ lammāweṯ wa’ăšer l<sup>a</sup>ḥereḇ l<sup>a</sup>ḥereḇ wa’ăšer lārā‘āḇ lārā‘āḇ wa’ăšer laššəḇî laššeḇî: </p>
 <p>3 ûfāqaḏətî ‘ălêhem ’arəb<sup>a</sup>‘ mišəpāḥwōṯ nə’um-yəhwâ ’eṯ-h<sup>a</sup>ḥereḇ lahărōḡ wə’eṯ-hakəlāḇîm lisəḥōḇ wə’eṯ-‘wōf haššāmayim wə’eṯ-behĕmaṯ hā’āreṣ le’ĕḵōl ûləhašəḥîṯ: </p>
 <p>4 ûnəṯatîm <font color="brown">lizəwā‘â</font> <font color="blue">ləz<sup>a</sup>‘ăwâ</font> ləḵōl mamələḵwōṯ hā’āreṣ biḡəlal mənaššeh ḇen-yəḥizəqîyâû meleḵə yəhûḏâ ‘al ’ăšer-‘āśâ bîrûšālāim: </p>
 <p>5 kî mî-y<sup>a</sup>ḥəmōl ‘ālayiḵə yərûšālaim ûmî yānûḏ lāḵə ûmî yāsûr lišə’ōl ləšālōm lāḵə: </p>
 <p>6 ’atə nāṭašətə ’ōṯî nə’um-yəhwâ ’āḥwōr tēlēḵî wā’aṭ ’eṯ-yāḏî ‘ālayiḵə wā’ašəḥîṯēḵə nilə’êṯî hinnāḥēm: </p>
 <p>7 wā’ezərēm bəmizəreh bəš<sup>a</sup>‘ărê hā’āreṣ šikalətî ’ibaḏətî ’eṯ-‘ammî midarəḵêhem lwō’-šāḇû: </p>
 <p>8 ‘āṣəmû-lî ’aləmənōṯāw<font color="red"><sup>q</sup></font> mēḥwōl yammîm hēḇē’ṯî lâem ‘al-’ēm bāḥûr šōḏēḏ baṣṣâŏrāyim hipalətî ‘āleyhā piṯə’ōm ‘îr ûḇehālwōṯ: </p>
 <p>9 ’umələlâ yōleḏeṯ haššiḇə‘â nāfəḥâ nafəšāh <font color="brown">bā’â</font> <font color="blue">bā’</font> šiməšāh bə‘ōḏ ywōmām bwōšâ wəḥāfērâ ûšə’ērîṯām l<sup>a</sup>ḥereḇ ’etēn lifənê ’ōyəḇêhem nə’um-yəhwâ: s</p>
 <p>10 ’wōy-lî ’immî kî yəliḏətinî ’îš rîḇ wə’îš māḏwōn ləḵāl-hā’āreṣ lō’-nāšîṯî wəlō’-nāšû-ḇî kullōh məqaləlawnî: s</p>
 <p>11 ’āmar yəhwâ ’im-lō’ <font color="brown">šārwōṯiḵā</font> <font color="blue">šērîṯîḵā<font color="red"><sup>3</sup></font></font> ləṭwōḇ ’im-lwō’| hifəg<sup>a</sup>‘ətî ḇəḵā bə‘ēṯ-rā‘â ûḇə‘ēṯ ṣārâ ’eṯ-hā’ōyēḇ: </p>
 <p>12 hăyārō‘a barəzel| barəzel miṣṣāfwōn ûnəḥōšeṯ: </p>
 <p>13 ḥêləḵā wə’wōṣərwōṯeyḵā lāḇaz ’etēn lō’ ḇiməḥîr ûḇəḵāl-ḥaṭṭō’wṯeyḵā ûḇəḵāl-gəḇûleyḵā: </p>
 <p>14 wəh<sup>a</sup>‘ăḇarətî ’eṯ-’ōyəḇeyḵā bə’ereṣ lō’ yāḏā‘ətā kî-’ēš qāḏəḥâ ḇə’apî ‘ălêḵem tûqāḏ: s</p>
 <p>15 ’atâ yāḏ<sup>a</sup>‘ətā yəhwâ zāḵərēnî ûfāqəḏēnî wəhinnāqem lî mērōḏəfay ’al-lə’ereḵə ’apəḵā tiqqāḥēnî d<sup>a</sup>‘ śə’ēṯî ‘āleyḵā ḥerəpâ: </p>
 <p>16 niməṣə’û ḏəḇāreyḵā wā’ōḵəlēm wayəhî <font color="brown">ḏəḇāreyḵā</font> <font color="blue">ḏəḇārəḵā</font> lî ləśāśwōn ûləśiməḥaṯ ləḇāḇî kî-niqərā’ šiməḵā ‘ālay yəhwâ ’ĕlōhê ṣəḇā’wōṯ: s</p>
 <p>17 lō’-yāšaḇətî ḇəswōḏ-məś<sup>a</sup>ḥăqîm wā’e‘əlōz mipənê yāḏəḵā bāḏāḏ yāšaḇətî kî-z<sup>a</sup>‘am millē’ṯānî: s</p>
 <p>18 lāmmâ hāyâ ḵə’ēḇî neṣ<sup>a</sup>ḥ ûmakāṯî ’ănûšâ mē’ănâ hērāfē’ hāywō ṯihəyeh lî kəmwō ’aḵəzāḇ mayim lō’ ne’ĕmānû: s</p>
 <p>19 lāḵēn kōh-’āmar yəhwâ ’im-tāšûḇ wa’ăšîḇəḵā ləfānay t<sup>a</sup>‘ămōḏ wə’im-twōṣî’ yāqār mizzwōlēl kəfî ṯihəyeh yāšuḇû hēmmâ ’ēleyḵā wə’atâ lō’-ṯāšûḇ ’ălêhem: </p>
 <p>20 ûnəṯatîḵā lā‘ām hazzeh ləḥwōmaṯ nəḥōšeṯ bəṣûrâ wəniləḥămû ’ēleyḵā wəlō’-yûḵəlû lāḵə kî-’itəḵā ’ănî ləhwōšî‘ăḵā ûləhaṣṣîleḵā nə’um-yəhwâ: </p>
 <p>21 wəhiṣṣalətîḵā mîyaḏ rā‘îm ûfəḏiṯîḵā mikaf ‘āriṣîm: f</p>
 </td>
 </tr></table>
 <p></p><hr>
 <center>
 <a href="jer016.htm">Next: Jeremiah (Yermiyah) Chapter 16</a></center>
 </body>