<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdg020.htm">Polyglot</a> 
 <a href="../kjv/jdg020.htm">KJV</a> 
 <a href="../sep/jdb020.htm">Sep:JdB</a> 
 <a href="../sep/jda020.htm">Sep:JdA</a> 
 <a href="../vul/jdg020.htm">Vul</a> 
 
 <br>
 <br><a href="jdg.htm">Judges (Shoftim) Index</a><br>
  
 <a href="jdg019.htm">Previous</a> 
 <a href="jdg021.htm">Next</a> 
 </center>
 <hr>
 
 <h3 align="CENTER">Tanach (Hebrew): Judges (Shoftim) Chapter 20</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיֵּצְאוּ֮ כָּל־בְּנֵ֣י יִשְׂרָאֵל֒ וַתִּקָּהֵ֨ל הָעֵדָ֜ה כְּאִ֣ישׁ אֶחָ֗ד לְמִדָּן֙ וְעַד־בְּאֵ֣ר שֶׁ֔בַע וְאֶ֖רֶץ הַגִּלְעָ֑ד אֶל־יְהוָ֖ה הַמִּצְפָּֽה׃ </span></p>
 <p align="RIGHT"><span lang="he">‎<a name="002">2</a> ‏וַיִּֽתְיַצְּב֞וּ פִּנּ֣וֹת כָּל־הָעָ֗ם כֹּ֚ל שִׁבְטֵ֣י יִשְׂרָאֵ֔ל בִּקְהַ֖ל עַ֣ם<font color="red"><sup>3</sup></font> הָאֱלֹהִ֑ים אַרְבַּ֨ע מֵא֥וֹת אֶ֛לֶף אִ֥ישׁ רַגְלִ֖י שֹׁ֥לֵֽף חָֽרֶב׃ פ</span></p>
 <p align="RIGHT"><span lang="he">‎<a name="003">3</a> ‏וַֽיִּשְׁמְעוּ֙ בְּנֵ֣י בִנְיָמִ֔ן כִּֽי־עָל֥וּ בְנֵֽי־יִשְׂרָאֵ֖ל הַמִּצְפָּ֑ה וַיֹּֽאמְרוּ֙ בְּנֵ֣י יִשְׂרָאֵ֔ל דַּבְּר֕וּ אֵיכָ֥ה נִהְיְתָ֖ה הָרָעָ֥ה הַזֹּֽאת׃ </span></p>
 <p align="RIGHT"><span lang="he">‎<a name="004">4</a> ‏וַיַּ֜עַן הָאִ֣ישׁ הַלֵּוִ֗י אִ֛ישׁ הָאִשָּׁ֥ה הַנִּרְצָחָ֖ה וַיֹּאמַ֑ר הַגִּבְעָ֙תָה֙ אֲשֶׁ֣ר לְבִנְיָמִ֔ן בָּ֛אתִי אֲנִ֥י וּפִֽילַגְשִׁ֖י לָלֽוּן׃ </span></p>
 <p align="RIGHT"><span lang="he">‎<a name="005">5</a> ‏וַיָּקֻ֤מוּ עָלַי֙ בַּעֲלֵ֣י הַגִּבְעָ֔ה וַיָּסֹ֧בּוּ עָלַ֛י אֶת־הַבַּ֖יִת לָ֑יְלָה אוֹתִי֙ דִּמּ֣וּ לַהֲרֹ֔ג וְאֶת־פִּילַגְשִׁ֥י עִנּ֖וּ וַתָּמֹֽת׃ </span></p>
 <p align="RIGHT"><span lang="he">‎<a name="006">6</a> ‏וָֽאֹחֵ֤ז בְּפִֽילַגְשִׁי֙ וָֽאֲנַתְּחֶ֔הָ וָֽאֲשַׁלְּחֶ֔הָ בְּכָל־שְׂדֵ֖ה נַחֲלַ֣ת יִשְׂרָאֵ֑ל כִּ֥י עָשׂ֛וּ זִמָּ֥ה וּנְבָלָ֖ה בְּיִשְׂרָאֵֽל׃ </span></p>
 <p align="RIGHT"><span lang="he">‎<a name="007">7</a> ‏הִנֵּ֥ה כֻלְּכֶ֖ם בְּנֵ֣י יִשְׂרָאֵ֑ל הָב֥וּ לָכֶ֛ם דָּבָ֥ר וְעֵצָ֖ה הֲלֹֽם׃ </span></p>
 <p align="RIGHT"><span lang="he">‎<a name="008">8</a> ‏וַיָּ֙קָם֙ כָּל־הָעָ֔ם כְּאִ֥ישׁ אֶחָ֖ד לֵאמֹ֑ר לֹ֤א נֵלֵךְ֙ אִ֣ישׁ לְאָהֳל֔וֹ וְלֹ֥א נָס֖וּר אִ֥ישׁ לְבֵיתֽוֹ׃ </span></p>
 <p align="RIGHT"><span lang="he">‎<a name="009">9</a> ‏וְעַתָּ֕ה זֶ֣ה הַדָּבָ֔ר אֲשֶׁ֥ר נַעֲשֶׂ֖ה לַגִּבְעָ֑ה עָלֶ֖יהָ בְּגוֹרָֽל׃ </span></p>
 <p align="RIGHT"><span lang="he">‎<a name="010">10</a> ‏וְלָקַ֣חְנוּ עֲשָׂרָה֩ אֲנָשִׁ֨ים לַמֵּאָ֜ה לְכֹ֣ל׀ שִׁבְטֵ֣י יִשְׂרָאֵ֗ל וּמֵאָ֤ה לָאֶ֙לֶף֙ וְאֶ֣לֶף לָרְבָבָ֔ה לָקַ֥חַת צֵדָ֖ה לָעָ֑ם לַעֲשׂ֗וֹת לְבוֹאָם֙ לְגֶ֣בַע בִּנְיָמִ֔ן כְּכָל־הַ֨נְּבָלָ֔ה אֲשֶׁ֥ר עָשָׂ֖ה בְּיִשְׂרָאֵֽל׃ </span></p>
 <p align="RIGHT"><span lang="he">‎<a name="011">11</a> ‏וַיֵּֽאָסֵ֞ף כָּל־אִ֤ישׁ יִשְׂרָאֵל֙ אֶל־הָעִ֔יר כְּאִ֥ישׁ אֶחָ֖ד חֲבֵרִֽים׃ פ</span></p>
 <p align="RIGHT"><span lang="he">‎<a name="012">12</a> ‏וַֽיִּשְׁלְח֞וּ שִׁבְטֵ֤י יִשְׂרָאֵל֙ אֲנָשִׁ֔ים בְּכָל־שִׁבְטֵ֥י בִנְיָמִ֖ן לֵאמֹ֑ר מָ֚ה הָרָעָ֣ה הַזֹּ֔את אֲשֶׁ֥ר נִהְיְתָ֖ה בָּכֶֽם׃ </span></p>
 <p align="RIGHT"><span lang="he">‎<a name="013">13</a> ‏וְעַתָּ֡ה תְּנוּ֩ אֶת־הָאֲנָשִׁ֨ים בְּנֵֽי־בְלִיַּ֜עַל אֲשֶׁ֤ר בַּגִּבְעָה֙ וּנְמִיתֵ֔ם וּנְבַעֲרָ֥ה רָעָ֖ה מִיִּשְׂרָאֵ֑ל וְלֹ֤א אָבוּ֙ <font color="blue">בְּנֵ֣י<font color="red"><sup>a</sup></font></font> בִּנְיָמִ֔ן לִשְׁמֹ֕עַ בְּק֖וֹל אֲחֵיהֶ֥ם בְּנֵֽי־יִשְׂרָאֵֽל׃ </span></p>
 <p align="RIGHT"><span lang="he">‎<a name="014">14</a> ‏וַיֵּאָסְפ֧וּ בְנֵֽי־בִנְיָמִ֛ן מִן־הֶעָרִ֖ים הַגִּבְעָ֑תָה לָצֵ֥את לַמִּלְחָמָ֖ה עִם־בְּנֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="015">15</a> ‏וַיִּתְפָּֽקְדוּ֩ בְנֵ֨י בִנְיָמִ֜ן בַּיּ֤וֹם הַהוּא֙ מֵהֶ֣עָרִ֔ים עֶשְׂרִ֨ים וְשִׁשָּׁ֥ה אֶ֛לֶף אִ֖ישׁ שֹׁ֣לֵֽף חָ֑רֶב לְ֠בַד מִיֹּשְׁבֵ֤י הַגִּבְעָה֙ הִתְפָּ֣קְד֔וּ שְׁבַ֥ע מֵא֖וֹת אִ֥ישׁ בָּחֽוּר׃ </span></p>
 <p align="RIGHT"><span lang="he">‎<a name="016">16</a> ‏מִכֹּ֣ל׀ הָעָ֣ם הַזֶּ֗ה שְׁבַ֤ע מֵאוֹת֙ אִ֣ישׁ בָּח֔וּר אִטֵּ֖ר יַד־יְמִינ֑וֹ כָּל־זֶ֗ה קֹלֵ֧עַ בָּאֶ֛בֶן אֶל־הַֽשַּׂעֲרָ֖ה וְלֹ֥א יַחֲטִֽא׃ פ</span></p>
 <p align="RIGHT"><span lang="he">‎<a name="017">17</a> ‏וְאִ֨ישׁ יִשְׂרָאֵ֜ל הִתְפָּֽקְד֗וּ לְבַד֙ מִבִּנְיָמִ֔ן אַרְבַּ֨ע מֵא֥וֹת אֶ֛לֶף אִ֖ישׁ שֹׁ֣לֵֽף חָ֑רֶב כָּל־זֶ֖ה אִ֥ישׁ מִלְחָמָֽה׃ </span></p>
 <p align="RIGHT"><span lang="he">‎<a name="018">18</a> ‏וַיָּקֻ֜מוּ וַיַּעֲל֣וּ בֵֽית־אֵל֮ וַיִּשְׁאֲל֣וּ בֵאלֹהִים֒ וַיֹּֽאמְרוּ֙ בְּנֵ֣י יִשְׂרָאֵ֔ל מִ֚י יַעֲלֶה־לָּ֣נוּ בַתְּחִלָּ֔ה לַמִּלְחָמָ֖ה עִם־בְּנֵ֣י בִנְיָמִ֑ן וַיֹּ֥אמֶר יְהוָ֖ה יְהוּדָ֥ה בַתְּחִלָּֽה׃ </span></p>
 <p align="RIGHT"><span lang="he">‎<a name="019">19</a> ‏וַיָּק֥וּמוּ בְנֵֽי־יִשְׂרָאֵ֖ל בַּבֹּ֑קֶר וַיַּֽחֲנ֖וּ עַל־הַגִּבְעָֽה׃ פ</span></p>
 <p align="RIGHT"><span lang="he">‎<a name="020">20</a> ‏וַיֵּצֵא֙ אִ֣ישׁ יִשְׂרָאֵ֔ל לַמִּלְחָמָ֖ה עִם־בִּנְיָמִ֑ן וַיַּעַרְכ֨וּ אִתָּ֧ם אִֽישׁ־יִשְׂרָאֵ֛ל מִלְחָמָ֖ה אֶל־הַגִּבְעָֽה׃ </span></p>
 <p align="RIGHT"><span lang="he">‎<a name="021">21</a> ‏וַיֵּצְא֥וּ בְנֵֽי־בִנְיָמִ֖ן מִן־הַגִּבְעָ֑ה וַיַּשְׁחִ֨יתוּ בְיִשְׂרָאֵ֜ל בַּיּ֣וֹם הַה֗וּא שְׁנַ֨יִם וְעֶשְׂרִ֥ים אֶ֛לֶף אִ֖ישׁ אָֽרְצָה׃ </span></p>
 <p align="RIGHT"><span lang="he">‎<a name="022">22</a> ‏וַיִּתְחַזֵּ֥ק הָעָ֖ם אִ֣ישׁ יִשְׂרָאֵ֑ל וַיֹּסִ֙פוּ֙ לַעֲרֹ֣ךְ מִלְחָמָ֔ה בַּמָּק֕וֹם אֲשֶׁר־עָ֥רְכוּ שָׁ֖ם בַּיּ֥וֹם הָרִאשֽׁוֹן׃ </span></p>
 <p align="RIGHT"><span lang="he">‎<a name="023">23</a> ‏וַיַּעֲל֣וּ בְנֵֽי־יִשְׂרָאֵ֗ל וַיִּבְכּ֣וּ לִפְנֵֽי־יְהוָה֮ עַד־הָעֶרֶב֒ וַיִּשְׁאֲל֤וּ בַֽיהוָה֙ לֵאמֹ֔ר הַאוֹסִ֗יף לָגֶ֙שֶׁת֙ לַמִּלְחָמָ֔ה עִם־בְּנֵ֥י בִנְיָמִ֖ן אָחִ֑י וַיֹּ֥אמֶר יְהוָ֖ה עֲל֥וּ אֵלָֽיו׃ פ</span></p>
 <p align="RIGHT"><span lang="he">‎<a name="024">24</a> ‏וַיִּקְרְב֧וּ בְנֵֽי־יִשְׂרָאֵ֛ל אֶל־בְּנֵ֥י בִנְיָמִ֖ן בַּיּ֥וֹם הַשֵּׁנִֽי׃ </span></p>
 <p align="RIGHT"><span lang="he">‎<a name="025">25</a> ‏וַיֵּצֵא֩ בִנְיָמִ֨ן׀ לִקְרָאתָ֥ם׀ מִֽן־הַגִּבְעָה֮ בַּיּ֣וֹם הַשֵּׁנִי֒ וַיַּשְׁחִיתוּ֩ בִבְנֵ֨י יִשְׂרָאֵ֜ל ע֗וֹד שְׁמֹנַ֨ת עָשָׂ֥ר אֶ֛לֶף אִ֖ישׁ אָ֑רְצָה כָּל־אֵ֖לֶּה שֹׁ֥לְפֵי חָֽרֶב׃ </span></p>
 <p align="RIGHT"><span lang="he">‎<a name="026">26</a> ‏וַיַּעֲל֣וּ כָל־בְּנֵי֩ יִשְׂרָאֵ֨ל וְכָל־הָעָ֜ם וַיָּבֹ֣אוּ בֵֽית־אֵ֗ל וַיִּבְכּוּ֙ וַיֵּ֤שְׁבוּ שָׁם֙ לִפְנֵ֣י יְהוָ֔ה וַיָּצ֥וּמוּ בַיּוֹם־הַה֖וּא עַד־הָעָ֑רֶב וַֽיַּעֲל֛וּ עֹל֥וֹת וּשְׁלָמִ֖ים לִפְנֵ֥י יְהוָֽה׃ </span></p>
 <p align="RIGHT"><span lang="he">‎<a name="027">27</a> ‏וַיִּשְׁאֲל֥וּ בְנֵֽי־יִשְׂרָאֵ֖ל בַּֽיהוָ֑ה וְשָׁ֗ם אֲרוֹן֙ בְּרִ֣ית הָאֱלֹהִ֔ים בַּיָּמִ֖ים הָהֵֽם׃ </span></p>
 <p align="RIGHT"><span lang="he">‎<a name="028">28</a> ‏וּ֠פִינְחָס בֶּן־אֶלְעָזָ֨ר בֶּֽן־אַהֲרֹ֜ן עֹמֵ֣ד׀ לְפָנָ֗יו בַּיָּמִ֣ים הָהֵם֮ לֵאמֹר֒ הַאוֹסִ֨ף ע֜וֹד לָצֵ֧את לַמִּלְחָמָ֛ה עִם־בְּנֵֽי־בִנְיָמִ֥ן אָחִ֖י אִם־אֶחְדָּ֑ל וַיֹּ֤אמֶר יְהוָה֙ עֲל֔וּ כִּ֥י מָחָ֖ר אֶתְּנֶ֥נּוּ בְיָדֶֽךָ׃ </span></p>
 <p align="RIGHT"><span lang="he">‎<a name="029">29</a> ‏וַיָּ֤שֶׂם יִשְׂרָאֵל֙ אֹֽרְבִ֔ים אֶל־הַגִּבְעָ֖ה סָבִֽיב׃ פ</span></p>
 <p align="RIGHT"><span lang="he">‎<a name="030">30</a> ‏וַיַּעֲל֧וּ בְנֵֽי־יִשְׂרָאֵ֛ל אֶל־בְּנֵ֥י בִנְיָמִ֖ן בַּיּ֣וֹם הַשְּׁלִישִׁ֑י וַיַּעַרְכ֥וּ אֶל־הַגִּבְעָ֖ה כְּפַ֥עַם בְּפָֽעַם׃ </span></p>
 <p align="RIGHT"><span lang="he">‎<a name="031">31</a> ‏וַיֵּצְא֤וּ בְנֵֽי־בִנְיָמִן֙ לִקְרַ֣את הָעָ֔ם הָנְתְּק֖וּ מִן־הָעִ֑יר וַיָּחֵ֡לּוּ לְהַכּוֹת֩ מֵהָעָ֨ם חֲלָלִ֜ים כְּפַ֣עַם׀ בְּפַ֗עַם בַּֽמְסִלּוֹת֙ אֲשֶׁ֨ר אַחַ֜ת עֹלָ֣ה בֵֽית־אֵ֗ל וְאַחַ֤ת גִּבְעָ֙תָה֙ בַּשָּׂדֶ֔ה כִּשְׁלֹשִׁ֥ים אִ֖ישׁ בְּיִשְׂרָאֵֽל׃ </span></p>
 <p align="RIGHT"><span lang="he">‎<a name="032">32</a> ‏וַיֹּֽאמְרוּ֙ בְּנֵ֣י בִנְיָמִ֔ן נִגָּפִ֥ים הֵ֛ם לְפָנֵ֖ינוּ כְּבָרִאשֹׁנָ֑ה וּבְנֵ֧י יִשְׂרָאֵ֣ל אָמְר֗וּ נָנ֙וּסָה֙ וּֽנְתַקְּנֻ֔הוּ מִן־הָעִ֖יר אֶל־הַֽמְסִלּֽוֹת׃ </span></p>
 <p align="RIGHT"><span lang="he">‎<a name="033">33</a> ‏וְכֹ֣ל׀ אִ֣ישׁ יִשְׂרָאֵ֗ל קָ֚מוּ מִמְּקוֹמ֔וֹ וַיַּעַרְכ֖וּ בְּבַ֣עַל תָּמָ֑ר וְאֹרֵ֧ב יִשְׂרָאֵ֛ל מֵגִ֥יחַ מִמְּקֹמ֖וֹ מִמַּֽעֲרֵה־גָֽבַע׃ </span></p>
 <p align="RIGHT"><span lang="he">‎<a name="034">34</a> ‏וַיָּבֹאוּ֩ מִנֶּ֨גֶד לַגִּבְעָ֜ה עֲשֶׂרֶת֩ אֲלָפִ֨ים אִ֤ישׁ בָּחוּר֙ מִכָּל־יִשְׂרָאֵ֔ל וְהַמִּלְחָמָ֖ה כָּבֵ֑דָה וְהֵם֙ לֹ֣א יָדְע֔וּ כִּֽי־נֹגַ֥עַת עֲלֵיהֶ֖ם הָרָעָֽה׃ פ</span></p>
 <p align="RIGHT"><span lang="he">‎<a name="035">35</a> ‏וַיִּגֹּ֨ף<font color="red"><sup>3</sup></font> יְהוָ֥ה׀ אֶֽת־בִּנְיָמִן֮ לִפְנֵ֣י יִשְׂרָאֵל֒ וַיַּשְׁחִיתוּ֩ בְנֵ֨י יִשְׂרָאֵ֤ל בְּבִנְיָמִן֙ בַּיּ֣וֹם הַה֔וּא עֶשְׂרִ֨ים וַחֲמִשָּׁ֥ה אֶ֛לֶף וּמֵאָ֖ה אִ֑ישׁ כָּל־אֵ֖לֶּה שֹׁ֥לֵף חָֽרֶב׃ </span></p>
 <p align="RIGHT"><span lang="he">‎<a name="036">36</a> ‏וַיִּרְא֥וּ בְנֵֽי־בִנְיָמִ֖ן כִּ֣י נִגָּ֑פוּ וַיִּתְּנ֨וּ אִֽישׁ־יִשְׂרָאֵ֤ל מָקוֹם֙ לְבִנְיָמִ֔ן כִּ֤י בָֽטְחוּ֙ אֶל־הָ֣אֹרֵ֔ב אֲשֶׁר שָׂ֖מוּ אֶל־הַגִּבְעָֽה׃ </span></p>
 <p align="RIGHT"><span lang="he">‎<a name="037">37</a> ‏וְהָאֹרֵ֣ב הֵחִ֔ישׁוּ וַֽיִּפְשְׁט֖וּ אֶל־הַגִּבְעָ֑ה וַיִּמְשֹׁךְ֙ הָאֹרֵ֔ב וַיַּ֥ךְ אֶת־כָּל־הָעִ֖יר לְפִי־חָֽרֶב׃ </span></p>
 <p align="RIGHT"><span lang="he">‎<a name="038">38</a> ‏וְהַמּוֹעֵ֗ד הָיָ֛ה לְאִ֥ישׁ יִשְׂרָאֵ֖ל עִם־הָאֹרֵ֑ב הֶ֕רֶב לְהַעֲלוֹתָ֛ם מַשְׂאַ֥ת הֶעָשָׁ֖ן מִן־הָעִֽיר׃ </span></p>
 <p align="RIGHT"><span lang="he">‎<a name="039">39</a> ‏וַיַּהֲפֹ֥ךְ אִֽישׁ־יִשְׂרָאֵ֖ל בַּמִּלְחָמָ֑ה וּבִנְיָמִ֡ן הֵחֵל֩ לְהַכּ֨וֹת חֲלָלִ֤ים בְּאִֽישׁ־יִשְׂרָאֵל֙ כִּשְׁלֹשִׁ֣ים אִ֔ישׁ כִּ֣י אָמְר֔וּ אַךְ֩ נִגּ֨וֹף נִגָּ֥ף הוּא֙ לְפָנֵ֔ינוּ כַּמִּלְחָמָ֖ה הָרִאשֹׁנָֽה׃ </span></p>
 <p align="RIGHT"><span lang="he">‎<a name="040">40</a> ‏וְהַמַּשְׂאֵ֗ת הֵחֵ֛לָּה לַעֲל֥וֹת מִן־הָעִ֖יר עַמּ֣וּד עָשָׁ֑ן וַיִּ֤פֶן בִּנְיָמִן֙ אַחֲרָ֔יו וְהִנֵּ֛ה עָלָ֥ה כְלִיל־הָעִ֖יר הַשָּׁמָֽיְמָה׃ </span></p>
 <p align="RIGHT"><span lang="he">‎<a name="041">41</a> ‏וְאִ֤ישׁ יִשְׂרָאֵל֙ הָפַ֔ךְ וַיִּבָּהֵ֖ל אִ֣ישׁ בִּנְיָמִ֑ן כִּ֣י רָאָ֔ה כִּֽי־נָגְעָ֥ה עָלָ֖יו הָרָעָֽה׃ </span></p>
 <p align="RIGHT"><span lang="he">‎<a name="042">42</a> ‏וַיִּפְנ֞וּ לִפְנֵ֨י אִ֤ישׁ יִשְׂרָאֵל֙ אֶל־דֶּ֣רֶךְ הַמִּדְבָּ֔ר וְהַמִּלְחָמָ֖ה הִדְבִּיקָ֑תְהוּ וַאֲשֶׁר֙ מֵהֶ֣עָרִ֔ים מַשְׁחִיתִ֥ים אוֹת֖וֹ בְּתוֹכֽוֹ׃ </span></p>
 <p align="RIGHT"><span lang="he">‎<a name="043">43</a> ‏כִּתְּר֤וּ אֶת־בִּנְיָמִן֙ הִרְדִיפֻ֔הוּ מְנוּחָ֖ה הִדְרִיכֻ֑הוּ עַ֛ד נֹ֥כַח הַגִּבְעָ֖ה מִמִּזְרַח־שָֽׁמֶשׁ׃ </span></p>
 <p align="RIGHT"><span lang="he">‎<a name="044">44</a> ‏וַֽיִּפְּלוּ֙ מִבִּנְיָמִ֔ן שְׁמֹנָֽה־עָשָׂ֥ר אֶ֖לֶף אִ֑ישׁ אֶת־כָּל־אֵ֖לֶּה אַנְשֵׁי־חָֽיִל׃ </span></p>
 <p align="RIGHT"><span lang="he">‎<a name="045">45</a> ‏וַיִּפְנ֞וּ וַיָּנֻ֤סוּ הַמִּדְבָּ֙רָה֙ אֶל־סֶ֣לַע הָֽרִמּ֔וֹן וַיְעֹֽלְלֻ֙הוּ֙ בַּֽמְסִלּ֔וֹת חֲמֵ֥שֶׁת אֲלָפִ֖ים אִ֑ישׁ וַיַּדְבִּ֤יקוּ אַחֲרָיו֙ עַד־גִּדְעֹ֔ם וַיַּכּ֥וּ מִמֶּ֖נּוּ אַלְפַּ֥יִם אִֽישׁ׃ </span></p>
 <p align="RIGHT"><span lang="he">‎<a name="046">46</a> ‏וַיְהִי֩ כָל־הַנֹּ֨פְלִ֜ים מִבִּנְיָמִ֗ן עֶשְׂרִים֩ וַחֲמִשָּׁ֨ה אֶ֥לֶף אִ֛ישׁ שֹׁ֥לֵֽף חֶ֖רֶב בַּיּ֣וֹם הַה֑וּא אֶֽת־כָּל־אֵ֖לֶּה אַנְשֵׁי־חָֽיִל׃ </span></p>
 <p align="RIGHT"><span lang="he">‎<a name="047">47</a> ‏וַיִּפְנ֞וּ וַיָּנֻ֤סוּ הַמִּדְבָּ֙רָה֙ אֶל־סֶ֣לַע הָֽרִמּ֔וֹן שֵׁ֥שׁ מֵא֖וֹת אִ֑ישׁ וַיֵּֽשְׁבוּ֙ בְּסֶ֣לַע רִמּ֔וֹן אַרְבָּעָ֖ה חֳדָשִֽׁים׃ </span></p>
 <p align="RIGHT"><span lang="he">‎<a name="048">48</a> ‏וְאִ֨ישׁ יִשְׂרָאֵ֜ל שָׁ֣בוּ אֶל־בְּנֵ֤י בִנְיָמִן֙ וַיַּכּ֣וּם לְפִי־חֶ֔רֶב מֵעִ֤יר מְתֹם֙ עַד־בְּהֵמָ֔ה עַ֖ד כָּל־הַנִּמְצָ֑א גַּ֛ם כָּל־הֶעָרִ֥ים הַנִּמְצָא֖וֹת שִׁלְּח֥וּ בָאֵֽשׁ׃ פ</span></p>
 </td>
 <td width="50%">
 <p>1 wayyēṣə’û kāl-bənê yiśərā’ēl watiqqâēl hā‘ēḏâ kə’îš ’eḥāḏ ləmidān wə‘aḏ-bə’ēr šeḇ<sup>a</sup>‘ wə’ereṣ hagilə‘āḏ ’el-yəhwâ hammiṣəpâ: </p>
 <p>2 wayyiṯəyaṣṣəḇû pinnwōṯ kāl-hā‘ām kōl šiḇəṭê yiśərā’ēl biqəhal ‘am<font color="red"><sup>3</sup></font> hā’ĕlōhîm ’arəb<sup>a</sup>‘ mē’wōṯ ’elef ’îš raḡəlî šōlēf ḥāreḇ: f</p>
 <p>3 wayyišəmə‘û bənê ḇinəyāmin kî-‘ālû ḇənê-yiśərā’ēl hammiṣəpâ wayyō’mərû bənê yiśərā’ēl dabərû ’êḵâ nihəyəṯâ hārā‘â hazzō’ṯ: </p>
 <p>4 wayy<sup>a</sup>‘an hā’îš hallēwî ’îš hā’iššâ hannirəṣāḥâ wayyō’mar hagiḇə‘āṯâ ’ăšer ləḇinəyāmin bā’ṯî ’ănî ûfîlaḡəšî lālûn: </p>
 <p>5 wayyāqumû ‘ālay b<sup>a</sup>‘ălê hagiḇə‘â wayyāsōbû ‘ālay ’eṯ-habayiṯ lāyəlâ ’wōṯî dimmû lahărōḡ wə’eṯ-pîlaḡəšî ‘innû watāmōṯ: </p>
 <p>6 wā’ōḥēz bəfîlaḡəšî wā’ănatəḥehā wā’ăšalləḥehā bəḵāl-śəḏēh n<sup>a</sup>ḥălaṯ yiśərā’ēl kî ‘āśû zimmâ ûnəḇālâ bəyiśərā’ēl: </p>
 <p>7 hinnēh ḵulləḵem bənê yiśərā’ēl hāḇû lāḵem dāḇār wə‘ēṣâ hălōm: </p>
 <p>8 wayyāqām kāl-hā‘ām kə’îš ’eḥāḏ lē’mōr lō’ nēlēḵə ’îš lə’âŏlwō wəlō’ nāsûr ’îš ləḇêṯwō: </p>
 <p>9 wə‘atâ zeh hadāḇār ’ăšer n<sup>a</sup>‘ăśeh lagiḇə‘â ‘āleyhā bəḡwōrāl: </p>
 <p>10 wəlāq<sup>a</sup>ḥənû ‘ăśārâ ’ănāšîm lammē’â ləḵōl| šiḇəṭê yiśərā’ēl ûmē’â lā’elef wə’elef lārəḇāḇâ lāq<sup>a</sup>ḥaṯ ṣēḏâ lā‘ām l<sup>a</sup>‘ăśwōṯ ləḇwō’ām ləḡeḇ<sup>a</sup>‘ binəyāmin kəḵāl-hannəḇālâ ’ăšer ‘āśâ bəyiśərā’ēl: </p>
 <p>11 wayyē’āsēf kāl-’îš yiśərā’ēl ’el-hā‘îr kə’îš ’eḥāḏ ḥăḇērîm: f</p>
 <p>12 wayyišələḥû šiḇəṭê yiśərā’ēl ’ănāšîm bəḵāl-šiḇəṭê ḇinəyāmin lē’mōr mâ hārā‘â hazzō’ṯ ’ăšer nihəyəṯâ bāḵem: </p>
 <p>13 wə‘atâ tənû ’eṯ-hā’ănāšîm bənê-ḇəlîy<sup>a</sup>‘al ’ăšer bagiḇə‘â ûnəmîṯēm ûnəḇ<sup>a</sup>‘ărâ rā‘â mîyiśərā’ēl wəlō’ ’āḇû <font color="blue">bənê<font color="red"><sup>a</sup></font></font> binəyāmin lišəmō‘a bəqwōl ’ăḥêhem bənê-yiśərā’ēl: </p>
 <p>14 wayyē’āsəfû ḇənê-ḇinəyāmin min-he‘ārîm hagiḇə‘āṯâ lāṣē’ṯ lammiləḥāmâ ‘im-bənê yiśərā’ēl: </p>
 <p>15 wayyiṯəpāqəḏû ḇənê ḇinəyāmin bayywōm hahû’ mēhe‘ārîm ‘eśərîm wəšiššâ ’elef ’îš šōlēf ḥāreḇ ləḇaḏ mîyōšəḇê hagiḇə‘â hiṯəpāqəḏû šəḇ<sup>a</sup>‘ mē’wōṯ ’îš bāḥûr: </p>
 <p>16 mikōl| hā‘ām hazzeh šəḇ<sup>a</sup>‘ mē’wōṯ ’îš bāḥûr ’iṭṭēr yaḏ-yəmînwō kāl-zeh qōlē‘a bā’eḇen ’el-haśś<sup>a</sup>‘ărâ wəlō’ y<sup>a</sup>ḥăṭi’: f</p>
 <p>17 wə’îš yiśərā’ēl hiṯəpāqəḏû ləḇaḏ mibinəyāmin ’arəb<sup>a</sup>‘ mē’wōṯ ’elef ’îš šōlēf ḥāreḇ kāl-zeh ’îš miləḥāmâ: </p>
 <p>18 wayyāqumû wayy<sup>a</sup>‘ălû ḇêṯ-’ēl wayyišə’ălû ḇē’lōhîm wayyō’mərû bənê yiśərā’ēl mî y<sup>a</sup>‘ăleh-llānû ḇatəḥillâ lammiləḥāmâ ‘im-bənê ḇinəyāmin wayyō’mer yəhwâ yəhûḏâ ḇatəḥillâ: </p>
 <p>19 wayyāqûmû ḇənê-yiśərā’ēl babōqer wayy<sup>a</sup>ḥănû ‘al-hagiḇə‘â: f</p>
 <p>20 wayyēṣē’ ’îš yiśərā’ēl lammiləḥāmâ ‘im-binəyāmin wayy<sup>a</sup>‘arəḵû ’itām ’îš-yiśərā’ēl miləḥāmâ ’el-hagiḇə‘â: </p>
 <p>21 wayyēṣə’û ḇənê-ḇinəyāmin min-hagiḇə‘â wayyašəḥîṯû ḇəyiśərā’ēl bayywōm hahû’ šənayim wə‘eśərîm ’elef ’îš ’ārəṣâ: </p>
 <p>22 wayyiṯəḥazzēq hā‘ām ’îš yiśərā’ēl wayyōsifû l<sup>a</sup>‘ărōḵə miləḥāmâ bammāqwōm ’ăšer-‘ārəḵû šām bayywōm hāri’šwōn: </p>
 <p>23 wayy<sup>a</sup>‘ălû ḇənê-yiśərā’ēl wayyiḇəkû lifənê-yəhwâ ‘aḏ-hā‘ereḇ wayyišə’ălû ḇayhwâ lē’mōr ha’wōsîf lāḡešeṯ lammiləḥāmâ ‘im-bənê ḇinəyāmin ’āḥî wayyō’mer yəhwâ ‘ălû ’ēlāyw: f</p>
 <p>24 wayyiqərəḇû ḇənê-yiśərā’ēl ’el-bənê ḇinəyāmin bayywōm haššēnî: </p>
 <p>25 wayyēṣē’ ḇinəyāmin| liqərā’ṯām| min-hagiḇə‘â bayywōm haššēnî wayyašəḥîṯû ḇiḇənê yiśərā’ēl ‘wōḏ šəmōnaṯ ‘āśār ’elef ’îš ’ārəṣâ kāl-’ēlleh šōləfê ḥāreḇ: </p>
 <p>26 wayy<sup>a</sup>‘ălû ḵāl-bənê yiśərā’ēl wəḵāl-hā‘ām wayyāḇō’û ḇêṯ-’ēl wayyiḇəkû wayyēšəḇû šām lifənê yəhwâ wayyāṣûmû ḇayywōm-hahû’ ‘aḏ-hā‘āreḇ wayy<sup>a</sup>‘ălû ‘ōlwōṯ ûšəlāmîm lifənê yəhwâ: </p>
 <p>27 wayyišə’ălû ḇənê-yiśərā’ēl bayhwâ wəšām ’ărwōn bərîṯ hā’ĕlōhîm bayyāmîm hâēm: </p>
 <p>28 ûfînəḥās ben-’elə‘āzār ben-’ahărōn ‘ōmēḏ| ləfānāyw bayyāmîm hâēm lē’mōr ha’wōsif ‘wōḏ lāṣē’ṯ lammiləḥāmâ ‘im-bənê-ḇinəyāmin ’āḥî ’im-’eḥədāl wayyō’mer yəhwâ ‘ălû kî māḥār ’etənennû ḇəyāḏeḵā: </p>
 <p>29 wayyāśem yiśərā’ēl ’ōrəḇîm ’el-hagiḇə‘â sāḇîḇ: f</p>
 <p>30 wayy<sup>a</sup>‘ălû ḇənê-yiśərā’ēl ’el-bənê ḇinəyāmin bayywōm haššəlîšî wayy<sup>a</sup>‘arəḵû ’el-hagiḇə‘â kəf<sup>a</sup>‘am bəfā‘am: </p>
 <p>31 wayyēṣə’û ḇənê-ḇinəyāmin liqəra’ṯ hā‘ām hānətəqû min-hā‘îr wayyāḥēllû ləhakwōṯ mēhā‘ām ḥălālîm kəf<sup>a</sup>‘am| bəf<sup>a</sup>‘am baməsillwōṯ ’ăšer ’<sup>a</sup>ḥaṯ ‘ōlâ ḇêṯ-’ēl wə’<sup>a</sup>ḥaṯ giḇə‘āṯâ baśśāḏeh kišəlōšîm ’îš bəyiśərā’ēl: </p>
 <p>32 wayyō’mərû bənê ḇinəyāmin nigāfîm hēm ləfānênû kəḇāri’šōnâ ûḇənê yiśərā’ēl ’āmərû nānûsâ ûnəṯaqqənuhû min-hā‘îr ’el-haməsillwōṯ: </p>
 <p>33 wəḵōl| ’îš yiśərā’ēl qāmû mimməqwōmwō wayy<sup>a</sup>‘arəḵû bəḇ<sup>a</sup>‘al tāmār wə’ōrēḇ yiśərā’ēl mēḡîḥa mimməqōmwō mimm<sup>a</sup>‘ărēh-ḡāḇ<sup>a</sup>‘: </p>
 <p>34 wayyāḇō’û minneḡeḏ lagiḇə‘â ‘ăśereṯ ’ălāfîm ’îš bāḥûr mikāl-yiśərā’ēl wəhammiləḥāmâ kāḇēḏâ wəhēm lō’ yāḏə‘û kî-nōḡ<sup>a</sup>‘aṯ ‘ălêhem hārā‘â: f</p>
 <p>35 wayyigōf<font color="red"><sup>3</sup></font> yəhwâ| ’eṯ-binəyāmin lifənê yiśərā’ēl wayyašəḥîṯû ḇənê yiśərā’ēl bəḇinəyāmin bayywōm hahû’ ‘eśərîm w<sup>a</sup>ḥămiššâ ’elef ûmē’â ’îš kāl-’ēlleh šōlēf ḥāreḇ: </p>
 <p>36 wayyirə’û ḇənê-ḇinəyāmin kî nigāfû wayyitənû ’îš-yiśərā’ēl māqwōm ləḇinəyāmin kî ḇāṭəḥû ’el-hā’ōrēḇ ’ăšer śāmû ’el-hagiḇə‘â: </p>
 <p>37 wəhā’ōrēḇ hēḥîšû wayyifəšəṭû ’el-hagiḇə‘â wayyiməšōḵə hā’ōrēḇ wayyaḵə ’eṯ-kāl-hā‘îr ləfî-ḥāreḇ: </p>
 <p>38 wəhammwō‘ēḏ hāyâ lə’îš yiśərā’ēl ‘im-hā’ōrēḇ hereḇ ləh<sup>a</sup>‘ălwōṯām maśə’aṯ he‘āšān min-hā‘îr: </p>
 <p>39 wayyahăfōḵə ’îš-yiśərā’ēl bammiləḥāmâ ûḇinəyāmin hēḥēl ləhakwōṯ ḥălālîm bə’îš-yiśərā’ēl kišəlōšîm ’îš kî ’āmərû ’aḵə nigwōf nigāf hû’ ləfānênû kammiləḥāmâ hāri’šōnâ: </p>
 <p>40 wəhammaśə’ēṯ hēḥēllâ l<sup>a</sup>‘ălwōṯ min-hā‘îr ‘ammûḏ ‘āšān wayyifen binəyāmin ’<sup>a</sup>ḥărāyw wəhinnēh ‘ālâ ḵəlîl-hā‘îr haššāmāyəmâ: </p>
 <p>41 wə’îš yiśərā’ēl hāfaḵə wayyibâēl ’îš binəyāmin kî rā’â kî-nāḡə‘â ‘ālāyw hārā‘â: </p>
 <p>42 wayyifənû lifənê ’îš yiśərā’ēl ’el-dereḵə hammiḏəbār wəhammiləḥāmâ hiḏəbîqāṯəhû wa’ăšer mēhe‘ārîm mašəḥîṯîm ’wōṯwō bəṯwōḵwō: </p>
 <p>43 kitərû ’eṯ-binəyāmin hirəḏîfuhû mənûḥâ hiḏərîḵuhû ‘aḏ nōḵ<sup>a</sup>ḥ hagiḇə‘â mimmizər<sup>a</sup>ḥ-šāmeš: </p>
 <p>44 wayyipəlû mibinəyāmin šəmōnâ-‘āśār ’elef ’îš ’eṯ-kāl-’ēlleh ’anəšê-ḥāyil: </p>
 <p>45 wayyifənû wayyānusû hammiḏəbārâ ’el-sel<sup>a</sup>‘ hārimmwōn wayə‘ōləluhû baməsillwōṯ ḥămēšeṯ ’ălāfîm ’îš wayyaḏəbîqû ’<sup>a</sup>ḥărāyw ‘aḏ-giḏə‘ōm wayyakû mimmennû ’aləpayim ’îš: </p>
 <p>46 wayəhî ḵāl-hannōfəlîm mibinəyāmin ‘eśərîm w<sup>a</sup>ḥămiššâ ’elef ’îš šōlēf ḥereḇ bayywōm hahû’ ’eṯ-kāl-’ēlleh ’anəšê-ḥāyil: </p>
 <p>47 wayyifənû wayyānusû hammiḏəbārâ ’el-sel<sup>a</sup>‘ hārimmwōn šēš mē’wōṯ ’îš wayyēšəḇû bəsel<sup>a</sup>‘ rimmwōn ’arəbā‘â ḥŏḏāšîm: </p>
 <p>48 wə’îš yiśərā’ēl šāḇû ’el-bənê ḇinəyāmin wayyakûm ləfî-ḥereḇ mē‘îr məṯōm ‘aḏ-bəhēmâ ‘aḏ kāl-hanniməṣā’ gam kāl-he‘ārîm hanniməṣā’wōṯ šilləḥû ḇā’ēš: f</p>
 </td>
 </tr></table>
 <p></p><hr>
 <center>
 <a href="jdg021.htm">Next: Judges (Shoftim) Chapter 21</a></center>
 </body>