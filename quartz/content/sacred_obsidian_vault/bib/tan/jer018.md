<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer018.htm">Polyglot</a> 
 <a href="../kjv/jer018.htm">KJV</a> 
 <a href="../sep/jer018.htm">Sep</a> 
 <a href="../vul/jer018.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer017.htm">Previous</a> 
 <a href="jer019.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 18</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏הַדָּבָר֙ אֲשֶׁ֣ר הָיָ֣ה אֶֽל־יִרְמְיָ֔הוּ מֵאֵ֥ת יְהוָ֖ה לֵאמֹֽר׃ </span></p>
 <p align="RIGHT"><span lang="he">‎<a name="002">2</a> ‏ק֥וּם וְיָרַדְתָּ֖ בֵּ֣ית הַיּוֹצֵ֑ר וְשָׁ֖מָּה אַשְׁמִֽיעֲךָ֥ אֶת־דְּבָרָֽי׃ </span></p>
 <p align="RIGHT"><span lang="he">‎<a name="003">3</a> ‏וָאֵרֵ֖ד בֵּ֣ית הַיּוֹצֵ֑ר <font color="brown">והנהו</font> <font color="blue">וְהִנֵּה־</font> <font color="blue">ה֛וּא<font color="red"><sup>a</sup></font></font> עֹשֶׂ֥ה מְלָאכָ֖ה עַל־הָאָבְנָֽיִם׃ </span></p>
 <p align="RIGHT"><span lang="he">‎<a name="004">4</a> ‏וְנִשְׁחַ֣ת הַכְּלִ֗י אֲשֶׁ֨ר ה֥וּא עֹשֶׂ֛ה בַּחֹ֖מֶר בְּיַ֣ד הַיּוֹצֵ֑ר וְשָׁ֗ב וַֽיַּעֲשֵׂ֙הוּ֙ כְּלִ֣י אַחֵ֔ר כַּאֲשֶׁ֥ר יָשַׁ֛ר בְּעֵינֵ֥י הַיּוֹצֵ֖ר לַעֲשֽׂוֹת׃ פ</span></p>
 <p align="RIGHT"><span lang="he">‎<a name="005">5</a> ‏וַיְהִ֥י דְבַר־יְהוָ֖ה אֵלַ֥י לֵאמֽוֹר׃ </span></p>
 <p align="RIGHT"><span lang="he">‎<a name="006">6</a> ‏הֲכַיּוֹצֵ֨ר הַזֶּ֜ה לֹא־אוּכַ֨ל לַעֲשׂ֥וֹת לָכֶ֛ם בֵּ֥ית יִשְׂרָאֵ֖ל נְאֻם־יְהוָ֑ה הִנֵּ֤ה כַחֹ֙מֶר֙ בְּיַ֣ד הַיּוֹצֵ֔ר כֵּן־אַתֶּ֥ם בְּיָדִ֖י בֵּ֥ית יִשְׂרָאֵֽל׃ ס</span></p>
 <p align="RIGHT"><span lang="he">‎<a name="007">7</a> ‏רֶ֣גַע אֲדַבֵּ֔ר עַל־גּ֖וֹי וְעַל־מַמְלָכָ֑ה לִנְת֥וֹשׁ וְלִנְת֖וֹץ וּֽלְהַאֲבִֽיד׃ </span></p>
 <p align="RIGHT"><span lang="he">‎<a name="008">8</a> ‏וְשָׁב֙ הַגּ֣וֹי הַה֔וּא מֵרָ֣עָת֔וֹ אֲשֶׁ֥ר דִּבַּ֖רְתִּי עָלָ֑יו וְנִֽחַמְתִּי֙ עַל־הָ֣רָעָ֔ה אֲשֶׁ֥ר חָשַׁ֖בְתִּי לַעֲשׂ֥וֹת לֽוֹ׃ ס</span></p>
 <p align="RIGHT"><span lang="he">‎<a name="009">9</a> ‏וְרֶ֣גַע אֲדַבֵּ֔ר עַל־גּ֖וֹי וְעַל־מַמְלָכָ֑ה לִבְנֹ֖ת וְלִנְטֹֽעַ׃ </span></p>
 <p align="RIGHT"><span lang="he">‎<a name="010">10</a> ‏וְעָשָׂ֤ה <font color="brown">הרעה</font> <font color="blue">הָרַע֙</font> בְּעֵינַ֔י לְבִלְתִּ֖י שְׁמֹ֣עַ בְּקוֹלִ֑י וְנִֽחַמְתִּי֙ עַל־הַטּוֹבָ֔ה אֲשֶׁ֥ר אָמַ֖רְתִּי לְהֵיטִ֥יב אוֹתֽוֹ׃ ס</span></p>
 <p align="RIGHT"><span lang="he">‎<a name="011">11</a> ‏וְעַתָּ֡ה אֱמָר־נָ֣א אֶל־אִישׁ־יְהוּדָה֩ וְעַל־יוֹשְׁבֵ֨י יְרוּשָׁלִַ֜ם לֵאמֹ֗ר כֹּ֚ה אָמַ֣ר יְהוָ֔ה הִנֵּ֨ה אָנֹכִ֜י יוֹצֵ֤ר עֲלֵיכֶם֙ רָעָ֔ה וְחֹשֵׁ֥ב עֲלֵיכֶ֖ם מַֽחֲשָׁבָ֑ה שׁ֣וּבוּ נָ֗א אִ֚ישׁ מִדַּרְכּ֣וֹ הָֽרָעָ֔ה וְהֵיטִ֥יבוּ דַרְכֵיכֶ֖ם וּמַעַלְלֵיכֶֽם׃ </span></p>
 <p align="RIGHT"><span lang="he">‎<a name="012">12</a> ‏וְאָמְר֖וּ נוֹאָ֑שׁ כִּֽי־אַחֲרֵ֤י מַחְשְׁבוֹתֵ֙ינוּ֙ נֵלֵ֔ךְ וְאִ֛ישׁ שְׁרִר֥וּת לִבּֽוֹ־הָרָ֖ע נַעֲשֶֽׂה׃ ס</span></p>
 <p align="RIGHT"><span lang="he">‎<a name="013">13</a> ‏לָכֵ֗ן כֹּ֚ה אָמַ֣ר יְהוָ֔ה שַֽׁאֲלוּ־נָא֙ בַּגּוֹיִ֔ם מִ֥י שָׁמַ֖ע כָּאֵ֑לֶּה שַֽׁעֲרֻרִת֙ עָשְׂתָ֣ה מְאֹ֔ד בְּתוּלַ֖ת יִשְׂרָאֵֽל׃ </span></p>
 <p align="RIGHT"><span lang="he">‎<a name="014">14</a> ‏הֲיַעֲזֹ֥ב מִצּ֛וּר שָׂדַ֖י שֶׁ֣לֶג לְבָנ֑וֹן אִם־יִנָּתְשׁ֗וּ מַ֛יִם זָרִ֥ים קָרִ֖ים נוֹזְלִֽים׃ </span></p>
 <p align="RIGHT"><span lang="he">‎<a name="015">15</a> ‏כִּֽי־שְׁכֵחֻ֥נִי עַמִּ֖י לַשָּׁ֣וְא יְקַטֵּ֑רוּ וַיַּכְשִׁל֤וּם בְּדַרְכֵיהֶם֙ שְׁבִילֵ֣י עוֹלָ֔ם לָלֶ֣כֶת נְתִיב֔וֹת דֶּ֖רֶךְ לֹ֥א סְלוּלָֽה׃ </span></p>
 <p align="RIGHT"><span lang="he">‎<a name="016">16</a> ‏לָשׂ֥וּם אַרְצָ֛ם לְשַׁמָּ֖ה <font color="brown">שרוקת</font> <font color="blue">שְׁרִיק֣וֹת<font color="red"><sup>3</sup></font></font> עוֹלָ֑ם כֹּ֚ל עוֹבֵ֣ר עָלֶ֔יהָ יִשֹּׁ֖ם וְיָנִ֥יד בְּרֹאשֽׁוֹ׃ </span></p>
 <p align="RIGHT"><span lang="he">‎<a name="017">17</a> ‏כְּרֽוּחַ־קָדִ֥ים אֲפִיצֵ֖ם לִפְנֵ֣י אוֹיֵ֑ב עֹ֧רֶף וְלֹֽא־פָנִ֛ים אֶרְאֵ֖ם בְּי֥וֹם אֵידָֽם׃ ס</span></p>
 <p align="RIGHT"><span lang="he">‎<a name="018">18</a> ‏וַיֹּאמְר֗וּ לְכ֨וּ וְנַחְשְׁבָ֣ה עַֽל־יִרְמְיָהוּ֮ מַחֲשָׁבוֹת֒ כִּי֩ לֹא־תֹאבַ֨ד תּוֹרָ֜ה מִכֹּהֵ֗ן וְעֵצָה֙ מֵֽחָכָ֔ם וְדָבָ֖ר מִנָּבִ֑יא לְכוּ֙ וְנַכֵּ֣הוּ בַלָּשׁ֔וֹן וְאַל־נַקְשִׁ֖יבָה אֶל־כָּל־דְּבָרָֽיו׃ </span></p>
 <p align="RIGHT"><span lang="he">‎<a name="019">19</a> ‏הַקְשִׁ֥יבָה יְהוָ֖ה אֵלָ֑י וּשְׁמַ֖ע לְק֥וֹל יְרִיבָֽי׃ </span></p>
 <p align="RIGHT"><span lang="he">‎<a name="020">20</a> ‏הַיְשֻׁלַּ֤ם תַּֽחַת־טוֹבָה֙ רָעָ֔ה כִּֽי־כָר֥וּ שׁוּחָ֖ה לְנַפְשִׁ֑י זְכֹ֣ר׀ עָמְדִ֣י לְפָנֶ֗יךָ לְדַבֵּ֤ר עֲלֵיהֶם֙ טוֹבָ֔ה לְהָשִׁ֥יב אֶת־חֲמָתְךָ֖ מֵהֶֽם׃ </span></p>
 <p align="RIGHT"><span lang="he">‎<a name="021">21</a> ‏לָכֵן֩ תֵּ֨ן אֶת־בְּנֵיהֶ֜ם לָרָעָ֗ב וְהַגִּרֵם֮ עַל־יְדֵי־חֶרֶב֒ וְתִֽהְיֶ֨נָה נְשֵׁיהֶ֤ם שַׁכֻּלוֹת֙ וְאַלְמָנ֔וֹת וְאַ֨נְשֵׁיהֶ֔ם יִֽהְי֖וּ הֲרֻ֣גֵי מָ֑וֶת בַּח֣וּרֵיהֶ֔ם מֻכֵּי־חֶ֖רֶב בַּמִּלְחָמָֽה׃ </span></p>
 <p align="RIGHT"><span lang="he">‎<a name="022">22</a> ‏תִּשָּׁמַ֤ע זְעָקָה֙ מִבָּ֣תֵּיהֶ֔ם כִּֽי־תָבִ֧יא עֲלֵיהֶ֛ם גְּד֖וּד פִּתְאֹ֑ם כִּֽי־כָר֤וּ <font color="brown">שיחה</font> <font color="blue">שׁוּחָה֙</font> לְלָכְדֵ֔נִי וּפַחִ֖ים טָמְנ֥וּ לְרַגְלָֽי׃ </span></p>
 <p align="RIGHT"><span lang="he">‎<a name="023">23</a> ‏וְאַתָּ֣ה יְ֠הוָה יָדַ֜עְתָּ אֶֽת־כָּל־עֲצָתָ֤ם עָלַי֙ לַמָּ֔וֶת אַל־תְּכַפֵּר֙ עַל־עֲוֹנָ֔ם וְחַטָּאתָ֖ם מִלְּפָנֶ֣יךָ אַל־תֶּ֑מְחִי <font color="brown">והיו</font> <font color="blue">וְיִהְי֤וּ</font> מֻכְשָׁלִים֙ לְפָנֶ֔יךָ בְּעֵ֥ת אַפְּךָ֖ עֲשֵׂ֥ה בָהֶֽם׃ ס</span></p>
 </td>
 <td width="50%">
 <p>1 hadāḇār ’ăšer hāyâ ’el-yirəməyâû mē’ēṯ yəhwâ lē’mōr: </p>
 <p>2 qûm wəyāraḏətā bêṯ hayywōṣēr wəšāmmâ ’ašəmî‘ăḵā ’eṯ-dəḇārāy: </p>
 <p>3 wā’ērēḏ bêṯ hayywōṣēr <font color="brown">wəhinnēhû</font> <font color="blue">wəhinnēh-</font> <font color="blue">hû’<font color="red"><sup>a</sup></font></font> ‘ōśeh məlā’ḵâ ‘al-hā’āḇənāyim: </p>
 <p>4 wənišəḥaṯ hakəlî ’ăšer hû’ ‘ōśeh b<sup>a</sup>ḥōmer bəyaḏ hayywōṣēr wəšāḇ wayy<sup>a</sup>‘ăśēhû kəlî ’<sup>a</sup>ḥēr ka’ăšer yāšar bə‘ênê hayywōṣēr l<sup>a</sup>‘ăśwōṯ: f</p>
 <p>5 wayəhî ḏəḇar-yəhwâ ’ēlay lē’mwōr: </p>
 <p>6 hăḵayywōṣēr hazzeh lō’-’ûḵal l<sup>a</sup>‘ăśwōṯ lāḵem bêṯ yiśərā’ēl nə’um-yəhwâ hinnēh ḵ<sup>a</sup>ḥōmer bəyaḏ hayywōṣēr kēn-’atem bəyāḏî bêṯ yiśərā’ēl: s</p>
 <p>7 reḡ<sup>a</sup>‘ ’ăḏabēr ‘al-gwōy wə‘al-maməlāḵâ linəṯwōš wəlinəṯwōṣ ûləha’ăḇîḏ: </p>
 <p>8 wəšāḇ hagwōy hahû’ mērā‘āṯwō ’ăšer dibarətî ‘ālāyw wəniḥamətî ‘al-hārā‘â ’ăšer ḥāšaḇətî l<sup>a</sup>‘ăśwōṯ lwō: s</p>
 <p>9 wəreḡ<sup>a</sup>‘ ’ăḏabēr ‘al-gwōy wə‘al-maməlāḵâ liḇənōṯ wəlinəṭō‘a: </p>
 <p>10 wə‘āśâ <font color="brown">hārā‘â</font> <font color="blue">hār<sup>a</sup>‘</font> bə‘ênay ləḇilətî šəmō‘a bəqwōlî wəniḥamətî ‘al-haṭṭwōḇâ ’ăšer ’āmarətî ləhêṭîḇ ’wōṯwō: s</p>
 <p>11 wə‘atâ ’ĕmār-nā’ ’el-’îš-yəhûḏâ wə‘al-ywōšəḇê yərûšālaim lē’mōr kōh ’āmar yəhwâ hinnēh ’ānōḵî ywōṣēr ‘ălêḵem rā‘â wəḥōšēḇ ‘ălêḵem m<sup>a</sup>ḥăšāḇâ šûḇû nā’ ’îš midarəkwō hārā‘â wəhêṭîḇû ḏarəḵêḵem ûm<sup>a</sup>‘aləlêḵem: </p>
 <p>12 wə’āmərû nwō’āš kî-’<sup>a</sup>ḥărê m<sup>a</sup>ḥəšəḇwōṯênû nēlēḵə wə’îš šərirûṯ libwō-hārā‘ n<sup>a</sup>‘ăśeh: s</p>
 <p>13 lāḵēn kōh ’āmar yəhwâ ša’ălû-nā’ bagwōyim mî šām<sup>a</sup>‘ kā’ēlleh š<sup>a</sup>‘ăruriṯ ‘āśəṯâ mə’ōḏ bəṯûlaṯ yiśərā’ēl: </p>
 <p>14 hăy<sup>a</sup>‘ăzōḇ miṣṣûr śāḏay šeleḡ ləḇānwōn ’im-yinnāṯəšû mayim zārîm qārîm nwōzəlîm: </p>
 <p>15 kî-šəḵēḥunî ‘ammî laššāwə’ yəqaṭṭērû wayyaḵəšilûm bəḏarəḵêhem šəḇîlê ‘wōlām lāleḵeṯ nəṯîḇwōṯ dereḵə lō’ səlûlâ: </p>
 <p>16 lāśûm ’arəṣām ləšammâ <font color="brown">šərûqaṯ</font> <font color="blue">šərîqwōṯ<font color="red"><sup>3</sup></font></font> ‘wōlām kōl ‘wōḇēr ‘āleyhā yiššōm wəyānîḏ bərō’šwō: </p>
 <p>17 kərûḥa-qāḏîm ’ăfîṣēm lifənê ’wōyēḇ ‘ōref wəlō’-fānîm ’erə’ēm bəywōm ’êḏām: s</p>
 <p>18 wayyō’mərû ləḵû wən<sup>a</sup>ḥəšəḇâ ‘al-yirəməyâû m<sup>a</sup>ḥăšāḇwōṯ kî lō’-ṯō’ḇaḏ twōrâ mikōhēn wə‘ēṣâ mēḥāḵām wəḏāḇār minnāḇî’ ləḵû wənakēhû ḇallāšwōn wə’al-naqəšîḇâ ’el-kāl-dəḇārāyw: </p>
 <p>19 haqəšîḇâ yəhwâ ’ēlāy ûšəm<sup>a</sup>‘ ləqwōl yərîḇāy: </p>
 <p>20 hayəšullam t<sup>a</sup>ḥaṯ-ṭwōḇâ rā‘â kî-ḵārû šûḥâ lənafəšî zəḵōr| ‘āməḏî ləfāneyḵā ləḏabēr ‘ălêhem ṭwōḇâ ləhāšîḇ ’eṯ-ḥămāṯəḵā mēhem: </p>
 <p>21 lāḵēn tēn ’eṯ-bənêhem lārā‘āḇ wəhagirēm ‘al-yəḏê-ḥereḇ wəṯihəyenâ nəšêhem šakulwōṯ wə’aləmānwōṯ wə’anəšêhem yihəyû hăruḡê māweṯ b<sup>a</sup>ḥûrêhem mukê-ḥereḇ bammiləḥāmâ: </p>
 <p>22 tiššām<sup>a</sup>‘ zə‘āqâ mibātêhem kî-ṯāḇî’ ‘ălêhem gəḏûḏ piṯə’ōm kî-ḵārû <font color="brown">šîḥâ</font> <font color="blue">šûḥâ</font> ləlāḵəḏēnî ûf<sup>a</sup>ḥîm ṭāmənû ləraḡəlāy: </p>
 <p>23 wə’atâ yəhwâ yāḏ<sup>a</sup>‘ətā ’eṯ-kāl-‘ăṣāṯām ‘ālay lammāweṯ ’al-təḵapēr ‘al-‘ăwōnām wəḥaṭṭā’ṯām milləfāneyḵā ’al-teməḥî <font color="brown">wəhāyû</font> <font color="blue">wəyihəyû</font> muḵəšālîm ləfāneyḵā bə‘ēṯ ’apəḵā ‘ăśēh ḇâem: s</p>
 </td>
 </tr></table>
 <p></p><hr>
 <center>
 <a href="jer019.htm">Next: Jeremiah (Yermiyah) Chapter 19</a></center>
 </body>