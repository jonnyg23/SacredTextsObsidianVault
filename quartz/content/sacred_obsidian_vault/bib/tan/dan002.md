<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/dan002.htm">Polyglot</a> 
 <a href="../kjv/dan002.htm">KJV</a> 
 <a href="../sep/dan002.htm">Sep:Dan</a> 
 <a href="../sep/dat002.htm">Sep:DaT</a> 
 <a href="../vul/dan002.htm">Vul</a> 
 
 <br>
 <br><a href="dan.htm">Daniel (Daniyel) Index</a><br>
  
 <a href="dan001.htm">Previous</a> 
 <a href="dan003.htm">Next</a> 
 </center>
 <hr>
 
 <h3 align="CENTER">Tanach (Hebrew): Daniel (Daniyel) Chapter 2</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וּבִשְׁנַ֣ת שְׁתַּ֗יִם לְמַלְכוּת֙ נְבֻֽכַדְנֶצַּ֔ר חָלַ֥ם נְבֻֽכַדְנֶצַּ֖ר חֲלֹמ֑וֹת וַתִּתְפָּ֣עֶם רוּח֔וֹ וּשְׁנָת֖וֹ נִהְיְתָ֥ה עָלָֽיו׃ </span></p>
 <p align="RIGHT"><span lang="he">‎<a name="002">2</a> ‏וַיֹּ֣אמֶר הַ֠מֶּלֶךְ לִקְרֹ֨א לַֽחַרְטֻמִּ֜ים וְלָֽאַשָּׁפִ֗ים וְלַֽמְכַשְּׁפִים֙ וְלַכַּשְׂדִּ֔ים לְהַגִּ֥יד לַמֶּ֖לֶךְ חֲלֹמֹתָ֑יו וַיָּבֹ֕אוּ וַיַּֽעַמְד֖וּ לִפְנֵ֥י הַמֶּֽלֶךְ׃ </span></p>
 <p align="RIGHT"><span lang="he">‎<a name="003">3</a> ‏וַיֹּ֧אמֶר לָהֶ֛ם הַמֶּ֖לֶךְ חֲל֣וֹם חָלָ֑מְתִּי וַתִּפָּ֣עֶם רוּחִ֔י לָדַ֖עַת אֶֽת־הַחֲלֽוֹם׃ </span></p>
 <p align="RIGHT"><span lang="he">‎<a name="004">4</a> ‏וַֽיְדַבְּר֧וּ הַכַּשְׂדִּ֛ים לַמֶּ֖לֶךְ אֲרָמִ֑ית מַלְכָּא֙ לְעָלְמִ֣ין חֱיִ֔י אֱמַ֥ר חֶלְמָ֛א <font color="brown">לעבדיך</font> <font color="blue">לְעַבְדָ֖ךְ</font> וּפִשְׁרָ֥א נְחַוֵּֽא׃ </span></p>
 <p align="RIGHT"><span lang="he">‎<a name="005">5</a> ‏עָנֵ֤ה מַלְכָּא֙ וְאָמַ֣ר <font color="brown">לכשדיא</font> <font color="blue">לְכַשְׂדָּאֵ֔י</font> מִלְּתָ֖א מִנִּ֣י אַזְדָּ֑א הֵ֣ן לָ֤א תְהֽוֹדְעוּנַּ֙נִי֙ חֶלְמָ֣א וּפִשְׁרֵ֔הּ הַדָּמִין֙ תִּתְעַבְד֔וּן וּבָתֵּיכ֖וֹן נְוָלִ֥י יִתְּשָׂמֽוּן׃ </span></p>
 <p align="RIGHT"><span lang="he">‎<a name="006">6</a> ‏וְהֵ֨ן חֶלְמָ֤א וּפִשְׁרֵהּ֙ תְּֽהַחֲוֹ֔ן מַתְּנָ֤ן וּנְבִזְבָּה֙ וִיקָ֣ר שַׂגִּ֔יא תְּקַבְּל֖וּן מִן־קֳדָמָ֑י לָהֵ֕ן חֶלְמָ֥א וּפִשְׁרֵ֖הּ הַחֲוֹֽנִי׃ </span></p>
 <p align="RIGHT"><span lang="he">‎<a name="007">7</a> ‏עֲנ֥וֹ תִנְיָנ֖וּת וְאָמְרִ֑ין מַלְכָּ֕א חֶלְמָ֛א יֵאמַ֥ר לְעַבְד֖וֹהִי וּפִשְׁרָ֥ה נְהַחֲוֵֽה׃ </span></p>
 <p align="RIGHT"><span lang="he">‎<a name="008">8</a> ‏עָנֵ֤ה מַלְכָּא֙ וְאָמַ֔ר מִן־יַצִּיב֙ יָדַ֣ע אֲנָ֔ה דִּ֥י עִדָּנָ֖א אַנְתּ֣וּן זָבְנִ֑ין כָּל־קֳבֵל֙ דִּ֣י חֲזֵית֔וֹן דִּ֥י אַזְדָּ֖א מִנִּ֥י מִלְּתָֽא׃ </span></p>
 <p align="RIGHT"><span lang="he">‎<a name="009">9</a> ‏דִּ֣י הֵן־חֶלְמָא֩ לָ֨א תְהֽוֹדְעֻנַּ֜נִי חֲדָה־הִ֣יא דָֽתְכ֗וֹן וּמִלָּ֨ה כִדְבָ֤ה וּשְׁחִיתָה֙ <font color="brown">הזמנתון</font> <font color="blue">הִזְדְּמִנְתּוּן֙<font color="red"><sup>a</sup></font></font> לְמֵאמַ֣ר קָֽדָמַ֔י עַ֛ד דִּ֥י עִדָּנָ֖א יִשְׁתַּנֵּ֑א לָהֵ֗ן חֶלְמָא֙ אֱמַ֣רוּ לִ֔י וְֽאִנְדַּ֕ע דִּ֥י פִשְׁרֵ֖הּ תְּהַחֲוֻנַּֽנִי׃ </span></p>
 <p align="RIGHT"><span lang="he">‎<a name="010">10</a> ‏עֲנ֨וֹ <font color="brown">כשדיא</font> <font color="blue">כַשְׂדָּאֵ֤י</font> קֳדָם־מַלְכָּא֙ וְאָ֣מְרִ֔ין לָֽא־אִיתַ֤י אֲנָשׁ֙ עַל־יַבֶּשְׁתָּ֔א דִּ֚י מִלַּ֣ת מַלְכָּ֔א יוּכַ֖ל לְהַחֲוָיָ֑ה כָּל־קֳבֵ֗ל דִּ֚י כָּל־מֶ֙לֶךְ֙ רַ֣ב וְשַׁלִּ֔יט מִלָּ֤ה כִדְנָה֙ לָ֣א שְׁאֵ֔ל לְכָל־חַרְטֹּ֖ם וְאָשַׁ֥ף וְכַשְׂדָּֽי׃ </span></p>
 <p align="RIGHT"><span lang="he">‎<a name="011">11</a> ‏וּמִלְּתָ֨א דִֽי־מַלְכָּ֤ה שָׁאֵל֙ יַקִּירָ֔ה וְאָחֳרָן֙ לָ֣א אִיתַ֔י דִּ֥י יְחַוִּנַּ֖הּ קֳדָ֣ם מַלְכָּ֑א לָהֵ֣ן אֱלָהִ֔ין דִּ֚י מְדָ֣רְה֔וֹן עִם־בִּשְׂרָ֖א לָ֥א אִיתֽוֹהִי׃ </span></p>
 <p align="RIGHT"><span lang="he">‎<a name="012">12</a> ‏כָּל־קֳבֵ֣ל דְּנָ֔ה מַלְכָּ֕א בְּנַ֖ס וּקְצַ֣ף שַׂגִּ֑יא וַאֲמַר֙ לְה֣וֹבָדָ֔ה לְכֹ֖ל חַכִּימֵ֥י בָבֶֽל׃ </span></p>
 <p align="RIGHT"><span lang="he">‎<a name="013">13</a> ‏וְדָתָ֣א נֶפְקַ֔ת וְחַכִּֽימַיָּ֖א מִֽתְקַטְּלִ֑ין וּבְע֛וֹ דָּנִיֵּ֥אל וְחַבְר֖וֹהִי לְהִתְקְטָלָֽה׃ פ</span></p>
 <p align="RIGHT"><span lang="he">‎<a name="014">14</a> ‏בֵּאדַ֣יִן דָּנִיֵּ֗אל<font color="red"><sup>3</sup></font> הֲתִיב֙ עֵטָ֣א וּטְעֵ֔ם לְאַרְי֕וֹךְ רַב־טַבָּחַיָּ֖א דִּ֣י מַלְכָּ֑א דִּ֚י נְפַ֣ק לְקַטָּלָ֔ה לְחַכִּימֵ֖י בָּבֶֽל׃ </span></p>
 <p align="RIGHT"><span lang="he">‎<a name="015">15</a> ‏עָנֵ֣ה וְאָמַ֗ר לְאַרְיוֹךְ֙ שַׁלִּיטָ֣א דִֽי־מַלְכָּ֔א עַל־מָ֥ה דָתָ֛א מְהַחְצְפָ֖ה מִן־קֳדָ֣ם מַלְכָּ֑א אֱדַ֣יִן מִלְּתָ֔א הוֹדַ֥ע אַרְי֖וֹךְ לְדָנִיֵּֽאל׃ </span></p>
 <p align="RIGHT"><span lang="he">‎<a name="016">16</a> ‏וְדָ֣נִיֵּ֔אל עַ֖ל וּבְעָ֣ה מִן־מַלְכָּ֑א דִּ֚י זְמָ֣ן יִנְתֵּן־לֵ֔הּ וּפִשְׁרָ֖א לְהַֽחֲוָיָ֥ה לְמַלְכָּֽא׃ פ</span></p>
 <p align="RIGHT"><span lang="he">‎<a name="017">17</a> ‏אֱדַ֥יִן דָּֽנִיֵּ֖אל לְבַיְתֵ֣הּ אֲזַ֑ל וְ֠לַחֲנַנְיָה מִֽישָׁאֵ֧ל וַעֲזַרְיָ֛ה חַבְר֖וֹהִי מִלְּתָ֥א הוֹדַֽע׃ </span></p>
 <p align="RIGHT"><span lang="he">‎<a name="018">18</a> ‏וְרַחֲמִ֗ין לְמִבְעֵא֙ מִן־קֳדָם֙ אֱלָ֣הּ שְׁמַיָּ֔א<font color="red"><sup>3</sup></font> עַל־רָזָ֖ה דְּנָ֑ה דִּ֣י לָ֤א יְהֹֽבְדוּן֙ דָּנִיֵּ֣אל וְחַבְר֔וֹהִי עִם־שְׁאָ֖ר חַכִּימֵ֥י בָבֶֽל׃ </span></p>
 <p align="RIGHT"><span lang="he">‎<a name="019">19</a> ‏אֱדַ֗יִן לְדָנִיֵּ֛אל בְּחֶזְוָ֥א דִֽי־לֵילְיָ֖א רָזָ֣ה גֲלִ֑י אֱדַ֙יִן֙ דָּֽנִיֵּ֔אל בָּרִ֖ךְ לֶאֱלָ֥הּ שְׁמַיָּֽא׃ </span></p>
 <p align="RIGHT"><span lang="he">‎<a name="020">20</a> ‏עָנֵ֤ה דָֽנִיֵּאל֙ וְאָמַ֔ר לֶהֱוֵ֨א שְׁמֵ֤הּ דִּֽי־אֱלָהָא֙ מְבָרַ֔ךְ מִן־עָלְמָ֖א וְעַ֣ד־עָלְמָ֑א דִּ֧י חָכְמְתָ֛א וּגְבוּרְתָ֖א דִּ֥י לֵֽהּ־הִֽיא׃ </span></p>
 <p align="RIGHT"><span lang="he">‎<a name="021">21</a> ‏וְ֠הוּא מְהַשְׁנֵ֤א עִדָּנַיָּא֙ וְזִמְנַיָּ֔א מְהַעְדֵּ֥ה מַלְכִ֖ין וּמְהָקֵ֣ים מַלְכִ֑ין יָהֵ֤ב חָכְמְתָא֙ לְחַכִּימִ֔ין וּמַנְדְּעָ֖א לְיָדְעֵ֥י בִינָֽה׃ </span></p>
 <p align="RIGHT"><span lang="he">‎<a name="022">22</a> ‏ה֛וּא גָּלֵ֥א עַמִּיקָתָ֖א וּמְסַתְּרָתָ֑א יָדַע֙ מָ֣ה בַחֲשׁוֹכָ֔א <font color="brown">ונהירא</font> <font color="blue">וּנְהוֹרָ֖א</font> עִמֵּ֥הּ שְׁרֵֽא׃ </span></p>
 <p align="RIGHT"><span lang="he">‎<a name="023">23</a> ‏לָ֣ךְ׀ אֱלָ֣הּ אֲבָהָתִ֗י מְהוֹדֵ֤א וּמְשַׁבַּח֙ אֲנָ֔ה דִּ֧י חָכְמְתָ֛א וּגְבוּרְתָ֖א יְהַ֣בְתְּ לִ֑י וּכְעַ֤ן הֽוֹדַעְתַּ֙נִי֙ דִּֽי־בְעֵ֣ינָא מִנָּ֔ךְ דִּֽי־מִלַּ֥ת מַלְכָּ֖א הוֹדַעְתֶּֽנָא׃ </span></p>
 <p align="RIGHT"><span lang="he">‎<a name="024">24</a> ‏כָּל־קֳבֵ֣ל דְּנָ֗ה דָּֽנִיֵּאל֙ עַ֣ל עַל־אַרְי֔וֹךְ דִּ֚י מַנִּ֣י מַלְכָּ֔א לְהוֹבָדָ֖ה לְחַכִּימֵ֣י בָבֶ֑ל אֲזַ֣ל׀ וְכֵ֣ן אֲמַר־לֵ֗הּ לְחַכִּימֵ֤י בָבֶל֙ אַל־תְּהוֹבֵ֔ד הַעֵ֙לְנִי֙ קֳדָ֣ם מַלְכָּ֔א וּפִשְׁרָ֖א לְמַלְכָּ֥א אֲחַוֵּֽא׃ ס</span></p>
 <p align="RIGHT"><span lang="he">‎<a name="025">25</a> ‏אֱדַ֤יִן אַרְיוֹךְ֙ בְּהִתְבְּהָלָ֔ה הַנְעֵ֥ל לְדָנִיֵּ֖אל קֳדָ֣ם מַלְכָּ֑א וְכֵ֣ן אֲמַר־לֵ֗הּ דִּֽי־הַשְׁכַּ֤חַת גְּבַר֙ מִן־בְּנֵ֤י גָֽלוּתָא֙ דִּ֣י יְה֔וּד דִּ֥י פִשְׁרָ֖א לְמַלְכָּ֥א יְהוֹדַֽע׃ </span></p>
 <p align="RIGHT"><span lang="he">‎<a name="026">26</a> ‏עָנֵ֤ה מַלְכָּא֙ וְאָמַ֣ר לְדָנִיֵּ֔אל דִּ֥י שְׁמֵ֖הּ בֵּלְטְשַׁאצַּ֑ר <font color="brown">האיתיך</font> <font color="blue">הַֽאִיתָ֣ךְ</font> כָּהֵ֗ל לְהוֹדָעֻתַ֛נִי חֶלְמָ֥א דִֽי־חֲזֵ֖ית וּפִשְׁרֵֽהּ׃ </span></p>
 <p align="RIGHT"><span lang="he">‎<a name="027">27</a> ‏עָנֵ֧ה דָנִיֵּ֛אל קֳדָ֥ם מַלְכָּ֖א וְאָמַ֑ר רָזָה֙ דִּֽי־מַלְכָּ֣א שָׁאֵ֔ל לָ֧א חַכִּימִ֣ין אָֽשְׁפִ֗ין חַרְטֻמִּין֙ גָּזְרִ֔ין יָכְלִ֖ין לְהַֽחֲוָיָ֥ה לְמַלְכָּֽא׃ </span></p>
 <p align="RIGHT"><span lang="he">‎<a name="028">28</a> ‏בְּרַ֡ם אִיתַ֞י אֱלָ֤הּ בִּשְׁמַיָּא֙ גָּלֵ֣א רָזִ֔ין וְהוֹדַ֗ע לְמַלְכָּא֙ נְבֽוּכַדְנֶצַּ֔ר מָ֛ה דִּ֥י לֶהֱוֵ֖א בְּאַחֲרִ֣ית יוֹמַיָּ֑א חֶלְמָ֨ךְ וְחֶזְוֵ֥י רֵאשָׁ֛ךְ עַֽל־מִשְׁכְּבָ֖ךְ דְּנָ֥ה הֽוּא׃ פ</span></p>
 <p align="RIGHT"><span lang="he">‎<a name="029">29</a> ‏<font color="brown">אנתה</font> <font color="blue">אַ֣נְתְּ<font color="red"><sup>9</sup></font></font> מַלְכָּ֗א רַעְיוֹנָךְ֙ עַל־מִשְׁכְּבָ֣ךְ סְלִ֔קוּ מָ֛ה דִּ֥י לֶהֱוֵ֖א אַחֲרֵ֣י דְנָ֑ה וְגָלֵ֧א רָזַיָּ֛א הוֹדְעָ֖ךְ מָה־דִ֥י לֶהֱוֵֽא׃ </span></p>
 <p align="RIGHT"><span lang="he">‎<a name="030">30</a> ‏וַאֲנָ֗ה לָ֤א בְחָכְמָה֙ דִּֽי־אִיתַ֥י בִּי֙ מִן־כָּל־חַיַּיָּ֔א רָזָ֥א דְנָ֖ה גֱּלִ֣י לִ֑י לָהֵ֗ן עַל־דִּבְרַת֙ דִּ֤י פִשְׁרָא֙ לְמַלְכָּ֣א יְהוֹדְע֔וּן וְרַעְיוֹנֵ֥י לִבְבָ֖ךְ תִּנְדַּֽע׃ </span></p>
 <p align="RIGHT"><span lang="he">‎<a name="031">31</a> ‏<font color="brown">אנתה</font> <font color="blue">אַ֣נְתְּ<font color="red"><sup>9</sup></font></font> מַלְכָּ֗א חָזֵ֤ה הֲוַ֙יְתָ֙ וַאֲל֨וּ צְלֵ֥ם חַד֙ שַׂגִּ֔יא צַלְמָ֨א דִּכֵּ֥ן רַ֛ב וְזִיוֵ֥הּ יַתִּ֖יר קָאֵ֣ם לְקָבְלָ֑ךְ וְרֵוֵ֖הּ דְּחִֽיל׃ </span></p>
 <p align="RIGHT"><span lang="he">‎<a name="032">32</a> ‏ה֣וּא צַלְמָ֗א רֵאשֵׁהּ֙ דִּֽי־דְהַ֣ב טָ֔ב חֲד֥וֹהִי וּדְרָע֖וֹהִי דִּ֣י כְסַ֑ף מְע֥וֹהִי וְיַרְכָתֵ֖הּ דִּ֥י נְחָֽשׁ׃ </span></p>
 <p align="RIGHT"><span lang="he">‎<a name="033">33</a> ‏שָׁק֖וֹהִי דִּ֣י פַרְזֶ֑ל רַגְל֕וֹהִי <font color="brown">מנהון</font> <font color="blue">מִנְּהֵין֙</font> דִּ֣י פַרְזֶ֔ל <font color="brown">ומנהון</font> <font color="blue">וּמִנְּהֵ֖ין</font> דִּ֥י חֲסַֽף׃ </span></p>
 <p align="RIGHT"><span lang="he">‎<a name="034">34</a> ‏חָזֵ֣ה הֲוַ֗יְתָ עַ֠ד דִּ֣י הִתְגְּזֶ֤רֶת אֶ֙בֶן֙ דִּי־לָ֣א בִידַ֔יִן וּמְחָ֤ת לְצַלְמָא֙ עַל־רַגְל֔וֹהִי דִּ֥י פַרְזְלָ֖א וְחַסְפָּ֑א וְהַדֵּ֖קֶת הִמּֽוֹן׃ </span></p>
 <p align="RIGHT"><span lang="he">‎<a name="035">35</a> ‏בֵּאדַ֣יִן דָּ֣קוּ כַחֲדָ֡ה פַּרְזְלָא֩ חַסְפָּ֨א נְחָשָׁ֜א כַּסְפָּ֣א וְדַהֲבָ֗א וַהֲווֹ֙ כְּע֣וּר מִן־אִדְּרֵי־קַ֔יִט וּנְשָׂ֤א הִמּוֹן֙ רוּחָ֔א וְכָל־אֲתַ֖ר לָא־הִשְׁתֲּכַ֣ח לְה֑וֹן וְאַבְנָ֣א׀ דִּֽי־מְחָ֣ת לְצַלְמָ֗א הֲוָ֛ת לְט֥וּר רַ֖ב וּמְלָ֥ת כָּל־אַרְעָֽא׃ </span></p>
 <p align="RIGHT"><span lang="he">‎<a name="036">36</a> ‏דְּנָ֣ה חֶלְמָ֔א וּפִשְׁרֵ֖הּ נֵאמַ֥ר קֳדָם־מַלְכָּֽא׃ </span></p>
 <p align="RIGHT"><span lang="he">‎<a name="037">37</a> ‏<font color="brown">אנתה</font> <font color="blue">אַ֣נְתְּ<font color="red"><sup>9</sup></font></font> מַלְכָּ֔א מֶ֖לֶךְ מַלְכַיָּ֑א דִּ֚י אֱלָ֣הּ שְׁמַיָּ֔א מַלְכוּתָ֥א חִסְנָ֛א וְתָקְפָּ֥א וִֽיקָרָ֖א יְהַב־לָֽךְ׃ </span></p>
 <p align="RIGHT"><span lang="he">‎<a name="038">38</a> ‏וּבְכָל־דִּ֣י <font color="brown">דארין</font> <font color="blue">דָֽיְרִ֣ין</font> בְּֽנֵי־אֲ֠נָשָׁא חֵיוַ֨ת בָּרָ֤א וְעוֹף־שְׁמַיָּא֙ יְהַ֣ב בִּידָ֔ךְ וְהַשְׁלְטָ֖ךְ בְּכָלְּה֑וֹן <font color="brown">אנתה־</font> <font color="blue">אַנְתְּ־</font> ה֔וּא<font color="red"><sup>9</sup></font> רֵאשָׁ֖ה דִּ֥י דַהֲבָֽא׃ </span></p>
 <p align="RIGHT"><span lang="he">‎<a name="039">39</a> ‏וּבָתְרָ֗ךְ תְּק֛וּם מַלְכ֥וּ אָחֳרִ֖י אֲרַ֣עא<font color="red"><sup>1</sup></font> מִנָּ֑ךְ וּמַלְכ֨וּ <font color="brown">תליתיא</font> <font color="blue">תְלִיתָאָ֤ה</font> אָחֳרִי֙ דִּ֣י נְחָשָׁ֔א דִּ֥י תִשְׁלַ֖ט בְּכָל־אַרְעָֽא׃ </span></p>
 <p align="RIGHT"><span lang="he">‎<a name="040">40</a> ‏וּמַלְכוּ֙ <font color="brown">רביעיה</font> <font color="blue">רְבִ֣יעָאָ֔ה</font> תֶּהֱוֵ֥א תַקִּיפָ֖ה כְּפַרְזְלָ֑א כָּל־קֳבֵ֗ל דִּ֤י פַרְזְלָא֙ מְהַדֵּ֤ק וְחָשֵׁל֙ כֹּ֔לָּא וּֽכְפַרְזְלָ֛א דִּֽי־מְרָעַ֥ע כָּל־אִלֵּ֖ין תַּדִּ֥ק וְתֵרֹֽעַ׃ </span></p>
 <p align="RIGHT"><span lang="he">‎<a name="041">41</a> ‏וְדִֽי־חֲזַ֜יְתָה רַגְלַיָּ֣א וְאֶצְבְּעָתָ֗א <font color="brown">מנהון</font> <font color="blue">מִנְּהֵ֞ן<font color="red"><sup>3</sup></font></font> חֲסַ֤ף דִּֽי־פֶחָר֙ <font color="brown">ומנהון</font> <font color="blue">וּמִנְּהֵ֣ין</font> פַּרְזֶ֔ל מַלְכ֤וּ פְלִיגָה֙ תֶּהֱוֵ֔ה וּמִן־נִצְבְּתָ֥א דִ֥י פַרְזְלָ֖א לֶֽהֱוֵא־בַ֑הּ כָּל־קֳבֵל֙ דִּ֣י חֲזַ֔יְתָה פַּ֨רְזְלָ֔א מְעָרַ֖ב בַּחֲסַ֥ף טִינָֽא׃ </span></p>
 <p align="RIGHT"><span lang="he">‎<a name="042">42</a> ‏וְאֶצְבְּעָת֙ רַגְלַיָּ֔א <font color="brown">מנהון</font> <font color="blue">מִנְּהֵ֥ין</font> פַּרְזֶ֖ל <font color="brown">ומנהון</font> <font color="blue">וּמִנְּהֵ֣ין</font> חֲסַ֑ף מִן־קְצָ֤ת מַלְכוּתָא֙ תֶּהֱוֵ֣ה תַקִּיפָ֔ה וּמִנַּ֖הּ תֶּהֱוֵ֥ה תְבִירָֽה׃ </span></p>
 <p align="RIGHT"><span lang="he">‎<a name="043">43</a> ‏<font color="brown">די</font> <font color="blue">וְדִ֣י</font> חֲזַ֗יְתָ פַּרְזְלָא֙ מְעָרַב֙ בַּחֲסַ֣ף טִינָ֔א מִתְעָרְבִ֤ין לֶהֱוֹן֙ בִּזְרַ֣ע אֲנָשָׁ֔א וְלָֽא־לֶהֱוֹ֥ן דָּבְקִ֖ין דְּנָ֣ה עִם־דְּנָ֑ה הֵֽא־כְדִ֣י פַרְזְלָ֔א לָ֥א מִתְעָרַ֖ב עִם־חַסְפָּֽא׃ </span></p>
 <p align="RIGHT"><span lang="he">‎<a name="044">44</a> ‏וּֽבְיוֹמֵיה֞וֹן דִּ֧י מַלְכַיָּ֣א אִנּ֗וּן יְקִים֩ אֱלָ֨הּ שְׁמַיָּ֤א מַלְכוּ֙ דִּ֤י לְעָלְמִין֙ לָ֣א תִתְחַבַּ֔ל וּמַ֨לְכוּתָ֔ה לְעַ֥ם אָחֳרָ֖ן לָ֣א תִשְׁתְּבִ֑ק תַּדִּ֤ק וְתָסֵיף֙ כָּל־אִלֵּ֣ין מַלְכְוָתָ֔א וְהִ֖יא תְּק֥וּם לְעָלְמַיָּֽא׃ </span></p>
 <p align="RIGHT"><span lang="he">‎<a name="045">45</a> ‏כָּל־קֳבֵ֣ל דִּֽי־חֲזַ֡יְתָ דִּ֣י מִטּוּרָא֩ אִתְגְּזֶ֨רֶת אֶ֜בֶן דִּי־לָ֣א בִידַ֗יִן וְ֠הַדֶּקֶת פַּרְזְלָ֨א נְחָשָׁ֤א חַסְפָּא֙ כַּסְפָּ֣א וְדַהֲבָ֔א אֱלָ֥הּ רַב֙ הוֹדַ֣ע לְמַלְכָּ֔א מָ֛ה דִּ֥י לֶהֱוֵ֖א אַחֲרֵ֣י דְנָ֑ה וְיַצִּ֥יב חֶלְמָ֖א וּמְהֵימַ֥ן פִּשְׁרֵֽהּ׃ פ</span></p>
 <p align="RIGHT"><span lang="he">‎<a name="046">46</a> ‏בֵּ֠אדַיִן מַלְכָּ֤א נְבֽוּכַדְנֶצַּר֙ נְפַ֣ל עַל־אַנְפּ֔וֹהִי וּלְדָנִיֵּ֖אל סְגִ֑ד וּמִנְחָה֙ וְנִ֣יחֹחִ֔ין אֲמַ֖ר לְנַסָּ֥כָה לֵֽהּ׃ </span></p>
 <p align="RIGHT"><span lang="he">‎<a name="047">47</a> ‏עָנֵה֩ מַלְכָּ֨א לְדָנִיֵּ֜אל וְאָמַ֗ר מִן־קְשֹׁט֙ דִּ֣י אֱלָהֲכ֗וֹן ה֣וּא אֱלָ֧הּ אֱלָהִ֛ין וּמָרֵ֥א מַלְכִ֖ין וְגָלֵ֣ה רָזִ֑ין דִּ֣י יְכֵ֔לְתָּ לְמִגְלֵ֖א רָזָ֥ה דְנָֽה׃ </span></p>
 <p align="RIGHT"><span lang="he">‎<a name="048">48</a> ‏אֱדַ֨יִן מַלְכָּ֜א לְדָנִיֵּ֣אל רַבִּ֗י וּמַתְּנָ֨ן רַבְרְבָ֤ן שַׂגִּיאָן֙ יְהַב־לֵ֔הּ וְהַ֨שְׁלְטֵ֔הּ עַ֖ל כָּל־מְדִינַ֣ת בָּבֶ֑ל וְרַב־סִגְנִ֔ין עַ֖ל כָּל־חַכִּימֵ֥י בָבֶֽל׃ </span></p>
 <p align="RIGHT"><span lang="he">‎<a name="049">49</a> ‏וְדָנִיֵּאל֙ בְּעָ֣א מִן־מַלְכָּ֔א וּמַנִּ֗י עַ֤ל עֲבִֽידְתָּא֙ דִּ֚י מְדִינַ֣ת בָּבֶ֔ל לְשַׁדְרַ֥ךְ מֵישַׁ֖ךְ וַעֲבֵ֣ד נְג֑וֹ וְדָנִיֵּ֖אל בִּתְרַ֥ע מַלְכָּֽא׃ פ</span></p>
 </td>
 <td width="50%">
 <p>1 ûḇišənaṯ šətayim ləmaləḵûṯ nəḇuḵaḏəneṣṣar ḥālam nəḇuḵaḏəneṣṣar ḥălōmwōṯ watiṯəpā‘em rûḥwō ûšənāṯwō nihəyəṯâ ‘ālāyw: </p>
 <p>2 wayyō’mer hammeleḵə liqərō’ l<sup>a</sup>ḥarəṭummîm wəlā’aššāfîm wəlaməḵaššəfîm wəlakaśədîm ləhagîḏ lammeleḵə ḥălōmōṯāyw wayyāḇō’û wayy<sup>a</sup>‘aməḏû lifənê hammeleḵə: </p>
 <p>3 wayyō’mer lâem hammeleḵə ḥălwōm ḥālāmətî watipā‘em rûḥî lāḏ<sup>a</sup>‘aṯ ’eṯ-h<sup>a</sup>ḥălwōm: </p>
 <p>4 wayəḏabərû hakaśədîm lammeleḵə ’ărāmîṯ maləkā’ lə‘āləmîn ḥĕyî ’ĕmar ḥeləmā’ <font color="brown">lə‘aḇədayiḵə</font> <font color="blue">lə‘aḇəḏāḵə</font> ûfišərā’ nəḥaûē’: </p>
 <p>5 ‘ānēh maləkā’ wə’āmar <font color="brown">ləḵaśədāyē’</font> <font color="blue">ləḵaśədā’ê</font> milləṯā’ minnî ’azədā’ hēn lā’ ṯəhwōḏə‘ûnnanî ḥeləmā’ ûfišərēhh hadāmîn tiṯə‘aḇəḏûn ûḇātêḵwōn nəwālî yitəśāmûn: </p>
 <p>6 wəhēn ḥeləmā’ ûfišərēhh təh<sup>a</sup>ḥăwōn matənān ûnəḇizəbâ wîqār śagî’ təqabəlûn min-qŏḏāmāy lâēn ḥeləmā’ ûfišərēhh h<sup>a</sup>ḥăwōnî: </p>
 <p>7 ‘ănwō ṯinəyānûṯ wə’āmərîn maləkā’ ḥeləmā’ yē’mar lə‘aḇəḏwōhî ûfišərâ nəh<sup>a</sup>ḥăwēh: </p>
 <p>8 ‘ānēh maləkā’ wə’āmar min-yaṣṣîḇ yāḏ<sup>a</sup>‘ ’ănâ dî ‘idānā’ ’anətûn zāḇənîn kāl-qŏḇēl dî ḥăzêṯwōn dî ’azədā’ minnî milləṯā’: </p>
 <p>9 dî hēn-ḥeləmā’ lā’ ṯəhwōḏə‘unnanî ḥăḏâ-hî’ ḏāṯəḵwōn ûmillâ ḵiḏəḇâ ûšəḥîṯâ <font color="brown">hazəminətûn</font> <font color="blue">hizədəminətûn<font color="red"><sup>a</sup></font></font> ləmē’mar qāḏāmay ‘aḏ dî ‘idānā’ yišətannē’ lâēn ḥeləmā’ ’ĕmarû lî wə’inəd<sup>a</sup>‘ dî fišərēhh təh<sup>a</sup>ḥăwunnanî: </p>
 <p>10 ‘ănwō <font color="brown">ḵaśədāyē’</font> <font color="blue">ḵaśədā’ê</font> qŏḏām-maləkā’ wə’āmərîn lā’-’îṯay ’ănāš ‘al-yabešətā’ dî millaṯ maləkā’ yûḵal ləh<sup>a</sup>ḥăwāyâ kāl-qŏḇēl dî kāl-meleḵə raḇ wəšallîṭ millâ ḵiḏənâ lā’ šə’ēl ləḵāl-ḥarəṭṭōm wə’āšaf wəḵaśədāy: </p>
 <p>11 ûmilləṯā’ ḏî-maləkâ šā’ēl yaqqîrâ wə’āḥŏrān lā’ ’îṯay dî yəḥaûinn<sup>a</sup>h qŏḏām maləkā’ lâēn ’ĕlâîn dî məḏārəhwōn ‘im-biśərā’ lā’ ’îṯwōhî: </p>
 <p>12 kāl-qŏḇēl dənâ maləkā’ bənas ûqəṣaf śagî’ wa’ămar ləhwōḇāḏâ ləḵōl ḥakîmê ḇāḇel: </p>
 <p>13 wəḏāṯā’ nefəqaṯ wəḥakîmayyā’ miṯəqaṭṭəlîn ûḇə‘wō dānîyē’l wəḥaḇərwōhî ləhiṯəqəṭālâ: f</p>
 <p>14 bē’ḏayin dānîyē’l<font color="red"><sup>3</sup></font> hăṯîḇ ‘ēṭā’ ûṭə‘ēm lə’arəywōḵə raḇ-ṭabāḥayyā’ dî maləkā’ dî nəfaq ləqaṭṭālâ ləḥakîmê bāḇel: </p>
 <p>15 ‘ānēh wə’āmar lə’arəywōḵə šallîṭā’ ḏî-maləkā’ ‘al-mâ ḏāṯā’ məh<sup>a</sup>ḥəṣəfâ min-qŏḏām maləkā’ ’ĕḏayin milləṯā’ hwōḏ<sup>a</sup>‘ ’arəywōḵə ləḏānîyē’l: </p>
 <p>16 wəḏānîyē’l ‘al ûḇə‘â min-maləkā’ dî zəmān yinətēn-lēhh ûfišərā’ ləh<sup>a</sup>ḥăwāyâ ləmaləkā’: f</p>
 <p>17 ’ĕḏayin dānîyē’l ləḇayəṯēhh ’ăzal wəl<sup>a</sup>ḥănanəyâ mîšā’ēl w<sup>a</sup>‘ăzarəyâ ḥaḇərwōhî milləṯā’ hwōḏ<sup>a</sup>‘: </p>
 <p>18 wər<sup>a</sup>ḥămîn ləmiḇə‘ē’ min-qŏḏām ’ĕlāh šəmayyā’<font color="red"><sup>3</sup></font> ‘al-rāzâ dənâ dî lā’ yəhōḇəḏûn dānîyē’l wəḥaḇərwōhî ‘im-šə’ār ḥakîmê ḇāḇel: </p>
 <p>19 ’ĕḏayin ləḏānîyē’l bəḥezəwā’ ḏî-lêləyā’ rāzâ ḡălî ’ĕḏayin dānîyē’l bāriḵə le’ĕlāh šəmayyā’: </p>
 <p>20 ‘ānēh ḏānîyē’l wə’āmar lehĕwē’ šəmēhh dî-’ĕlâā’ məḇāraḵə min-‘āləmā’ wə‘aḏ-‘āləmā’ dî ḥāḵəməṯā’ ûḡəḇûrəṯā’ dî lēhh-hî’: </p>
 <p>21 wəhû’ məhašənē’ ‘idānayyā’ wəzimənayyā’ məh<sup>a</sup>‘ədēh maləḵîn ûməhāqêm maləḵîn yâēḇ ḥāḵəməṯā’ ləḥakîmîn ûmanədə‘ā’ ləyāḏə‘ê ḇînâ: </p>
 <p>22 hû’ gālē’ ‘ammîqāṯā’ ûməsatərāṯā’ yāḏ<sup>a</sup>‘ mâ ḇ<sup>a</sup>ḥăšwōḵā’ <font color="brown">ûnəhîrā’</font> <font color="blue">ûnəhwōrā’</font> ‘immēhh šərē’: </p>
 <p>23 lāḵə| ’ĕlāh ’ăḇâāṯî məhwōḏē’ ûməšab<sup>a</sup>ḥ ’ănâ dî ḥāḵəməṯā’ ûḡəḇûrəṯā’ yəhaḇətə lî ûḵə‘an hwōḏ<sup>a</sup>‘ətanî dî-ḇə‘ênā’ minnāḵə dî-millaṯ maləkā’ hwōḏ<sup>a</sup>‘ətenā’: </p>
 <p>24 kāl-qŏḇēl dənâ dānîyē’l ‘al ‘al-’arəywōḵə dî mannî maləkā’ ləhwōḇāḏâ ləḥakîmê ḇāḇel ’ăzal| wəḵēn ’ămar-lēhh ləḥakîmê ḇāḇel ’al-təhwōḇēḏ h<sup>a</sup>‘ēlənî qŏḏām maləkā’ ûfišərā’ ləmaləkā’ ’ăḥaûē’: s</p>
 <p>25 ’ĕḏayin ’arəywōḵə bəhiṯəbəhālâ hanə‘ēl ləḏānîyē’l qŏḏām maləkā’ wəḵēn ’ămar-lēhh dî-hašək<sup>a</sup>ḥaṯ gəḇar min-bənê ḡālûṯā’ dî yəhûḏ dî fišərā’ ləmaləkā’ yəhwōḏ<sup>a</sup>‘: </p>
 <p>26 ‘ānēh maləkā’ wə’āmar ləḏānîyē’l dî šəmēhh bēləṭəša’ṣṣar <font color="brown">ha’îṯayiḵə</font> <font color="blue">ha’îṯāḵə</font> kâēl ləhwōḏā‘uṯanî ḥeləmā’ ḏî-ḥăzêṯ ûfišərēhh: </p>
 <p>27 ‘ānēh ḏānîyē’l qŏḏām maləkā’ wə’āmar rāzâ dî-maləkā’ šā’ēl lā’ ḥakîmîn ’āšəfîn ḥarəṭummîn gāzərîn yāḵəlîn ləh<sup>a</sup>ḥăwāyâ ləmaləkā’: </p>
 <p>28 bəram ’îṯay ’ĕlāh bišəmayyā’ gālē’ rāzîn wəhwōḏ<sup>a</sup>‘ ləmaləkā’ nəḇûḵaḏəneṣṣar mâ dî lehĕwē’ bə’<sup>a</sup>ḥărîṯ ywōmayyā’ ḥeləmāḵə wəḥezəwê rē’šāḵə ‘al-mišəkəḇāḵə dənâ hû’: f</p>
 <p>29 <font color="brown">’anətâ</font> <font color="blue">’anətə<font color="red"><sup>9</sup></font></font> maləkā’ r<sup>a</sup>‘əywōnāḵə ‘al-mišəkəḇāḵə səliqû mâ dî lehĕwē’ ’<sup>a</sup>ḥărê ḏənâ wəḡālē’ rāzayyā’ hwōḏə‘āḵə mâ-ḏî lehĕwē’: </p>
 <p>30 wa’ănâ lā’ ḇəḥāḵəmâ dî-’îṯay bî min-kāl-ḥayyayyā’ rāzā’ ḏənâ gĕlî lî lâēn ‘al-diḇəraṯ dî fišərā’ ləmaləkā’ yəhwōḏə‘ûn wər<sup>a</sup>‘əywōnê liḇəḇāḵə tinəd<sup>a</sup>‘: </p>
 <p>31 <font color="brown">’anətâ</font> <font color="blue">’anətə<font color="red"><sup>9</sup></font></font> maləkā’ ḥāzēh hăwayəṯā wa’ălû ṣəlēm ḥaḏ śagî’ ṣaləmā’ dikēn raḇ wəzîwēhh yatîr qā’ēm ləqāḇəlāḵə wərēwēhh dəḥîl: </p>
 <p>32 hû’ ṣaləmā’ rē’šēhh dî-ḏəhaḇ ṭāḇ ḥăḏwōhî ûḏərā‘wōhî dî ḵəsaf mə‘wōhî wəyarəḵāṯēhh dî nəḥāš: </p>
 <p>33 šāqwōhî dî farəzel raḡəlwōhî <font color="brown">minnəhwōn</font> <font color="blue">minnəhên</font> dî farəzel <font color="brown">ûminnəhwōn</font> <font color="blue">ûminnəhên</font> dî ḥăsaf: </p>
 <p>34 ḥāzēh hăwayəṯā ‘aḏ dî hiṯəgəzereṯ ’eḇen dî-lā’ ḇîḏayin ûməḥāṯ ləṣaləmā’ ‘al-raḡəlwōhî dî farəzəlā’ wəḥasəpā’ wəhadēqeṯ himmwōn: </p>
 <p>35 bē’ḏayin dāqû ḵ<sup>a</sup>ḥăḏâ parəzəlā’ ḥasəpā’ nəḥāšā’ kasəpā’ wəḏahăḇā’ wahăwwō kə‘ûr min-’idərê-qayiṭ ûnəśā’ himmwōn rûḥā’ wəḵāl-’ăṯar lā’-hišətăḵ<sup>a</sup>ḥ ləhwōn wə’aḇənā’| dî-məḥāṯ ləṣaləmā’ hăwāṯ ləṭûr raḇ ûməlāṯ kāl-’arə‘ā’: </p>
 <p>36 dənâ ḥeləmā’ ûfišərēhh nē’mar qŏḏām-maləkā’: </p>
 <p>37 <font color="brown">’anətâ</font> <font color="blue">’anətə<font color="red"><sup>9</sup></font></font> maləkā’ meleḵə maləḵayyā’ dî ’ĕlāh šəmayyā’ maləḵûṯā’ ḥisənā’ wəṯāqəpā’ wîqārā’ yəhaḇ-lāḵə: </p>
 <p>38 ûḇəḵāl-dî <font color="brown">ḏā’ărîn</font> <font color="blue">ḏāyərîn</font> bənê-’ănāšā’ ḥêwaṯ bārā’ wə‘wōf-šəmayyā’ yəhaḇ bîḏāḵə wəhašələṭāḵə bəḵālləhwōn <font color="brown">’anətâ-</font> <font color="blue">’anətə-</font> hû’<font color="red"><sup>9</sup></font> rē’šâ dî ḏahăḇā’: </p>
 <p>39 ûḇāṯərāḵə təqûm maləḵû ’āḥŏrî ’ăr<sup>a</sup>‘’<font color="red"><sup>1</sup></font> minnāḵə ûmaləḵû <font color="brown">ṯəlîṯāyā’</font> <font color="blue">ṯəlîṯā’â</font> ’āḥŏrî dî nəḥāšā’ dî ṯišəlaṭ bəḵāl-’arə‘ā’: </p>
 <p>40 ûmaləḵû <font color="brown">rəḇî‘āyâ</font> <font color="blue">rəḇî‘ā’â</font> tehĕwē’ ṯaqqîfâ kəfarəzəlā’ kāl-qŏḇēl dî farəzəlā’ məhadēq wəḥāšēl kōllā’ ûḵəfarəzəlā’ dî-mərā‘<sup>a</sup>‘ kāl-’illên tadiq wəṯērō‘a: </p>
 <p>41 wəḏî-ḥăzayəṯâ raḡəlayyā’ wə’eṣəbə‘āṯā’ <font color="brown">minnəhwōn</font> <font color="blue">minnəhēn<font color="red"><sup>3</sup></font></font> ḥăsaf dî-feḥār <font color="brown">ûminnəhwōn</font> <font color="blue">ûminnəhên</font> parəzel maləḵû fəlîḡâ tehĕwēh ûmin-niṣəbəṯā’ ḏî farəzəlā’ lehĕwē’-ḇ<sup>a</sup>h kāl-qŏḇēl dî ḥăzayəṯâ parəzəlā’ mə‘āraḇ b<sup>a</sup>ḥăsaf ṭînā’: </p>
 <p>42 wə’eṣəbə‘āṯ raḡəlayyā’ <font color="brown">minnəhwōn</font> <font color="blue">minnəhên</font> parəzel <font color="brown">ûminnəhwōn</font> <font color="blue">ûminnəhên</font> ḥăsaf min-qəṣāṯ maləḵûṯā’ tehĕwēh ṯaqqîfâ ûminn<sup>a</sup>h tehĕwēh ṯəḇîrâ: </p>
 <p>43 <font color="brown">ḏî</font> <font color="blue">wəḏî</font> ḥăzayəṯā parəzəlā’ mə‘āraḇ b<sup>a</sup>ḥăsaf ṭînā’ miṯə‘ārəḇîn lehĕwōn bizər<sup>a</sup>‘ ’ănāšā’ wəlā’-lehĕwōn dāḇəqîn dənâ ‘im-dənâ hē’-ḵəḏî farəzəlā’ lā’ miṯə‘āraḇ ‘im-ḥasəpā’: </p>
 <p>44 ûḇəywōmêhwōn dî maləḵayyā’ ’innûn yəqîm ’ĕlāh šəmayyā’ maləḵû dî lə‘āləmîn lā’ ṯiṯəḥabal ûmaləḵûṯâ lə‘am ’āḥŏrān lā’ ṯišətəḇiq tadiq wəṯāsêf kāl-’illên maləḵəwāṯā’ wəhî’ təqûm lə‘āləmayyā’: </p>
 <p>45 kāl-qŏḇēl dî-ḥăzayəṯā dî miṭṭûrā’ ’iṯəgəzereṯ ’eḇen dî-lā’ ḇîḏayin wəhadeqeṯ parəzəlā’ nəḥāšā’ ḥasəpā’ kasəpā’ wəḏahăḇā’ ’ĕlāh raḇ hwōḏ<sup>a</sup>‘ ləmaləkā’ mâ dî lehĕwē’ ’<sup>a</sup>ḥărê ḏənâ wəyaṣṣîḇ ḥeləmā’ ûməhêman pišərēhh: f</p>
 <p>46 bē’ḏayin maləkā’ nəḇûḵaḏəneṣṣar nəfal ‘al-’anəpwōhî ûləḏānîyē’l səḡiḏ ûminəḥâ wənîḥōḥîn ’ămar lənassāḵâ lēhh: </p>
 <p>47 ‘ānēh maləkā’ ləḏānîyē’l wə’āmar min-qəšōṭ dî ’ĕlâăḵwōn hû’ ’ĕlāh ’ĕlâîn ûmārē’ maləḵîn wəḡālēh rāzîn dî yəḵēlətā ləmiḡəlē’ rāzâ ḏənâ: </p>
 <p>48 ’ĕḏayin maləkā’ ləḏānîyē’l rabî ûmatənān raḇərəḇān śagî’ān yəhaḇ-lēhh wəhašələṭēhh ‘al kāl-məḏînaṯ bāḇel wəraḇ-siḡənîn ‘al kāl-ḥakîmê ḇāḇel: </p>
 <p>49 wəḏānîyē’l bə‘ā’ min-maləkā’ ûmannî ‘al ‘ăḇîḏətā’ dî məḏînaṯ bāḇel ləšaḏəraḵə mêšaḵə w<sup>a</sup>‘ăḇēḏ nəḡwō wəḏānîyē’l biṯər<sup>a</sup>‘ maləkā’: f</p>
 </td>
 </tr></table>
 <p></p><hr>
 <center>
 <a href="dan003.htm">Next: Daniel (Daniyel) Chapter 3</a></center>
 </body>