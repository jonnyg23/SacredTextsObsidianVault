<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu028.htm">Polyglot</a> 
 <a href="../kjv/deu028.htm">KJV</a> 
 <a href="../sep/deu028.htm">Sep</a> 
 <a href="../vul/deu028.htm">Vul</a> 
 
 <br>
 <br><a href="deu.htm">Deuteronomy (Devarim) Index</a><br>
  
 <a href="deu027.htm">Previous</a> 
 <a href="deu029.htm">Next</a> 
 </center>
 <hr>
 
 <h3 align="CENTER">Tanach (Hebrew): Deuteronomy (Devarim) Chapter 28</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וְהָיָ֗ה אִם־שָׁמ֤וֹעַ תִּשְׁמַע֙ בְּקוֹל֙ יְהוָ֣ה אֱלֹהֶ֔יךָ לִשְׁמֹ֤ר לַעֲשׂוֹת֙ אֶת־כָּל־מִצְוֹתָ֔יו אֲשֶׁ֛ר אָנֹכִ֥י מְצַוְּךָ֖ הַיּ֑וֹם וּנְתָ֨נְךָ֜ יְהוָ֤ה אֱלֹהֶ֙יךָ֙ עֶלְי֔וֹן עַ֖ל כָּל־גּוֹיֵ֥י הָאָֽרֶץ׃ </span></p>
 <p align="RIGHT"><span lang="he">‎<a name="002">2</a> ‏וּבָ֧אוּ עָלֶ֛יךָ כָּל־הַבְּרָכ֥וֹת הָאֵ֖לֶּה וְהִשִּׂיגֻ֑ךָ כִּ֣י תִשְׁמַ֔ע בְּק֖וֹל יְהוָ֥ה אֱלֹהֶֽיךָ׃ </span></p>
 <p align="RIGHT"><span lang="he">‎<a name="003">3</a> ‏בָּר֥וּךְ אַתָּ֖ה בָּעִ֑יר וּבָר֥וּךְ אַתָּ֖ה בַּשָּׂדֶֽה׃ </span></p>
 <p align="RIGHT"><span lang="he">‎<a name="004">4</a> ‏בָּר֧וּךְ פְּרִֽי־בִטְנְךָ֛ וּפְרִ֥י אַדְמָתְךָ֖ וּפְרִ֣י בְהֶמְתֶּ֑ךָ שְׁגַ֥ר אֲלָפֶ֖יךָ וְעַשְׁתְּר֥וֹת צֹאנֶֽךָ׃ </span></p>
 <p align="RIGHT"><span lang="he">‎<a name="005">5</a> ‏בָּר֥וּךְ טַנְאֲךָ֖ וּמִשְׁאַרְתֶּֽךָ׃ </span></p>
 <p align="RIGHT"><span lang="he">‎<a name="006">6</a> ‏בָּר֥וּךְ אַתָּ֖ה בְּבֹאֶ֑ךָ וּבָר֥וּךְ אַתָּ֖ה בְּצֵאתֶֽךָ׃ </span></p>
 <p align="RIGHT"><span lang="he">‎<a name="007">7</a> ‏יִתֵּ֨ן יְהוָ֤ה אֶת־אֹיְבֶ֙יךָ֙ הַקָּמִ֣ים עָלֶ֔יךָ נִגָּפִ֖ים לְפָנֶ֑יךָ בְּדֶ֤רֶךְ אֶחָד֙ יֵצְא֣וּ אֵלֶ֔יךָ וּבְשִׁבְעָ֥ה דְרָכִ֖ים יָנ֥וּסוּ לְפָנֶֽיךָ׃ </span></p>
 <p align="RIGHT"><span lang="he">‎<a name="008">8</a> ‏יְצַ֨ו יְהוָ֤ה אִתְּךָ֙ אֶת־הַבְּרָכָ֔ה בַּאֲסָמֶ֕יךָ וּבְכֹ֖ל מִשְׁלַ֣ח יָדֶ֑ךָ וּבֵ֣רַכְךָ֔ בָּאָ֕רֶץ אֲשֶׁר־יְהוָ֥ה אֱלֹהֶ֖יךָ נֹתֵ֥ן לָֽךְ׃ </span></p>
 <p align="RIGHT"><span lang="he">‎<a name="009">9</a> ‏יְקִֽימְךָ֙ יְהוָ֥ה לוֹ֙ לְעַ֣ם קָד֔וֹשׁ כַּאֲשֶׁ֖ר נִֽשְׁבַּֽע־לָ֑ךְ כִּ֣י תִשְׁמֹ֗ר אֶת־מִצְוֹת֙ יְהוָ֣ה אֱלֹהֶ֔יךָ וְהָלַכְתָּ֖ בִּדְרָכָֽיו׃ </span></p>
 <p align="RIGHT"><span lang="he">‎<a name="010">10</a> ‏וְרָאוּ֙ כָּל־עַמֵּ֣י הָאָ֔רֶץ כִּ֛י שֵׁ֥ם יְהוָ֖ה נִקְרָ֣א עָלֶ֑יךָ וְיָֽרְא֖וּ מִמֶּֽךָּ׃ </span></p>
 <p align="RIGHT"><span lang="he">‎<a name="011">11</a> ‏וְהוֹתִרְךָ֤<font color="red"><sup>3</sup></font> יְהוָה֙ לְטוֹבָ֔ה בִּפְרִ֧י בִטְנְךָ֛ וּבִפְרִ֥י בְהַמְתְּךָ֖ וּבִפְרִ֣י אַדְמָתֶ֑ךָ עַ֚ל הָאֲדָמָ֔ה אֲשֶׁ֨ר נִשְׁבַּ֧ע יְהוָ֛ה לַאֲבֹתֶ֖יךָ לָ֥תֶת לָֽךְ׃ </span></p>
 <p align="RIGHT"><span lang="he">‎<a name="012">12</a> ‏יִפְתַּ֣ח יְהוָ֣ה׀ לְ֠ךָ אֶת־אוֹצָר֨וֹ הַטּ֜וֹב אֶת־הַשָּׁמַ֗יִם לָתֵ֤ת מְטַֽר־אַרְצְךָ֙ בְּעִתּ֔וֹ וּלְבָרֵ֕ךְ אֵ֖ת כָּל־מַעֲשֵׂ֣ה יָדֶ֑ךָ וְהִלְוִ֙יתָ֙ גּוֹיִ֣ם רַבִּ֔ים וְאַתָּ֖ה לֹ֥א תִלְוֶֽה׃ </span></p>
 <p align="RIGHT"><span lang="he">‎<a name="013">13</a> ‏וּנְתָֽנְךָ֙ יְהוָ֤ה לְרֹאשׁ֙ וְלֹ֣א לְזָנָ֔ב וְהָיִ֙יתָ֙ רַ֣ק לְמַ֔עְלָה וְלֹ֥א תִהְיֶ֖ה לְמָ֑טָּה כִּֽי־תִשְׁמַ֞ע אֶל־מִצְוֹ֣ת׀ יְהוָ֣ה אֱלֹהֶ֗יךָ אֲשֶׁ֨ר אָנֹכִ֧י מְצַוְּךָ֛ הַיּ֖וֹם לִשְׁמֹ֥ר וְלַעֲשֽׂוֹת׃ </span></p>
 <p align="RIGHT"><span lang="he">‎<a name="014">14</a> ‏וְלֹ֣א תָס֗וּר מִכָּל־הַדְּבָרִים֙ אֲשֶׁ֨ר אָנֹכִ֜י מְצַוֶּ֥ה אֶתְכֶ֛ם הַיּ֖וֹם יָמִ֣ין וּשְׂמֹ֑אול לָלֶ֗כֶת אַחֲרֵ֛י אֱלֹהִ֥ים אֲחֵרִ֖ים לְעָבְדָֽם׃ ס</span></p>
 <p align="RIGHT"><span lang="he">‎<a name="015">15</a> ‏וְהָיָ֗ה אִם־לֹ֤א תִשְׁמַע֙ בְּקוֹל֙ יְהוָ֣ה אֱלֹהֶ֔יךָ לִשְׁמֹ֤ר לַעֲשׂוֹת֙ אֶת־כָּל־מִצְוֹתָ֣יו וְחֻקֹּתָ֔יו אֲשֶׁ֛ר אָנֹכִ֥י מְצַוְּךָ֖ הַיּ֑וֹם וּבָ֧אוּ עָלֶ֛יךָ כָּל־הַקְּלָל֥וֹת הָאֵ֖לֶּה וְהִשִּׂיגֽוּךָ׃ </span></p>
 <p align="RIGHT"><span lang="he">‎<a name="016">16</a> ‏אָר֥וּר אַתָּ֖ה בָּעִ֑יר וְאָר֥וּר אַתָּ֖ה בַּשָּׂדֶֽה׃ </span></p>
 <p align="RIGHT"><span lang="he">‎<a name="017">17</a> ‏אָר֥וּר טַנְאֲךָ֖ וּמִשְׁאַרְתֶּֽךָ׃ </span></p>
 <p align="RIGHT"><span lang="he">‎<a name="018">18</a> ‏אָר֥וּר פְּרִֽי־בִטְנְךָ֖ וּפְרִ֣י אַדְמָתֶ֑ךָ שְׁגַ֥ר אֲלָפֶ֖יךָ וְעַשְׁתְּר֥וֹת צֹאנֶֽךָ׃ </span></p>
 <p align="RIGHT"><span lang="he">‎<a name="019">19</a> ‏אָר֥וּר אַתָּ֖ה בְּבֹאֶ֑ךָ וְאָר֥וּר אַתָּ֖ה בְּצֵאתֶֽךָ׃ </span></p>
 <p align="RIGHT"><span lang="he">‎<a name="020">20</a> ‏יְשַׁלַּ֣ח יְהוָ֣ה׀ בְּ֠ךָ אֶת־הַמְּאֵרָ֤ה אֶת־הַמְּהוּמָה֙ וְאֶת־הַמִּגְעֶ֔רֶת בְּכָל־מִשְׁלַ֥ח יָדְךָ֖ אֲשֶׁ֣ר תַּעֲשֶׂ֑ה עַ֣ד הִשָּֽׁמֶדְךָ֤ וְעַד־אֲבָדְךָ֙ מַהֵ֔ר מִפְּנֵ֛י רֹ֥עַ מַֽעֲלָלֶ֖יךָ אֲשֶׁ֥ר עֲזַבְתָּֽנִי׃ </span></p>
 <p align="RIGHT"><span lang="he">‎<a name="021">21</a> ‏יַדְבֵּ֧ק יְהוָ֛ה בְּךָ֖ אֶת־הַדָּ֑בֶר עַ֚ד כַּלֹּת֣וֹ<font color="red"><sup>3</sup></font> אֹֽתְךָ֔ מֵעַל֙ הָֽאֲדָמָ֔ה אֲשֶׁר־אַתָּ֥ה בָא־שָׁ֖מָּה לְרִשְׁתָּֽהּ׃ </span></p>
 <p align="RIGHT"><span lang="he">‎<a name="022">22</a> ‏יַכְּכָ֣ה יְ֠הוָה בַּשַּׁחֶ֨פֶת וּבַקַּדַּ֜חַת וּבַדַּלֶּ֗קֶת וּבַֽחַרְחֻר֙ וּבַחֶ֔רֶב וּבַשִּׁדָּפ֖וֹן וּבַיֵּרָק֑וֹן וּרְדָפ֖וּךָ עַ֥ד אָבְדֶֽךָ׃ </span></p>
 <p align="RIGHT"><span lang="he">‎<a name="023">23</a> ‏וְהָי֥וּ שָׁמֶ֛יךָ אֲשֶׁ֥ר עַל־רֹאשְׁךָ֖ נְחֹ֑שֶׁת וְהָאָ֥רֶץ אֲשֶׁר־תַּחְתֶּ֖יךָ בַּרְזֶֽל׃ </span></p>
 <p align="RIGHT"><span lang="he">‎<a name="024">24</a> ‏יִתֵּ֧ן יְהוָ֛ה אֶת־מְטַ֥ר אַרְצְךָ֖ אָבָ֣ק וְעָפָ֑ר מִן־הַשָּׁמַ֙יִם֙ יֵרֵ֣ד עָלֶ֔יךָ עַ֖ד הִשָּׁמְדָֽךְ׃ </span></p>
 <p align="RIGHT"><span lang="he">‎<a name="025">25</a> ‏יִתֶּנְךָ֨<font color="red"><sup>3</sup></font> יְהוָ֥ה׀ נִגָּף֮ לִפְנֵ֣י אֹיְבֶיךָ֒ בְּדֶ֤רֶךְ אֶחָד֙ תֵּצֵ֣א אֵלָ֔יו וּבְשִׁבְעָ֥ה דְרָכִ֖ים תָּנ֣וּס לְפָנָ֑יו וְהָיִ֣יתָ לְזַעֲוָ֔ה לְכֹ֖ל מַמְלְכ֥וֹת הָאָֽרֶץ׃ </span></p>
 <p align="RIGHT"><span lang="he">‎<a name="026">26</a> ‏וְהָיְתָ֤ה נִבְלָֽתְךָ֙ לְמַאֲכָ֔ל לְכָל־ע֥וֹף הַשָּׁמַ֖יִם וּלְבֶהֱמַ֣ת הָאָ֑רֶץ וְאֵ֖ין מַחֲרִֽיד׃ </span></p>
 <p align="RIGHT"><span lang="he">‎<a name="027">27</a> ‏יַכְּכָ֨ה יְהוָ֜ה בִּשְׁחִ֤ין מִצְרַ֙יִם֙ <font color="brown">ובעפלים</font> <font color="blue">וּבַטְּחֹרִ֔ים</font> וּבַגָּרָ֖ב וּבֶחָ֑רֶס אֲשֶׁ֥ר לֹא־תוּכַ֖ל לְהֵרָפֵֽא׃ </span></p>
 <p align="RIGHT"><span lang="he">‎<a name="028">28</a> ‏יַכְּכָ֣ה יְהוָ֔ה בְּשִׁגָּע֖וֹן וּבְעִוָּר֑וֹן וּבְתִמְה֖וֹן לֵבָֽב׃ </span></p>
 <p align="RIGHT"><span lang="he">‎<a name="029">29</a> ‏וְהָיִ֜יתָ מְמַשֵּׁ֣שׁ בַּֽצָּהֳרַ֗יִם כַּאֲשֶׁ֨ר יְמַשֵּׁ֤שׁ הָעִוֵּר֙ בָּאֲפֵלָ֔ה וְלֹ֥א תַצְלִ֖יחַ אֶת־דְּרָכֶ֑יךָ וְהָיִ֜יתָ אַ֣ךְ עָשׁ֧וּק וְגָז֛וּל כָּל־הַיָּמִ֖ים וְאֵ֥ין מוֹשִֽׁיעַ׃ </span></p>
 <p align="RIGHT"><span lang="he">‎<a name="030">30</a> ‏אִשָּׁ֣ה תְאָרֵ֗שׂ וְאִ֤ישׁ אַחֵר֙ <font color="brown">ישגלנה</font> <font color="blue">יִשְׁכָּבֶ֔נָּה</font> בַּ֥יִת תִּבְנֶ֖ה וְלֹא־תֵשֵׁ֣ב בּ֑וֹ כֶּ֥רֶם תִּטַּ֖ע וְלֹ֥א תְחַלְּלֶֽנּוּ׃ </span></p>
 <p align="RIGHT"><span lang="he">‎<a name="031">31</a> ‏שׁוֹרְךָ֞ טָב֣וּחַ לְעֵינֶ֗יךָ וְלֹ֣א תֹאכַל֮ מִמֶּנּוּ֒ חֲמֹֽרְךָ֙ גָּז֣וּל מִלְּפָנֶ֔יךָ וְלֹ֥א יָשׁ֖וּב לָ֑ךְ צֹֽאנְךָ֙ נְתֻנ֣וֹת לְאֹיְבֶ֔יךָ וְאֵ֥ין לְךָ֖ מוֹשִֽׁיעַ׃ </span></p>
 <p align="RIGHT"><span lang="he">‎<a name="032">32</a> ‏בָּנֶ֨יךָ וּבְנֹתֶ֜יךָ נְתֻנִ֨ים לְעַ֤ם אַחֵר֙ וְעֵינֶ֣יךָ רֹא֔וֹת וְכָל֥וֹת אֲלֵיהֶ֖ם כָּל־הַיּ֑וֹם וְאֵ֥ין לְאֵ֖ל יָדֶֽךָ׃ </span></p>
 <p align="RIGHT"><span lang="he">‎<a name="033">33</a> ‏פְּרִ֤י אַדְמָֽתְךָ֙ וְכָל־יְגִ֣יעֲךָ֔ יֹאכַ֥ל עַ֖ם אֲשֶׁ֣ר לֹא־יָדָ֑עְתָּ וְהָיִ֗יתָ רַ֛ק עָשׁ֥וּק וְרָצ֖וּץ כָּל־הַיָּמִֽים׃ </span></p>
 <p align="RIGHT"><span lang="he">‎<a name="034">34</a> ‏וְהָיִ֖יתָ מְשֻׁגָּ֑ע מִמַּרְאֵ֥ה עֵינֶ֖יךָ אֲשֶׁ֥ר תִּרְאֶֽה׃ </span></p>
 <p align="RIGHT"><span lang="he">‎<a name="035">35</a> ‏יַכְּכָ֨ה יְהוָ֜ה בִּשְׁחִ֣ין רָ֗ע עַל־הַבִּרְכַּ֙יִם֙ וְעַל־הַשֹּׁקַ֔יִם אֲשֶׁ֥ר לֹא־תוּכַ֖ל לְהֵרָפֵ֑א מִכַּ֥ף רַגְלְךָ֖ וְעַ֥ד קָדְקֳדֶֽךָ׃ </span></p>
 <p align="RIGHT"><span lang="he">‎<a name="036">36</a> ‏יוֹלֵ֨ךְ יְהוָ֜ה אֹֽתְךָ֗ וְאֶֽת־מַלְכְּךָ֙ אֲשֶׁ֣ר תָּקִ֣ים עָלֶ֔יךָ אֶל־גּ֕וֹי אֲשֶׁ֥ר לֹא־יָדַ֖עְתָּ אַתָּ֣ה וַאֲבֹתֶ֑יךָ וְעָבַ֥דְתָּ שָּׁ֛ם אֱלֹהִ֥ים אֲחֵרִ֖ים עֵ֥ץ וָאָֽבֶן׃ </span></p>
 <p align="RIGHT"><span lang="he">‎<a name="037">37</a> ‏וְהָיִ֣יתָ לְשַׁמָּ֔ה לְמָשָׁ֖ל וְלִשְׁנִינָ֑ה בְּכֹל֙ הָֽעַמִּ֔ים אֲשֶׁר־יְנַהֶגְךָ֥ יְהוָ֖ה שָֽׁמָּה׃ </span></p>
 <p align="RIGHT"><span lang="he">‎<a name="038">38</a> ‏זֶ֥רַע רַ֖ב תּוֹצִ֣יא הַשָּׂדֶ֑ה וּמְעַ֣ט תֶּאֱסֹ֔ף כִּ֥י יַחְסְלֶ֖נּוּ הָאַרְבֶּֽה׃ </span></p>
 <p align="RIGHT"><span lang="he">‎<a name="039">39</a> ‏כְּרָמִ֥ים תִּטַּ֖ע וְעָבָ֑דְתָּ וְיַ֤יִן לֹֽא־תִשְׁתֶּה֙ וְלֹ֣א תֶאֱגֹ֔ר כִּ֥י תֹאכְלֶ֖נּוּ הַתֹּלָֽעַת׃ </span></p>
 <p align="RIGHT"><span lang="he">‎<a name="040">40</a> ‏זֵיתִ֛ים יִהְי֥וּ לְךָ֖ בְּכָל־גְּבוּלֶ֑ךָ וְשֶׁ֙מֶן֙ לֹ֣א תָס֔וּךְ כִּ֥י יִשַּׁ֖ל זֵיתֶֽךָ׃ </span></p>
 <p align="RIGHT"><span lang="he">‎<a name="041">41</a> ‏בָּנִ֥ים וּבָנ֖וֹת תּוֹלִ֑יד וְלֹא־יִהְי֣וּ לָ֔ךְ כִּ֥י יֵלְכ֖וּ בַּשֶּֽׁבִי׃ </span></p>
 <p align="RIGHT"><span lang="he">‎<a name="042">42</a> ‏כָּל־עֵצְךָ֖ וּפְרִ֣י אַדְמָתֶ֑ךָ יְיָרֵ֖שׁ הַצְּלָצַֽל׃ </span></p>
 <p align="RIGHT"><span lang="he">‎<a name="043">43</a> ‏הַגֵּר֙ אֲשֶׁ֣ר בְּקִרְבְּךָ֔ יַעֲלֶ֥ה עָלֶ֖יךָ מַ֣עְלָה מָּ֑עְלָה וְאַתָּ֥ה תֵרֵ֖ד מַ֥טָּה מָּֽטָּה׃ </span></p>
 <p align="RIGHT"><span lang="he">‎<a name="044">44</a> ‏ה֣וּא יַלְוְךָ֔ וְאַתָּ֖ה לֹ֣א תַלְוֶ֑נּוּ ה֚וּא יִהְיֶ֣ה לְרֹ֔אשׁ וְאַתָּ֖ה תִּֽהְיֶ֥ה לְזָנָֽב׃ </span></p>
 <p align="RIGHT"><span lang="he">‎<a name="045">45</a> ‏וּבָ֨אוּ עָלֶ֜יךָ כָּל־הַקְּלָל֣וֹת הָאֵ֗לֶּה וּרְדָפ֙וּךָ֙ וְהִשִּׂיג֔וּךָ עַ֖ד הִשָּֽׁמְדָ֑ךְ כִּי־לֹ֣א שָׁמַ֗עְתָּ בְּקוֹל֙ יְהוָ֣ה אֱלֹהֶ֔יךָ לִשְׁמֹ֛ר מִצְוֹתָ֥יו וְחֻקֹּתָ֖יו אֲשֶׁ֥ר צִוָּֽךְ׃ </span></p>
 <p align="RIGHT"><span lang="he">‎<a name="046">46</a> ‏וְהָי֣וּ בְךָ֔ לְא֖וֹת וּלְמוֹפֵ֑ת וּֽבְזַרְעֲךָ֖ עַד־עוֹלָֽם׃ </span></p>
 <p align="RIGHT"><span lang="he">‎<a name="047">47</a> ‏תַּ֗חַת אֲשֶׁ֤ר לֹא־עָבַ֙דְתָּ֙ אֶת־יְהוָ֣ה אֱלֹהֶ֔יךָ בְּשִׂמְחָ֖ה וּבְט֣וּב לֵבָ֑ב מֵרֹ֖ב כֹּֽל׃ </span></p>
 <p align="RIGHT"><span lang="he">‎<a name="048">48</a> ‏וְעָבַדְתָּ֣ אֶת־אֹיְבֶ֗יךָ אֲשֶׁ֨ר יְשַׁלְּחֶ֤נּוּ יְהוָה֙ בָּ֔ךְ בְּרָעָ֧ב וּבְצָמָ֛א וּבְעֵירֹ֖ם וּבְחֹ֣סֶר כֹּ֑ל וְנָתַ֞ן עֹ֤ל בַּרְזֶל֙ עַל־צַוָּארֶ֔ךָ עַ֥ד הִשְׁמִיד֖וֹ אֹתָֽךְ׃ </span></p>
 <p align="RIGHT"><span lang="he">‎<a name="049">49</a> ‏יִשָּׂ֣א יְהוָה֩ עָלֶ֨יךָ גּ֤וֹי מֵרָחוֹק֙ מִקְצֵ֣ה הָאָ֔רֶץ כַּאֲשֶׁ֥ר יִדְאֶ֖ה הַנָּ֑שֶׁר גּ֕וֹי אֲשֶׁ֥ר לֹא־תִשְׁמַ֖ע לְשֹׁנֽוֹ׃ </span></p>
 <p align="RIGHT"><span lang="he">‎<a name="050">50</a> ‏גּ֖וֹי עַ֣ז פָּנִ֑ים אֲשֶׁ֨ר לֹא־יִשָּׂ֤א פָנִים֙ לְזָקֵ֔ן וְנַ֖עַר לֹ֥א יָחֹֽן׃ </span></p>
 <p align="RIGHT"><span lang="he">‎<a name="051">51</a> ‏וְ֠אָכַל פְּרִ֨י בְהֶמְתְּךָ֥ וּפְרִֽי־אַדְמָתְךָ֮ עַ֣ד הִשָּֽׁמְדָךְ֒ אֲשֶׁ֨ר לֹֽא־יַשְׁאִ֜יר לְךָ֗ דָּגָן֙ תִּיר֣וֹשׁ וְיִצְהָ֔ר שְׁגַ֥ר אֲלָפֶ֖יךָ וְעַשְׁתְּרֹ֣ת צֹאנֶ֑ךָ עַ֥ד הַאֲבִיד֖וֹ אֹתָֽךְ׃ </span></p>
 <p align="RIGHT"><span lang="he">‎<a name="052">52</a> ‏וְהֵצַ֨ר לְךָ֜ בְּכָל־שְׁעָרֶ֗יךָ עַ֣ד רֶ֤דֶת חֹמֹתֶ֙יךָ֙ הַגְּבֹה֣וֹת וְהַבְּצֻר֔וֹת אֲשֶׁ֥ר אַתָּ֛ה בֹּטֵ֥חַ בָּהֵ֖ן בְּכָל־אַרְצֶ֑ךָ וְהֵצַ֤ר לְךָ֙ בְּכָל־שְׁעָרֶ֔יךָ בְּכָ֨ל־אַרְצְךָ֔ אֲשֶׁ֥ר נָתַ֛ן יְהוָ֥ה אֱלֹהֶ֖יךָ לָֽךְ׃ </span></p>
 <p align="RIGHT"><span lang="he">‎<a name="053">53</a> ‏וְאָכַלְתָּ֣ פְרִֽי־בִטְנְךָ֗ בְּשַׂ֤ר בָּנֶ֙יךָ֙ וּבְנֹתֶ֔יךָ אֲשֶׁ֥ר נָֽתַן־לְךָ֖ יְהוָ֣ה אֱלֹהֶ֑יךָ בְּמָצוֹר֙ וּבְמָצ֔וֹק אֲשֶׁר־יָצִ֥יק לְךָ֖ אֹיְבֶֽךָ׃ </span></p>
 <p align="RIGHT"><span lang="he">‎<a name="054">54</a> ‏הָאִישׁ֙ הָרַ֣ךְ בְּךָ֔ וְהֶעָנֹ֖ג מְאֹ֑ד תֵּרַ֨ע עֵינ֤וֹ בְאָחִיו֙ וּבְאֵ֣שֶׁת חֵיק֔וֹ וּבְיֶ֥תֶר בָּנָ֖יו אֲשֶׁ֥ר יוֹתִֽיר׃ </span></p>
 <p align="RIGHT"><span lang="he">‎<a name="055">55</a> ‏מִתֵּ֣ת׀ לְאַחַ֣ד מֵהֶ֗ם מִבְּשַׂ֤ר בָּנָיו֙ אֲשֶׁ֣ר יֹאכֵ֔ל מִבְּלִ֥י הִשְׁאִֽיר־ל֖וֹ כֹּ֑ל בְּמָצוֹר֙ וּבְמָצ֔וֹק אֲשֶׁ֨ר יָצִ֥יק לְךָ֛ אֹיִבְךָ֖ בְּכָל־שְׁעָרֶֽיךָ׃ </span></p>
 <p align="RIGHT"><span lang="he">‎<a name="056">56</a> ‏הָרַכָּ֨ה בְךָ֜ וְהָעֲנֻגָּ֗ה אֲשֶׁ֨ר לֹא־נִסְּתָ֤ה כַף־רַגְלָהּ֙ הַצֵּ֣ג עַל־הָאָ֔רֶץ מֵהִתְעַנֵּ֖ג וּמֵרֹ֑ךְ תֵּרַ֤ע עֵינָהּ֙ בְּאִ֣ישׁ חֵיקָ֔הּ וּבִבְנָ֖הּ וּבְבִתָּֽהּ׃ </span></p>
 <p align="RIGHT"><span lang="he">‎<a name="057">57</a> ‏וּֽבְשִׁלְיָתָ֞הּ הַיּוֹצֵ֣ת׀ מִבֵּ֣ין רַגְלֶ֗יהָ וּבְבָנֶ֙יהָ֙ אֲשֶׁ֣ר תֵּלֵ֔ד כִּֽי־תֹאכְלֵ֥ם בְּחֹֽסֶר־כֹּ֖ל בַּסָּ֑תֶר בְּמָצוֹר֙ וּבְמָצ֔וֹק אֲשֶׁ֨ר יָצִ֥יק לְךָ֛ אֹיִבְךָ֖ בִּשְׁעָרֶֽיךָ׃ </span></p>
 <p align="RIGHT"><span lang="he">‎<a name="058">58</a> ‏אִם־לֹ֨א תִשְׁמֹ֜ר לַעֲשׂ֗וֹת אֶת־כָּל־דִּבְרֵי֙ הַתּוֹרָ֣ה הַזֹּ֔את הַכְּתוּבִ֖ים בַּסֵּ֣פֶר הַזֶּ֑ה לְ֠יִרְאָה אֶת־הַשֵּׁ֞ם הַנִּכְבָּ֤ד וְהַנּוֹרָא֙ הַזֶּ֔ה אֵ֖ת יְהוָ֥ה אֱלֹהֶֽיךָ׃ </span></p>
 <p align="RIGHT"><span lang="he">‎<a name="059">59</a> ‏וְהִפְלָ֤א יְהוָה֙ אֶת־מַכֹּ֣תְךָ֔ וְאֵ֖ת מַכּ֣וֹת זַרְעֶ֑ךָ מַכּ֤וֹת גְּדֹלוֹת֙ וְנֶ֣אֱמָנ֔וֹת וָחֳלָיִ֥ם רָעִ֖ים וְנֶאֱמָנִֽים׃ </span></p>
 <p align="RIGHT"><span lang="he">‎<a name="060">60</a> ‏וְהֵשִׁ֣יב בְּךָ֗ אֵ֚ת כָּל־מַדְוֵ֣ה מִצְרַ֔יִם אֲשֶׁ֥ר יָגֹ֖רְתָּ מִפְּנֵיהֶ֑ם וְדָבְק֖וּ בָּֽךְ׃ </span></p>
 <p align="RIGHT"><span lang="he">‎<a name="061">61</a> ‏גַּ֤ם כָּל־חֳלִי֙ וְכָל־מַכָּ֔ה אֲשֶׁר֙ לֹ֣א כָת֔וּב בְּסֵ֖פֶר הַתּוֹרָ֣ה הַזֹּ֑את יַעְלֵ֤ם יְהוָה֙ עָלֶ֔יךָ עַ֖ד הִשָּׁמְדָֽךְ׃ </span></p>
 <p align="RIGHT"><span lang="he">‎<a name="062">62</a> ‏וְנִשְׁאַרְתֶּם֙ בִּמְתֵ֣י מְעָ֔ט תַּ֚חַת אֲשֶׁ֣ר הֱיִיתֶ֔ם כְּכוֹכְבֵ֥י הַשָּׁמַ֖יִם לָרֹ֑ב כִּי־לֹ֣א שָׁמַ֔עְתָּ בְּק֖וֹל יְהוָ֥ה אֱלֹהֶֽיךָ׃ </span></p>
 <p align="RIGHT"><span lang="he">‎<a name="063">63</a> ‏וְ֠הָיָה כַּאֲשֶׁר־שָׂ֨שׂ יְהוָ֜ה עֲלֵיכֶ֗ם לְהֵיטִ֣יב אֶתְכֶם֮ וּלְהַרְבּ֣וֹת אֶתְכֶם֒ כֵּ֣ן יָשִׂ֤ישׂ יְהוָה֙ עֲלֵיכֶ֔ם לְהַאֲבִ֥יד אֶתְכֶ֖ם וּלְהַשְׁמִ֣יד אֶתְכֶ֑ם וְנִסַּחְתֶּם֙ מֵעַ֣ל הָֽאֲדָמָ֔ה אֲשֶׁר־אַתָּ֥ה בָא־שָׁ֖מָּה לְרִשְׁתָּֽהּ׃ </span></p>
 <p align="RIGHT"><span lang="he">‎<a name="064">64</a> ‏וֶהֱפִֽיצְךָ֤ יְהוָה֙ בְּכָל־הָ֣עַמִּ֔ים מִקְצֵ֥ה הָאָ֖רֶץ וְעַד־קְצֵ֣ה הָאָ֑רֶץ וְעָבַ֨דְתָּ שָּׁ֜ם אֱלֹהִ֣ים אֲחֵרִ֗ים אֲשֶׁ֧ר לֹא־יָדַ֛עְתָּ אַתָּ֥ה וַאֲבֹתֶ֖יךָ עֵ֥ץ וָאָֽבֶן׃ </span></p>
 <p align="RIGHT"><span lang="he">‎<a name="065">65</a> ‏וּבַגּוֹיִ֤ם הָהֵם֙ לֹ֣א תַרְגִּ֔יעַ וְלֹא־יִהְיֶ֥ה מָנ֖וֹחַ לְכַף־רַגְלֶ֑ךָ וְנָתַן֩ יְהוָ֨ה לְךָ֥ שָׁם֙ לֵ֣ב רַגָּ֔ז וְכִלְי֥וֹן עֵינַ֖יִם וְדַֽאֲב֥וֹן נָֽפֶשׁ׃ </span></p>
 <p align="RIGHT"><span lang="he">‎<a name="066">66</a> ‏וְהָי֣וּ חַיֶּ֔יךָ תְּלֻאִ֥ים לְךָ֖ מִנֶּ֑גֶד וּפָֽחַדְתָּ֙ לַ֣יְלָה וְיוֹמָ֔ם וְלֹ֥א תַאֲמִ֖ין בְּחַיֶּֽיךָ׃ </span></p>
 <p align="RIGHT"><span lang="he">‎<a name="067">67</a> ‏בַּבֹּ֤קֶר תֹּאמַר֙ מִֽי־יִתֵּ֣ן עֶ֔רֶב וּבָעֶ֥רֶב תֹּאמַ֖ר מִֽי־יִתֵּ֣ן בֹּ֑קֶר מִפַּ֤חַד לְבָֽבְךָ֙ אֲשֶׁ֣ר תִּפְחָ֔ד וּמִמַּרְאֵ֥ה עֵינֶ֖יךָ אֲשֶׁ֥ר תִּרְאֶֽה׃ </span></p>
 <p align="RIGHT"><span lang="he">‎<a name="068">68</a> ‏וֶֽהֱשִֽׁיבְךָ֨<font color="red"><sup>3</sup></font> יְהוָ֥ה׀ מִצְרַיִם֮ בָּאֳנִיּוֹת֒ בַּדֶּ֙רֶךְ֙ אֲשֶׁ֣ר אָמַ֣רְתִּֽי לְךָ֔ לֹא־תֹסִ֥יף ע֖וֹד לִרְאֹתָ֑הּ וְהִתְמַכַּרְתֶּ֨ם שָׁ֧ם לְאֹיְבֶ֛יךָ לַעֲבָדִ֥ים וְלִשְׁפָח֖וֹת וְאֵ֥ין קֹנֶֽה׃ ס</span></p>
 <p align="RIGHT"><span lang="he">‎<a name="069">69</a> ‏אֵלֶּה֩ דִבְרֵ֨י הַבְּרִ֜ית אֲ‍ֽשֶׁר־צִוָּ֧ה יְהוָ֣ה אֶת־מֹשֶׁ֗ה לִכְרֹ֛ת אֶת־בְּנֵ֥י יִשְׂרָאֵ֖ל בְּאֶ֣רֶץ מוֹאָ֑ב מִלְּבַ֣ד הַבְּרִ֔ית אֲשֶׁר־כָּרַ֥ת אִתָּ֖ם בְּחֹרֵֽב׃ פ</span></p>
 </td>
 <td width="50%">
 <p>1 wəhāyâ ’im-šāmwō‘a tišəm<sup>a</sup>‘ bəqwōl yəhwâ ’ĕlōheyḵā lišəmōr l<sup>a</sup>‘ăśwōṯ ’eṯ-kāl-miṣəwōṯāyw ’ăšer ’ānōḵî məṣaûəḵā hayywōm ûnəṯānəḵā yəhwâ ’ĕlōheyḵā ‘eləywōn ‘al kāl-gwōyê hā’āreṣ: </p>
 <p>2 ûḇā’û ‘āleyḵā kāl-habərāḵwōṯ hā’ēlleh wəhiśśîḡuḵā kî ṯišəm<sup>a</sup>‘ bəqwōl yəhwâ ’ĕlōheyḵā: </p>
 <p>3 bārûḵə ’atâ bā‘îr ûḇārûḵə ’atâ baśśāḏeh: </p>
 <p>4 bārûḵə pərî-ḇiṭənəḵā ûfərî ’aḏəmāṯəḵā ûfərî ḇəheməteḵā šəḡar ’ălāfeyḵā wə‘ašətərwōṯ ṣō’neḵā: </p>
 <p>5 bārûḵə ṭanə’ăḵā ûmišə’arəteḵā: </p>
 <p>6 bārûḵə ’atâ bəḇō’eḵā ûḇārûḵə ’atâ bəṣē’ṯeḵā: </p>
 <p>7 yitēn yəhwâ ’eṯ-’ōyəḇeyḵā haqqāmîm ‘āleyḵā nigāfîm ləfāneyḵā bəḏereḵə ’eḥāḏ yēṣə’û ’ēleyḵā ûḇəšiḇə‘â ḏərāḵîm yānûsû ləfāneyḵā: </p>
 <p>8 yəṣaw yəhwâ ’itəḵā ’eṯ-habərāḵâ ba’ăsāmeyḵā ûḇəḵōl mišəl<sup>a</sup>ḥ yāḏeḵā ûḇēraḵəḵā bā’āreṣ ’ăšer-yəhwâ ’ĕlōheyḵā nōṯēn lāḵə: </p>
 <p>9 yəqîməḵā yəhwâ lwō lə‘am qāḏwōš ka’ăšer nišəb<sup>a</sup>‘-lāḵə kî ṯišəmōr ’eṯ-miṣəwōṯ yəhwâ ’ĕlōheyḵā wəhālaḵətā biḏərāḵāyw: </p>
 <p>10 wərā’û kāl-‘ammê hā’āreṣ kî šēm yəhwâ niqərā’ ‘āleyḵā wəyārə’û mimmeḵḵā: </p>
 <p>11 wəhwōṯirəḵā<font color="red"><sup>3</sup></font> yəhwâ ləṭwōḇâ bifərî ḇiṭənəḵā ûḇifərî ḇəhamətəḵā ûḇifərî ’aḏəmāṯeḵā ‘al hā’ăḏāmâ ’ăšer nišəb<sup>a</sup>‘ yəhwâ la’ăḇōṯeyḵā lāṯeṯ lāḵə: </p>
 <p>12 yifət<sup>a</sup>ḥ yəhwâ| ləḵā ’eṯ-’wōṣārwō haṭṭwōḇ ’eṯ-haššāmayim lāṯēṯ məṭar-’arəṣəḵā bə‘itwō ûləḇārēḵə ’ēṯ kāl-m<sup>a</sup>‘ăśēh yāḏeḵā wəhiləwîṯā gwōyim rabîm wə’atâ lō’ ṯiləweh: </p>
 <p>13 ûnəṯānəḵā yəhwâ lərō’š wəlō’ ləzānāḇ wəhāyîṯā raq ləm<sup>a</sup>‘əlâ wəlō’ ṯihəyeh ləmāṭṭâ kî-ṯišəm<sup>a</sup>‘ ’el-miṣəwōṯ| yəhwâ ’ĕlōheyḵā ’ăšer ’ānōḵî məṣaûəḵā hayywōm lišəmōr wəl<sup>a</sup>‘ăśwōṯ: </p>
 <p>14 wəlō’ ṯāsûr mikāl-hadəḇārîm ’ăšer ’ānōḵî məṣaûeh ’eṯəḵem hayywōm yāmîn ûśəmō’wl lāleḵeṯ ’<sup>a</sup>ḥărê ’ĕlōhîm ’ăḥērîm lə‘āḇəḏām: s</p>
 <p>15 wəhāyâ ’im-lō’ ṯišəm<sup>a</sup>‘ bəqwōl yəhwâ ’ĕlōheyḵā lišəmōr l<sup>a</sup>‘ăśwōṯ ’eṯ-kāl-miṣəwōṯāyw wəḥuqqōṯāyw ’ăšer ’ānōḵî məṣaûəḵā hayywōm ûḇā’û ‘āleyḵā kāl-haqqəlālwōṯ hā’ēlleh wəhiśśîḡûḵā: </p>
 <p>16 ’ārûr ’atâ bā‘îr wə’ārûr ’atâ baśśāḏeh: </p>
 <p>17 ’ārûr ṭanə’ăḵā ûmišə’arəteḵā: </p>
 <p>18 ’ārûr pərî-ḇiṭənəḵā ûfərî ’aḏəmāṯeḵā šəḡar ’ălāfeyḵā wə‘ašətərwōṯ ṣō’neḵā: </p>
 <p>19 ’ārûr ’atâ bəḇō’eḵā wə’ārûr ’atâ bəṣē’ṯeḵā: </p>
 <p>20 yəšall<sup>a</sup>ḥ yəhwâ| bəḵā ’eṯ-hammə’ērâ ’eṯ-hamməhûmâ wə’eṯ-hammiḡə‘ereṯ bəḵāl-mišəl<sup>a</sup>ḥ yāḏəḵā ’ăšer t<sup>a</sup>‘ăśeh ‘aḏ hiššāmeḏəḵā wə‘aḏ-’ăḇāḏəḵā mahēr mipənê rō‘a m<sup>a</sup>‘ălāleyḵā ’ăšer ‘ăzaḇətānî: </p>
 <p>21 yaḏəbēq yəhwâ bəḵā ’eṯ-hadāḇer ‘aḏ kallōṯwō<font color="red"><sup>3</sup></font> ’ōṯəḵā mē‘al hā’ăḏāmâ ’ăšer-’atâ ḇā’-šāmmâ lərišətāh: </p>
 <p>22 yakəḵâ yəhwâ bašš<sup>a</sup>ḥefeṯ ûḇaqqad<sup>a</sup>ḥaṯ ûḇadalleqeṯ ûḇ<sup>a</sup>ḥarəḥur ûḇ<sup>a</sup>ḥereḇ ûḇaššidāfwōn ûḇayyērāqwōn ûrəḏāfûḵā ‘aḏ ’āḇəḏeḵā: </p>
 <p>23 wəhāyû šāmeyḵā ’ăšer ‘al-rō’šəḵā nəḥōšeṯ wəhā’āreṣ ’ăšer-t<sup>a</sup>ḥəteyḵā barəzel: </p>
 <p>24 yitēn yəhwâ ’eṯ-məṭar ’arəṣəḵā ’āḇāq wə‘āfār min-haššāmayim yērēḏ ‘āleyḵā ‘aḏ hiššāməḏāḵə: </p>
 <p>25 yitenəḵā<font color="red"><sup>3</sup></font> yəhwâ| nigāf lifənê ’ōyəḇeyḵā bəḏereḵə ’eḥāḏ tēṣē’ ’ēlāyw ûḇəšiḇə‘â ḏərāḵîm tānûs ləfānāyw wəhāyîṯā ləz<sup>a</sup>‘ăwâ ləḵōl mamələḵwōṯ hā’āreṣ: </p>
 <p>26 wəhāyəṯâ niḇəlāṯəḵā ləma’ăḵāl ləḵāl-‘wōf haššāmayim ûləḇehĕmaṯ hā’āreṣ wə’ên m<sup>a</sup>ḥărîḏ: </p>
 <p>27 yakəḵâ yəhwâ bišəḥîn miṣərayim <font color="brown">ûḇā‘ŏfālîm</font> <font color="blue">ûḇaṭṭəḥōrîm</font> ûḇagārāḇ ûḇeḥāres ’ăšer lō’-ṯûḵal ləhērāfē’: </p>
 <p>28 yakəḵâ yəhwâ bəšigā‘wōn ûḇə‘iûārwōn ûḇəṯiməhwōn lēḇāḇ: </p>
 <p>29 wəhāyîṯā məmaššēš baṣṣâŏrayim ka’ăšer yəmaššēš hā‘iûēr bā’ăfēlâ wəlō’ ṯaṣəlîḥa ’eṯ-dərāḵeyḵā wəhāyîṯā ’aḵə ‘āšûq wəḡāzûl kāl-hayyāmîm wə’ên mwōšî‘a: </p>
 <p>30 ’iššâ ṯə’ārēś wə’îš ’<sup>a</sup>ḥēr <font color="brown">yišəgālennâ</font> <font color="blue">yišəkāḇennâ</font> bayiṯ tiḇəneh wəlō’-ṯēšēḇ bwō kerem tiṭṭ<sup>a</sup>‘ wəlō’ ṯəḥalləlennû: </p>
 <p>31 šwōrəḵā ṭāḇûḥa lə‘êneyḵā wəlō’ ṯō’ḵal mimmennû ḥămōrəḵā gāzûl milləfāneyḵā wəlō’ yāšûḇ lāḵə ṣō’nəḵā nəṯunwōṯ lə’ōyəḇeyḵā wə’ên ləḵā mwōšî‘a: </p>
 <p>32 bāneyḵā ûḇənōṯeyḵā nəṯunîm lə‘am ’<sup>a</sup>ḥēr wə‘êneyḵā rō’wōṯ wəḵālwōṯ ’ălêhem kāl-hayywōm wə’ên lə’ēl yāḏeḵā: </p>
 <p>33 pərî ’aḏəmāṯəḵā wəḵāl-yəḡî‘ăḵā yō’ḵal ‘am ’ăšer lō’-yāḏā‘ətā wəhāyîṯā raq ‘āšûq wərāṣûṣ kāl-hayyāmîm: </p>
 <p>34 wəhāyîṯā məšugā‘ mimmarə’ēh ‘êneyḵā ’ăšer tirə’eh: </p>
 <p>35 yakəḵâ yəhwâ bišəḥîn rā‘ ‘al-habirəkayim wə‘al-haššōqayim ’ăšer lō’-ṯûḵal ləhērāfē’ mikaf raḡələḵā wə‘aḏ qāḏəqŏḏeḵā: </p>
 <p>36 ywōlēḵə yəhwâ ’ōṯəḵā wə’eṯ-maləkəḵā ’ăšer tāqîm ‘āleyḵā ’el-gwōy ’ăšer lō’-yāḏ<sup>a</sup>‘ətā ’atâ wa’ăḇōṯeyḵā wə‘āḇaḏətā ššām ’ĕlōhîm ’ăḥērîm ‘ēṣ wā’āḇen: </p>
 <p>37 wəhāyîṯā ləšammâ ləmāšāl wəlišənînâ bəḵōl hā‘ammîm ’ăšer-yənaheḡəḵā yəhwâ šāmmâ: </p>
 <p>38 zer<sup>a</sup>‘ raḇ twōṣî’ haśśāḏeh ûmə‘aṭ te’ĕsōf kî y<sup>a</sup>ḥəsəlennû hā’arəbeh: </p>
 <p>39 kərāmîm tiṭṭ<sup>a</sup>‘ wə‘āḇāḏətā wəyayin lō’-ṯišəteh wəlō’ ṯe’ĕḡōr kî ṯō’ḵəlennû hatōlā‘aṯ: </p>
 <p>40 zêṯîm yihəyû ləḵā bəḵāl-gəḇûleḵā wəšemen lō’ ṯāsûḵə kî yiššal zêṯeḵā: </p>
 <p>41 bānîm ûḇānwōṯ twōlîḏ wəlō’-yihəyû lāḵə kî yēləḵû baššeḇî: </p>
 <p>42 kāl-‘ēṣəḵā ûfərî ’aḏəmāṯeḵā yəyārēš haṣṣəlāṣal: </p>
 <p>43 hagēr ’ăšer bəqirəbəḵā y<sup>a</sup>‘ăleh ‘āleyḵā m<sup>a</sup>‘əlâ mmā‘əlâ wə’atâ ṯērēḏ maṭṭâ mmāṭṭâ: </p>
 <p>44 hû’ yaləwəḵā wə’atâ lō’ ṯaləwennû hû’ yihəyeh lərō’š wə’atâ tihəyeh ləzānāḇ: </p>
 <p>45 ûḇā’û ‘āleyḵā kāl-haqqəlālwōṯ hā’ēlleh ûrəḏāfûḵā wəhiśśîḡûḵā ‘aḏ hiššāməḏāḵə kî-lō’ šām<sup>a</sup>‘ətā bəqwōl yəhwâ ’ĕlōheyḵā lišəmōr miṣəwōṯāyw wəḥuqqōṯāyw ’ăšer ṣiûāḵə: </p>
 <p>46 wəhāyû ḇəḵā lə’wōṯ ûləmwōfēṯ ûḇəzarə‘ăḵā ‘aḏ-‘wōlām: </p>
 <p>47 t<sup>a</sup>ḥaṯ ’ăšer lō’-‘āḇaḏətā ’eṯ-yəhwâ ’ĕlōheyḵā bəśiməḥâ ûḇəṭûḇ lēḇāḇ mērōḇ kōl: </p>
 <p>48 wə‘āḇaḏətā ’eṯ-’ōyəḇeyḵā ’ăšer yəšalləḥennû yəhwâ bāḵə bərā‘āḇ ûḇəṣāmā’ ûḇə‘êrōm ûḇəḥōser kōl wənāṯan ‘ōl barəzel ‘al-ṣaûā’reḵā ‘aḏ hišəmîḏwō ’ōṯāḵə: </p>
 <p>49 yiśśā’ yəhwâ ‘āleyḵā gwōy mērāḥwōq miqəṣēh hā’āreṣ ka’ăšer yiḏə’eh hannāšer gwōy ’ăšer lō’-ṯišəm<sup>a</sup>‘ ləšōnwō: </p>
 <p>50 gwōy ‘az pānîm ’ăšer lō’-yiśśā’ fānîm ləzāqēn wən<sup>a</sup>‘ar lō’ yāḥōn: </p>
 <p>51 wə’āḵal pərî ḇəhemətəḵā ûfərî-’aḏəmāṯəḵā ‘aḏ hiššāməḏāḵə ’ăšer lō’-yašə’îr ləḵā dāḡān tîrwōš wəyiṣəhār šəḡar ’ălāfeyḵā wə‘ašətərōṯ ṣō’neḵā ‘aḏ ha’ăḇîḏwō ’ōṯāḵə: </p>
 <p>52 wəhēṣar ləḵā bəḵāl-šə‘āreyḵā ‘aḏ reḏeṯ ḥōmōṯeyḵā hagəḇōhwōṯ wəhabəṣurwōṯ ’ăšer ’atâ bōṭēḥa bâēn bəḵāl-’arəṣeḵā wəhēṣar ləḵā bəḵāl-šə‘āreyḵā bəḵāl-’arəṣəḵā ’ăšer nāṯan yəhwâ ’ĕlōheyḵā lāḵə: </p>
 <p>53 wə’āḵalətā fərî-ḇiṭənəḵā bəśar bāneyḵā ûḇənōṯeyḵā ’ăšer nāṯan-ləḵā yəhwâ ’ĕlōheyḵā bəmāṣwōr ûḇəmāṣwōq ’ăšer-yāṣîq ləḵā ’ōyəḇeḵā: </p>
 <p>54 hā’îš hāraḵə bəḵā wəhe‘ānōḡ mə’ōḏ tēr<sup>a</sup>‘ ‘ênwō ḇə’āḥîw ûḇə’ēšeṯ ḥêqwō ûḇəyeṯer bānāyw ’ăšer ywōṯîr: </p>
 <p>55 mitēṯ| lə’<sup>a</sup>ḥaḏ mēhem mibəśar bānāyw ’ăšer yō’ḵēl mibəlî hišə’îr-lwō kōl bəmāṣwōr ûḇəmāṣwōq ’ăšer yāṣîq ləḵā ’ōyiḇəḵā bəḵāl-šə‘āreyḵā: </p>
 <p>56 hārakâ ḇəḵā wəhā‘ănugâ ’ăšer lō’-nissəṯâ ḵaf-raḡəlāh haṣṣēḡ ‘al-hā’āreṣ mēhiṯə‘annēḡ ûmērōḵə tēr<sup>a</sup>‘ ‘ênāh bə’îš ḥêqāh ûḇiḇənāh ûḇəḇitāh: </p>
 <p>57 ûḇəšiləyāṯāh hayywōṣēṯ| mibên raḡəleyhā ûḇəḇāneyhā ’ăšer tēlēḏ kî-ṯō’ḵəlēm bəḥōser-kōl bassāṯer bəmāṣwōr ûḇəmāṣwōq ’ăšer yāṣîq ləḵā ’ōyiḇəḵā bišə‘āreyḵā: </p>
 <p>58 ’im-lō’ ṯišəmōr l<sup>a</sup>‘ăśwōṯ ’eṯ-kāl-diḇərê hatwōrâ hazzō’ṯ hakəṯûḇîm bassēfer hazzeh ləyirə’â ’eṯ-haššēm hanniḵəbāḏ wəhannwōrā’ hazzeh ’ēṯ yəhwâ ’ĕlōheyḵā: </p>
 <p>59 wəhifəlā’ yəhwâ ’eṯ-makōṯəḵā wə’ēṯ makwōṯ zarə‘eḵā makwōṯ gəḏōlwōṯ wəne’ĕmānwōṯ wāḥŏlāyim rā‘îm wəne’ĕmānîm: </p>
 <p>60 wəhēšîḇ bəḵā ’ēṯ kāl-maḏəwēh miṣərayim ’ăšer yāḡōrətā mipənêhem wəḏāḇəqû bāḵə: </p>
 <p>61 gam kāl-ḥŏlî wəḵāl-makâ ’ăšer lō’ ḵāṯûḇ bəsēfer hatwōrâ hazzō’ṯ y<sup>a</sup>‘əlēm yəhwâ ‘āleyḵā ‘aḏ hiššāməḏāḵə: </p>
 <p>62 wənišə’arətem biməṯê mə‘āṭ t<sup>a</sup>ḥaṯ ’ăšer hĕyîṯem kəḵwōḵəḇê haššāmayim lārōḇ kî-lō’ šām<sup>a</sup>‘ətā bəqwōl yəhwâ ’ĕlōheyḵā: </p>
 <p>63 wəhāyâ ka’ăšer-śāś yəhwâ ‘ălêḵem ləhêṭîḇ ’eṯəḵem ûləharəbwōṯ ’eṯəḵem kēn yāśîś yəhwâ ‘ălêḵem ləha’ăḇîḏ ’eṯəḵem ûləhašəmîḏ ’eṯəḵem wəniss<sup>a</sup>ḥətem mē‘al hā’ăḏāmâ ’ăšer-’atâ ḇā’-šāmmâ lərišətāh: </p>
 <p>64 wehĕfîṣəḵā yəhwâ bəḵāl-hā‘ammîm miqəṣēh hā’āreṣ wə‘aḏ-qəṣēh hā’āreṣ wə‘āḇaḏətā ššām ’ĕlōhîm ’ăḥērîm ’ăšer lō’-yāḏ<sup>a</sup>‘ətā ’atâ wa’ăḇōṯeyḵā ‘ēṣ wā’āḇen: </p>
 <p>65 ûḇagwōyim hâēm lō’ ṯarəgî‘a wəlō’-yihəyeh mānwōḥa ləḵaf-raḡəleḵā wənāṯan yəhwâ ləḵā šām lēḇ ragāz wəḵiləywōn ‘ênayim wəḏa’ăḇwōn nāfeš: </p>
 <p>66 wəhāyû ḥayyeyḵā təlu’îm ləḵā minneḡeḏ ûfāḥaḏətā layəlâ wəywōmām wəlō’ ṯa’ămîn bəḥayyeyḵā: </p>
 <p>67 babōqer tō’mar mî-yitēn ‘ereḇ ûḇā‘ereḇ tō’mar mî-yitēn bōqer mip<sup>a</sup>ḥaḏ ləḇāḇəḵā ’ăšer tifəḥāḏ ûmimmarə’ēh ‘êneyḵā ’ăšer tirə’eh: </p>
 <p>68 wehĕšîḇəḵā<font color="red"><sup>3</sup></font> yəhwâ| miṣərayim bā’ŏnîywōṯ badereḵə ’ăšer ’āmarətî ləḵā lō’-ṯōsîf ‘wōḏ lirə’ōṯāh wəhiṯəmakarətem šām lə’ōyəḇeyḵā l<sup>a</sup>‘ăḇāḏîm wəlišəfāḥwōṯ wə’ên qōneh: s</p>
 <p>69 ’ēlleh ḏiḇərê habərîṯ ’ă‍šer-ṣiûâ yəhwâ ’eṯ-mōšeh liḵərōṯ ’eṯ-bənê yiśərā’ēl bə’ereṣ mwō’āḇ milləḇaḏ habərîṯ ’ăšer-kāraṯ ’itām bəḥōrēḇ: f</p>
 </td>
 </tr></table>
 <p></p><hr>
 <center>
 <a href="deu029.htm">Next: Deuteronomy (Devarim) Chapter 29</a></center>
 </body>