<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job005.htm">Polyglot</a> 
 <a href="../kjv/job005.htm">KJV</a> 
 <a href="../sep/job005.htm">Sep</a> 
 <a href="../vul/job005.htm">Vul</a> 
 
 <br>
 <br><a href="job.htm">Job (Iyov) Index</a><br>
  
 <a href="job004.htm">Previous</a> 
 <a href="job006.htm">Next</a> 
 </center>
 <hr>
 
 <h3 align="CENTER">Tanach (Hebrew): Job (Iyov) Chapter 5</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏קְֽרָא־נָ֭א הֲיֵ֣שׁ עוֹנֶ֑ךָּ וְאֶל־מִ֖י מִקְּדֹשִׁ֣ים<font color="red"><sup>3</sup></font> תִּפְנֶֽה׃ </span></p>
 <p align="RIGHT"><span lang="he">‎<a name="002">2</a> ‏כִּֽי־לֶֽ֭אֱוִיל יַהֲרָג־כָּ֑עַשׂ וּ֝פֹתֶ֗ה תָּמִ֥ית קִנְאָֽה׃ </span></p>
 <p align="RIGHT"><span lang="he">‎<a name="003">3</a> ‏אֲ‍ֽנִי־רָ֭אִיתִי אֱוִ֣יל מַשְׁרִ֑ישׁ וָאֶקּ֖וֹב נָוֵ֣הוּ פִתְאֹֽם׃ </span></p>
 <p align="RIGHT"><span lang="he">‎<a name="004">4</a> ‏יִרְחֲק֣וּ בָנָ֣יו מִיֶּ֑שַׁע וְיִֽדַּכְּא֥וּ בַ֝שַּׁ֗עַר וְאֵ֣ין מַצִּֽיל׃ </span></p>
 <p align="RIGHT"><span lang="he">‎<a name="005">5</a> ‏אֲשֶׁ֤ר קְצִיר֨וֹ׀ רָ֘עֵ֤ב יֹאכֵ֗ל וְאֶֽל־מִצִּנִּ֥ים יִקָּחֵ֑הוּ וְשָׁאַ֖ף צַמִּ֣ים חֵילָֽם׃ </span></p>
 <p align="RIGHT"><span lang="he">‎<a name="006">6</a> ‏כִּ֤י׀ לֹא־יֵצֵ֣א מֵעָפָ֣ר אָ֑וֶן וּ֝מֵאֲדָמָ֗ה לֹא־יִצְמַ֥ח עָמָֽל׃ </span></p>
 <p align="RIGHT"><span lang="he">‎<a name="007">7</a> ‏כִּֽי־אָ֭דָם לְעָמָ֣ל יוּלָּ֑ד וּבְנֵי־רֶ֝֗שֶׁף יַגְבִּ֥יהוּ עֽוּף׃ </span></p>
 <p align="RIGHT"><span lang="he">‎<a name="008">8</a> ‏אוּלָ֗ם אֲ֭נִי אֶדְרֹ֣שׁ אֶל־אֵ֑ל וְאֶל־אֱ֝לֹהִ֗ים אָשִׂ֥ים דִּבְרָתִֽי׃ </span></p>
 <p align="RIGHT"><span lang="he">‎<a name="009">9</a> ‏עֹשֶׂ֣ה גְ֭דֹלוֹת וְאֵ֣ין חֵ֑קֶר נִ֝פְלָא֗וֹת עַד־אֵ֥ין מִסְפָּֽר׃ </span></p>
 <p align="RIGHT"><span lang="he">‎<a name="010">10</a> ‏הַנֹּתֵ֣ן מָ֭טָר עַל־פְּנֵי־אָ֑רֶץ וְשֹׁ֥לֵֽחַ מַ֝יִם עַל־פְּנֵ֥י חוּצֽוֹת׃ </span></p>
 <p align="RIGHT"><span lang="he">‎<a name="011">11</a> ‏לָשׂ֣וּם שְׁפָלִ֣ים לְמָר֑וֹם וְ֝קֹדְרִ֗ים שָׂ֣גְבוּ יֶֽשַׁע׃ </span></p>
 <p align="RIGHT"><span lang="he">‎<a name="012">12</a> ‏מֵ֭פֵר מַחְשְׁב֣וֹת עֲרוּמִ֑ים וְֽלֹא־תַעֲשֶׂ֥ינָה יְ֝דֵיהֶ֗ם תּוּשִׁיָּֽה׃ </span></p>
 <p align="RIGHT"><span lang="he">‎<a name="013">13</a> ‏לֹכֵ֣ד חֲכָמִ֣ים בְּעָרְמָ֑ם וַעֲצַ֖ת נִפְתָּלִ֣ים נִמְהָֽרָה׃ </span></p>
 <p align="RIGHT"><span lang="he">‎<a name="014">14</a> ‏יוֹמָ֥ם יְפַגְּשׁוּ־חֹ֑שֶׁךְ וְ֝כַלַּ֗יְלָה יְֽמַשְׁשׁ֥וּ בַֽצָּהֳרָֽיִם׃ </span></p>
 <p align="RIGHT"><span lang="he">‎<a name="015">15</a> ‏וַיֹּ֣שַׁע מֵ֭חֶרֶב מִפִּיהֶ֑ם וּמִיַּ֖ד חָזָ֣ק אֶבְיֽוֹן׃ </span></p>
 <p align="RIGHT"><span lang="he">‎<a name="016">16</a> ‏וַתְּהִ֣י לַדַּ֣ל תִּקְוָ֑ה וְ֝עֹלָ֗תָה קָ֣פְצָה פִּֽיהָ׃ </span></p>
 <p align="RIGHT"><span lang="he">‎<a name="017">17</a> ‏הִנֵּ֤ה אַשְׁרֵ֣י אֱ֭נוֹשׁ יוֹכִחֶ֣נּֽוּ אֱל֑וֹהַּ וּמוּסַ֥ר שַׁ֝דַּ֗י אַל־תִּמְאָֽס׃ </span></p>
 <p align="RIGHT"><span lang="he">‎<a name="018">18</a> ‏כִּ֤י ה֣וּא יַכְאִ֣יב וְיֶחְבָּ֑שׁ יִ֝מְחַ֗ץ <font color="brown">וידו</font> <font color="blue">וְיָדָ֥יו</font> תִּרְפֶּֽינָה׃ </span></p>
 <p align="RIGHT"><span lang="he">‎<a name="019">19</a> ‏בְּשֵׁ֣שׁ צָ֭רוֹת יַצִּילֶ֑ךָּ וּבְשֶׁ֓בַע׀ לֹא־יִגַּ֖ע בְּךָ֣ רָֽע׃ </span></p>
 <p align="RIGHT"><span lang="he">‎<a name="020">20</a> ‏בְּ֭רָעָב פָּֽדְךָ֣ מִמָּ֑וֶת וּ֝בְמִלְחָמָ֗ה מִ֣ידֵי חָֽרֶב׃ </span></p>
 <p align="RIGHT"><span lang="he">‎<a name="021">21</a> ‏בְּשׁ֣וֹט לָ֭שׁוֹן תֵּחָבֵ֑א וְֽלֹא־תִירָ֥א מִ֝שֹּׁ֗ד כִּ֣י יָבֽוֹא׃ </span></p>
 <p align="RIGHT"><span lang="he">‎<a name="022">22</a> ‏לְשֹׁ֣ד וּלְכָפָ֣ן תִּשְׂחָ֑ק וּֽמֵחַיַּ֥ת הָ֝אָ֗רֶץ אַל־תִּירָֽא׃ </span></p>
 <p align="RIGHT"><span lang="he">‎<a name="023">23</a> ‏כִּ֤י עִם־אַבְנֵ֣י הַשָּׂדֶ֣ה בְרִיתֶ֑ךָ וְחַיַּ֥ת הַ֝שָּׂדֶ֗ה הָשְׁלְמָה־לָֽךְ׃ </span></p>
 <p align="RIGHT"><span lang="he">‎<a name="024">24</a> ‏וְֽ֭יָדַעְתָּ כִּי־שָׁל֣וֹם אָהֳלֶ֑ךָ וּֽפָקַדְתָּ֥ נָ֝וְךָ וְלֹ֣א תֶחֱטָֽא׃ </span></p>
 <p align="RIGHT"><span lang="he">‎<a name="025">25</a> ‏וְֽ֭יָדַעְתָּ כִּי־רַ֣ב זַרְעֶ֑ךָ וְ֝צֶאֱצָאֶ֗יךָ כְּעֵ֣שֶׂב הָאָֽרֶץ׃ </span></p>
 <p align="RIGHT"><span lang="he">‎<a name="026">26</a> ‏תָּב֣וֹא בְכֶ֣לַח אֱלֵי־קָ֑בֶר כַּעֲל֖וֹת גָּדִ֣ישׁ בְּעִתּֽוֹ׃ </span></p>
 <p align="RIGHT"><span lang="he">‎<a name="027">27</a> ‏הִנֵּה־זֹ֭את חֲקַרְנ֥וּהָ כֶּֽן־הִ֑יא שְׁ֝מָעֶ֗נָּה וְאַתָּ֥ה דַֽע־לָֽךְ׃ פ</span></p>
 </td>
 <td width="50%">
 <p>1 qərā’-nā’ hăyēš ‘wōneḵḵā wə’el-mî miqqəḏōšîm<font color="red"><sup>3</sup></font> tifəneh: </p>
 <p>2 kî-le’ĕwîl yahărāḡ-kā‘aś ûfōṯeh tāmîṯ qinə’â: </p>
 <p>3 ’ă‍nî-rā’îṯî ’ĕwîl mašərîš wā’eqqwōḇ nāwēhû fiṯə’ōm: </p>
 <p>4 yirəḥăqû ḇānāyw mîyeš<sup>a</sup>‘ wəyidakə’û ḇašš<sup>a</sup>‘ar wə’ên maṣṣîl: </p>
 <p>5 ’ăšer qəṣîrwō| rā‘ēḇ yō’ḵēl wə’el-miṣṣinnîm yiqqāḥēhû wəšā’af ṣammîm ḥêlām: </p>
 <p>6 kî| lō’-yēṣē’ mē‘āfār ’āwen ûmē’ăḏāmâ lō’-yiṣəm<sup>a</sup>ḥ ‘āmāl: </p>
 <p>7 kî-’āḏām lə‘āmāl yûllāḏ ûḇənê-rešef yaḡəbîhû ‘ûf: </p>
 <p>8 ’ûlām ’ănî ’eḏərōš ’el-’ēl wə’el-’ĕlōhîm ’āśîm diḇərāṯî: </p>
 <p>9 ‘ōśeh ḡəḏōlwōṯ wə’ên ḥēqer nifəlā’wōṯ ‘aḏ-’ên misəpār: </p>
 <p>10 hannōṯēn māṭār ‘al-pənê-’āreṣ wəšōlēḥa mayim ‘al-pənê ḥûṣwōṯ: </p>
 <p>11 lāśûm šəfālîm ləmārwōm wəqōḏərîm śāḡəḇû yeš<sup>a</sup>‘: </p>
 <p>12 mēfēr m<sup>a</sup>ḥəšəḇwōṯ ‘ărûmîm wəlō’-ṯ<sup>a</sup>‘ăśeynâ yəḏêhem tûšîyâ: </p>
 <p>13 lōḵēḏ ḥăḵāmîm bə‘ārəmām w<sup>a</sup>‘ăṣaṯ nifətālîm niməhārâ: </p>
 <p>14 ywōmām yəfagəšû-ḥōšeḵə wəḵallayəlâ yəmašəšû ḇaṣṣâŏrāyim: </p>
 <p>15 wayyōš<sup>a</sup>‘ mēḥereḇ mipîhem ûmîyaḏ ḥāzāq ’eḇəywōn: </p>
 <p>16 watəhî ladal tiqəwâ wə‘ōlāṯâ qāfəṣâ pîhā: </p>
 <p>17 hinnēh ’ašərê ’ĕnwōš ywōḵiḥennû ’ĕlwōhha ûmûsar šaday ’al-timə’ās: </p>
 <p>18 kî hû’ yaḵə’îḇ wəyeḥəbāš yiməḥaṣ <font color="brown">wəyāḏwō</font> <font color="blue">wəyāḏāyw</font> tirəpeynâ: </p>
 <p>19 bəšēš ṣārwōṯ yaṣṣîleḵḵā ûḇəšeḇ<sup>a</sup>‘| lō’-yig<sup>a</sup>‘ bəḵā rā‘: </p>
 <p>20 bərā‘āḇ pāḏəḵā mimmāweṯ ûḇəmiləḥāmâ mîḏê ḥāreḇ: </p>
 <p>21 bəšwōṭ lāšwōn tēḥāḇē’ wəlō’-ṯîrā’ miššōḏ kî yāḇwō’: </p>
 <p>22 ləšōḏ ûləḵāfān tiśəḥāq ûmēḥayyaṯ hā’āreṣ ’al-tîrā’: </p>
 <p>23 kî ‘im-’aḇənê haśśāḏeh ḇərîṯeḵā wəḥayyaṯ haśśāḏeh hāšələmâ-lāḵə: </p>
 <p>24 wəyāḏ<sup>a</sup>‘ətā kî-šālwōm ’âŏleḵā ûfāqaḏətā nāwəḵā wəlō’ ṯeḥĕṭā’: </p>
 <p>25 wəyāḏ<sup>a</sup>‘ətā kî-raḇ zarə‘eḵā wəṣe’ĕṣā’eyḵā kə‘ēśeḇ hā’āreṣ: </p>
 <p>26 tāḇwō’ ḇəḵel<sup>a</sup>ḥ ’ĕlê-qāḇer k<sup>a</sup>‘ălwōṯ gāḏîš bə‘itwō: </p>
 <p>27 hinnēh-zō’ṯ ḥăqarənûhā ken-hî’ šəmā‘ennâ wə’atâ ḏ<sup>a</sup>‘-lāḵə: f</p>
 </td>
 </tr></table>
 <p></p><hr>
 <center>
 <a href="job006.htm">Next: Job (Iyov) Chapter 6</a></center>
 </body>