<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen033.htm">Polyglot</a> 
 <a href="../kjv/gen033.htm">KJV</a> 
 <a href="../sep/gen033.htm">Sep</a> 
 <a href="../vul/gen033.htm">Vul</a> 
 
 <br>
 <br><a href="gen.htm">Genesis (Bereshit) Index</a><br>
  
 <a href="gen032.htm">Previous</a> 
 <a href="gen034.htm">Next</a> 
 </center>
 <hr>
 
 <h3 align="CENTER">Tanach (Hebrew): Genesis (Bereshit) Chapter 33</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיִּשָּׂ֨א יַעֲקֹ֜ב עֵינָ֗יו וַיַּרְא֙ וְהִנֵּ֣ה עֵשָׂ֣ו בָּ֔א וְעִמּ֕וֹ אַרְבַּ֥ע מֵא֖וֹת אִ֑ישׁ וַיַּ֣חַץ אֶת־הַיְלָדִ֗ים עַל־לֵאָה֙ וְעַל־רָחֵ֔ל וְעַ֖ל שְׁתֵּ֥י הַשְּׁפָחֽוֹת׃ </span></p>
 <p align="RIGHT"><span lang="he">‎<a name="002">2</a> ‏וַיָּ֧שֶׂם אֶת־הַשְּׁפָח֛וֹת וְאֶת־יַלְדֵיהֶ֖ן רִֽאשֹׁנָ֑ה וְאֶת־לֵאָ֤ה וִֽילָדֶ֙יהָ֙ אַחֲרֹנִ֔ים וְאֶת־רָחֵ֥ל וְאֶת־יוֹסֵ֖ף אַחֲרֹנִֽים׃ </span></p>
 <p align="RIGHT"><span lang="he">‎<a name="003">3</a> ‏וְה֖וּא עָבַ֣ר לִפְנֵיהֶ֑ם וַיִּשְׁתַּ֤חוּ אַ֙רְצָה֙ שֶׁ֣בַע פְּעָמִ֔ים עַד־גִּשְׁתּ֖וֹ עַד־אָחִֽיו׃ </span></p>
 <p align="RIGHT"><span lang="he">‎<a name="004">4</a> ‏וַיָּ֨רָץ עֵשָׂ֤ו לִקְרָאתוֹ֙ וַֽיְחַבְּקֵ֔הוּ וַיִּפֹּ֥ל עַל־צַוָּארָ֖ו<font color="red"><sup>q</sup></font> וַׅיִּׅשָּׁׅקֵ֑ׅהׅוּׅ<font color="red"><sup>4</sup></font> וַיִּבְכּֽוּ׃ </span></p>
 <p align="RIGHT"><span lang="he">‎<a name="005">5</a> ‏וַיִּשָּׂ֣א אֶת־עֵינָ֗יו וַיַּ֤רְא אֶת־הַנָּשִׁים֙ וְאֶת־הַיְלָדִ֔ים וַיֹּ֖אמֶר מִי־אֵ֣לֶּה לָּ֑ךְ וַיֹּאמַ֕ר הַיְלָדִ֕ים אֲשֶׁר־חָנַ֥ן אֱלֹהִ֖ים אֶת־עַבְדֶּֽךָ׃ </span></p>
 <p align="RIGHT"><span lang="he">‎<a name="006">6</a> ‏וַתִּגַּ֧שְׁןָ הַשְּׁפָח֛וֹת הֵ֥נָּה וְיַלְדֵיהֶ֖ן וַתִּֽשְׁתַּחֲוֶֽיןָ׃ </span></p>
 <p align="RIGHT"><span lang="he">‎<a name="007">7</a> ‏וַתִּגַּ֧שׁ גַּם־לֵאָ֛ה וִילָדֶ֖יהָ וַיִּֽשְׁתַּחֲו֑וּ וְאַחַ֗ר נִגַּ֥שׁ יוֹסֵ֛ף וְרָחֵ֖ל וַיִּֽשְׁתַּחֲוֽוּ׃ </span></p>
 <p align="RIGHT"><span lang="he">‎<a name="008">8</a> ‏וַיֹּ֕אמֶר מִ֥י לְךָ֛ כָּל־הַמַּחֲנֶ֥ה הַזֶּ֖ה אֲשֶׁ֣ר פָּגָ֑שְׁתִּי וַיֹּ֕אמֶר לִמְצֹא־חֵ֖ן בְּעֵינֵ֥י אֲדֹנִֽי׃ </span></p>
 <p align="RIGHT"><span lang="he">‎<a name="009">9</a> ‏וַיֹּ֥אמֶר עֵשָׂ֖ו יֶשׁ־לִ֣י רָ֑ב אָחִ֕י יְהִ֥י לְךָ֖ אֲשֶׁר־לָֽךְ׃ </span></p>
 <p align="RIGHT"><span lang="he">‎<a name="010">10</a> ‏וַיֹּ֣אמֶר יַעֲקֹ֗ב אַל־נָא֙ אִם־נָ֨א מָצָ֤אתִי חֵן֙ בְּעֵינֶ֔יךָ וְלָקַחְתָּ֥ מִנְחָתִ֖י מִיָּדִ֑י כִּ֣י עַל־כֵּ֞ן רָאִ֣יתִי פָנֶ֗יךָ כִּרְאֹ֛ת פְּנֵ֥י אֱלֹהִ֖ים וַתִּרְצֵֽנִי׃ </span></p>
 <p align="RIGHT"><span lang="he">‎<a name="011">11</a> ‏קַח־נָ֤א אֶת־בִּרְכָתִי֙ אֲשֶׁ֣ר הֻבָ֣את לָ֔ךְ כִּֽי־חַנַּ֥נִי אֱלֹהִ֖ים וְכִ֣י יֶשׁ־לִי־כֹ֑ל וַיִּפְצַר־בּ֖וֹ וַיִּקָּֽח׃ </span></p>
 <p align="RIGHT"><span lang="he">‎<a name="012">12</a> ‏וַיֹּ֖אמֶר נִסְעָ֣ה וְנֵלֵ֑כָה וְאֵלְכָ֖ה לְנֶגְדֶּֽךָ׃ </span></p>
 <p align="RIGHT"><span lang="he">‎<a name="013">13</a> ‏וַיֹּ֣אמֶר אֵלָ֗יו אֲדֹנִ֤י יֹדֵ֙עַ֙ כִּֽי־הַיְלָדִ֣ים רַכִּ֔ים וְהַצֹּ֥אן וְהַבָּקָ֖ר עָל֣וֹת עָלָ֑י וּדְפָקוּם֙ י֣וֹם אֶחָ֔ד וָמֵ֖תוּ כָּל־הַצֹּֽאן׃ </span></p>
 <p align="RIGHT"><span lang="he">‎<a name="014">14</a> ‏יַעֲבָר־נָ֥א אֲדֹנִ֖י לִפְנֵ֣י עַבְדּ֑וֹ וַאֲנִ֞י אֶֽתְנָהֲלָ֣ה<font color="red"><sup>3</sup></font> לְאִטִּ֗י לְרֶ֨גֶל הַמְּלָאכָ֤ה אֲשֶׁר־לְפָנַי֙ וּלְרֶ֣גֶל הַיְלָדִ֔ים עַ֛ד אֲשֶׁר־אָבֹ֥א אֶל־אֲדֹנִ֖י שֵׂעִֽירָה׃ </span></p>
 <p align="RIGHT"><span lang="he">‎<a name="015">15</a> ‏וַיֹּ֣אמֶר עֵשָׂ֔ו אַצִּֽיגָה־נָּ֣א עִמְּךָ֔ מִן־הָעָ֖ם אֲשֶׁ֣ר אִתִּ֑י וַיֹּ֙אמֶר֙ לָ֣מָּה זֶּ֔ה אֶמְצָא־חֵ֖ן בְּעֵינֵ֥י אֲדֹנִֽי׃ </span></p>
 <p align="RIGHT"><span lang="he">‎<a name="016">16</a> ‏וַיָּשָׁב֩ בַּיּ֨וֹם הַה֥וּא עֵשָׂ֛ו לְדַרְכּ֖וֹ שֵׂעִֽירָה׃ </span></p>
 <p align="RIGHT"><span lang="he">‎<a name="017">17</a> ‏וְיַעֲקֹב֙ נָסַ֣ע סֻכֹּ֔תָה וַיִּ֥בֶן ל֖וֹ בָּ֑יִת וּלְמִקְנֵ֙הוּ֙ עָשָׂ֣ה סֻכֹּ֔ת עַל־כֵּ֛ן קָרָ֥א שֵׁם־הַמָּק֖וֹם סֻכּֽוֹת׃ ס</span></p>
 <p align="RIGHT"><span lang="he">‎<a name="018">18</a> ‏וַיָּבֹא֩ יַעֲקֹ֨ב שָׁלֵ֜ם עִ֣יר שְׁכֶ֗ם אֲשֶׁר֙ בְּאֶ֣רֶץ כְּנַ֔עַן בְּבֹא֖וֹ מִפַּדַּ֣ן אֲרָ֑ם וַיִּ֖חַן אֶת־פְּנֵ֥י הָעִֽיר׃ </span></p>
 <p align="RIGHT"><span lang="he">‎<a name="019">19</a> ‏וַיִּ֜קֶן אֶת־חֶלְקַ֣ת הַשָּׂדֶ֗ה אֲשֶׁ֤ר נָֽטָה־שָׁם֙ אָהֳל֔וֹ מִיַּ֥ד בְּנֵֽי־חֲמ֖וֹר אֲבִ֣י שְׁכֶ֑ם בְּמֵאָ֖ה קְשִׂיטָֽה׃ </span></p>
 <p align="RIGHT"><span lang="he">‎<a name="020">20</a> ‏וַיַּצֶּב־שָׁ֖ם מִזְבֵּ֑חַ וַיִּ֨קְרָא־ל֔וֹ אֵ֖ל אֱלֹהֵ֥י יִשְׂרָאֵֽל׃ ס</span></p>
 </td>
 <td width="50%">
 <p>1 wayyiśśā’ y<sup>a</sup>‘ăqōḇ ‘ênāyw wayyarə’ wəhinnēh ‘ēśāw bā’ wə‘immwō ’arəb<sup>a</sup>‘ mē’wōṯ ’îš wayy<sup>a</sup>ḥaṣ ’eṯ-hayəlāḏîm ‘al-lē’â wə‘al-rāḥēl wə‘al šətê haššəfāḥwōṯ: </p>
 <p>2 wayyāśem ’eṯ-haššəfāḥwōṯ wə’eṯ-yaləḏêhen ri’šōnâ wə’eṯ-lē’â wîlāḏeyhā ’<sup>a</sup>ḥărōnîm wə’eṯ-rāḥēl wə’eṯ-ywōsēf ’<sup>a</sup>ḥărōnîm: </p>
 <p>3 wəhû’ ‘āḇar lifənêhem wayyišət<sup>a</sup>ḥû ’arəṣâ šeḇ<sup>a</sup>‘ pə‘āmîm ‘aḏ-gišətwō ‘aḏ-’āḥîw: </p>
 <p>4 wayyārāṣ ‘ēśāw liqərā’ṯwō wayəḥabəqēhû wayyipōl ‘al-ṣaûā’rāw<font color="red"><sup>q</sup></font> waׅyyiׅššāׅqēׅhׅûׅ<font color="red"><sup>4</sup></font> wayyiḇəkû: </p>
 <p>5 wayyiśśā’ ’eṯ-‘ênāyw wayyarə’ ’eṯ-hannāšîm wə’eṯ-hayəlāḏîm wayyō’mer mî-’ēlleh llāḵə wayyō’mar hayəlāḏîm ’ăšer-ḥānan ’ĕlōhîm ’eṯ-‘aḇədeḵā: </p>
 <p>6 watigašənā haššəfāḥwōṯ hēnnâ wəyaləḏêhen watišət<sup>a</sup>ḥăweynā: </p>
 <p>7 watigaš gam-lē’â wîlāḏeyhā wayyišət<sup>a</sup>ḥăwû wə’<sup>a</sup>ḥar nigaš ywōsēf wərāḥēl wayyišət<sup>a</sup>ḥăwû: </p>
 <p>8 wayyō’mer mî ləḵā kāl-hamm<sup>a</sup>ḥăneh hazzeh ’ăšer pāḡāšətî wayyō’mer liməṣō’-ḥēn bə‘ênê ’ăḏōnî: </p>
 <p>9 wayyō’mer ‘ēśāw yeš-lî rāḇ ’āḥî yəhî ləḵā ’ăšer-lāḵə: </p>
 <p>10 wayyō’mer y<sup>a</sup>‘ăqōḇ ’al-nā’ ’im-nā’ māṣā’ṯî ḥēn bə‘êneyḵā wəlāq<sup>a</sup>ḥətā minəḥāṯî mîyāḏî kî ‘al-kēn rā’îṯî fāneyḵā kirə’ōṯ pənê ’ĕlōhîm watirəṣēnî: </p>
 <p>11 q<sup>a</sup>ḥ-nā’ ’eṯ-birəḵāṯî ’ăšer huḇā’ṯ lāḵə kî-ḥannanî ’ĕlōhîm wəḵî yeš-lî-ḵōl wayyifəṣar-bwō wayyiqqāḥ: </p>
 <p>12 wayyō’mer nisə‘â wənēlēḵâ wə’ēləḵâ ləneḡədeḵā: </p>
 <p>13 wayyō’mer ’ēlāyw ’ăḏōnî yōḏē‘a kî-hayəlāḏîm rakîm wəhaṣṣō’n wəhabāqār ‘ālwōṯ ‘ālāy ûḏəfāqûm ywōm ’eḥāḏ wāmēṯû kāl-haṣṣō’n: </p>
 <p>14 y<sup>a</sup>‘ăḇār-nā’ ’ăḏōnî lifənê ‘aḇədwō wa’ănî ’eṯənâălâ<font color="red"><sup>3</sup></font> lə’iṭṭî ləreḡel hamməlā’ḵâ ’ăšer-ləfānay ûləreḡel hayəlāḏîm ‘aḏ ’ăšer-’āḇō’ ’el-’ăḏōnî śē‘îrâ: </p>
 <p>15 wayyō’mer ‘ēśāw ’aṣṣîḡâ-nnā’ ‘imməḵā min-hā‘ām ’ăšer ’itî wayyō’mer lāmmâ zzeh ’eməṣā’-ḥēn bə‘ênê ’ăḏōnî: </p>
 <p>16 wayyāšāḇ bayywōm hahû’ ‘ēśāw ləḏarəkwō śē‘îrâ: </p>
 <p>17 wəy<sup>a</sup>‘ăqōḇ nās<sup>a</sup>‘ sukōṯâ wayyiḇen lwō bāyiṯ ûləmiqənēhû ‘āśâ sukōṯ ‘al-kēn qārā’ šēm-hammāqwōm sukwōṯ: s</p>
 <p>18 wayyāḇō’ y<sup>a</sup>‘ăqōḇ šālēm ‘îr šəḵem ’ăšer bə’ereṣ kən<sup>a</sup>‘an bəḇō’wō mipadan ’ărām wayyiḥan ’eṯ-pənê hā‘îr: </p>
 <p>19 wayyiqen ’eṯ-ḥeləqaṯ haśśāḏeh ’ăšer nāṭâ-šām ’âŏlwō mîyaḏ bənê-ḥămwōr ’ăḇî šəḵem bəmē’â qəśîṭâ: </p>
 <p>20 wayyaṣṣeḇ-šām mizəbēḥa wayyiqərā’-lwō ’ēl ’ĕlōhê yiśərā’ēl: s</p>
 </td>
 </tr></table>
 <p></p><hr>
 <center>
 <a href="gen034.htm">Next: Genesis (Bereshit) Chapter 34</a></center>
 </body>