<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa033.htm">Polyglot</a> 
 <a href="../kjv/psa033.htm">KJV</a> 
 <a href="../sep/psa033.htm">Sep</a> 
 <a href="../vul/psa033.htm">Vul</a> 
 
 <br>
 <br><a href="psa.htm">Psalms (Tehilim) Index</a><br>
  
 <a href="psa032.htm">Previous</a> 
 <a href="psa034.htm">Next</a> 
 </center>
 <hr>
 
 <h3 align="CENTER">Tanach (Hebrew): Psalms (Tehilim) Chapter 33</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏רַנְּנ֣וּ צַ֭דִּיקִים בַּֽיהוָ֑ה לַ֝יְשָׁרִ֗ים נָאוָ֥ה תְהִלָּֽה׃ </span></p>
 <p align="RIGHT"><span lang="he">‎<a name="002">2</a> ‏הוֹד֣וּ לַיהוָ֣ה בְּכִנּ֑וֹר בְּנֵ֥בֶל עָ֝שׂ֗וֹר זַמְּרוּ־לֽוֹ׃ </span></p>
 <p align="RIGHT"><span lang="he">‎<a name="003">3</a> ‏שִֽׁירוּ־ל֖וֹ שִׁ֣יר חָדָ֑שׁ הֵיטִ֥יבוּ נַ֝גֵּ֗ן בִּתְרוּעָֽה׃ </span></p>
 <p align="RIGHT"><span lang="he">‎<a name="004">4</a> ‏כִּֽי־יָשָׁ֥ר דְּבַר־יְהוָ֑ה וְכָל־מַ֝עֲשֵׂ֗הוּ בֶּאֱמוּנָֽה׃ </span></p>
 <p align="RIGHT"><span lang="he">‎<a name="005">5</a> ‏אֹ֭הֵב צְדָקָ֣ה וּמִשְׁפָּ֑ט חֶ֥סֶד יְ֝הוָ֗ה מָלְאָ֥ה הָאָֽרֶץ׃ </span></p>
 <p align="RIGHT"><span lang="he">‎<a name="006">6</a> ‏בִּדְבַ֣ר יְ֭הוָה שָׁמַ֣יִם נַעֲשׂ֑וּ וּבְר֥וּחַ פִּ֝֗יו כָּל־צְבָאָֽם׃ </span></p>
 <p align="RIGHT"><span lang="he">‎<a name="007">7</a> ‏כֹּנֵ֣ס כַּ֭נֵּד מֵ֣י הַיָּ֑ם נֹתֵ֖ן בְּאֹצָר֣וֹת תְּהוֹמֽוֹת׃ </span></p>
 <p align="RIGHT"><span lang="he">‎<a name="008">8</a> ‏יִֽירְא֣וּ מֵ֭יְהוָה כָּל־הָאָ֑רֶץ מִמֶּ֥נּוּ יָ֝ג֗וּרוּ כָּל־יֹשְׁבֵ֥י תֵבֵֽל׃ </span></p>
 <p align="RIGHT"><span lang="he">‎<a name="009">9</a> ‏כִּ֤י ה֣וּא אָמַ֣ר וַיֶּ֑הִי הֽוּא־צִ֝וָּ֗ה וַֽיַּעֲמֹֽד׃ </span></p>
 <p align="RIGHT"><span lang="he">‎<a name="010">10</a> ‏יְֽהוָ֗ה הֵפִ֥יר עֲצַת־גּוֹיִ֑ם הֵ֝נִ֗יא מַחְשְׁב֥וֹת עַמִּֽים׃ </span></p>
 <p align="RIGHT"><span lang="he">‎<a name="011">11</a> ‏עֲצַ֣ת יְ֭הוָה לְעוֹלָ֣ם תַּעֲמֹ֑ד מַחְשְׁב֥וֹת לִ֝בּ֗וֹ לְדֹ֣ר וָדֹֽר׃ </span></p>
 <p align="RIGHT"><span lang="he">‎<a name="012">12</a> ‏אַשְׁרֵ֣י הַ֭גּוֹי אֲשֶׁר־יְהוָ֣ה אֱלֹהָ֑יו הָעָ֓ם׀ בָּחַ֖ר לְנַחֲלָ֣ה לֽוֹ׃ </span></p>
 <p align="RIGHT"><span lang="he">‎<a name="013">13</a> ‏מִ֭שָּׁמַיִם הִבִּ֣יט יְהוָ֑ה רָ֝אָ֗ה אֶֽת־כָּל־בְּנֵ֥י הָאָדָֽם׃ </span></p>
 <p align="RIGHT"><span lang="he">‎<a name="014">14</a> ‏מִֽמְּכוֹן־שִׁבְתּ֥וֹ הִשְׁגִּ֑יחַ אֶ֖ל כָּל־יֹשְׁבֵ֣י הָאָֽרֶץ׃ </span></p>
 <p align="RIGHT"><span lang="he">‎<a name="015">15</a> ‏הַיֹּצֵ֣ר יַ֣חַד לִבָּ֑ם הַ֝מֵּבִ֗ין אֶל־כָּל־מַעֲשֵׂיהֶֽם׃ </span></p>
 <p align="RIGHT"><span lang="he">‎<a name="016">16</a> ‏אֵֽין־הַ֭מֶּלֶךְ נוֹשָׁ֣ע בְּרָב־חָ֑יִל גִּ֝בּ֗וֹר לֹֽא־יִנָּצֵ֥ל בְּרָב־כֹּֽחַ׃ </span></p>
 <p align="RIGHT"><span lang="he">‎<a name="017">17</a> ‏שֶׁ֣קֶר הַ֭סּוּס לִתְשׁוּעָ֑ה וּבְרֹ֥ב חֵ֝יל֗וֹ לֹ֣א יְמַלֵּֽט׃ </span></p>
 <p align="RIGHT"><span lang="he">‎<a name="018">18</a> ‏הִנֵּ֤ה עֵ֣ין יְ֭הוָה אֶל־יְרֵאָ֑יו לַֽמְיַחֲלִ֥ים לְחַסְדּֽוֹ׃ </span></p>
 <p align="RIGHT"><span lang="he">‎<a name="019">19</a> ‏לְהַצִּ֣יל מִמָּ֣וֶת נַפְשָׁ֑ם וּ֝לְחַיּוֹתָ֗ם בָּרָעָֽב׃ </span></p>
 <p align="RIGHT"><span lang="he">‎<a name="020">20</a> ‏נַ֭פְשֵׁנוּ חִכְּתָ֣ה לַֽיהוָ֑ה עֶזְרֵ֖נוּ וּמָגִנֵּ֣נוּ הֽוּא׃ </span></p>
 <p align="RIGHT"><span lang="he">‎<a name="021">21</a> ‏כִּי־ב֭וֹ יִשְׂמַ֣ח לִבֵּ֑נוּ כִּ֤י בְשֵׁ֖ם קָדְשׁ֣וֹ בָטָֽחְנוּ׃ </span></p>
 <p align="RIGHT"><span lang="he">‎<a name="022">22</a> ‏יְהִֽי־חַסְדְּךָ֣ יְהוָ֣ה עָלֵ֑ינוּ כַּ֝אֲשֶׁ֗ר יִחַ֥לְנוּ לָֽךְ׃ </span></p>
 </td>
 <td width="50%">
 <p>1 rannənû ṣadîqîm bayhwâ layəšārîm nā’wâ ṯəhillâ: </p>
 <p>2 hwōḏû layhwâ bəḵinnwōr bənēḇel ‘āśwōr zammərû-lwō: </p>
 <p>3 šîrû-lwō šîr ḥāḏāš hêṭîḇû nagēn biṯərû‘â: </p>
 <p>4 kî-yāšār dəḇar-yəhwâ wəḵāl-m<sup>a</sup>‘ăśēhû be’ĕmûnâ: </p>
 <p>5 ’ōhēḇ ṣəḏāqâ ûmišəpāṭ ḥeseḏ yəhwâ mālə’â hā’āreṣ: </p>
 <p>6 biḏəḇar yəhwâ šāmayim n<sup>a</sup>‘ăśû ûḇərûḥa pîw kāl-ṣəḇā’ām: </p>
 <p>7 kōnēs kannēḏ mê hayyām nōṯēn bə’ōṣārwōṯ təhwōmwōṯ: </p>
 <p>8 yîrə’û mêəhwâ kāl-hā’āreṣ mimmennû yāḡûrû kāl-yōšəḇê ṯēḇēl: </p>
 <p>9 kî hû’ ’āmar wayyehî hû’-ṣiûâ wayy<sup>a</sup>‘ămōḏ: </p>
 <p>10 yəhwâ hēfîr ‘ăṣaṯ-gwōyim hēnî’ m<sup>a</sup>ḥəšəḇwōṯ ‘ammîm: </p>
 <p>11 ‘ăṣaṯ yəhwâ lə‘wōlām t<sup>a</sup>‘ămōḏ m<sup>a</sup>ḥəšəḇwōṯ libwō ləḏōr wāḏōr: </p>
 <p>12 ’ašərê hagwōy ’ăšer-yəhwâ ’ĕlōhāyw hā‘ām| bāḥar lən<sup>a</sup>ḥălâ lwō: </p>
 <p>13 miššāmayim hibîṭ yəhwâ rā’â ’eṯ-kāl-bənê hā’āḏām: </p>
 <p>14 mimməḵwōn-šiḇətwō hišəgîḥa ’el kāl-yōšəḇê hā’āreṣ: </p>
 <p>15 hayyōṣēr y<sup>a</sup>ḥaḏ libām hammēḇîn ’el-kāl-m<sup>a</sup>‘ăśêhem: </p>
 <p>16 ’ên-hammeleḵə nwōšā‘ bərāḇ-ḥāyil gibwōr lō’-yinnāṣēl bərāḇ-kōḥa: </p>
 <p>17 šeqer hassûs liṯəšû‘â ûḇərōḇ ḥêlwō lō’ yəmallēṭ: </p>
 <p>18 hinnēh ‘ên yəhwâ ’el-yərē’āyw laməy<sup>a</sup>ḥălîm ləḥasədwō: </p>
 <p>19 ləhaṣṣîl mimmāweṯ nafəšām ûləḥayywōṯām bārā‘āḇ: </p>
 <p>20 nafəšēnû ḥikəṯâ layhwâ ‘ezərēnû ûmāḡinnēnû hû’: </p>
 <p>21 kî-ḇwō yiśəm<sup>a</sup>ḥ libēnû kî ḇəšēm qāḏəšwō ḇāṭāḥənû: </p>
 <p>22 yəhî-ḥasədəḵā yəhwâ ‘ālênû ka’ăšer yiḥalənû lāḵə: </p>
 </td>
 </tr></table>
 <p></p><hr>
 <center>
 <a href="psa034.htm">Next: Psalms (Tehilim) Chapter 34</a></center>
 </body>