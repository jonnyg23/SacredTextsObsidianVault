<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ecc001.htm">Polyglot</a> 
 <a href="../kjv/ecc001.htm">KJV</a> 
 <a href="../sep/ecc001.htm">Sep</a> 
 <a href="../vul/ecc001.htm">Vul</a> 
 
 <br>
 <br><a href="ecc.htm">Ecclesiastes (Qohelet) Index</a><br>
  
 <a href="lam005.htm">Previous</a> 
 <a href="ecc002.htm">Next</a> 
 </center>
 <hr>
 
 <h3 align="CENTER">Tanach (Hebrew): Ecclesiastes (Qohelet) Chapter 1</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏דִּבְרֵי֙ קֹהֶ֣לֶת בֶּן־דָּוִ֔ד מֶ֖לֶךְ בִּירוּשָׁלִָֽם׃ </span></p>
 <p align="RIGHT"><span lang="he">‎<a name="002">2</a> ‏הֲבֵ֤ל הֲבָלִים֙ אָמַ֣ר קֹהֶ֔לֶת הֲבֵ֥ל הֲבָלִ֖ים הַכֹּ֥ל הָֽבֶל׃ </span></p>
 <p align="RIGHT"><span lang="he">‎<a name="003">3</a> ‏מַה־יִּתְר֖וֹן לָֽאָדָ֑ם בְּכָל־עֲמָל֔וֹ שֶֽׁיַּעֲמֹ֖ל תַּ֥חַת הַשָּֽׁמֶשׁ׃ </span></p>
 <p align="RIGHT"><span lang="he">‎<a name="004">4</a> ‏דּ֤וֹר הֹלֵךְ֙ וְד֣וֹר בָּ֔א וְהָאָ֖רֶץ לְעוֹלָ֥ם עֹמָֽדֶת׃ </span></p>
 <p align="RIGHT"><span lang="he">‎<a name="005">5</a> ‏וְזָרַ֥ח הַשֶּׁ֖מֶשׁ וּבָ֣א הַשָּׁ֑מֶשׁ וְאֶ֨ל־מְקוֹמ֔וֹ שׁוֹאֵ֛ף זוֹרֵ֥חַֽ ה֖וּא שָֽׁם׃ </span></p>
 <p align="RIGHT"><span lang="he">‎<a name="006">6</a> ‏הוֹלֵךְ֙ אֶל־דָּר֔וֹם וְסוֹבֵ֖ב אֶל־צָפ֑וֹן סוֹבֵ֤ב׀ סֹבֵב֙ הוֹלֵ֣ךְ הָר֔וּחַ וְעַל־סְבִיבֹתָ֖יו שָׁ֥ב הָרֽוּחַ׃ </span></p>
 <p align="RIGHT"><span lang="he">‎<a name="007">7</a> ‏כָּל־הַנְּחָלִים֙ הֹלְכִ֣ים אֶל־הַיָּ֔ם וְהַיָּ֖ם אֵינֶ֣נּוּ מָלֵ֑א אֶל־מְק֗וֹם שֶׁ֤הַנְּחָלִים֙ הֹֽלְכִ֔ים שָׁ֛ם הֵ֥ם שָׁבִ֖ים לָלָֽכֶת׃ </span></p>
 <p align="RIGHT"><span lang="he">‎<a name="008">8</a> ‏כָּל־הַדְּבָרִ֣ים יְגֵעִ֔ים לֹא־יוּכַ֥ל אִ֖ישׁ לְדַבֵּ֑ר לֹא־תִשְׂבַּ֥ע עַ֙יִן֙ לִרְא֔וֹת וְלֹא־תִמָּלֵ֥א אֹ֖זֶן מִשְּׁמֹֽעַ׃ </span></p>
 <p align="RIGHT"><span lang="he">‎<a name="009">9</a> ‏מַה־שֶּֽׁהָיָה֙ ה֣וּא שֶׁיִּהְיֶ֔ה וּמַה־שֶּׁנַּֽעֲשָׂ֔ה<font color="red"><sup>3</sup></font> ה֖וּא שֶׁיֵּעָשֶׂ֑ה וְאֵ֥ין כָּל־חָדָ֖שׁ תַּ֥חַת הַשָּֽׁמֶשׁ׃ </span></p>
 <p align="RIGHT"><span lang="he">‎<a name="010">10</a> ‏יֵ֥שׁ דָּבָ֛ר שֶׁיֹּאמַ֥ר רְאֵה־זֶ֖ה חָדָ֣שׁ ה֑וּא כְּבָר֙ הָיָ֣ה לְעֹֽלָמִ֔ים אֲשֶׁ֥ר הָיָ֖ה מִלְּפָנֵֽנוּ׃ </span></p>
 <p align="RIGHT"><span lang="he">‎<a name="011">11</a> ‏אֵ֥ין זִכְר֖וֹן לָרִאשֹׁנִ֑ים וְגַ֨ם לָאַחֲרֹנִ֜ים שֶׁיִּהְי֗וּ לֹֽא־יִהְיֶ֤ה לָהֶם֙ זִכָּר֔וֹן עִ֥ם שֶׁיִּהְי֖וּ לָאַחֲרֹנָֽה׃ פ</span></p>
 <p align="RIGHT"><span lang="he">‎<a name="012">12</a> ‏אֲנִ֣י קֹהֶ֗לֶת הָיִ֥יתִי מֶ֛לֶךְ עַל־יִשְׂרָאֵ֖ל בִּירוּשָׁלִָֽם׃ </span></p>
 <p align="RIGHT"><span lang="he">‎<a name="013">13</a> ‏וְנָתַ֣תִּי אֶת־לִבִּ֗י לִדְר֤וֹשׁ וְלָתוּר֙ בַּֽחָכְמָ֔ה עַ֛ל כָּל־אֲשֶׁ֥ר נַעֲשָׂ֖ה תַּ֣חַת הַשָּׁמָ֑יִם ה֣וּא׀ עִנְיַ֣ן רָ֗ע נָתַ֧ן אֱלֹהִ֛ים לִבְנֵ֥י הָאָדָ֖ם לַעֲנ֥וֹת בּֽוֹ׃ </span></p>
 <p align="RIGHT"><span lang="he">‎<a name="014">14</a> ‏רָאִ֙יתִי֙ אֶת־כָּל־הַֽמַּעֲשִׂ֔ים שֶֽׁנַּעֲשׂ֖וּ תַּ֣חַת הַשָּׁ֑מֶשׁ וְהִנֵּ֥ה הַכֹּ֛ל הֶ֖בֶל וּרְע֥וּת רֽוּחַ׃ </span></p>
 <p align="RIGHT"><span lang="he">‎<a name="015">15</a> ‏מְעֻוָּ֖ת לֹא־יוּכַ֣ל לִתְקֹ֑ן וְחֶסְר֖וֹן לֹא־יוּכַ֥ל לְהִמָּנֽוֹת׃ </span></p>
 <p align="RIGHT"><span lang="he">‎<a name="016">16</a> ‏דִּבַּ֨רְתִּי אֲנִ֤י עִם־לִבִּי֙ לֵאמֹ֔ר אֲנִ֗י הִנֵּ֨ה הִגְדַּ֤לְתִּי וְהוֹסַ֙פְתִּי֙ חָכְמָ֔ה עַ֛ל כָּל־אֲשֶׁר־הָיָ֥ה לְפָנַ֖י עַל־יְרוּשָׁלִָ֑ם וְלִבִּ֛י רָאָ֥ה הַרְבֵּ֖ה חָכְמָ֥ה וָדָֽעַת׃ </span></p>
 <p align="RIGHT"><span lang="he">‎<a name="017">17</a> ‏וָאֶתְּנָ֤ה לִבִּי֙ לָדַ֣עַת חָכְמָ֔ה וְדַ֥עַת הוֹלֵל֖וֹת וְשִׂכְל֑וּת יָדַ֕עְתִּי שֶׁגַּם־זֶ֥ה ה֖וּא רַעְי֥וֹן רֽוּחַ׃ </span></p>
 <p align="RIGHT"><span lang="he">‎<a name="018">18</a> ‏כִּ֛י בְּרֹ֥ב חָכְמָ֖ה רָב־כָּ֑עַס וְיוֹסִ֥יף דַּ֖עַת יוֹסִ֥יף מַכְאֽוֹב׃ </span></p>
 </td>
 <td width="50%">
 <p>1 diḇərê qōheleṯ ben-dāwiḏ meleḵə bîrûšālāim: </p>
 <p>2 hăḇēl hăḇālîm ’āmar qōheleṯ hăḇēl hăḇālîm hakōl hāḇel: </p>
 <p>3 mah-yyiṯərwōn lā’āḏām bəḵāl-‘ămālwō šeyy<sup>a</sup>‘ămōl t<sup>a</sup>ḥaṯ haššāmeš: </p>
 <p>4 dwōr hōlēḵə wəḏwōr bā’ wəhā’āreṣ lə‘wōlām ‘ōmāḏeṯ: </p>
 <p>5 wəzār<sup>a</sup>ḥ haššemeš ûḇā’ haššāmeš wə’el-məqwōmwō šwō’ēf zwōrēḥa hû’ šām: </p>
 <p>6 hwōlēḵə ’el-dārwōm wəswōḇēḇ ’el-ṣāfwōn swōḇēḇ| sōḇēḇ hwōlēḵə hārûḥa wə‘al-səḇîḇōṯāyw šāḇ hārûḥa: </p>
 <p>7 kāl-hannəḥālîm hōləḵîm ’el-hayyām wəhayyām ’ênennû mālē’ ’el-məqwōm šehannəḥālîm hōləḵîm šām hēm šāḇîm lālāḵeṯ: </p>
 <p>8 kāl-hadəḇārîm yəḡē‘îm lō’-yûḵal ’îš ləḏabēr lō’-ṯiśəb<sup>a</sup>‘ ‘ayin lirə’wōṯ wəlō’-ṯimmālē’ ’ōzen miššəmō‘a: </p>
 <p>9 mah-ššehāyâ hû’ šeyyihəyeh ûmah-ššenn<sup>a</sup>‘ăśâ<font color="red"><sup>3</sup></font> hû’ šeyyē‘āśeh wə’ên kāl-ḥāḏāš t<sup>a</sup>ḥaṯ haššāmeš: </p>
 <p>10 yēš dāḇār šeyyō’mar rə’ēh-zeh ḥāḏāš hû’ kəḇār hāyâ lə‘ōlāmîm ’ăšer hāyâ milləfānēnû: </p>
 <p>11 ’ên ziḵərwōn lāri’šōnîm wəḡam lā’<sup>a</sup>ḥărōnîm šeyyihəyû lō’-yihəyeh lâem zikārwōn ‘im šeyyihəyû lā’<sup>a</sup>ḥărōnâ: f</p>
 <p>12 ’ănî qōheleṯ hāyîṯî meleḵə ‘al-yiśərā’ēl bîrûšālāim: </p>
 <p>13 wənāṯatî ’eṯ-libî liḏərwōš wəlāṯûr b<sup>a</sup>ḥāḵəmâ ‘al kāl-’ăšer n<sup>a</sup>‘ăśâ t<sup>a</sup>ḥaṯ haššāmāyim hû’| ‘inəyan rā‘ nāṯan ’ĕlōhîm liḇənê hā’āḏām l<sup>a</sup>‘ănwōṯ bwō: </p>
 <p>14 rā’îṯî ’eṯ-kāl-hamm<sup>a</sup>‘ăśîm šenn<sup>a</sup>‘ăśû t<sup>a</sup>ḥaṯ haššāmeš wəhinnēh hakōl heḇel ûrə‘ûṯ rûḥa: </p>
 <p>15 mə‘uûāṯ lō’-yûḵal liṯəqōn wəḥesərwōn lō’-yûḵal ləhimmānwōṯ: </p>
 <p>16 dibarətî ’ănî ‘im-libî lē’mōr ’ănî hinnēh hiḡədalətî wəhwōsafətî ḥāḵəmâ ‘al kāl-’ăšer-hāyâ ləfānay ‘al-yərûšālāim wəlibî rā’â harəbēh ḥāḵəmâ wāḏā‘aṯ: </p>
 <p>17 wā’etənâ libî lāḏ<sup>a</sup>‘aṯ ḥāḵəmâ wəḏ<sup>a</sup>‘aṯ hwōlēlwōṯ wəśiḵəlûṯ yāḏ<sup>a</sup>‘ətî šegam-zeh hû’ r<sup>a</sup>‘əywōn rûḥa: </p>
 <p>18 kî bərōḇ ḥāḵəmâ rāḇ-kā‘as wəywōsîf d<sup>a</sup>‘aṯ ywōsîf maḵə’wōḇ: </p>
 </td>
 </tr></table>
 <p></p><hr>
 <center>
 <a href="ecc002.htm">Next: Ecclesiastes (Qohelet) Chapter 2</a></center>
 </body>