<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer014.htm">Polyglot</a> 
 <a href="../kjv/jer014.htm">KJV</a> 
 <a href="../sep/jer014.htm">Sep</a> 
 <a href="../vul/jer014.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer013.htm">Previous</a> 
 <a href="jer015.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 14</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏אֲשֶׁ֨ר הָיָ֤ה דְבַר־יְהוָה֙ אֶֽל־יִרְמְיָ֔הוּ עַל־דִּבְרֵ֖י הַבַּצָּרֽוֹת׃ </span></p>
 <p align="RIGHT"><span lang="he">‎<a name="002">2</a> ‏אָבְלָ֣ה יְהוּדָ֔ה וּשְׁעָרֶ֥יהָ אֻמְלְל֖וּ קָדְר֣וּ לָאָ֑רֶץ וְצִוְחַ֥ת יְרוּשָׁלִַ֖ם עָלָֽתָה׃ </span></p>
 <p align="RIGHT"><span lang="he">‎<a name="003">3</a> ‏וְאַדִּ֣רֵיהֶ֔ם שָׁלְח֥וּ <font color="brown">צעוריהם</font> <font color="blue">צְעִירֵיהֶ֖ם</font> לַמָּ֑יִם בָּ֣אוּ עַל־גֵּבִ֞ים לֹא־מָ֣צְאוּ מַ֗יִם שָׁ֤בוּ כְלֵיהֶם֙ רֵיקָ֔ם בֹּ֥שׁוּ וְהָכְלְמ֖וּ וְחָפ֥וּ רֹאשָֽׁם׃ </span></p>
 <p align="RIGHT"><span lang="he">‎<a name="004">4</a> ‏בַּעֲב֤וּר הָאֲדָמָה֙ חַ֔תָּה כִּ֛י לֹא־הָיָ֥ה גֶ֖שֶׁם בָּאָ֑רֶץ בֹּ֥שׁוּ אִכָּרִ֖ים חָפ֥וּ רֹאשָֽׁם׃ </span></p>
 <p align="RIGHT"><span lang="he">‎<a name="005">5</a> ‏כִּ֤י גַם־אַיֶּ֙לֶת֙ בַּשָּׂדֶ֔ה יָלְדָ֖ה וְעָז֑וֹב כִּ֥י לֹֽא־הָיָ֖ה דֶּֽשֶׁא׃ </span></p>
 <p align="RIGHT"><span lang="he">‎<a name="006">6</a> ‏וּפְרָאִים֙ עָמְד֣וּ עַל־שְׁפָיִ֔ם שָׁאֲפ֥וּ ר֖וּחַ כַּתַּנִּ֑ים כָּל֥וּ עֵינֵיהֶ֖ם כִּי־אֵ֥ין עֵֽשֶׂב׃ </span></p>
 <p align="RIGHT"><span lang="he">‎<a name="007">7</a> ‏אִם־עֲוֹנֵ֙ינוּ֙ עָ֣נוּ בָ֔נוּ יְהוָ֕ה עֲשֵׂ֖ה לְמַ֣עַן שְׁמֶ֑ךָ כִּֽי־רַבּ֥וּ מְשׁוּבֹתֵ֖ינוּ לְךָ֥ חָטָֽאנוּ׃ </span></p>
 <p align="RIGHT"><span lang="he">‎<a name="008">8</a> ‏מִקְוֵה֙ יִשְׂרָאֵ֔ל מֽוֹשִׁיע֖וֹ בְּעֵ֣ת צָרָ֑ה לָ֤מָּה תִֽהְיֶה֙ כְּגֵ֣ר בָּאָ֔רֶץ וּכְאֹרֵ֖חַ נָטָ֥ה לָלֽוּן׃ </span></p>
 <p align="RIGHT"><span lang="he">‎<a name="009">9</a> ‏לָ֤מָּה תִֽהְיֶה֙ כְּאִ֣ישׁ נִדְהָ֔ם כְּגִבּ֖וֹר לֹא־יוּכַ֣ל לְהוֹשִׁ֑יעַ וְאַתָּ֧ה בְקִרְבֵּ֣נוּ יְהוָ֗ה וְשִׁמְךָ֛ עָלֵ֥ינוּ נִקְרָ֖א אַל־תַּנִּחֵֽנוּ׃ ס</span></p>
 <p align="RIGHT"><span lang="he">‎<a name="010">10</a> ‏כֹּֽה־אָמַ֨ר יְהוָ֜ה לָעָ֣ם הַזֶּ֗ה כֵּ֤ן אָֽהֲבוּ֙ לָנ֔וּעַ רַגְלֵיהֶ֖ם לֹ֣א חָשָׂ֑כוּ וַיהוָה֙ לֹ֣א רָצָ֔ם עַתָּה֙ יִזְכֹּ֣ר עֲוֹנָ֔ם וְיִפְקֹ֖ד חַטֹּאתָֽם׃ ס</span></p>
 <p align="RIGHT"><span lang="he">‎<a name="011">11</a> ‏וַיֹּ֥אמֶר יְהוָ֖ה אֵלָ֑י אַל־תִּתְפַּלֵּ֛ל בְּעַד־הָעָ֥ם הַזֶּ֖ה לְטוֹבָֽה׃ </span></p>
 <p align="RIGHT"><span lang="he">‎<a name="012">12</a> ‏כִּ֣י יָצֻ֗מוּ אֵינֶ֤נִּי שֹׁמֵ֙עַ֙ אֶל־רִנָּתָ֔ם וְכִ֧י יַעֲל֛וּ עֹלָ֥ה וּמִנְחָ֖ה אֵינֶ֣נִּי רֹצָ֑ם כִּ֗י בַּחֶ֙רֶב֙ וּבָרָעָ֣ב וּבַדֶּ֔בֶר אָנֹכִ֖י מְכַלֶּ֥ה אוֹתָֽם׃ ס</span></p>
 <p align="RIGHT"><span lang="he">‎<a name="013">13</a> ‏וָאֹמַ֞ר אֲהָ֣הּ׀ אֲדֹנָ֣י יְהוִ֗ה הִנֵּ֨ה הַנְּבִאִ֜ים אֹמְרִ֤ים לָהֶם֙ לֹֽא־תִרְא֣וּ חֶ֔רֶב וְרָעָ֖ב לֹֽא־יִהְיֶ֣ה לָכֶ֑ם כִּֽי־שְׁל֤וֹם אֱמֶת֙ אֶתֵּ֣ן לָכֶ֔ם בַּמָּק֖וֹם הַזֶּֽה׃ ס</span></p>
 <p align="RIGHT"><span lang="he">‎<a name="014">14</a> ‏וַיֹּ֨אמֶר יְהוָ֜ה אֵלַ֗י שֶׁ֚קֶר הַנְּבִאִים֙ נִבְּאִ֣ים בִּשְׁמִ֔י לֹ֤א שְׁלַחְתִּים֙ וְלֹ֣א צִוִּיתִ֔ים וְלֹ֥א דִבַּ֖רְתִּי אֲלֵיהֶ֑ם חֲז֨וֹן שֶׁ֜קֶר וְקֶ֤סֶם <font color="brown">ואלול</font> <font color="blue">וֶֽאֱלִיל֙</font> <font color="brown">ותרמות</font> <font color="blue">וְתַרְמִ֣ית</font> לִבָּ֔ם הֵ֖מָּה מִֽתְנַבְּאִ֥ים לָכֶֽם׃ ס</span></p>
 <p align="RIGHT"><span lang="he">‎<a name="015">15</a> ‏לָכֵ֞ן כֹּֽה־אָמַ֣ר יְהוָ֗ה עַֽל־הַנְּבִאִ֞ים הַנִּבְּאִ֣ים בִּשְׁמִי֮ וַאֲנִ֣י לֹֽא־שְׁלַחְתִּים֒ וְהֵ֙מָּה֙ אֹֽמְרִ֔ים חֶ֣רֶב וְרָעָ֔ב לֹ֥א יִהְיֶ֖ה בָּאָ֣רֶץ הַזֹּ֑את בַּחֶ֤רֶב וּבָֽרָעָב֙ יִתַּ֔מּוּ הַנְּבִאִ֖ים הָהֵֽמָּה׃ </span></p>
 <p align="RIGHT"><span lang="he">‎<a name="016">16</a> ‏וְהָעָ֣ם אֲשֶׁר־הֵ֣מָּה נִבְּאִ֣ים לָהֶ֡ם יִֽהְי֣וּ מֻשְׁלָכִים֩ בְּחֻצ֨וֹת יְרוּשָׁלִַ֜ם מִפְּנֵ֣י׀ הָרָעָ֣ב וְהַחֶ֗רֶב וְאֵ֤ין מְקַבֵּר֙ לָהֵ֔מָּה הֵ֣מָּה נְשֵׁיהֶ֔ם וּבְנֵיהֶ֖ם וּבְנֹֽתֵיהֶ֑ם וְשָׁפַכְתִּ֥י עֲלֵיהֶ֖ם אֶת־רָעָתָֽם׃ </span></p>
 <p align="RIGHT"><span lang="he">‎<a name="017">17</a> ‏וְאָמַרְתָּ֤ אֲלֵיהֶם֙ אֶת־הַדָּבָ֣ר הַזֶּ֔ה תֵּרַ֨דְנָה עֵינַ֥י דִּמְעָ֛ה לַ֥יְלָה וְיוֹמָ֖ם וְאַל־תִּדְמֶ֑ינָה כִּי֩ שֶׁ֨בֶר גָּד֜וֹל נִשְׁבְּרָ֗ה בְּתוּלַת֙ בַּת־עַמִּ֔י מַכָּ֖ה נַחְלָ֥ה מְאֹֽד׃ </span></p>
 <p align="RIGHT"><span lang="he">‎<a name="018">18</a> ‏אִם־יָצָ֣אתִי הַשָּׂדֶ֗ה וְהִנֵּה֙ חַלְלֵי־חֶ֔רֶב וְאִם֙ בָּ֣אתִי הָעִ֔יר וְהִנֵּ֖ה תַּחֲלוּאֵ֣י רָעָ֑ב כִּֽי־גַם־נָבִ֧יא גַם־כֹּהֵ֛ן סָחֲר֥וּ אֶל־אֶ֖רֶץ וְלֹ֥א יָדָֽעוּ׃ ס</span></p>
 <p align="RIGHT"><span lang="he">‎<a name="019">19</a> ‏הֲמָאֹ֨ס מָאַ֜סְתָּ אֶת־יְהוּדָ֗ה אִם־בְּצִיּוֹן֙ גָּעֲלָ֣ה נַפְשֶׁ֔ךָ מַדּ֙וּעַ֙ הִכִּיתָ֔נוּ וְאֵ֥ין לָ֖נוּ מַרְפֵּ֑א קַוֵּ֤ה לְשָׁלוֹם֙ וְאֵ֣ין ט֔וֹב וּלְעֵ֥ת מַרְפֵּ֖א וְהִנֵּ֥ה בְעָתָֽה׃ </span></p>
 <p align="RIGHT"><span lang="he">‎<a name="020">20</a> ‏יָדַ֧עְנוּ יְהוָ֛ה רִשְׁעֵ֖נוּ עֲוֹ֣ן אֲבוֹתֵ֑ינוּ כִּ֥י חָטָ֖אנוּ לָֽךְ׃ </span></p>
 <p align="RIGHT"><span lang="he">‎<a name="021">21</a> ‏אַל־תִּנְאַץ֙ לְמַ֣עַן שִׁמְךָ֔ אַל־תְּנַבֵּ֖ל כִּסֵּ֣א כְבוֹדֶ֑ךָ זְכֹ֕ר אַל־תָּפֵ֥ר בְּרִֽיתְךָ֖ אִתָּֽנוּ׃ </span></p>
 <p align="RIGHT"><span lang="he">‎<a name="022">22</a> ‏הֲיֵ֨שׁ בְּהַבְלֵ֤י הַגּוֹיִם֙ מַגְשִׁמִ֔ים וְאִם־הַשָּׁמַ֖יִם יִתְּנ֣וּ רְבִבִ֑ים הֲלֹ֨א אַתָּה־ה֜וּא יְהוָ֤ה אֱלֹהֵ֙ינוּ֙ וּ֨נְקַוֶּה־לָּ֔ךְ כִּֽי־אַתָּ֥ה עָשִׂ֖יתָ אֶת־כָּל־אֵֽלֶּה׃ פ</span></p>
 </td>
 <td width="50%">
 <p>1 ’ăšer hāyâ ḏəḇar-yəhwâ ’el-yirəməyâû ‘al-diḇərê habaṣṣārwōṯ: </p>
 <p>2 ’āḇəlâ yəhûḏâ ûšə‘āreyhā ’umələlû qāḏərû lā’āreṣ wəṣiwəḥaṯ yərûšālaim ‘ālāṯâ: </p>
 <p>3 wə’adirêhem šāləḥû <font color="brown">ṣə‘wōrêhem</font> <font color="blue">ṣə‘îrêhem</font> lammāyim bā’û ‘al-gēḇîm lō’-māṣə’û mayim šāḇû ḵəlêhem rêqām bōšû wəhāḵələmû wəḥāfû rō’šām: </p>
 <p>4 b<sup>a</sup>‘ăḇûr hā’ăḏāmâ ḥatâ kî lō’-hāyâ ḡešem bā’āreṣ bōšû ’ikārîm ḥāfû rō’šām: </p>
 <p>5 kî ḡam-’ayyeleṯ baśśāḏeh yāləḏâ wə‘āzwōḇ kî lō’-hāyâ deše’: </p>
 <p>6 ûfərā’îm ‘āməḏû ‘al-šəfāyim šā’ăfû rûḥa katannîm kālû ‘ênêhem kî-’ên ‘ēśeḇ: </p>
 <p>7 ’im-‘ăwōnênû ‘ānû ḇānû yəhwâ ‘ăśēh ləm<sup>a</sup>‘an šəmeḵā kî-rabû məšûḇōṯênû ləḵā ḥāṭā’nû: </p>
 <p>8 miqəwēh yiśərā’ēl mwōšî‘wō bə‘ēṯ ṣārâ lāmmâ ṯihəyeh kəḡēr bā’āreṣ ûḵə’ōrēḥa nāṭâ lālûn: </p>
 <p>9 lāmmâ ṯihəyeh kə’îš niḏəhām kəḡibwōr lō’-yûḵal ləhwōšî‘a wə’atâ ḇəqirəbēnû yəhwâ wəšiməḵā ‘ālênû niqərā’ ’al-tanniḥēnû: s</p>
 <p>10 kōh-’āmar yəhwâ lā‘ām hazzeh kēn ’âăḇû lānû‘a raḡəlêhem lō’ ḥāśāḵû wayhwâ lō’ rāṣām ‘atâ yizəkōr ‘ăwōnām wəyifəqōḏ ḥaṭṭō’ṯām: s</p>
 <p>11 wayyō’mer yəhwâ ’ēlāy ’al-tiṯəpallēl bə‘aḏ-hā‘ām hazzeh ləṭwōḇâ: </p>
 <p>12 kî yāṣumû ’ênennî šōmē‘a ’el-rinnāṯām wəḵî y<sup>a</sup>‘ălû ‘ōlâ ûminəḥâ ’ênennî rōṣām kî b<sup>a</sup>ḥereḇ ûḇārā‘āḇ ûḇadeḇer ’ānōḵî məḵalleh ’wōṯām: s</p>
 <p>13 wā’ōmar ’ăhāh| ’ăḏōnāy yəhwih hinnēh hannəḇi’îm ’ōmərîm lâem lō’-ṯirə’û ḥereḇ wərā‘āḇ lō’-yihəyeh lāḵem kî-šəlwōm ’ĕmeṯ ’etēn lāḵem bammāqwōm hazzeh: s</p>
 <p>14 wayyō’mer yəhwâ ’ēlay šeqer hannəḇi’îm nibə’îm bišəmî lō’ šəl<sup>a</sup>ḥətîm wəlō’ ṣiûîṯîm wəlō’ ḏibarətî ’ălêhem ḥăzwōn šeqer wəqesem <font color="brown">we’ĕlûl</font> <font color="blue">we’ĕlîl</font> <font color="brown">wəṯarəmûṯ</font> <font color="blue">wəṯarəmîṯ</font> libām hēmmâ miṯənabə’îm lāḵem: s</p>
 <p>15 lāḵēn kōh-’āmar yəhwâ ‘al-hannəḇi’îm hannibə’îm bišəmî wa’ănî lō’-šəl<sup>a</sup>ḥətîm wəhēmmâ ’ōmərîm ḥereḇ wərā‘āḇ lō’ yihəyeh bā’āreṣ hazzō’ṯ b<sup>a</sup>ḥereḇ ûḇārā‘āḇ yitammû hannəḇi’îm hâēmmâ: </p>
 <p>16 wəhā‘ām ’ăšer-hēmmâ nibə’îm lâem yihəyû mušəlāḵîm bəḥuṣwōṯ yərûšālaim mipənê| hārā‘āḇ wəh<sup>a</sup>ḥereḇ wə’ên məqabēr lâēmmâ hēmmâ nəšêhem ûḇənêhem ûḇənōṯêhem wəšāfaḵətî ‘ălêhem ’eṯ-rā‘āṯām: </p>
 <p>17 wə’āmarətā ’ălêhem ’eṯ-hadāḇār hazzeh tēraḏənâ ‘ênay dimə‘â layəlâ wəywōmām wə’al-tiḏəmeynâ kî šeḇer gāḏwōl nišəbərâ bəṯûlaṯ baṯ-‘ammî makâ n<sup>a</sup>ḥəlâ mə’ōḏ: </p>
 <p>18 ’im-yāṣā’ṯî haśśāḏeh wəhinnēh ḥaləlê-ḥereḇ wə’im bā’ṯî hā‘îr wəhinnēh t<sup>a</sup>ḥălû’ê rā‘āḇ kî-ḡam-nāḇî’ ḡam-kōhēn sāḥărû ’el-’ereṣ wəlō’ yāḏā‘û: s</p>
 <p>19 hămā’ōs mā’asətā ’eṯ-yəhûḏâ ’im-bəṣîywōn gā‘ălâ nafəšeḵā madû‘a hikîṯānû wə’ên lānû marəpē’ qaûēh ləšālwōm wə’ên ṭwōḇ ûlə‘ēṯ marəpē’ wəhinnēh ḇə‘āṯâ: </p>
 <p>20 yāḏ<sup>a</sup>‘ənû yəhwâ rišə‘ēnû ‘ăwōn ’ăḇwōṯênû kî ḥāṭā’nû lāḵə: </p>
 <p>21 ’al-tinə’aṣ ləm<sup>a</sup>‘an šiməḵā ’al-tənabēl kissē’ ḵəḇwōḏeḵā zəḵōr ’al-tāfēr bərîṯəḵā ’itānû: </p>
 <p>22 hăyēš bəhaḇəlê hagwōyim maḡəšimîm wə’im-haššāmayim yitənû rəḇiḇîm hălō’ ’atâ-hû’ yəhwâ ’ĕlōhênû ûnəqaûeh-llāḵə kî-’atâ ‘āśîṯā ’eṯ-kāl-’ēlleh: f</p>
 </td>
 </tr></table>
 <p></p><hr>
 <center>
 <a href="jer015.htm">Next: Jeremiah (Yermiyah) Chapter 15</a></center>
 </body>