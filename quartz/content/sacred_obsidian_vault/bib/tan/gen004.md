<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen004.htm">Polyglot</a> 
 <a href="../kjv/gen004.htm">KJV</a> 
 <a href="../sep/gen004.htm">Sep</a> 
 <a href="../vul/gen004.htm">Vul</a> 
 
 <br>
 <br><a href="gen.htm">Genesis (Bereshit) Index</a><br>
  
 <a href="gen003.htm">Previous</a> 
 <a href="gen005.htm">Next</a> 
 </center>
 <hr>
 
 <h3 align="CENTER">Tanach (Hebrew): Genesis (Bereshit) Chapter 4</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וְהָ֣אָדָ֔ם יָדַ֖ע אֶת־חַוָּ֣ה אִשְׁתּ֑וֹ וַתַּ֙הַר֙ וַתֵּ֣לֶד אֶת־קַ֔יִן וַתֹּ֕אמֶר קָנִ֥יתִי אִ֖ישׁ אֶת־יְהוָֽה׃ </span></p>
 <p align="RIGHT"><span lang="he">‎<a name="002">2</a> ‏וַתֹּ֣סֶף לָלֶ֔דֶת אֶת־אָחִ֖יו אֶת־הָ֑בֶל וַֽיְהִי־הֶ֙בֶל֙ רֹ֣עֵה צֹ֔אן וְקַ֕יִן הָיָ֖ה עֹבֵ֥ד אֲדָמָֽה׃ </span></p>
 <p align="RIGHT"><span lang="he">‎<a name="003">3</a> ‏וַֽיְהִ֖י מִקֵּ֣ץ יָמִ֑ים וַיָּבֵ֨א קַ֜יִן מִפְּרִ֧י הָֽאֲדָמָ֛ה מִנְחָ֖ה לַֽיהוָֽה׃ </span></p>
 <p align="RIGHT"><span lang="he">‎<a name="004">4</a> ‏וְהֶ֨בֶל הֵבִ֥יא גַם־ה֛וּא מִבְּכֹר֥וֹת צֹאנ֖וֹ וּמֵֽחֶלְבֵהֶ֑ן וַיִּ֣שַׁע יְהוָ֔ה אֶל־הֶ֖בֶל וְאֶל־מִנְחָתֽוֹ׃ </span></p>
 <p align="RIGHT"><span lang="he">‎<a name="005">5</a> ‏וְאֶל־קַ֥יִן וְאֶל־מִנְחָת֖וֹ לֹ֣א שָׁעָ֑ה וַיִּ֤חַר לְקַ֙יִן֙ מְאֹ֔ד וַֽיִּפְּל֖וּ פָּנָֽיו׃ </span></p>
 <p align="RIGHT"><span lang="he">‎<a name="006">6</a> ‏וַיֹּ֥אמֶר יְהוָ֖ה אֶל־קָ֑יִן לָ֚מָּה חָ֣רָה לָ֔ךְ וְלָ֖מָּה נָפְל֥וּ פָנֶֽיךָ׃ </span></p>
 <p align="RIGHT"><span lang="he">‎<a name="007">7</a> ‏הֲל֤וֹא אִם־תֵּיטִיב֙ שְׂאֵ֔ת וְאִם֙ לֹ֣א תֵיטִ֔יב לַפֶּ֖תַח חַטָּ֣את רֹבֵ֑ץ וְאֵלֶ֙יךָ֙ תְּשׁ֣וּקָת֔וֹ וְאַתָּ֖ה תִּמְשָׁל־בּֽוֹ׃ </span></p>
 <p align="RIGHT"><span lang="he">‎<a name="008">8</a> ‏וַיֹּ֥אמֶר קַ֖יִן אֶל־הֶ֣בֶל אָחִ֑יו וַֽיְהִי֙ בִּהְיוֹתָ֣ם בַּשָּׂדֶ֔ה וַיָּ֥קָם קַ֛יִן אֶל־הֶ֥בֶל אָחִ֖יו וַיַּהַרְגֵֽהוּ׃ </span></p>
 <p align="RIGHT"><span lang="he">‎<a name="009">9</a> ‏וַיֹּ֤אמֶר יְהוָה֙ אֶל־קַ֔יִן אֵ֖י הֶ֣בֶל אָחִ֑יךָ וַיֹּ֙אמֶר֙ לֹ֣א יָדַ֔עְתִּי הֲשֹׁמֵ֥ר אָחִ֖י אָנֹֽכִי׃ </span></p>
 <p align="RIGHT"><span lang="he">‎<a name="010">10</a> ‏וַיֹּ֖אמֶר מֶ֣ה עָשִׂ֑יתָ ק֚וֹל דְּמֵ֣י אָחִ֔יךָ צֹעֲקִ֥ים אֵלַ֖י מִן־הָֽאֲדָמָֽה׃ </span></p>
 <p align="RIGHT"><span lang="he">‎<a name="011">11</a> ‏וְעַתָּ֖ה אָר֣וּר אָ֑תָּה מִן־הָֽאֲדָמָה֙ אֲשֶׁ֣ר פָּצְתָ֣ה אֶת־פִּ֔יהָ לָקַ֛חַת אֶת־דְּמֵ֥י אָחִ֖יךָ מִיָּדֶֽךָ׃ </span></p>
 <p align="RIGHT"><span lang="he">‎<a name="012">12</a> ‏כִּ֤י תַֽעֲבֹד֙ אֶת־הָ֣אֲדָמָ֔ה לֹֽא־תֹסֵ֥ף תֵּת־כֹּחָ֖הּ לָ֑ךְ נָ֥ע וָנָ֖ד תִּֽהְיֶ֥ה בָאָֽרֶץ׃ </span></p>
 <p align="RIGHT"><span lang="he">‎<a name="013">13</a> ‏וַיֹּ֥אמֶר קַ֖יִן אֶל־יְהוָ֑ה גָּד֥וֹל עֲוֹנִ֖י מִנְּשֹֽׂא׃ </span></p>
 <p align="RIGHT"><span lang="he">‎<a name="014">14</a> ‏הֵן֩ גֵּרַ֨שְׁתָּ אֹתִ֜י הַיּ֗וֹם מֵעַל֙ פְּנֵ֣י הָֽאֲדָמָ֔ה וּמִפָּנֶ֖יךָ אֶסָּתֵ֑ר וְהָיִ֜יתִי נָ֤ע וָנָד֙ בָּאָ֔רֶץ וְהָיָ֥ה כָל־מֹצְאִ֖י יַֽהַרְגֵֽנִי׃ </span></p>
 <p align="RIGHT"><span lang="he">‎<a name="015">15</a> ‏וַיֹּ֧אמֶר ל֣וֹ יְהוָ֗ה לָכֵן֙ כָּל־הֹרֵ֣ג קַ֔יִן שִׁבְעָתַ֖יִם יֻקָּ֑ם וַיָּ֨שֶׂם יְהוָ֤ה לְקַ֙יִן֙ א֔וֹת לְבִלְתִּ֥י הַכּוֹת־אֹת֖וֹ כָּל־מֹצְאֽוֹ׃ </span></p>
 <p align="RIGHT"><span lang="he">‎<a name="016">16</a> ‏וַיֵּ֥צֵא קַ֖יִן מִלִּפְנֵ֣י יְהוָ֑ה וַיֵּ֥שֶׁב בְּאֶֽרֶץ־נ֖וֹד קִדְמַת־עֵֽדֶן׃ </span></p>
 <p align="RIGHT"><span lang="he">‎<a name="017">17</a> ‏וַיֵּ֤דַע קַ֙יִן֙ אֶת־אִשְׁתּ֔וֹ וַתַּ֖הַר וַתֵּ֣לֶד אֶת־חֲנ֑וֹךְ וַֽיְהִי֙ בֹּ֣נֶה עִ֔יר וַיִּקְרָא֙ שֵׁ֣ם הָעִ֔יר כְּשֵׁ֖ם בְּנ֥וֹ חֲנֽוֹךְ׃ </span></p>
 <p align="RIGHT"><span lang="he">‎<a name="018">18</a> ‏וַיִּוָּלֵ֤ד לַֽחֲנוֹךְ֙ אֶת־עִירָ֔ד וְעִירָ֕ד יָלַ֖ד אֶת־מְחֽוּיָאֵ֑ל וּמְחִיּיָאֵ֗ל יָלַד֙ אֶת־מְת֣וּשָׁאֵ֔ל וּמְתוּשָׁאֵ֖ל יָלַ֥ד אֶת־לָֽמֶךְ׃ </span></p>
 <p align="RIGHT"><span lang="he">‎<a name="019">19</a> ‏וַיִּֽקַּֽח־ל֥וֹ לֶ֖מֶךְ שְׁתֵּ֣י נָשִׁ֑ים שֵׁ֤ם הָֽאַחַת֙ עָדָ֔ה וְשֵׁ֥ם הַשֵּׁנִ֖ית צִלָּֽה׃ </span></p>
 <p align="RIGHT"><span lang="he">‎<a name="020">20</a> ‏וַתֵּ֥לֶד עָדָ֖ה אֶת־יָבָ֑ל ה֣וּא הָיָ֔ה אֲבִ֕י יֹשֵׁ֥ב אֹ֖הֶל וּמִקְנֶֽה׃ </span></p>
 <p align="RIGHT"><span lang="he">‎<a name="021">21</a> ‏וְשֵׁ֥ם אָחִ֖יו יוּבָ֑ל ה֣וּא הָיָ֔ה אֲבִ֕י כָּל־תֹּפֵ֥שׂ כִּנּ֖וֹר וְעוּגָֽב׃ </span></p>
 <p align="RIGHT"><span lang="he">‎<a name="022">22</a> ‏וְצִלָּ֣ה גַם־הִ֗וא יָֽלְדָה֙ אֶת־תּ֣וּבַל קַ֔יִן לֹטֵ֕שׁ כָּל־חֹרֵ֥שׁ נְחֹ֖שֶׁת וּבַרְזֶ֑ל וַֽאֲח֥וֹת תּֽוּבַל־קַ֖יִן נַֽעֲמָֽה׃ </span></p>
 <p align="RIGHT"><span lang="he">‎<a name="023">23</a> ‏וַיֹּ֨אמֶר לֶ֜מֶךְ לְנָשָׁ֗יו עָדָ֤ה וְצִלָּה֙ שְׁמַ֣עַן קוֹלִ֔י נְשֵׁ֣י לֶ֔מֶךְ הַאְזֵ֖נָּה אִמְרָתִ֑י כִּ֣י אִ֤ישׁ הָרַ֙גְתִּי֙ לְפִצְעִ֔י וְיֶ֖לֶד לְחַבֻּרָתִֽי׃ </span></p>
 <p align="RIGHT"><span lang="he">‎<a name="024">24</a> ‏כִּ֥י שִׁבְעָתַ֖יִם יֻקַּם־קָ֑יִן וְלֶ֖מֶךְ שִׁבְעִ֥ים וְשִׁבְעָֽה׃ </span></p>
 <p align="RIGHT"><span lang="he">‎<a name="025">25</a> ‏וַיֵּ֨דַע אָדָ֥ם עוֹד֙ אֶת־אִשְׁתּ֔וֹ וַתֵּ֣לֶד בֵּ֔ן וַתִּקְרָ֥א אֶת־שְׁמ֖וֹ שֵׁ֑ת כִּ֣י שָֽׁת־לִ֤י אֱלֹהִים֙ זֶ֣רַע אַחֵ֔ר תַּ֣חַת הֶ֔בֶל כִּ֥י הֲרָג֖וֹ קָֽיִן׃ </span></p>
 <p align="RIGHT"><span lang="he">‎<a name="026">26</a> ‏וּלְשֵׁ֤ת גַּם־הוּא֙ יֻלַּד־בֵּ֔ן וַיִּקְרָ֥א אֶת־שְׁמ֖וֹ אֱנ֑וֹשׁ אָ֣ז הוּחַ֔ל לִקְרֹ֖א בְּשֵׁ֥ם יְהוָֽה׃ פ</span></p>
 </td>
 <td width="50%">
 <p>1 wəhā’āḏām yāḏ<sup>a</sup>‘ ’eṯ-ḥaûâ ’išətwō watahar watēleḏ ’eṯ-qayin watō’mer qānîṯî ’îš ’eṯ-yəhwâ: </p>
 <p>2 watōsef lāleḏeṯ ’eṯ-’āḥîw ’eṯ-hāḇel wayəhî-heḇel rō‘ēh ṣō’n wəqayin hāyâ ‘ōḇēḏ ’ăḏāmâ: </p>
 <p>3 wayəhî miqqēṣ yāmîm wayyāḇē’ qayin mipərî hā’ăḏāmâ minəḥâ layhwâ: </p>
 <p>4 wəheḇel hēḇî’ ḡam-hû’ mibəḵōrwōṯ ṣō’nwō ûmēḥeləḇēhen wayyiš<sup>a</sup>‘ yəhwâ ’el-heḇel wə’el-minəḥāṯwō: </p>
 <p>5 wə’el-qayin wə’el-minəḥāṯwō lō’ šā‘â wayyiḥar ləqayin mə’ōḏ wayyipəlû pānāyw: </p>
 <p>6 wayyō’mer yəhwâ ’el-qāyin lāmmâ ḥārâ lāḵə wəlāmmâ nāfəlû fāneyḵā: </p>
 <p>7 hălwō’ ’im-têṭîḇ śə’ēṯ wə’im lō’ ṯêṭîḇ lapeṯ<sup>a</sup>ḥ ḥaṭṭā’ṯ rōḇēṣ wə’ēleyḵā təšûqāṯwō wə’atâ timəšāl-bwō: </p>
 <p>8 wayyō’mer qayin ’el-heḇel ’āḥîw wayəhî bihəywōṯām baśśāḏeh wayyāqām qayin ’el-heḇel ’āḥîw wayyaharəḡēhû: </p>
 <p>9 wayyō’mer yəhwâ ’el-qayin ’ê heḇel ’āḥîḵā wayyō’mer lō’ yāḏ<sup>a</sup>‘ətî hăšōmēr ’āḥî ’ānōḵî: </p>
 <p>10 wayyō’mer meh ‘āśîṯā qwōl dəmê ’āḥîḵā ṣō‘ăqîm ’ēlay min-hā’ăḏāmâ: </p>
 <p>11 wə‘atâ ’ārûr ’ātâ min-hā’ăḏāmâ ’ăšer pāṣəṯâ ’eṯ-pîhā lāq<sup>a</sup>ḥaṯ ’eṯ-dəmê ’āḥîḵā mîyāḏeḵā: </p>
 <p>12 kî ṯ<sup>a</sup>‘ăḇōḏ ’eṯ-hā’ăḏāmâ lō’-ṯōsēf tēṯ-kōḥāh lāḵə nā‘ wānāḏ tihəyeh ḇā’āreṣ: </p>
 <p>13 wayyō’mer qayin ’el-yəhwâ gāḏwōl ‘ăwōnî minnəśō’: </p>
 <p>14 hēn gērašətā ’ōṯî hayywōm mē‘al pənê hā’ăḏāmâ ûmipāneyḵā ’essāṯēr wəhāyîṯî nā‘ wānāḏ bā’āreṣ wəhāyâ ḵāl-mōṣə’î yaharəḡēnî: </p>
 <p>15 wayyō’mer lwō yəhwâ lāḵēn kāl-hōrēḡ qayin šiḇə‘āṯayim yuqqām wayyāśem yəhwâ ləqayin ’wōṯ ləḇilətî hakwōṯ-’ōṯwō kāl-mōṣə’wō: </p>
 <p>16 wayyēṣē’ qayin millifənê yəhwâ wayyēšeḇ bə’ereṣ-nwōḏ qiḏəmaṯ-‘ēḏen: </p>
 <p>17 wayyēḏ<sup>a</sup>‘ qayin ’eṯ-’išətwō watahar watēleḏ ’eṯ-ḥănwōḵə wayəhî bōneh ‘îr wayyiqərā’ šēm hā‘îr kəšēm bənwō ḥănwōḵə: </p>
 <p>18 wayyiûālēḏ l<sup>a</sup>ḥănwōḵə ’eṯ-‘îrāḏ wə‘îrāḏ yālaḏ ’eṯ-məḥûyā’ēl ûməḥîyyā’ēl yālaḏ ’eṯ-məṯûšā’ēl ûməṯûšā’ēl yālaḏ ’eṯ-lāmeḵə: </p>
 <p>19 wayyiqq<sup>a</sup>ḥ-lwō lemeḵə šətê nāšîm šēm hā’<sup>a</sup>ḥaṯ ‘āḏâ wəšēm haššēnîṯ ṣillâ: </p>
 <p>20 watēleḏ ‘āḏâ ’eṯ-yāḇāl hû’ hāyâ ’ăḇî yōšēḇ ’ōhel ûmiqəneh: </p>
 <p>21 wəšēm ’āḥîw yûḇāl hû’ hāyâ ’ăḇî kāl-tōfēś kinnwōr wə‘ûḡāḇ: </p>
 <p>22 wəṣillâ ḡam-hiw’ yāləḏâ ’eṯ-tûḇal qayin lōṭēš kāl-ḥōrēš nəḥōšeṯ ûḇarəzel wa’ăḥwōṯ tûḇal-qayin n<sup>a</sup>‘ămâ: </p>
 <p>23 wayyō’mer lemeḵə lənāšāyw ‘āḏâ wəṣillâ šəm<sup>a</sup>‘an qwōlî nəšê lemeḵə ha’əzēnnâ ’imərāṯî kî ’îš hāraḡətî ləfiṣə‘î wəyeleḏ ləḥaburāṯî: </p>
 <p>24 kî šiḇə‘āṯayim yuqqam-qāyin wəlemeḵə šiḇə‘îm wəšiḇə‘â: </p>
 <p>25 wayyēḏ<sup>a</sup>‘ ’āḏām ‘wōḏ ’eṯ-’išətwō watēleḏ bēn watiqərā’ ’eṯ-šəmwō šēṯ kî šāṯ-lî ’ĕlōhîm zer<sup>a</sup>‘ ’<sup>a</sup>ḥēr t<sup>a</sup>ḥaṯ heḇel kî hărāḡwō qāyin: </p>
 <p>26 ûləšēṯ gam-hû’ yullaḏ-bēn wayyiqərā’ ’eṯ-šəmwō ’ĕnwōš ’āz hûḥal liqərō’ bəšēm yəhwâ: f</p>
 </td>
 </tr></table>
 <p></p><hr>
 <center>
 <a href="gen005.htm">Next: Genesis (Bereshit) Chapter 5</a></center>
 </body>