<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu029.htm">Polyglot</a> 
 <a href="../kjv/deu029.htm">KJV</a> 
 <a href="../sep/deu029.htm">Sep</a> 
 <a href="../vul/deu029.htm">Vul</a> 
 
 <br>
 <br><a href="deu.htm">Deuteronomy (Devarim) Index</a><br>
  
 <a href="deu028.htm">Previous</a> 
 <a href="deu030.htm">Next</a> 
 </center>
 <hr>
 
 <h3 align="CENTER">Tanach (Hebrew): Deuteronomy (Devarim) Chapter 29</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיִּקְרָ֥א מֹשֶׁ֛ה אֶל־כָּל־יִשְׂרָאֵ֖ל וַיֹּ֣אמֶר אֲלֵהֶ֑ם אַתֶּ֣ם רְאִיתֶ֗ם אֵ֣ת כָּל־אֲשֶׁר֩ עָשָׂ֨ה יְהוָ֤ה לְעֵֽינֵיכֶם֙ בְּאֶ֣רֶץ מִצְרַ֔יִם לְפַרְעֹ֥ה וּלְכָל־עֲבָדָ֖יו וּלְכָל־אַרְצֽוֹ׃ </span></p>
 <p align="RIGHT"><span lang="he">‎<a name="002">2</a> ‏הַמַּסּוֹת֙ הַגְּדֹלֹ֔ת אֲשֶׁ֥ר רָא֖וּ עֵינֶ֑יךָ הָאֹתֹ֧ת וְהַמֹּפְתִ֛ים הַגְּדֹלִ֖ים הָהֵֽם׃ </span></p>
 <p align="RIGHT"><span lang="he">‎<a name="003">3</a> ‏וְלֹֽא־נָתַן֩ יְהוָ֨ה<font color="red"><sup>3</sup></font> לָכֶ֥ם לֵב֙ לָדַ֔עַת וְעֵינַ֥יִם לִרְא֖וֹת וְאָזְנַ֣יִם לִשְׁמֹ֑עַ עַ֖ד הַיּ֥וֹם הַזֶּֽה׃ </span></p>
 <p align="RIGHT"><span lang="he">‎<a name="004">4</a> ‏וָאוֹלֵ֥ךְ אֶתְכֶ֛ם אַרְבָּעִ֥ים שָׁנָ֖ה בַּמִּדְבָּ֑ר לֹֽא־בָל֤וּ שַׂלְמֹֽתֵיכֶם֙ מֵעֲלֵיכֶ֔ם וְנַֽעַלְךָ֥ לֹֽא־בָלְתָ֖ה מֵעַ֥ל רַגְלֶֽךָ׃ </span></p>
 <p align="RIGHT"><span lang="he">‎<a name="005">5</a> ‏לֶ֚חֶם לֹ֣א אֲכַלְתֶּ֔ם וְיַ֥יִן וְשֵׁכָ֖ר לֹ֣א שְׁתִיתֶ֑ם לְמַ֙עַן֙ תֵּֽדְע֔וּ כִּ֛י אֲנִ֥י יְהוָ֖ה אֱלֹהֵיכֶֽם׃ </span></p>
 <p align="RIGHT"><span lang="he">‎<a name="006">6</a> ‏וַתָּבֹ֖אוּ אֶל־הַמָּק֣וֹם הַזֶּ֑ה וַיֵּצֵ֣א סִיחֹ֣ן מֶֽלֶךְ־חֶ֠שְׁבּוֹן וְע֨וֹג מֶֽלֶךְ־הַבָּשָׁ֧ן לִקְרָאתֵ֛נוּ לַמִּלְחָמָ֖ה וַנַּכֵּֽם׃ </span></p>
 <p align="RIGHT"><span lang="he">‎<a name="007">7</a> ‏וַנִּקַּח֙ אֶת־אַרְצָ֔ם וַנִּתְּנָ֣הּ לְנַחֲלָ֔ה לָרֽאוּבֵנִ֖י וְלַגָּדִ֑י וְלַחֲצִ֖י שֵׁ֥בֶט הַֽמְנַשִּֽׁי׃ </span></p>
 <p align="RIGHT"><span lang="he">‎<a name="008">8</a> ‏וּשְׁמַרְתֶּ֗ם אֶת־דִּבְרֵי֙ הַבְּרִ֣ית הַזֹּ֔את וַעֲשִׂיתֶ֖ם אֹתָ֑ם לְמַ֣עַן תַּשְׂכִּ֔ילוּ אֵ֖ת כָּל־אֲשֶׁ֥ר תַּעֲשֽׂוּן׃ פ</span></p>
 <p align="RIGHT"><span lang="he">‎<a name="009">9</a> ‏אַתֶּ֨ם נִצָּבִ֤ים הַיּוֹם֙ כֻּלְּכֶ֔ם לִפְנֵ֖י יְהוָ֣ה אֱלֹהֵיכֶ֑ם רָאשֵׁיכֶ֣ם שִׁבְטֵיכֶ֗ם זִקְנֵיכֶם֙ וְשֹׁ֣טְרֵיכֶ֔ם כֹּ֖ל אִ֥ישׁ יִשְׂרָאֵֽל׃ </span></p>
 <p align="RIGHT"><span lang="he">‎<a name="010">10</a> ‏טַפְּכֶ֣ם נְשֵׁיכֶ֔ם וְגֵ֣רְךָ֔ אֲשֶׁ֖ר בְּקֶ֣רֶב מַחֲנֶ֑יךָ מֵחֹטֵ֣ב עֵצֶ֔יךָ עַ֖ד שֹׁאֵ֥ב מֵימֶֽיךָ׃ </span></p>
 <p align="RIGHT"><span lang="he">‎<a name="011">11</a> ‏לְעָבְרְךָ֗ בִּבְרִ֛ית יְהוָ֥ה אֱלֹהֶ֖יךָ וּבְאָלָת֑וֹ אֲשֶׁר֙ יְהוָ֣ה אֱלֹהֶ֔יךָ כֹּרֵ֥ת עִמְּךָ֖ הַיּֽוֹם׃ </span></p>
 <p align="RIGHT"><span lang="he">‎<a name="012">12</a> ‏לְמַ֣עַן הָקִֽים־אֹתְךָ֩ הַיּ֨וֹם׀ ל֜וֹ לְעָ֗ם וְה֤וּא יִֽהְיֶה־לְּךָ֙ לֵֽאלֹהִ֔ים כַּאֲשֶׁ֖ר דִּבֶּר־לָ֑ךְ וְכַאֲשֶׁ֤ר נִשְׁבַּע֙ לַאֲבֹתֶ֔יךָ לְאַבְרָהָ֥ם לְיִצְחָ֖ק וּֽלְיַעֲקֹֽב׃ </span></p>
 <p align="RIGHT"><span lang="he">‎<a name="013">13</a> ‏וְלֹ֥א אִתְּכֶ֖ם לְבַדְּכֶ֑ם אָנֹכִ֗י כֹּרֵת֙ אֶת־הַבְּרִ֣ית הַזֹּ֔את וְאֶת־הָאָלָ֖ה הַזֹּֽאת׃ </span></p>
 <p align="RIGHT"><span lang="he">‎<a name="014">14</a> ‏כִּי֩ אֶת־אֲשֶׁ֨ר יֶשְׁנ֜וֹ פֹּ֗ה עִמָּ֙נוּ֙ עֹמֵ֣ד הַיּ֔וֹם לִפְנֵ֖י יְהוָ֣ה אֱלֹהֵ֑ינוּ וְאֵ֨ת אֲשֶׁ֥ר אֵינֶ֛נּוּ פֹּ֖ה עִמָּ֥נוּ הַיּֽוֹם׃ </span></p>
 <p align="RIGHT"><span lang="he">‎<a name="015">15</a> ‏כִּֽי־אַתֶּ֣ם יְדַעְתֶּ֔ם אֵ֥ת אֲשֶׁר־יָשַׁ֖בְנוּ בְּאֶ֣רֶץ מִצְרָ֑יִם וְאֵ֧ת אֲשֶׁר־עָבַ֛רְנוּ בְּקֶ֥רֶב הַגּוֹיִ֖ם אֲשֶׁ֥ר עֲבַרְתֶּֽם׃ </span></p>
 <p align="RIGHT"><span lang="he">‎<a name="016">16</a> ‏וַתִּרְאוּ֙ אֶת־שִׁקּ֣וּצֵיהֶ֔ם וְאֵ֖ת גִּלֻּלֵיהֶ֑ם עֵ֣ץ וָאֶ֔בֶן כֶּ֥סֶף וְזָהָ֖ב אֲשֶׁ֥ר עִמָּהֶֽם׃ </span></p>
 <p align="RIGHT"><span lang="he">‎<a name="017">17</a> ‏פֶּן־יֵ֣שׁ בָּ֠כֶם אִ֣ישׁ אוֹ־אִשָּׁ֞ה א֧וֹ מִשְׁפָּחָ֣ה אוֹ־שֵׁ֗בֶט אֲשֶׁר֩ לְבָב֨וֹ פֹנֶ֤ה הַיּוֹם֙ מֵעִם֙ יְהוָ֣ה אֱלֹהֵ֔ינוּ לָלֶ֣כֶת לַעֲבֹ֔ד אֶת־אֱלֹהֵ֖י הַגּוֹיִ֣ם הָהֵ֑ם פֶּן־יֵ֣שׁ בָּכֶ֗ם שֹׁ֛רֶשׁ פֹּרֶ֥ה רֹ֖אשׁ וְלַעֲנָֽה׃ </span></p>
 <p align="RIGHT"><span lang="he">‎<a name="018">18</a> ‏וְהָיָ֡ה בְּשָׁמְעוֹ֩ אֶת־דִּבְרֵ֨י הָֽאָלָ֜ה הַזֹּ֗את וְהִתְבָּרֵ֨ךְ בִּלְבָב֤וֹ לֵאמֹר֙ שָׁל֣וֹם יִֽהְיֶה־לִּ֔י כִּ֛י בִּשְׁרִר֥וּת לִבִּ֖י אֵלֵ֑ךְ לְמַ֛עַן סְפ֥וֹת הָרָוָ֖ה אֶת־הַצְּמֵאָֽה׃ </span></p>
 <p align="RIGHT"><span lang="he">‎<a name="019">19</a> ‏לֹא־יֹאבֶ֣ה יְהוָה֮ סְלֹ֣חַֽ לוֹ֒ כִּ֣י אָ֠ז יֶעְשַׁ֨ן אַף־יְהוָ֤ה וְקִנְאָתוֹ֙ בָּאִ֣ישׁ הַה֔וּא וְרָ֤בְצָה בּוֹ֙ כָּל־הָ֣אָלָ֔ה הַכְּתוּבָ֖ה בַּסֵּ֣פֶר הַזֶּ֑ה וּמָחָ֤ה יְהוָה֙ אֶת־שְׁמ֔וֹ מִתַּ֖חַת הַשָּׁמָֽיִם׃ </span></p>
 <p align="RIGHT"><span lang="he">‎<a name="020">20</a> ‏וְהִבְדִּיל֤וֹ יְהוָה֙ לְרָעָ֔ה מִכֹּ֖ל שִׁבְטֵ֣י יִשְׂרָאֵ֑ל כְּכֹל֙ אָל֣וֹת הַבְּרִ֔ית הַכְּתוּבָ֕ה בְּסֵ֥פֶר הַתּוֹרָ֖ה הַזֶּֽה׃ </span></p>
 <p align="RIGHT"><span lang="he">‎<a name="021">21</a> ‏וְאָמַ֞ר הַדּ֣וֹר הָֽאַחֲר֗וֹן בְּנֵיכֶם֙ אֲשֶׁ֤ר יָק֙וּמוּ֙ מֵאַ֣חֲרֵיכֶ֔ם וְהַ֨נָּכְרִ֔י אֲשֶׁ֥ר יָבֹ֖א מֵאֶ֣רֶץ רְחוֹקָ֑ה וְ֠רָאוּ אֶת־מַכּ֞וֹת הָאָ֤רֶץ הַהִוא֙ וְאֶת־תַּ֣חֲלֻאֶ֔יהָ אֲשֶׁר־חִלָּ֥ה יְהוָ֖ה בָּֽהּ׃ </span></p>
 <p align="RIGHT"><span lang="he">‎<a name="022">22</a> ‏גָּפְרִ֣ית וָמֶלַח֮ שְׂרֵפָ֣ה כָל־אַרְצָהּ֒ לֹ֤א תִזָּרַע֙ וְלֹ֣א תַצְמִ֔חַ וְלֹֽא־יַעֲלֶ֥ה בָ֖הּ כָּל־עֵ֑שֶׂב כְּֽמַהְפֵּכַ֞ת סְדֹ֤ם וַעֲמֹרָה֙ אַדְמָ֣ה <font color="brown">וצביים</font> <font color="blue">וּצְבוֹיִ֔ם</font> אֲשֶׁר֙ הָפַ֣ךְ יְהוָ֔ה בְּאַפּ֖וֹ וּבַחֲמָתֽוֹ׃ </span></p>
 <p align="RIGHT"><span lang="he">‎<a name="023">23</a> ‏וְאָֽמְרוּ֙ כָּל־הַגּוֹיִ֔ם עַל־מֶ֨ה עָשָׂ֧ה יְהוָ֛ה כָּ֖כָה לָאָ֣רֶץ הַזֹּ֑את מֶ֥ה חֳרִ֛י הָאַ֥ף הַגָּד֖וֹל הַזֶּֽה׃ </span></p>
 <p align="RIGHT"><span lang="he">‎<a name="024">24</a> ‏וְאָ֣מְר֔וּ עַ֚ל אֲשֶׁ֣ר עָֽזְב֔וּ אֶת־בְּרִ֥ית יְהוָ֖ה אֱלֹהֵ֣י אֲבֹתָ֑ם אֲשֶׁר֙ כָּרַ֣ת עִמָּ֔ם בְּהוֹצִיא֥וֹ אֹתָ֖ם מֵאֶ֥רֶץ מִצְרָֽיִם׃ </span></p>
 <p align="RIGHT"><span lang="he">‎<a name="025">25</a> ‏וַיֵּלְכ֗וּ וַיַּֽעַבְדוּ֙ אֱלֹהִ֣ים אֲחֵרִ֔ים וַיִּֽשְׁתַּחֲוּ֖וּ<font color="red"><sup>1</sup></font> לָהֶ֑ם אֱלֹהִים֙ אֲשֶׁ֣ר לֹֽא־יְדָע֔וּם וְלֹ֥א חָלַ֖ק לָהֶֽם׃ </span></p>
 <p align="RIGHT"><span lang="he">‎<a name="026">26</a> ‏וַיִּֽחַר־אַ֥ף יְהוָ֖ה בָּאָ֣רֶץ הַהִ֑וא לְהָבִ֤יא עָלֶ֙יהָ֙ אֶת־כָּל־הַקְּלָלָ֔ה הַכְּתוּבָ֖ה בַּסֵּ֥פֶר הַזֶּֽה׃ </span></p>
 <p align="RIGHT"><span lang="he">‎<a name="027">27</a> ‏וַיִּתְּשֵׁ֤ם יְהוָה֙ מֵעַ֣ל אַדְמָתָ֔ם בְּאַ֥ף וּבְחֵמָ֖ה וּבְקֶ֣צֶף גָּד֑וֹל וַיַּשְׁלִכֵ֛ם אֶל־אֶ֥רֶץ אַחֶ֖רֶת כַּיּ֥וֹם הַזֶּֽה׃ </span></p>
 <p align="RIGHT"><span lang="he">‎<a name="028">28</a> ‏הַ֨נִּסְתָּרֹ֔ת לַיהוָ֖ה אֱלֹהֵ֑ינוּ וְהַנִּגְלֹ֞ת לָ֤ׅנׅוּׅ<font color="red"><sup>4</sup></font> וּׅלְׅבָׅנֵׅ֙יׅנׅוּׅ֙<font color="red"><sup>4</sup></font> עַד־עוֹלָ֔ם לַעֲשׂ֕וֹת אֶת־כָּל־דִּבְרֵ֖י הַתּוֹרָ֥ה הַזֹּֽאת׃ ס</span></p>
 </td>
 <td width="50%">
 <p>1 wayyiqərā’ mōšeh ’el-kāl-yiśərā’ēl wayyō’mer ’ălēhem ’atem rə’îṯem ’ēṯ kāl-’ăšer ‘āśâ yəhwâ lə‘ênêḵem bə’ereṣ miṣərayim ləfarə‘ōh ûləḵāl-‘ăḇāḏāyw ûləḵāl-’arəṣwō: </p>
 <p>2 hammasswōṯ hagəḏōlōṯ ’ăšer rā’û ‘êneyḵā hā’ōṯōṯ wəhammōfəṯîm hagəḏōlîm hâēm: </p>
 <p>3 wəlō’-nāṯan yəhwâ<font color="red"><sup>3</sup></font> lāḵem lēḇ lāḏ<sup>a</sup>‘aṯ wə‘ênayim lirə’wōṯ wə’āzənayim lišəmō‘a ‘aḏ hayywōm hazzeh: </p>
 <p>4 wā’wōlēḵə ’eṯəḵem ’arəbā‘îm šānâ bammiḏəbār lō’-ḇālû śaləmōṯêḵem mē‘ălêḵem wən<sup>a</sup>‘aləḵā lō’-ḇāləṯâ mē‘al raḡəleḵā: </p>
 <p>5 leḥem lō’ ’ăḵalətem wəyayin wəšēḵār lō’ šəṯîṯem ləm<sup>a</sup>‘an tēḏə‘û kî ’ănî yəhwâ ’ĕlōhêḵem: </p>
 <p>6 watāḇō’û ’el-hammāqwōm hazzeh wayyēṣē’ sîḥōn meleḵə-ḥešəbwōn wə‘wōḡ meleḵə-habāšān liqərā’ṯēnû lammiləḥāmâ wannakēm: </p>
 <p>7 wanniqq<sup>a</sup>ḥ ’eṯ-’arəṣām wannitənāh lən<sup>a</sup>ḥălâ lār’ûḇēnî wəlagāḏî wəl<sup>a</sup>ḥăṣî šēḇeṭ hamənaššî: </p>
 <p>8 ûšəmarətem ’eṯ-diḇərê habərîṯ hazzō’ṯ w<sup>a</sup>‘ăśîṯem ’ōṯām ləm<sup>a</sup>‘an taśəkîlû ’ēṯ kāl-’ăšer t<sup>a</sup>‘ăśûn: f</p>
 <p>9 ’atem niṣṣāḇîm hayywōm kulləḵem lifənê yəhwâ ’ĕlōhêḵem rā’šêḵem šiḇəṭêḵem ziqənêḵem wəšōṭərêḵem kōl ’îš yiśərā’ēl: </p>
 <p>10 ṭapəḵem nəšêḵem wəḡērəḵā ’ăšer bəqereḇ m<sup>a</sup>ḥăneyḵā mēḥōṭēḇ ‘ēṣeyḵā ‘aḏ šō’ēḇ mêmeyḵā: </p>
 <p>11 lə‘āḇərəḵā biḇərîṯ yəhwâ ’ĕlōheyḵā ûḇə’ālāṯwō ’ăšer yəhwâ ’ĕlōheyḵā kōrēṯ ‘imməḵā hayywōm: </p>
 <p>12 ləm<sup>a</sup>‘an hāqîm-’ōṯəḵā hayywōm| lwō lə‘ām wəhû’ yihəyeh-lləḵā lē’lōhîm ka’ăšer diber-lāḵə wəḵa’ăšer nišəb<sup>a</sup>‘ la’ăḇōṯeyḵā lə’aḇərâām ləyiṣəḥāq ûləy<sup>a</sup>‘ăqōḇ: </p>
 <p>13 wəlō’ ’itəḵem ləḇadəḵem ’ānōḵî kōrēṯ ’eṯ-habərîṯ hazzō’ṯ wə’eṯ-hā’ālâ hazzō’ṯ: </p>
 <p>14 kî ’eṯ-’ăšer yešənwō pōh ‘immānû ‘ōmēḏ hayywōm lifənê yəhwâ ’ĕlōhênû wə’ēṯ ’ăšer ’ênennû pōh ‘immānû hayywōm: </p>
 <p>15 kî-’atem yəḏ<sup>a</sup>‘ətem ’ēṯ ’ăšer-yāšaḇənû bə’ereṣ miṣərāyim wə’ēṯ ’ăšer-‘āḇarənû bəqereḇ hagwōyim ’ăšer ‘ăḇarətem: </p>
 <p>16 watirə’û ’eṯ-šiqqûṣêhem wə’ēṯ gillulêhem ‘ēṣ wā’eḇen kesef wəzâāḇ ’ăšer ‘immâem: </p>
 <p>17 pen-yēš bāḵem ’îš ’wō-’iššâ ’wō mišəpāḥâ ’wō-šēḇeṭ ’ăšer ləḇāḇwō fōneh hayywōm mē‘im yəhwâ ’ĕlōhênû lāleḵeṯ l<sup>a</sup>‘ăḇōḏ ’eṯ-’ĕlōhê hagwōyim hâēm pen-yēš bāḵem šōreš pōreh rō’š wəl<sup>a</sup>‘ănâ: </p>
 <p>18 wəhāyâ bəšāmə‘wō ’eṯ-diḇərê hā’ālâ hazzō’ṯ wəhiṯəbārēḵə biləḇāḇwō lē’mōr šālwōm yihəyeh-llî kî bišərirûṯ libî ’ēlēḵə ləm<sup>a</sup>‘an səfwōṯ hārāwâ ’eṯ-haṣṣəmē’â: </p>
 <p>19 lō’-yō’ḇeh yəhwâ səlōḥa lwō kî ’āz ye‘əšan ’af-yəhwâ wəqinə’āṯwō bā’îš hahû’ wərāḇəṣâ bwō kāl-hā’ālâ hakəṯûḇâ bassēfer hazzeh ûmāḥâ yəhwâ ’eṯ-šəmwō mit<sup>a</sup>ḥaṯ haššāmāyim: </p>
 <p>20 wəhiḇədîlwō yəhwâ lərā‘â mikōl šiḇəṭê yiśərā’ēl kəḵōl ’ālwōṯ habərîṯ hakəṯûḇâ bəsēfer hatwōrâ hazzeh: </p>
 <p>21 wə’āmar hadwōr hā’<sup>a</sup>ḥărwōn bənêḵem ’ăšer yāqûmû mē’<sup>a</sup>ḥărêḵem wəhannāḵərî ’ăšer yāḇō’ mē’ereṣ rəḥwōqâ wərā’û ’eṯ-makwōṯ hā’āreṣ hahiw’ wə’eṯ-t<sup>a</sup>ḥălu’eyhā ’ăšer-ḥillâ yəhwâ bāh: </p>
 <p>22 gāfərîṯ wāmel<sup>a</sup>ḥ śərēfâ ḵāl-’arəṣāh lō’ ṯizzār<sup>a</sup>‘ wəlō’ ṯaṣəmiḥa wəlō’-y<sup>a</sup>‘ăleh ḇāh kāl-‘ēśeḇ kəmahəpēḵaṯ səḏōm w<sup>a</sup>‘ămōrâ ’aḏəmâ <font color="brown">ûṣəḇōyîm</font> <font color="blue">ûṣəḇwōyim</font> ’ăšer hāfaḵə yəhwâ bə’apwō ûḇ<sup>a</sup>ḥămāṯwō: </p>
 <p>23 wə’āmərû kāl-hagwōyim ‘al-meh ‘āśâ yəhwâ kāḵâ lā’āreṣ hazzō’ṯ meh ḥŏrî hā’af hagāḏwōl hazzeh: </p>
 <p>24 wə’āmərû ‘al ’ăšer ‘āzəḇû ’eṯ-bərîṯ yəhwâ ’ĕlōhê ’ăḇōṯām ’ăšer kāraṯ ‘immām bəhwōṣî’wō ’ōṯām mē’ereṣ miṣərāyim: </p>
 <p>25 wayyēləḵû wayy<sup>a</sup>‘aḇəḏû ’ĕlōhîm ’ăḥērîm wayyišət<sup>a</sup>ḥăûû<font color="red"><sup>1</sup></font> lâem ’ĕlōhîm ’ăšer lō’-yəḏā‘ûm wəlō’ ḥālaq lâem: </p>
 <p>26 wayyiḥar-’af yəhwâ bā’āreṣ hahiw’ ləhāḇî’ ‘āleyhā ’eṯ-kāl-haqqəlālâ hakəṯûḇâ bassēfer hazzeh: </p>
 <p>27 wayyitəšēm yəhwâ mē‘al ’aḏəmāṯām bə’af ûḇəḥēmâ ûḇəqeṣef gāḏwōl wayyašəliḵēm ’el-’ereṣ ’<sup>a</sup>ḥereṯ kayywōm hazzeh: </p>
 <p>28 hannisətārōṯ layhwâ ’ĕlōhênû wəhanniḡəlōṯ lāׅnׅûׅ<font color="red"><sup>4</sup></font> ûׅləׅḇāׅnēׅyׅnׅûׅ<font color="red"><sup>4</sup></font> ‘aḏ-‘wōlām l<sup>a</sup>‘ăśwōṯ ’eṯ-kāl-diḇərê hatwōrâ hazzō’ṯ: s</p>
 </td>
 </tr></table>
 <p></p><hr>
 <center>
 <a href="deu030.htm">Next: Deuteronomy (Devarim) Chapter 30</a></center>
 </body>