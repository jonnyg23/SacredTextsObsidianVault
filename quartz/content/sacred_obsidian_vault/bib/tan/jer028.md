<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer028.htm">Polyglot</a> 
 <a href="../kjv/jer028.htm">KJV</a> 
 <a href="../sep/jer028.htm">Sep</a> 
 <a href="../vul/jer028.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer027.htm">Previous</a> 
 <a href="jer029.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 28</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְהִ֣י׀ בַּשָּׁנָ֣ה הַהִ֗יא בְּרֵאשִׁית֙ מַמְלֶ֙כֶת֙ צִדְקִיָּ֣ה מֶֽלֶךְ־יְהוּדָ֔ה <font color="brown">בשנת</font> <font color="blue">בַּשָּׁנָה֙</font> הָֽרְבִעִ֔ית בַּחֹ֖דֶשׁ הַחֲמִישִׁ֑י אָמַ֣ר אֵלַ֡י חֲנַנְיָה֩ בֶן־עַזּ֨וּר הַנָּבִ֜יא אֲשֶׁ֤ר מִגִּבְעוֹן֙ בְּבֵ֣ית יְהוָ֔ה לְעֵינֵ֧י הַכֹּהֲנִ֛ים וְכָל־הָעָ֖ם לֵאמֹֽר׃ </span></p>
 <p align="RIGHT"><span lang="he">‎<a name="002">2</a> ‏כֹּֽה־אָמַ֞ר יְהוָ֧ה צְבָא֛וֹת אֱלֹהֵ֥י יִשְׂרָאֵ֖ל לֵאמֹ֑ר שָׁבַ֞רְתִּי אֶת־עֹ֖ל מֶ֥לֶךְ בָּבֶֽל׃ </span></p>
 <p align="RIGHT"><span lang="he">‎<a name="003">3</a> ‏בְּע֣וֹד׀ שְׁנָתַ֣יִם יָמִ֗ים אֲנִ֤י מֵשִׁיב֙ אֶל־הַמָּק֣וֹם הַזֶּ֔ה אֶֽת־כָּל־כְּלֵ֖י בֵּ֣ית יְהוָ֑ה אֲשֶׁ֨ר לָקַ֜ח נְבוּכַדנֶאצַּ֤ר<font color="red"><sup>1</sup></font> מֶֽלֶךְ־בָּבֶל֙ מִן־הַמָּק֣וֹם הַזֶּ֔ה וַיְבִיאֵ֖ם בָּבֶֽל׃ </span></p>
 <p align="RIGHT"><span lang="he">‎<a name="004">4</a> ‏וְאֶת־יְכָנְיָ֣ה בֶן־יְהוֹיָקִ֣ים מֶֽלֶךְ־יְ֠הוּדָה וְאֶת־כָּל־גָּל֨וּת יְהוּדָ֜ה הַבָּאִ֣ים בָּבֶ֗לָה אֲנִ֥י מֵשִׁ֛יב אֶל־הַמָּק֥וֹם הַזֶּ֖ה נְאֻם־יְהוָ֑ה כִּ֣י אֶשְׁבֹּ֔ר אֶת־עֹ֖ל מֶ֥לֶךְ בָּבֶֽל׃ </span></p>
 <p align="RIGHT"><span lang="he">‎<a name="005">5</a> ‏וַיֹּ֙אמֶר֙ יִרְמְיָ֣ה הַנָּבִ֔יא אֶל־חֲנַנְיָ֖ה הַנָּבִ֑יא לְעֵינֵ֤י הַכֹּֽהֲנִים֙ וּלְעֵינֵ֣י כָל־הָעָ֔ם הָעֹמְדִ֖ים בְּבֵ֥ית יְהוָֽה׃ </span></p>
 <p align="RIGHT"><span lang="he">‎<a name="006">6</a> ‏וַיֹּ֙אמֶר֙ יִרְמְיָ֣ה הַנָּבִ֔יא אָמֵ֕ן כֵּ֖ן יַעֲשֶׂ֣ה יְהוָ֑ה יָקֵ֤ם יְהוָה֙ אֶת־דְּבָרֶ֔יךָ אֲשֶׁ֣ר נִבֵּ֗אתָ לְהָשִׁ֞יב כְּלֵ֤י בֵית־יְהוָה֙ וְכָל־הַגּוֹלָ֔ה מִבָּבֶ֖ל אֶל־הַמָּק֥וֹם הַזֶּֽה׃ </span></p>
 <p align="RIGHT"><span lang="he">‎<a name="007">7</a> ‏אַךְ־שְׁמַֽע־נָא֙ הַדָּבָ֣ר הַזֶּ֔ה אֲשֶׁ֥ר אָנֹכִ֖י דֹּבֵ֣ר בְּאָזְנֶ֑יךָ וּבְאָזְנֵ֖י כָּל־הָעָֽם׃ </span></p>
 <p align="RIGHT"><span lang="he">‎<a name="008">8</a> ‏הַנְּבִיאִ֗ים אֲשֶׁ֨ר הָי֧וּ לְפָנַ֛י וּלְפָנֶ֖יךָ מִן־הָֽעוֹלָ֑ם וַיִּנָּ֨בְא֜וּ אֶל־אֲרָצ֤וֹת רַבּוֹת֙ וְעַל־מַמְלָכ֣וֹת גְּדֹל֔וֹת לְמִלְחָמָ֖ה וּלְרָעָ֥ה וּלְדָֽבֶר׃ </span></p>
 <p align="RIGHT"><span lang="he">‎<a name="009">9</a> ‏הַנָּבִ֕יא אֲשֶׁ֥ר יִנָּבֵ֖א לְשָׁל֑וֹם בְּבֹא֙ דְּבַ֣ר הַנָּבִ֗יא יִוָּדַע֙ הַנָּבִ֔יא אֲשֶׁר־שְׁלָח֥וֹ יְהוָ֖ה בֶּאֱמֶֽת׃ </span></p>
 <p align="RIGHT"><span lang="he">‎<a name="010">10</a> ‏וַיִּקַּ֞ח חֲנַנְיָ֤ה הַנָּבִיא֙ אֶת־הַמּוֹטָ֔ה מֵעַ֕ל צַוַּ֖אר יִרְמְיָ֣ה הַנָּבִ֑יא וַֽיִּשְׁבְּרֵֽהוּ׃ </span></p>
 <p align="RIGHT"><span lang="he">‎<a name="011">11</a> ‏וַיֹּ֣אמֶר חֲנַנְיָה֩ לְעֵינֵ֨י כָל־הָעָ֜ם לֵאמֹ֗ר כֹּה֮ אָמַ֣ר יְהוָה֒ כָּ֣כָה אֶשְׁבֹּ֞ר אֶת־עֹ֣ל׀ נְבֻֽכַדְנֶאצַּ֣ר מֶֽלֶךְ־בָּבֶ֗ל בְּעוֹד֙ שְׁנָתַ֣יִם יָמִ֔ים מֵעַ֕ל<font color="red"><sup>3</sup></font> צַוַּ֖אר כָּל־הַגּוֹיִ֑ם וַיֵּ֛לֶךְ יִרְמְיָ֥ה הַנָּבִ֖יא לְדַרְכּֽוֹ׃ פ</span></p>
 <p align="RIGHT"><span lang="he">‎<a name="012">12</a> ‏וַיְהִ֥י דְבַר־יְהוָ֖ה אֶֽל־יִרְמְיָ֑ה אַ֠חֲרֵי שְׁב֞וֹר חֲנַנְיָ֤ה הַנָּבִיא֙ אֶת־הַמּוֹטָ֔ה מֵעַ֗ל צַוַּ֛אר יִרְמְיָ֥ה הַנָּבִ֖יא לֵאמֹֽר׃ </span></p>
 <p align="RIGHT"><span lang="he">‎<a name="013">13</a> ‏הָלוֹךְ֩ וְאָמַרְתָּ֨ אֶל־חֲנַנְיָ֜ה לֵאמֹ֗ר כֹּ֚ה אָמַ֣ר יְהוָ֔ה מוֹטֹ֥ת עֵ֖ץ שָׁבָ֑רְתָּ וְעָשִׂ֥יתָ תַחְתֵּיהֶ֖ן מֹט֥וֹת בַּרְזֶֽל׃ </span></p>
 <p align="RIGHT"><span lang="he">‎<a name="014">14</a> ‏כִּ֣י כֹֽה־אָמַר֩ יְהוָ֨ה צְבָא֜וֹת אֱלֹהֵ֣י יִשְׂרָאֵ֗ל עֹ֣ל בַּרְזֶ֡ל נָתַ֜תִּי עַל־צַוַּ֣אר׀ כָּל־הַגּוֹיִ֣ם הָאֵ֗לֶּה לַעֲבֹ֛ד אֶת־נְבֻכַדְנֶאצַּ֥ר מֶֽלֶךְ־בָּבֶ֖ל וַעֲבָדֻ֑הוּ וְגַ֛ם אֶת־חַיַּ֥ת הַשָּׂדֶ֖ה נָתַ֥תִּי לֽוֹ׃ </span></p>
 <p align="RIGHT"><span lang="he">‎<a name="015">15</a> ‏וַיֹּ֨אמֶר יִרְמְיָ֧ה הַנָּבִ֛יא אֶל־חֲנַנְיָ֥ה הַנָּבִ֖יא שְׁמַֽע־נָ֣א חֲנַנְיָ֑ה לֹֽא־שְׁלָחֲךָ֣ יְהוָ֔ה וְאַתָּ֗ה הִבְטַ֛חְתָּ אֶת־הָעָ֥ם הַזֶּ֖ה עַל־שָֽׁקֶר׃ </span></p>
 <p align="RIGHT"><span lang="he">‎<a name="016">16</a> ‏לָכֵ֗ן כֹּ֚ה אָמַ֣ר יְהוָ֔ה הִנְנִי֙ מְשַֽׁלֵּֽחֲךָ֔ מֵעַ֖ל פְּנֵ֣י הָאֲדָמָ֑ה הַשָּׁנָה֙ אַתָּ֣ה מֵ֔ת כִּֽי־סָרָ֥ה דִבַּ֖רְתָּ אֶל־יְהוָֽה׃ </span></p>
 <p align="RIGHT"><span lang="he">‎<a name="017">17</a> ‏וַיָּ֛מָת חֲנַנְיָ֥ה הַנָּבִ֖יא בַּשָּׁנָ֣ה הַהִ֑יא בַּחֹ֖דֶשׁ הַשְּׁבִיעִֽי׃ פ</span></p>
 </td>
 <td width="50%">
 <p>1 wayəhî| baššānâ hahî’ bərē’šîṯ maməleḵeṯ ṣiḏəqîyâ meleḵə-yəhûḏâ <font color="brown">bišənaṯ</font> <font color="blue">baššānâ</font> hārəḇi‘îṯ b<sup>a</sup>ḥōḏeš h<sup>a</sup>ḥămîšî ’āmar ’ēlay ḥănanəyâ ḇen-‘azzûr hannāḇî’ ’ăšer migiḇə‘wōn bəḇêṯ yəhwâ lə‘ênê hakōhănîm wəḵāl-hā‘ām lē’mōr: </p>
 <p>2 kōh-’āmar yəhwâ ṣəḇā’wōṯ ’ĕlōhê yiśərā’ēl lē’mōr šāḇarətî ’eṯ-‘ōl meleḵə bāḇel: </p>
 <p>3 bə‘wōḏ| šənāṯayim yāmîm ’ănî mēšîḇ ’el-hammāqwōm hazzeh ’eṯ-kāl-kəlê bêṯ yəhwâ ’ăšer lāq<sup>a</sup>ḥ nəḇûḵaḏne’ṣṣar<font color="red"><sup>1</sup></font> meleḵə-bāḇel min-hammāqwōm hazzeh wayəḇî’ēm bāḇel: </p>
 <p>4 wə’eṯ-yəḵānəyâ ḇen-yəhwōyāqîm meleḵə-yəhûḏâ wə’eṯ-kāl-gālûṯ yəhûḏâ habā’îm bāḇelâ ’ănî mēšîḇ ’el-hammāqwōm hazzeh nə’um-yəhwâ kî ’ešəbōr ’eṯ-‘ōl meleḵə bāḇel: </p>
 <p>5 wayyō’mer yirəməyâ hannāḇî’ ’el-ḥănanəyâ hannāḇî’ lə‘ênê hakōhănîm ûlə‘ênê ḵāl-hā‘ām hā‘ōməḏîm bəḇêṯ yəhwâ: </p>
 <p>6 wayyō’mer yirəməyâ hannāḇî’ ’āmēn kēn y<sup>a</sup>‘ăśeh yəhwâ yāqēm yəhwâ ’eṯ-dəḇāreyḵā ’ăšer nibē’ṯā ləhāšîḇ kəlê ḇêṯ-yəhwâ wəḵāl-hagwōlâ mibāḇel ’el-hammāqwōm hazzeh: </p>
 <p>7 ’aḵə-šəm<sup>a</sup>‘-nā’ hadāḇār hazzeh ’ăšer ’ānōḵî dōḇēr bə’āzəneyḵā ûḇə’āzənê kāl-hā‘ām: </p>
 <p>8 hannəḇî’îm ’ăšer hāyû ləfānay ûləfāneyḵā min-hā‘wōlām wayyinnāḇə’û ’el-’ărāṣwōṯ rabwōṯ wə‘al-maməlāḵwōṯ gəḏōlwōṯ ləmiləḥāmâ ûlərā‘â ûləḏāḇer: </p>
 <p>9 hannāḇî’ ’ăšer yinnāḇē’ ləšālwōm bəḇō’ dəḇar hannāḇî’ yiûāḏ<sup>a</sup>‘ hannāḇî’ ’ăšer-šəlāḥwō yəhwâ be’ĕmeṯ: </p>
 <p>10 wayyiqq<sup>a</sup>ḥ ḥănanəyâ hannāḇî’ ’eṯ-hammwōṭâ mē‘al ṣaûa’r yirəməyâ hannāḇî’ wayyišəbərēhû: </p>
 <p>11 wayyō’mer ḥănanəyâ lə‘ênê ḵāl-hā‘ām lē’mōr kōh ’āmar yəhwâ kāḵâ ’ešəbōr ’eṯ-‘ōl| nəḇuḵaḏəne’ṣṣar meleḵə-bāḇel bə‘wōḏ šənāṯayim yāmîm mē‘al<font color="red"><sup>3</sup></font> ṣaûa’r kāl-hagwōyim wayyēleḵə yirəməyâ hannāḇî’ ləḏarəkwō: f</p>
 <p>12 wayəhî ḏəḇar-yəhwâ ’el-yirəməyâ ’<sup>a</sup>ḥărê šəḇwōr ḥănanəyâ hannāḇî’ ’eṯ-hammwōṭâ mē‘al ṣaûa’r yirəməyâ hannāḇî’ lē’mōr: </p>
 <p>13 hālwōḵə wə’āmarətā ’el-ḥănanəyâ lē’mōr kōh ’āmar yəhwâ mwōṭōṯ ‘ēṣ šāḇārətā wə‘āśîṯā ṯ<sup>a</sup>ḥətêhen mōṭwōṯ barəzel: </p>
 <p>14 kî ḵōh-’āmar yəhwâ ṣəḇā’wōṯ ’ĕlōhê yiśərā’ēl ‘ōl barəzel nāṯatî ‘al-ṣaûa’r| kāl-hagwōyim hā’ēlleh l<sup>a</sup>‘ăḇōḏ ’eṯ-nəḇuḵaḏəne’ṣṣar meleḵə-bāḇel w<sup>a</sup>‘ăḇāḏuhû wəḡam ’eṯ-ḥayyaṯ haśśāḏeh nāṯatî lwō: </p>
 <p>15 wayyō’mer yirəməyâ hannāḇî’ ’el-ḥănanəyâ hannāḇî’ šəm<sup>a</sup>‘-nā’ ḥănanəyâ lō’-šəlāḥăḵā yəhwâ wə’atâ hiḇəṭ<sup>a</sup>ḥətā ’eṯ-hā‘ām hazzeh ‘al-šāqer: </p>
 <p>16 lāḵēn kōh ’āmar yəhwâ hinənî məšallēḥăḵā mē‘al pənê hā’ăḏāmâ haššānâ ’atâ mēṯ kî-sārâ ḏibarətā ’el-yəhwâ: </p>
 <p>17 wayyāmāṯ ḥănanəyâ hannāḇî’ baššānâ hahî’ b<sup>a</sup>ḥōḏeš haššəḇî‘î: f</p>
 </td>
 </tr></table>
 <p></p><hr>
 <center>
 <a href="jer029.htm">Next: Jeremiah (Yermiyah) Chapter 29</a></center>
 </body>