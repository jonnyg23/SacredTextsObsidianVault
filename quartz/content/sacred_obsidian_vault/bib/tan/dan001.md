<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/dan001.htm">Polyglot</a> 
 <a href="../kjv/dan001.htm">KJV</a> 
 <a href="../sep/dan001.htm">Sep:Dan</a> 
 <a href="../sep/dat001.htm">Sep:DaT</a> 
 <a href="../vul/dan001.htm">Vul</a> 
 
 <br>
 <br><a href="dan.htm">Daniel (Daniyel) Index</a><br>
  
 <a href="est010.htm">Previous</a> 
 <a href="dan002.htm">Next</a> 
 </center>
 <hr>
 
 <h3 align="CENTER">Tanach (Hebrew): Daniel (Daniyel) Chapter 1</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בִּשְׁנַ֣ת שָׁל֔וֹשׁ לְמַלְכ֖וּת יְהוֹיָקִ֣ים מֶֽלֶךְ־יְהוּדָ֑ה בָּ֣א נְבוּכַדְנֶאצַּ֧ר מֶֽלֶךְ־בָּבֶ֛ל יְרוּשָׁלִַ֖ם וַיָּ֥צַר עָלֶֽיהָ׃ </span></p>
 <p align="RIGHT"><span lang="he">‎<a name="002">2</a> ‏וַיִּתֵּן֩ אֲדֹנָ֨י בְּיָד֜וֹ אֶת־יְהוֹיָקִ֣ים מֶֽלֶךְ־יְהוּדָ֗ה וּמִקְצָת֙ כְּלֵ֣י בֵית־הָֽאֱלֹהִ֔ים וַיְבִיאֵ֥ם אֶֽרֶץ־שִׁנְעָ֖ר בֵּ֣ית אֱלֹהָ֑יו וְאֶת־הַכֵּלִ֣ים הֵבִ֔יא בֵּ֖ית אוֹצַ֥ר אֱלֹהָֽיו׃ </span></p>
 <p align="RIGHT"><span lang="he">‎<a name="003">3</a> ‏וַיֹּ֣אמֶר הַמֶּ֔לֶךְ לְאַשְׁפְּנַ֖ז רַ֣ב סָרִיסָ֑יו לְהָבִ֞יא מִבְּנֵ֧י יִשְׂרָאֵ֛ל וּמִזֶּ֥רַע הַמְּלוּכָ֖ה וּמִן־הַֽפַּרְתְּמִֽים׃ </span></p>
 <p align="RIGHT"><span lang="he">‎<a name="004">4</a> ‏יְלָדִ֣ים אֲשֶׁ֣ר אֵֽין־בָּהֶ֣ם כָּל־<font color="brown">מאום</font> <font color="blue">מוּם֩</font> וְטוֹבֵ֨י מַרְאֶ֜ה וּמַשְׂכִּילִ֣ים בְּכָל־חָכְמָ֗ה וְיֹ֤דְעֵי דַ֙עַת֙ וּמְבִינֵ֣י מַדָּ֔ע וַאֲשֶׁר֙ כֹּ֣חַ בָּהֶ֔ם לַעֲמֹ֖ד בְּהֵיכַ֣ל הַמֶּ֑לֶךְ וּֽלֲלַמְּדָ֥ם סֵ֖פֶר וּלְשׁ֥וֹן כַּשְׂדִּֽים׃ </span></p>
 <p align="RIGHT"><span lang="he">‎<a name="005">5</a> ‏וַיְמַן֩ לָהֶ֨ם הַמֶּ֜לֶךְ דְּבַר־י֣וֹם בְּיוֹמ֗וֹ מִפַּת־בַּ֤ג הַמֶּ֙לֶךְ֙ וּמִיֵּ֣ין מִשְׁתָּ֔יו וּֽלְגַדְּלָ֖ם שָׁנִ֣ים שָׁל֑וֹשׁ וּמִ֨קְצָתָ֔ם יַֽעַמְד֖וּ לִפְנֵ֥י הַמֶּֽלֶךְ׃ </span></p>
 <p align="RIGHT"><span lang="he">‎<a name="006">6</a> ‏וַיְהִ֥י בָהֶ֖ם מִבְּנֵ֣י יְהוּדָ֑ה דָּנִיֵּ֣אל חֲנַנְיָ֔ה מִֽישָׁאֵ֖ל וַעֲזַרְיָֽה׃ </span></p>
 <p align="RIGHT"><span lang="he">‎<a name="007">7</a> ‏וַיָּ֧שֶׂם לָהֶ֛ם שַׂ֥ר הַסָּרִיסִ֖ים שֵׁמ֑וֹת וַיָּ֨שֶׂם לְדָֽנִיֵּ֜אל בֵּ֣לְטְשַׁאצַּ֗ר וְלַֽחֲנַנְיָה֙ שַׁדְרַ֔ךְ וּלְמִֽישָׁאֵ֣ל מֵישַׁ֔ךְ וְלַעֲזַרְיָ֖ה עֲבֵ֥ד נְגֽוֹ׃ </span></p>
 <p align="RIGHT"><span lang="he">‎<a name="008">8</a> ‏וַיָּ֤שֶׂם דָּנִיֵּאל֙ עַל־לִבּ֔וֹ אֲשֶׁ֧ר לֹֽא־יִתְגָּאַ֛ל בְּפַתְבַּ֥ג הַמֶּ֖לֶךְ וּבְיֵ֣ין מִשְׁתָּ֑יו וַיְבַקֵּשׁ֙ מִשַּׂ֣ר הַסָּרִיסִ֔ים אֲשֶׁ֖ר לֹ֥א יִתְגָּאָֽל׃ </span></p>
 <p align="RIGHT"><span lang="he">‎<a name="009">9</a> ‏וַיִּתֵּ֤ן הָֽאֱלֹהִים֙ אֶת־דָּ֣נִיֵּ֔אל לְחֶ֖סֶד וּֽלְרַחֲמִ֑ים לִפְנֵ֖י שַׂ֥ר הַסָּרִיסִֽים׃ </span></p>
 <p align="RIGHT"><span lang="he">‎<a name="010">10</a> ‏וַיֹּ֜אמֶר שַׂ֤ר הַסָּרִיסִים֙ לְדָ֣נִיֵּ֔אל יָרֵ֤א אֲנִי֙ אֶת־אֲדֹנִ֣י הַמֶּ֔לֶךְ אֲשֶׁ֣ר מִנָּ֔ה אֶת־מַאֲכַלְכֶ֖ם וְאֶת־מִשְׁתֵּיכֶ֑ם אֲשֶׁ֡ר לָמָּה֩ יִרְאֶ֨ה אֶת־פְּנֵיכֶ֜ם זֹֽעֲפִ֗ים מִן־הַיְלָדִים֙ אֲשֶׁ֣ר כְּגִֽילְכֶ֔ם וְחִיַּבְתֶּ֥ם אֶת־רֹאשִׁ֖י לַמֶּֽלֶךְ׃ </span></p>
 <p align="RIGHT"><span lang="he">‎<a name="011">11</a> ‏וַיֹּ֥אמֶר דָּנִיֵּ֖אל אֶל־הַמֶּלְצַ֑ר אֲשֶׁ֤ר מִנָּה֙ שַׂ֣ר הַסָּֽרִיסִ֔ים עַל־דָּנִיֵּ֣אל חֲנַנְיָ֔ה מִֽישָׁאֵ֖ל וַעֲזַרְיָֽה׃ </span></p>
 <p align="RIGHT"><span lang="he">‎<a name="012">12</a> ‏נַס־נָ֥א אֶת־עֲבָדֶ֖יךָ יָמִ֣ים עֲשָׂרָ֑ה וְיִתְּנוּ־לָ֜נוּ מִן־הַזֵּרֹעִ֛ים וְנֹאכְלָ֖ה וּמַ֥יִם וְנִשְׁתֶּֽה׃ </span></p>
 <p align="RIGHT"><span lang="he">‎<a name="013">13</a> ‏וְיֵרָא֤וּ לְפָנֶ֙יךָ֙ מַרְאֵ֔ינוּ וּמַרְאֵה֙ הַיְלָדִ֔ים הָאֹ֣כְלִ֔ים אֵ֖ת פַּתְבַּ֣ג הַמֶּ֑לֶךְ וְכַאֲשֶׁ֣ר תִּרְאֵ֔ה עֲשֵׂ֖ה עִם־עֲבָדֶֽיךָ׃ </span></p>
 <p align="RIGHT"><span lang="he">‎<a name="014">14</a> ‏וַיִּשְׁמַ֥ע לָהֶ֖ם לַדָּבָ֣ר הַזֶּ֑ה וַיְנַסֵּ֖ם יָמִ֥ים עֲשָׂרָֽה׃ </span></p>
 <p align="RIGHT"><span lang="he">‎<a name="015">15</a> ‏וּמִקְצָת֙ יָמִ֣ים עֲשָׂרָ֔ה נִרְאָ֤ה מַרְאֵיהֶם֙ ט֔וֹב וּבְרִיאֵ֖י בָּשָׂ֑ר מִן־כָּל־הַיְלָדִ֔ים הָאֹ֣כְלִ֔ים אֵ֖ת פַּתְבַּ֥ג הַמֶּֽלֶךְ׃ </span></p>
 <p align="RIGHT"><span lang="he">‎<a name="016">16</a> ‏וַיְהִ֣י הַמֶּלְצַ֗ר נֹשֵׂא֙ אֶת־פַּתְבָּגָ֔ם וְיֵ֖ין מִשְׁתֵּיהֶ֑ם וְנֹתֵ֥ן לָהֶ֖ם זֵרְעֹנִֽים׃ </span></p>
 <p align="RIGHT"><span lang="he">‎<a name="017">17</a> ‏וְהַיְלָדִ֤ים הָאֵ֙לֶּה֙ אַרְבַּעְתָּ֔ם נָתַ֨ן לָהֶ֧ם הָֽאֱלֹהִ֛ים מַדָּ֥ע וְהַשְׂכֵּ֖ל בְּכָל־סֵ֣פֶר וְחָכְמָ֑ה וְדָנִיֵּ֣אל הֵבִ֔ין בְּכָל־חָז֖וֹן וַחֲלֹמֽוֹת׃ </span></p>
 <p align="RIGHT"><span lang="he">‎<a name="018">18</a> ‏וּלְמִקְצָת֙ הַיָּמִ֔ים אֲשֶׁר־אָמַ֥ר הַמֶּ֖לֶךְ לַהֲבִיאָ֑ם וַיְבִיאֵם֙ שַׂ֣ר הַסָּרִיסִ֔ים לִפְנֵ֖י נְבֻכַדְנֶצַּֽר׃ </span></p>
 <p align="RIGHT"><span lang="he">‎<a name="019">19</a> ‏וַיְדַבֵּ֣ר אִתָּם֮ הַמֶּלֶךְ֒ וְלֹ֤א נִמְצָא֙ מִכֻּלָּ֔ם כְּדָנִיֵּ֣אל חֲנַנְיָ֔ה מִֽישָׁאֵ֖ל וַעֲזַרְיָ֑ה וַיַּֽעַמְד֖וּ לִפְנֵ֥י הַמֶּֽלֶךְ׃ </span></p>
 <p align="RIGHT"><span lang="he">‎<a name="020">20</a> ‏וְכֹ֗ל דְּבַר֙ חָכְמַ֣ת בִּינָ֔ה אֲשֶׁר־בִּקֵּ֥שׁ מֵהֶ֖ם הַמֶּ֑לֶךְ וַֽיִּמְצָאֵ֞ם עֶ֣שֶׂר יָד֗וֹת עַ֤ל כָּל־הַֽחַרְטֻמִּים֙ הָֽאַשָּׁפִ֔ים אֲשֶׁ֖ר בְּכָל־מַלְכוּתֽוֹ׃ </span></p>
 <p align="RIGHT"><span lang="he">‎<a name="021">21</a> ‏וַֽיְהִי֙ דָּֽנִיֵּ֔אל עַד־שְׁנַ֥ת אַחַ֖ת לְכ֥וֹרֶשׁ הַמֶּֽלֶךְ׃ פ</span></p>
 </td>
 <td width="50%">
 <p>1 bišənaṯ šālwōš ləmaləḵûṯ yəhwōyāqîm meleḵə-yəhûḏâ bā’ nəḇûḵaḏəne’ṣṣar meleḵə-bāḇel yərûšālaim wayyāṣar ‘āleyhā: </p>
 <p>2 wayyitēn ’ăḏōnāy bəyāḏwō ’eṯ-yəhwōyāqîm meleḵə-yəhûḏâ ûmiqəṣāṯ kəlê ḇêṯ-hā’ĕlōhîm wayəḇî’ēm ’ereṣ-šinə‘ār bêṯ ’ĕlōhāyw wə’eṯ-hakēlîm hēḇî’ bêṯ ’wōṣar ’ĕlōhāyw: </p>
 <p>3 wayyō’mer hammeleḵə lə’ašəpənaz raḇ sārîsāyw ləhāḇî’ mibənê yiśərā’ēl ûmizzer<sup>a</sup>‘ hamməlûḵâ ûmin-haparətəmîm: </p>
 <p>4 yəlāḏîm ’ăšer ’ên-bâem kāl-<font color="brown">mə’ûm</font> <font color="blue">mûm</font> wəṭwōḇê marə’eh ûmaśəkîlîm bəḵāl-ḥāḵəmâ wəyōḏə‘ê ḏ<sup>a</sup>‘aṯ ûməḇînê madā‘ wa’ăšer kōḥa bâem l<sup>a</sup>‘ămōḏ bəhêḵal hammeleḵə ûlălamməḏām sēfer ûləšwōn kaśədîm: </p>
 <p>5 wayəman lâem hammeleḵə dəḇar-ywōm bəywōmwō mipaṯ-baḡ hammeleḵə ûmîyên mišətāyw ûləḡadəlām šānîm šālwōš ûmiqəṣāṯām y<sup>a</sup>‘aməḏû lifənê hammeleḵə: </p>
 <p>6 wayəhî ḇâem mibənê yəhûḏâ dānîyē’l ḥănanəyâ mîšā’ēl w<sup>a</sup>‘ăzarəyâ: </p>
 <p>7 wayyāśem lâem śar hassārîsîm šēmwōṯ wayyāśem ləḏānîyē’l bēləṭəša’ṣṣar wəl<sup>a</sup>ḥănanəyâ šaḏəraḵə ûləmîšā’ēl mêšaḵə wəl<sup>a</sup>‘ăzarəyâ ‘ăḇēḏ nəḡwō: </p>
 <p>8 wayyāśem dānîyē’l ‘al-libwō ’ăšer lō’-yiṯəgā’al bəfaṯəbaḡ hammeleḵə ûḇəyên mišətāyw wayəḇaqqēš miśśar hassārîsîm ’ăšer lō’ yiṯəgā’āl: </p>
 <p>9 wayyitēn hā’ĕlōhîm ’eṯ-dānîyē’l ləḥeseḏ ûlər<sup>a</sup>ḥămîm lifənê śar hassārîsîm: </p>
 <p>10 wayyō’mer śar hassārîsîm ləḏānîyē’l yārē’ ’ănî ’eṯ-’ăḏōnî hammeleḵə ’ăšer minnâ ’eṯ-ma’ăḵaləḵem wə’eṯ-mišətêḵem ’ăšer lāmmâ yirə’eh ’eṯ-pənêḵem zō‘ăfîm min-hayəlāḏîm ’ăšer kəḡîləḵem wəḥîyaḇətem ’eṯ-rō’šî lammeleḵə: </p>
 <p>11 wayyō’mer dānîyē’l ’el-hammeləṣar ’ăšer minnâ śar hassārîsîm ‘al-dānîyē’l ḥănanəyâ mîšā’ēl w<sup>a</sup>‘ăzarəyâ: </p>
 <p>12 nas-nā’ ’eṯ-‘ăḇāḏeyḵā yāmîm ‘ăśārâ wəyitənû-lānû min-hazzērō‘îm wənō’ḵəlâ ûmayim wənišəteh: </p>
 <p>13 wəyērā’û ləfāneyḵā marə’ênû ûmarə’ēh hayəlāḏîm hā’ōḵəlîm ’ēṯ paṯəbaḡ hammeleḵə wəḵa’ăšer tirə’ēh ‘ăśēh ‘im-‘ăḇāḏeyḵā: </p>
 <p>14 wayyišəm<sup>a</sup>‘ lâem ladāḇār hazzeh wayənassēm yāmîm ‘ăśārâ: </p>
 <p>15 ûmiqəṣāṯ yāmîm ‘ăśārâ nirə’â marə’êhem ṭwōḇ ûḇərî’ê bāśār min-kāl-hayəlāḏîm hā’ōḵəlîm ’ēṯ paṯəbaḡ hammeleḵə: </p>
 <p>16 wayəhî hammeləṣar nōśē’ ’eṯ-paṯəbāḡām wəyên mišətêhem wənōṯēn lâem zērə‘ōnîm: </p>
 <p>17 wəhayəlāḏîm hā’ēlleh ’arəb<sup>a</sup>‘ətām nāṯan lâem hā’ĕlōhîm madā‘ wəhaśəkēl bəḵāl-sēfer wəḥāḵəmâ wəḏānîyē’l hēḇîn bəḵāl-ḥāzwōn w<sup>a</sup>ḥălōmwōṯ: </p>
 <p>18 ûləmiqəṣāṯ hayyāmîm ’ăšer-’āmar hammeleḵə lahăḇî’ām wayəḇî’ēm śar hassārîsîm lifənê nəḇuḵaḏəneṣṣar: </p>
 <p>19 wayəḏabēr ’itām hammeleḵə wəlō’ niməṣā’ mikullām kəḏānîyē’l ḥănanəyâ mîšā’ēl w<sup>a</sup>‘ăzarəyâ wayy<sup>a</sup>‘aməḏû lifənê hammeleḵə: </p>
 <p>20 wəḵōl dəḇar ḥāḵəmaṯ bînâ ’ăšer-biqqēš mēhem hammeleḵə wayyiməṣā’ēm ‘eśer yāḏwōṯ ‘al kāl-h<sup>a</sup>ḥarəṭummîm hā’aššāfîm ’ăšer bəḵāl-maləḵûṯwō: </p>
 <p>21 wayəhî dānîyē’l ‘aḏ-šənaṯ ’<sup>a</sup>ḥaṯ ləḵwōreš hammeleḵə: f</p>
 </td>
 </tr></table>
 <p></p><hr>
 <center>
 <a href="dan002.htm">Next: Daniel (Daniyel) Chapter 2</a></center>
 </body>