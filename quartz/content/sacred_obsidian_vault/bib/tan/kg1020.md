<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg1020.htm">Polyglot</a> 
 <a href="../kjv/kg1020.htm">KJV</a> 
 <a href="../sep/kg1020.htm">Sep</a> 
 <a href="../vul/kg1020.htm">Vul</a> 
 
 <br>
 <br><a href="kg1.htm">1 Kings (1 Melakhim) Index</a><br>
  
 <a href="kg1019.htm">Previous</a> 
 <a href="kg1021.htm">Next</a> 
 </center>
 <hr>
 
 <h3 align="CENTER">Tanach (Hebrew): 1 Kings (1 Melakhim) Chapter 20</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וּבֶן־הֲדַ֣ד מֶֽלֶךְ־אֲרָ֗ם קָבַץ֙ אֶת־כָּל־חֵיל֔וֹ וּשְׁלֹשִׁ֨ים וּשְׁנַ֥יִם מֶ֛לֶךְ אִתּ֖וֹ וְס֣וּס וָרָ֑כֶב וַיַּ֗עַל וַיָּ֙צַר֙ עַל־שֹׁ֣מְר֔וֹן וַיִּלָּ֖חֶם בָּֽהּ׃ </span></p>
 <p align="RIGHT"><span lang="he">‎<a name="002">2</a> ‏וַיִּשְׁלַ֧ח מַלְאָכִ֛ים אֶל־אַחְאָ֥ב מֶֽלֶךְ־יִשְׂרָאֵ֖ל הָעִֽירָה׃ </span></p>
 <p align="RIGHT"><span lang="he">‎<a name="003">3</a> ‏וַיֹּ֣אמֶר ל֗וֹ כֹּ֚ה אָמַ֣ר בֶּן־הֲדַ֔ד כַּסְפְּךָ֥ וּֽזְהָבְךָ֖ לִֽי־ה֑וּא וְנָשֶׁ֧יךָ וּבָנֶ֛יךָ הַטּוֹבִ֖ים לִי־הֵֽם׃ </span></p>
 <p align="RIGHT"><span lang="he">‎<a name="004">4</a> ‏וַיַּ֤עַן מֶֽלֶךְ־יִשְׂרָאֵל֙ וַיֹּ֔אמֶר כִּדְבָרְךָ֖ אֲדֹנִ֣י הַמֶּ֑לֶךְ לְךָ֥ אֲנִ֖י וְכָל־אֲשֶׁר־לִֽי׃ </span></p>
 <p align="RIGHT"><span lang="he">‎<a name="005">5</a> ‏וַיָּשֻׁ֙בוּ֙ הַמַּלְאָכִ֔ים וַיֹּ֣אמְר֔וּ כֹּֽה־אָמַ֥ר בֶּן־הֲדַ֖ד לֵאמֹ֑ר כִּֽי־שָׁלַ֤חְתִּי אֵלֶ֙יךָ֙ לֵאמֹ֔ר כַּסְפְּךָ֧ וּזְהָבְךָ֛ וְנָשֶׁ֧יךָ וּבָנֶ֖יךָ לִ֥י תִתֵּֽן׃ </span></p>
 <p align="RIGHT"><span lang="he">‎<a name="006">6</a> ‏כִּ֣י׀ אִם־כָּעֵ֣ת מָחָ֗ר אֶשְׁלַ֤ח אֶת־עֲבָדַי֙ אֵלֶ֔יךָ וְחִפְּשׂוּ֙ אֶת־בֵּ֣יתְךָ֔ וְאֵ֖ת בָּתֵּ֣י עֲבָדֶ֑יךָ וְהָיָה֙ כָּל־מַחְמַ֣ד עֵינֶ֔יךָ יָשִׂ֥ימוּ בְיָדָ֖ם וְלָקָֽחוּ׃ </span></p>
 <p align="RIGHT"><span lang="he">‎<a name="007">7</a> ‏וַיִּקְרָ֤א מֶֽלֶךְ־יִשְׂרָאֵל֙ לְכָל־זִקְנֵ֣י הָאָ֔רֶץ וַיֹּ֙אמֶר֙ דְּעֽוּ־נָ֣א וּרְא֔וּ כִּ֥י רָעָ֖ה זֶ֣ה מְבַקֵּ֑שׁ כִּֽי־שָׁלַ֨ח אֵלַ֜י לְנָשַׁ֤י וּלְבָנַי֙ וּלְכַסְפִּ֣י וְלִזְהָבִ֔י וְלֹ֥א מָנַ֖עְתִּי מִמֶּֽנּוּ׃ </span></p>
 <p align="RIGHT"><span lang="he">‎<a name="008">8</a> ‏וַיֹּאמְר֥וּ אֵלָ֛יו כָּל־הַזְּקֵנִ֖ים וְכָל־הָעָ֑ם אַל־תִּשְׁמַ֖ע וְל֥וֹא תֹאבֶֽה׃ </span></p>
 <p align="RIGHT"><span lang="he">‎<a name="009">9</a> ‏וַיֹּ֜אמֶר לְמַלְאֲכֵ֣י בֶן־הֲדַ֗ד אִמְר֞וּ לַֽאדֹנִ֤י הַמֶּ֙לֶךְ֙ כֹּל֩ אֲשֶׁר־שָׁלַ֨חְתָּ אֶל־עַבְדְּךָ֤ בָרִֽאשֹׁנָה֙ אֶעֱשֶׂ֔ה וְהַדָּבָ֣ר הַזֶּ֔ה לֹ֥א אוּכַ֖ל לַעֲשׂ֑וֹת וַיֵּֽלְכוּ֙ הַמַּלְאָכִ֔ים וַיְשִׁבֻ֖הוּ דָּבָֽר׃ </span></p>
 <p align="RIGHT"><span lang="he">‎<a name="010">10</a> ‏וַיִּשְׁלַ֤ח אֵלָיו֙ בֶּן־הֲדַ֔ד וַיֹּ֕אמֶר כֹּֽה־יַעֲשׂ֥וּן לִ֛י אֱלֹהִ֖ים וְכֹ֣ה יוֹסִ֑פוּ אִם־יִשְׂפֹּק֙ עֲפַ֣ר שֹׁמְר֔וֹן לִשְׁעָלִ֕ים לְכָל־הָעָ֖ם אֲשֶׁ֥ר בְּרַגְלָֽי׃ </span></p>
 <p align="RIGHT"><span lang="he">‎<a name="011">11</a> ‏וַיַּ֤עַן מֶֽלֶךְ־יִשְׂרָאֵל֙ וַיֹּ֣אמֶר דַּבְּר֔וּ אַל־יִתְהַלֵּ֥ל חֹגֵ֖ר כִּמְפַתֵּֽחַ׃ </span></p>
 <p align="RIGHT"><span lang="he">‎<a name="012">12</a> ‏וַיְהִ֗י כִּשְׁמֹ֙עַ֙ אֶת־הַדָּבָ֣ר הַזֶּ֔ה וְה֥וּא שֹׁתֶ֛ה ה֥וּא וְהַמְּלָכִ֖ים בַּסֻּכּ֑וֹת וַיֹּ֤אמֶר אֶל־עֲבָדָיו֙ שִׂ֔ימוּ וַיָּשִׂ֖ימוּ עַל־הָעִֽיר׃ </span></p>
 <p align="RIGHT"><span lang="he">‎<a name="013">13</a> ‏וְהִנֵּ֣ה׀ נָבִ֣יא אֶחָ֗ד נִגַּשׁ֮ אֶל־אַחְאָ֣ב מֶֽלֶךְ־יִשְׂרָאֵל֒ וַיֹּ֗אמֶר כֹּ֚ה אָמַ֣ר יְהוָ֔ה הְֽרָאִ֔יתָ אֵ֛ת כָּל־הֶהָמ֥וֹן הַגָּד֖וֹל הַזֶּ֑ה הִנְנִ֨י נֹתְנ֤וֹ בְיָֽדְךָ֙ הַיּ֔וֹם וְיָדַעְתָּ֖ כִּֽי־אֲנִ֥י יְהוָֽה׃ </span></p>
 <p align="RIGHT"><span lang="he">‎<a name="014">14</a> ‏וַיֹּ֤אמֶר אַחְאָב֙ בְּמִ֔י וַיֹּ֙אמֶר֙ כֹּֽה־אָמַ֣ר יְהוָ֔ה בְּנַעֲרֵ֖י שָׂרֵ֣י הַמְּדִינ֑וֹת וַיֹּ֛אמֶר מִֽי־יֶאְסֹ֥ר הַמִּלְחָמָ֖ה וַיֹּ֥אמֶר אָֽתָּה׃ </span></p>
 <p align="RIGHT"><span lang="he">‎<a name="015">15</a> ‏וַיִּפְקֹ֗ד אֶֽת־נַעֲרֵי֙ שָׂרֵ֣י הַמְּדִינ֔וֹת וַיִּהְי֕וּ מָאתַ֖יִם שְׁנַ֣יִם וּשְׁלֹשִׁ֑ים וְאַחֲרֵיהֶ֗ם פָּקַ֧ד אֶת־כָּל־הָעָ֛ם כָּל־בְּנֵ֥י יִשְׂרָאֵ֖ל שִׁבְעַ֥ת אֲלָפִֽים׃ </span></p>
 <p align="RIGHT"><span lang="he">‎<a name="016">16</a> ‏וַיֵּצְא֖וּ בַּֽצָּהֳרָ֑יִם וּבֶן־הֲדַד֩ שֹׁתֶ֨ה שִׁכּ֜וֹר בַּסֻּכּ֗וֹת ה֧וּא וְהַמְּלָכִ֛ים שְׁלֹשִֽׁים־וּשְׁנַ֥יִם מֶ֖לֶךְ עֹזֵ֥ר אֹתֽוֹ׃ </span></p>
 <p align="RIGHT"><span lang="he">‎<a name="017">17</a> ‏וַיֵּצְא֗וּ נַעֲרֵ֛י שָׂרֵ֥י הַמְּדִינ֖וֹת בָּרִֽאשֹׁנָ֑ה וַיִּשְׁלַ֣ח בֶּן־הֲדַ֗ד וַיַּגִּ֤ידוּ לוֹ֙ לֵאמֹ֔ר אֲנָשִׁ֕ים יָצְא֖וּ מִשֹּׁמְרֽוֹן׃ </span></p>
 <p align="RIGHT"><span lang="he">‎<a name="018">18</a> ‏וַיֹּ֛אמֶר אִם־לְשָׁל֥וֹם יָצָ֖אוּ תִּפְשׂ֣וּם חַיִּ֑ים וְאִ֧ם לְמִלְחָמָ֛ה יָצָ֖אוּ חַיִּ֥ים תִּפְשֽׂוּם׃ </span></p>
 <p align="RIGHT"><span lang="he">‎<a name="019">19</a> ‏וְאֵ֙לֶּה֙ יָצְא֣וּ מִן־הָעִ֔יר נַעֲרֵ֖י שָׂרֵ֣י הַמְּדִינ֑וֹת וְהַחַ֖יִל אֲשֶׁ֥ר אַחֲרֵיהֶֽם׃ </span></p>
 <p align="RIGHT"><span lang="he">‎<a name="020">20</a> ‏וַיַּכּוּ֙ אִ֣ישׁ אִישׁ֔וֹ וַיָּנֻ֣סוּ אֲרָ֔ם וַֽיִּרְדְּפֵ֖ם יִשְׂרָאֵ֑ל וַיִּמָּלֵ֗ט בֶּן־הֲדַד֙ מֶ֣לֶךְ אֲרָ֔ם עַל־ס֖וּס וּפָרָשִֽׁים׃ </span></p>
 <p align="RIGHT"><span lang="he">‎<a name="021">21</a> ‏וַיֵּצֵא֙ מֶ֣לֶךְ יִשְׂרָאֵ֔ל וַיַּ֥ךְ אֶת־הַסּ֖וּס וְאֶת־הָרָ֑כֶב וְהִכָּ֥ה בַאֲרָ֖ם מַכָּ֥ה גְדוֹלָֽה׃ </span></p>
 <p align="RIGHT"><span lang="he">‎<a name="022">22</a> ‏וַיִּגַּ֤שׁ הַנָּבִיא֙ אֶל־מֶ֣לֶךְ יִשְׂרָאֵ֔ל וַיֹּ֤אמֶר לוֹ֙ לֵ֣ךְ הִתְחַזַּ֔ק וְדַ֥ע וּרְאֵ֖ה אֵ֣ת אֲשֶֽׁר־תַּעֲשֶׂ֑ה כִּ֚י לִתְשׁוּבַ֣ת הַשָּׁנָ֔ה מֶ֥לֶךְ אֲרָ֖ם עֹלֶ֥ה עָלֶֽיךָ׃ ס</span></p>
 <p align="RIGHT"><span lang="he">‎<a name="023">23</a> ‏וְעַבְדֵ֨י מֶֽלֶךְ־אֲרָ֜ם אָמְר֣וּ אֵלָ֗יו אֱלֹהֵ֤י הָרִים֙ אֱלֹ֣הֵיהֶ֔ם עַל־כֵּ֖ן חָזְק֣וּ מִמֶּ֑נּוּ וְאוּלָ֗ם נִלָּחֵ֤ם אִתָּם֙ בַּמִּישׁ֔וֹר אִם־לֹ֥א נֶחֱזַ֖ק מֵהֶֽם׃ </span></p>
 <p align="RIGHT"><span lang="he">‎<a name="024">24</a> ‏וְאֶת־הַדָּבָ֥ר הַזֶּ֖ה עֲשֵׂ֑ה הָסֵ֤ר הַמְּלָכִים֙ אִ֣ישׁ מִמְּקֹמ֔וֹ וְשִׂ֥ים פַּח֖וֹת תַּחְתֵּיהֶֽם׃ </span></p>
 <p align="RIGHT"><span lang="he">‎<a name="025">25</a> ‏וְאַתָּ֣ה תִֽמְנֶה־לְךָ֣׀ חַ֡יִל כַּחַיִל֩ הַנֹּפֵ֨ל מֵאוֹתָ֜ךְ וְס֣וּס כַּסּ֣וּס׀ וְרֶ֣כֶב כָּרֶ֗כֶב וְנִֽלָּחֲמָ֤ה אוֹתָם֙ בַּמִּישׁ֔וֹר אִם־לֹ֥א נֶחֱזַ֖ק מֵהֶ֑ם וַיִּשְׁמַ֥ע לְקֹלָ֖ם וַיַּ֥עַשׂ כֵּֽן׃ פ</span></p>
 <p align="RIGHT"><span lang="he">‎<a name="026">26</a> ‏וַֽיְהִי֙ לִתְשׁוּבַ֣ת הַשָּׁנָ֔ה וַיִּפְקֹ֥ד בֶּן־הֲדַ֖ד אֶת־אֲרָ֑ם וַיַּ֣עַל אֲפֵ֔קָה לַמִּלְחָמָ֖ה עִם־יִשְׂרָאֵֽל׃ </span></p>
 <p align="RIGHT"><span lang="he">‎<a name="027">27</a> ‏וּבְנֵ֣י יִשְׂרָאֵ֗ל הָתְפָּקְדוּ֙ וְכָלְכְּל֔וּ וַיֵּלְכ֖וּ לִקְרָאתָ֑ם וַיַּחֲנ֨וּ בְנֵֽי־יִשְׂרָאֵ֜ל נֶגְדָּ֗ם כִּשְׁנֵי֙ חֲשִׂפֵ֣י עִזִּ֔ים וַאֲרָ֖ם מִלְא֥וּ אֶת־הָאָֽרֶץ׃ </span></p>
 <p align="RIGHT"><span lang="he">‎<a name="028">28</a> ‏וַיִּגַּ֞שׁ אִ֣ישׁ הָאֱלֹהִ֗ים וַיֹּאמֶר֮ אֶל־מֶ֣לֶךְ יִשְׂרָאֵל֒ וַיֹּ֜אמֶר כֹּֽה־אָמַ֣ר יְהוָ֗ה יַ֠עַן אֲשֶׁ֨ר אָמְר֤וּ אֲרָם֙ אֱלֹהֵ֤י הָרִים֙ יְהוָ֔ה וְלֹֽא־אֱלֹהֵ֥י עֲמָקִ֖ים ה֑וּא וְ֠נָתַתִּי אֶת־כָּל־הֶהָמ֨וֹן הַגָּ֤דוֹל הַזֶּה֙ בְּיָדֶ֔ךָ וִֽידַעְתֶּ֖ם כִּֽי־אֲנִ֥י יְהוָֽה׃ </span></p>
 <p align="RIGHT"><span lang="he">‎<a name="029">29</a> ‏וַֽיַּחֲנ֧וּ אֵ֦לֶּה נֹ֥כַח אֵ֖לֶּה שִׁבְעַ֣ת יָמִ֑ים וַיְהִ֣י׀ בַּיּ֣וֹם הַשְּׁבִיעִ֗י וַתִּקְרַב֙ הַמִּלְחָמָ֔ה וַיַּכּ֨וּ בְנֵֽי־יִשְׂרָאֵ֧ל אֶת־אֲרָ֛ם מֵאָה־אֶ֥לֶף רַגְלִ֖י בְּי֥וֹם אֶחָֽד׃ </span></p>
 <p align="RIGHT"><span lang="he">‎<a name="030">30</a> ‏וַיָּנֻ֨סוּ הַנּוֹתָרִ֥ים׀ אֲפֵקָה֮ אֶל־הָעִיר֒ וַתִּפֹּל֙ הַחוֹמָ֔ה עַל־עֶשְׂרִ֨ים וְשִׁבְעָ֥ה אֶ֛לֶף אִ֖ישׁ הַנּוֹתָרִ֑ים וּבֶן־הֲדַ֣ד נָ֔ס וַיָּבֹ֥א אֶל־הָעִ֖יר חֶ֥דֶר בְּחָֽדֶר׃ ס</span></p>
 <p align="RIGHT"><span lang="he">‎<a name="031">31</a> ‏וַיֹּאמְר֣וּ אֵלָיו֮ עֲבָדָיו֒ הִנֵּֽה־נָ֣א שָׁמַ֔עְנוּ כִּ֗י מַלְכֵי֙ בֵּ֣ית יִשְׂרָאֵ֔ל כִּֽי־מַלְכֵ֥י חֶ֖סֶד הֵ֑ם נָשִׂ֣ימָה נָּא֩ שַׂקִּ֨ים בְּמָתְנֵ֜ינוּ וַחֲבָלִ֣ים בְּרֹאשֵׁ֗נוּ וְנֵצֵא֙ אֶל־מֶ֣לֶךְ יִשְׂרָאֵ֔ל אוּלַ֖י יְחַיֶּ֥ה אֶת־נַפְשֶֽׁךָ׃ </span></p>
 <p align="RIGHT"><span lang="he">‎<a name="032">32</a> ‏וַיַּחְגְּרוּ֩ שַׂקִּ֨ים בְּמָתְנֵיהֶ֜ם וַחֲבָלִ֣ים בְּרָאשֵׁיהֶ֗ם וַיָּבֹ֙אוּ֙ אֶל־מֶ֣לֶךְ יִשְׂרָאֵ֔ל וַיֹּ֣אמְר֔וּ עַבְדְּךָ֧ בֶן־הֲדַ֛ד אָמַ֖ר תְּחִֽי־נָ֣א נַפְשִׁ֑י וַיֹּ֛אמֶר הַעוֹדֶ֥נּוּ חַ֖י אָחִ֥י הֽוּא׃ </span></p>
 <p align="RIGHT"><span lang="he">‎<a name="033">33</a> ‏וְהָאֲנָשִׁים֩ יְנַחֲשׁ֨וּ וַֽיְמַהֲר֜וּ וַיַּחְלְט֣וּ הֲמִמֶּ֗נּוּ וַיֹּֽאמְרוּ֙ אָחִ֣יךָ בֶן־הֲדַ֔ד וַיֹּ֖אמֶר בֹּ֣אוּ קָחֻ֑הוּ וַיֵּצֵ֤א אֵלָיו֙ בֶּן־הֲדַ֔ד וַֽיַּעֲלֵ֖הוּ עַל־הַמֶּרְכָּבָֽה׃ </span></p>
 <p align="RIGHT"><span lang="he">‎<a name="034">34</a> ‏וַיֹּ֣אמֶר אֵלָ֡יו הֶעָרִ֣ים אֲשֶׁר־לָֽקַח־אָבִי֩ מֵאֵ֨ת אָבִ֜יךָ אָשִׁ֗יב וְ֠חוּצוֹת תָּשִׂ֨ים לְךָ֤ בְדַמֶּ֙שֶׂק֙ כַּאֲשֶׁר־שָׂ֤ם אָבִי֙ בְּשֹׁ֣מְר֔וֹן וַאֲנִ֖י בַּבְּרִ֣ית אֲשַׁלְּחֶ֑ךָּ וַיִּכְרָת־ל֥וֹ בְרִ֖ית וַֽיְשַׁלְּחֵֽהוּ׃ ס</span></p>
 <p align="RIGHT"><span lang="he">‎<a name="035">35</a> ‏וְאִ֨ישׁ אֶחָ֜ד מִבְּנֵ֣י הַנְּבִיאִ֗ים אָמַ֧ר אֶל־רֵעֵ֛הוּ בִּדְבַ֥ר יְהוָ֖ה הַכֵּ֣ינִי נָ֑א וַיְמָאֵ֥ן הָאִ֖ישׁ לְהַכֹּתֽוֹ׃ </span></p>
 <p align="RIGHT"><span lang="he">‎<a name="036">36</a> ‏וַיֹּ֣אמֶר ל֗וֹ יַ֚עַן אֲשֶׁ֤ר לֹֽא־שָׁמַ֙עְתָּ֙ בְּק֣וֹל יְהוָ֔ה הִנְּךָ֤ הוֹלֵךְ֙ מֵֽאִתִּ֔י וְהִכְּךָ֖ הָאַרְיֵ֑ה וַיֵּ֙לֶךְ֙ מֵֽאֶצְל֔וֹ וַיִּמְצָאֵ֥הוּ הָאַרְיֵ֖ה וַיַּכֵּֽהוּ׃ </span></p>
 <p align="RIGHT"><span lang="he">‎<a name="037">37</a> ‏וַיִּמְצָא֙ אִ֣ישׁ אַחֵ֔ר וַיֹּ֖אמֶר הַכֵּ֣ינִי נָ֑א וַיַּכֵּ֥הוּ הָאִ֖ישׁ הַכֵּ֥ה וּפָצֹֽעַ׃ </span></p>
 <p align="RIGHT"><span lang="he">‎<a name="038">38</a> ‏וַיֵּ֙לֶךְ֙ הַנָּבִ֔יא וַיַּעֲמֹ֥ד לַמֶּ֖לֶךְ עַל־הַדָּ֑רֶךְ וַיִּתְחַפֵּ֥שׂ בָּאֲפֵ֖ר עַל־עֵינָֽיו׃ </span></p>
 <p align="RIGHT"><span lang="he">‎<a name="039">39</a> ‏וַיְהִ֤י הַמֶּ֙לֶךְ֙ עֹבֵ֔ר וְה֖וּא צָעַ֣ק אֶל־הַמֶּ֑לֶךְ וַיֹּ֜אמֶר עַבְדְּךָ֣׀ יָצָ֣א בְקֶֽרֶב־הַמִּלְחָמָ֗ה וְהִנֵּֽה־אִ֨ישׁ סָ֜ר וַיָּבֵ֧א אֵלַ֣י אִ֗ישׁ וַיֹּ֙אמֶר֙ שְׁמֹר֙ אֶת־הָאִ֣ישׁ הַזֶּ֔ה אִם־הִפָּקֵד֙ יִפָּקֵ֔ד וְהָיְתָ֤ה נַפְשְׁךָ֙ תַּ֣חַת נַפְשׁ֔וֹ א֥וֹ כִכַּר־כֶּ֖סֶף תִּשְׁקֽוֹל׃ </span></p>
 <p align="RIGHT"><span lang="he">‎<a name="040">40</a> ‏וַיְהִ֣י עַבְדְּךָ֗ עֹשֵׂ֥ה הֵ֛נָּה וָהֵ֖נָּה וְה֣וּא אֵינֶ֑נּוּ וַיֹּ֨אמֶר אֵלָ֧יו מֶֽלֶךְ־יִשְׂרָאֵ֛ל כֵּ֥ן מִשְׁפָּטֶ֖ךָ אַתָּ֥ה חָרָֽצְתָּ׃ </span></p>
 <p align="RIGHT"><span lang="he">‎<a name="041">41</a> ‏וַיְמַהֵ֕ר וַיָּ֙סַר֙ אֶת־הָ֣אֲפֵ֔ר <font color="brown">מעל</font> <font color="blue">מֵעֲלֵ֖י</font> עֵינָ֑יו וַיַּכֵּ֤ר אֹתוֹ֙ מֶ֣לֶךְ יִשְׂרָאֵ֔ל כִּ֥י מֵֽהַנְּבִאִ֖ים הֽוּא׃ </span></p>
 <p align="RIGHT"><span lang="he">‎<a name="042">42</a> ‏וַיֹּ֣אמֶר אֵלָ֗יו כֹּ֚ה אָמַ֣ר יְהוָ֔ה יַ֛עַן שִׁלַּ֥חְתָּ אֶת־אִישׁ־חֶרְמִ֖י מִיָּ֑ד וְהָיְתָ֤ה נַפְשְׁךָ֙ תַּ֣חַת נַפְשׁ֔וֹ וְעַמְּךָ֖ תַּ֥חַת עַמּֽוֹ׃ </span></p>
 <p align="RIGHT"><span lang="he">‎<a name="043">43</a> ‏וַיֵּ֧לֶךְ מֶֽלֶךְ־יִשְׂרָאֵ֛ל עַל־בֵּית֖וֹ סַ֣ר וְזָעֵ֑ף וַיָּבֹ֖א שֹׁמְרֽוֹנָה׃ פ</span></p>
 </td>
 <td width="50%">
 <p>1 ûḇen-hăḏaḏ meleḵə-’ărām qāḇaṣ ’eṯ-kāl-ḥêlwō ûšəlōšîm ûšənayim meleḵə ’itwō wəsûs wārāḵeḇ wayy<sup>a</sup>‘al wayyāṣar ‘al-šōmərwōn wayyillāḥem bāh: </p>
 <p>2 wayyišəl<sup>a</sup>ḥ malə’āḵîm ’el-’<sup>a</sup>ḥə’āḇ meleḵə-yiśərā’ēl hā‘îrâ: </p>
 <p>3 wayyō’mer lwō kōh ’āmar ben-hăḏaḏ kasəpəḵā ûzəhāḇəḵā lî-hû’ wənāšeyḵā ûḇāneyḵā haṭṭwōḇîm lî-hēm: </p>
 <p>4 wayy<sup>a</sup>‘an meleḵə-yiśərā’ēl wayyō’mer kiḏəḇārəḵā ’ăḏōnî hammeleḵə ləḵā ’ănî wəḵāl-’ăšer-lî: </p>
 <p>5 wayyāšuḇû hammalə’āḵîm wayyō’mərû kōh-’āmar ben-hăḏaḏ lē’mōr kî-šāl<sup>a</sup>ḥətî ’ēleyḵā lē’mōr kasəpəḵā ûzəhāḇəḵā wənāšeyḵā ûḇāneyḵā lî ṯitēn: </p>
 <p>6 kî| ’im-kā‘ēṯ māḥār ’ešəl<sup>a</sup>ḥ ’eṯ-‘ăḇāḏay ’ēleyḵā wəḥipəśû ’eṯ-bêṯəḵā wə’ēṯ bātê ‘ăḇāḏeyḵā wəhāyâ kāl-m<sup>a</sup>ḥəmaḏ ‘êneyḵā yāśîmû ḇəyāḏām wəlāqāḥû: </p>
 <p>7 wayyiqərā’ meleḵə-yiśərā’ēl ləḵāl-ziqənê hā’āreṣ wayyō’mer də‘û-nā’ ûrə’û kî rā‘â zeh məḇaqqēš kî-šāl<sup>a</sup>ḥ ’ēlay lənāšay ûləḇānay ûləḵasəpî wəlizəhāḇî wəlō’ mān<sup>a</sup>‘ətî mimmennû: </p>
 <p>8 wayyō’mərû ’ēlāyw kāl-hazzəqēnîm wəḵāl-hā‘ām ’al-tišəm<sup>a</sup>‘ wəlwō’ ṯō’ḇeh: </p>
 <p>9 wayyō’mer ləmalə’ăḵê ḇen-hăḏaḏ ’imərû la’ḏōnî hammeleḵə kōl ’ăšer-šāl<sup>a</sup>ḥətā ’el-‘aḇədəḵā ḇāri’šōnâ ’e‘ĕśeh wəhadāḇār hazzeh lō’ ’ûḵal l<sup>a</sup>‘ăśwōṯ wayyēləḵû hammalə’āḵîm wayəšiḇuhû dāḇār: </p>
 <p>10 wayyišəl<sup>a</sup>ḥ ’ēlāyw ben-hăḏaḏ wayyō’mer kōh-y<sup>a</sup>‘ăśûn lî ’ĕlōhîm wəḵōh ywōsifû ’im-yiśəpōq ‘ăfar šōmərwōn lišə‘ālîm ləḵāl-hā‘ām ’ăšer bəraḡəlāy: </p>
 <p>11 wayy<sup>a</sup>‘an meleḵə-yiśərā’ēl wayyō’mer dabərû ’al-yiṯəhallēl ḥōḡēr kiməfatēḥa: </p>
 <p>12 wayəhî kišəmō‘a ’eṯ-hadāḇār hazzeh wəhû’ šōṯeh hû’ wəhamməlāḵîm bassukwōṯ wayyō’mer ’el-‘ăḇāḏāyw śîmû wayyāśîmû ‘al-hā‘îr: </p>
 <p>13 wəhinnēh| nāḇî’ ’eḥāḏ nigaš ’el-’<sup>a</sup>ḥə’āḇ meleḵə-yiśərā’ēl wayyō’mer kōh ’āmar yəhwâ hərā’îṯā ’ēṯ kāl-hehāmwōn hagāḏwōl hazzeh hinənî nōṯənwō ḇəyāḏəḵā hayywōm wəyāḏ<sup>a</sup>‘ətā kî-’ănî yəhwâ: </p>
 <p>14 wayyō’mer ’<sup>a</sup>ḥə’āḇ bəmî wayyō’mer kōh-’āmar yəhwâ bən<sup>a</sup>‘ărê śārê hamməḏînwōṯ wayyō’mer mî-ye’əsōr hammiləḥāmâ wayyō’mer ’ātâ: </p>
 <p>15 wayyifəqōḏ ’eṯ-n<sup>a</sup>‘ărê śārê hamməḏînwōṯ wayyihəyû mā’ṯayim šənayim ûšəlōšîm wə’<sup>a</sup>ḥărêhem pāqaḏ ’eṯ-kāl-hā‘ām kāl-bənê yiśərā’ēl šiḇə‘aṯ ’ălāfîm: </p>
 <p>16 wayyēṣə’û baṣṣâŏrāyim ûḇen-hăḏaḏ šōṯeh šikwōr bassukwōṯ hû’ wəhamməlāḵîm šəlōšîm-ûšənayim meleḵə ‘ōzēr ’ōṯwō: </p>
 <p>17 wayyēṣə’û n<sup>a</sup>‘ărê śārê hamməḏînwōṯ bāri’šōnâ wayyišəl<sup>a</sup>ḥ ben-hăḏaḏ wayyagîḏû lwō lē’mōr ’ănāšîm yāṣə’û miššōmərwōn: </p>
 <p>18 wayyō’mer ’im-ləšālwōm yāṣā’û tifəśûm ḥayyîm wə’im ləmiləḥāmâ yāṣā’û ḥayyîm tifəśûm: </p>
 <p>19 wə’ēlleh yāṣə’û min-hā‘îr n<sup>a</sup>‘ărê śārê hamməḏînwōṯ wəh<sup>a</sup>ḥayil ’ăšer ’<sup>a</sup>ḥărêhem: </p>
 <p>20 wayyakû ’îš ’îšwō wayyānusû ’ărām wayyirədəfēm yiśərā’ēl wayyimmālēṭ ben-hăḏaḏ meleḵə ’ărām ‘al-sûs ûfārāšîm: </p>
 <p>21 wayyēṣē’ meleḵə yiśərā’ēl wayyaḵə ’eṯ-hassûs wə’eṯ-hārāḵeḇ wəhikâ ḇa’ărām makâ ḡəḏwōlâ: </p>
 <p>22 wayyigaš hannāḇî’ ’el-meleḵə yiśərā’ēl wayyō’mer lwō lēḵə hiṯəḥazzaq wəḏ<sup>a</sup>‘ ûrə’ēh ’ēṯ ’ăšer-t<sup>a</sup>‘ăśeh kî liṯəšûḇaṯ haššānâ meleḵə ’ărām ‘ōleh ‘āleyḵā: s</p>
 <p>23 wə‘aḇəḏê meleḵə-’ărām ’āmərû ’ēlāyw ’ĕlōhê hārîm ’ĕlōhêhem ‘al-kēn ḥāzəqû mimmennû wə’ûlām nillāḥēm ’itām bammîšwōr ’im-lō’ neḥĕzaq mēhem: </p>
 <p>24 wə’eṯ-hadāḇār hazzeh ‘ăśēh hāsēr hamməlāḵîm ’îš mimməqōmwō wəśîm p<sup>a</sup>ḥwōṯ t<sup>a</sup>ḥətêhem: </p>
 <p>25 wə’atâ ṯiməneh-ləḵā| ḥayil k<sup>a</sup>ḥayil hannōfēl mē’wōṯāḵə wəsûs kassûs| wəreḵeḇ kāreḵeḇ wənillāḥămâ ’wōṯām bammîšwōr ’im-lō’ neḥĕzaq mēhem wayyišəm<sup>a</sup>‘ ləqōlām wayy<sup>a</sup>‘aś kēn: f</p>
 <p>26 wayəhî liṯəšûḇaṯ haššānâ wayyifəqōḏ ben-hăḏaḏ ’eṯ-’ărām wayy<sup>a</sup>‘al ’ăfēqâ lammiləḥāmâ ‘im-yiśərā’ēl: </p>
 <p>27 ûḇənê yiśərā’ēl hāṯəpāqəḏû wəḵāləkəlû wayyēləḵû liqərā’ṯām wayy<sup>a</sup>ḥănû ḇənê-yiśərā’ēl neḡədām kišənê ḥăśifê ‘izzîm wa’ărām milə’û ’eṯ-hā’āreṣ: </p>
 <p>28 wayyigaš ’îš hā’ĕlōhîm wayyō’mer ’el-meleḵə yiśərā’ēl wayyō’mer kōh-’āmar yəhwâ y<sup>a</sup>‘an ’ăšer ’āmərû ’ărām ’ĕlōhê hārîm yəhwâ wəlō’-’ĕlōhê ‘ămāqîm hû’ wənāṯatî ’eṯ-kāl-hehāmwōn hagāḏwōl hazzeh bəyāḏeḵā wîḏ<sup>a</sup>‘ətem kî-’ănî yəhwâ: </p>
 <p>29 wayy<sup>a</sup>ḥănû ’ēlleh nōḵ<sup>a</sup>ḥ ’ēlleh šiḇə‘aṯ yāmîm wayəhî| bayywōm haššəḇî‘î watiqəraḇ hammiləḥāmâ wayyakû ḇənê-yiśərā’ēl ’eṯ-’ărām mē’â-’elef raḡəlî bəywōm ’eḥāḏ: </p>
 <p>30 wayyānusû hannwōṯārîm| ’ăfēqâ ’el-hā‘îr watipōl h<sup>a</sup>ḥwōmâ ‘al-‘eśərîm wəšiḇə‘â ’elef ’îš hannwōṯārîm ûḇen-hăḏaḏ nās wayyāḇō’ ’el-hā‘îr ḥeḏer bəḥāḏer: s</p>
 <p>31 wayyō’mərû ’ēlāyw ‘ăḇāḏāyw hinnēh-nā’ šām<sup>a</sup>‘ənû kî maləḵê bêṯ yiśərā’ēl kî-maləḵê ḥeseḏ hēm nāśîmâ nnā’ śaqqîm bəmāṯənênû w<sup>a</sup>ḥăḇālîm bərō’šēnû wənēṣē’ ’el-meleḵə yiśərā’ēl ’ûlay yəḥayyeh ’eṯ-nafəšeḵā: </p>
 <p>32 wayy<sup>a</sup>ḥəgərû śaqqîm bəmāṯənêhem w<sup>a</sup>ḥăḇālîm bərā’šêhem wayyāḇō’û ’el-meleḵə yiśərā’ēl wayyō’mərû ‘aḇədəḵā ḇen-hăḏaḏ ’āmar təḥî-nā’ nafəšî wayyō’mer h<sup>a</sup>‘wōḏennû ḥay ’āḥî hû’: </p>
 <p>33 wəhā’ănāšîm yən<sup>a</sup>ḥăšû wayəmahărû wayy<sup>a</sup>ḥələṭû hămimmennû wayyō’mərû ’āḥîḵā ḇen-hăḏaḏ wayyō’mer bō’û qāḥuhû wayyēṣē’ ’ēlāyw ben-hăḏaḏ wayy<sup>a</sup>‘ălēhû ‘al-hammerəkāḇâ: </p>
 <p>34 wayyō’mer ’ēlāyw he‘ārîm ’ăšer-lāq<sup>a</sup>ḥ-’āḇî mē’ēṯ ’āḇîḵā ’āšîḇ wəḥûṣwōṯ tāśîm ləḵā ḇəḏammeśeq ka’ăšer-śām ’āḇî bəšōmərwōn wa’ănî babərîṯ ’ăšalləḥeḵḵā wayyiḵərāṯ-lwō ḇərîṯ wayəšalləḥēhû: s</p>
 <p>35 wə’îš ’eḥāḏ mibənê hannəḇî’îm ’āmar ’el-rē‘ēhû biḏəḇar yəhwâ hakênî nā’ wayəmā’ēn hā’îš ləhakōṯwō: </p>
 <p>36 wayyō’mer lwō y<sup>a</sup>‘an ’ăšer lō’-šām<sup>a</sup>‘ətā bəqwōl yəhwâ hinnəḵā hwōlēḵə mē’itî wəhikəḵā hā’arəyēh wayyēleḵə mē’eṣəlwō wayyiməṣā’ēhû hā’arəyēh wayyakēhû: </p>
 <p>37 wayyiməṣā’ ’îš ’<sup>a</sup>ḥēr wayyō’mer hakênî nā’ wayyakēhû hā’îš hakēh ûfāṣō‘a: </p>
 <p>38 wayyēleḵə hannāḇî’ wayy<sup>a</sup>‘ămōḏ lammeleḵə ‘al-hadāreḵə wayyiṯəḥapēś bā’ăfēr ‘al-‘ênāyw: </p>
 <p>39 wayəhî hammeleḵə ‘ōḇēr wəhû’ ṣā‘aq ’el-hammeleḵə wayyō’mer ‘aḇədəḵā| yāṣā’ ḇəqereḇ-hammiləḥāmâ wəhinnēh-’îš sār wayyāḇē’ ’ēlay ’îš wayyō’mer šəmōr ’eṯ-hā’îš hazzeh ’im-hipāqēḏ yipāqēḏ wəhāyəṯâ nafəšəḵā t<sup>a</sup>ḥaṯ nafəšwō ’wō ḵikar-kesef tišəqwōl: </p>
 <p>40 wayəhî ‘aḇədəḵā ‘ōśēh hēnnâ wâēnnâ wəhû’ ’ênennû wayyō’mer ’ēlāyw meleḵə-yiśərā’ēl kēn mišəpāṭeḵā ’atâ ḥārāṣətā: </p>
 <p>41 wayəmahēr wayyāsar ’eṯ-hā’ăfēr <font color="brown">mē‘al</font> <font color="blue">mē‘ălê</font> ‘ênāyw wayyakēr ’ōṯwō meleḵə yiśərā’ēl kî mēhannəḇi’îm hû’: </p>
 <p>42 wayyō’mer ’ēlāyw kōh ’āmar yəhwâ y<sup>a</sup>‘an šill<sup>a</sup>ḥətā ’eṯ-’îš-ḥerəmî mîyāḏ wəhāyəṯâ nafəšəḵā t<sup>a</sup>ḥaṯ nafəšwō wə‘amməḵā t<sup>a</sup>ḥaṯ ‘ammwō: </p>
 <p>43 wayyēleḵə meleḵə-yiśərā’ēl ‘al-bêṯwō sar wəzā‘ēf wayyāḇō’ šōmərwōnâ: f</p>
 </td>
 </tr></table>
 <p></p><hr>
 <center>
 <a href="kg1021.htm">Next: 1 Kings (1 Melakhim) Chapter 21</a></center>
 </body>