<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev023.htm">Polyglot</a> 
 <a href="../kjv/lev023.htm">KJV</a> 
 <a href="../sep/lev023.htm">Sep</a> 
 <a href="../vul/lev023.htm">Vul</a> 
 
 <br>
 <br><a href="lev.htm">Leviticus (Vayikra) Index</a><br>
  
 <a href="lev022.htm">Previous</a> 
 <a href="lev024.htm">Next</a> 
 </center>
 <hr>
 
 <h3 align="CENTER">Tanach (Hebrew): Leviticus (Vayikra) Chapter 23</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃ </span></p>
 <p align="RIGHT"><span lang="he">‎<a name="002">2</a> ‏דַּבֵּ֞ר אֶל־בְּנֵ֤י יִשְׂרָאֵל֙ וְאָמַרְתָּ֣ אֲלֵהֶ֔ם מוֹעֲדֵ֣י יְהוָ֔ה אֲשֶׁר־תִּקְרְא֥וּ אֹתָ֖ם מִקְרָאֵ֣י קֹ֑דֶשׁ אֵ֥לֶּה הֵ֖ם מוֹעֲדָֽי׃ </span></p>
 <p align="RIGHT"><span lang="he">‎<a name="003">3</a> ‏שֵׁ֣שֶׁת יָמִים֮ תֵּעָשֶׂ֣ה מְלָאכָה֒ וּבַיּ֣וֹם הַשְּׁבִיעִ֗י שַׁבַּ֤ת שַׁבָּתוֹן֙ מִקְרָא־קֹ֔דֶשׁ כָּל־מְלָאכָ֖ה לֹ֣א תַעֲשׂ֑וּ שַׁבָּ֥ת הִוא֙ לַֽיהוָ֔ה בְּכֹ֖ל מֽוֹשְׁבֹתֵיכֶֽם׃ פ</span></p>
 <p align="RIGHT"><span lang="he">‎<a name="004">4</a> ‏אֵ֚לֶּה מוֹעֲדֵ֣י יְהוָ֔ה מִקְרָאֵ֖י קֹ֑דֶשׁ אֲשֶׁר־תִּקְרְא֥וּ אֹתָ֖ם בְּמוֹעֲדָֽם׃ </span></p>
 <p align="RIGHT"><span lang="he">‎<a name="005">5</a> ‏בַּחֹ֣דֶשׁ הָרִאשׁ֗וֹן בְּאַרְבָּעָ֥ה עָשָׂ֛ר לַחֹ֖דֶשׁ בֵּ֣ין הָעַרְבָּ֑יִם פֶּ֖סַח לַיהוָֽה׃ </span></p>
 <p align="RIGHT"><span lang="he">‎<a name="006">6</a> ‏וּבַחֲמִשָּׁ֨ה עָשָׂ֥ר יוֹם֙ לַחֹ֣דֶשׁ הַזֶּ֔ה חַ֥ג הַמַּצּ֖וֹת לַיהוָ֑ה שִׁבְעַ֥ת יָמִ֖ים מַצּ֥וֹת תֹּאכֵֽלוּ׃ </span></p>
 <p align="RIGHT"><span lang="he">‎<a name="007">7</a> ‏בַּיּוֹם֙ הָֽרִאשׁ֔וֹן מִקְרָא־קֹ֖דֶשׁ יִהְיֶ֣ה לָכֶ֑ם כָּל־מְלֶ֥אכֶת עֲבֹדָ֖ה לֹ֥א תַעֲשֽׂוּ׃ </span></p>
 <p align="RIGHT"><span lang="he">‎<a name="008">8</a> ‏וְהִקְרַבְתֶּ֥ם אִשֶּׁ֛ה לַיהוָ֖ה שִׁבְעַ֣ת יָמִ֑ים בַּיּ֤וֹם הַשְּׁבִיעִי֙ מִקְרָא־קֹ֔דֶשׁ כָּל־מְלֶ֥אכֶת עֲבֹדָ֖ה לֹ֥א תַעֲשֽׂוּ׃ פ</span></p>
 <p align="RIGHT"><span lang="he">‎<a name="009">9</a> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃ </span></p>
 <p align="RIGHT"><span lang="he">‎<a name="010">10</a> ‏דַּבֵּ֞ר אֶל־בְּנֵ֤י יִשְׂרָאֵל֙ וְאָמַרְתָּ֣ אֲלֵהֶ֔ם כִּֽי־תָבֹ֣אוּ אֶל־הָאָ֗רֶץ אֲשֶׁ֤ר אֲנִי֙ נֹתֵ֣ן לָכֶ֔ם וּקְצַרְתֶּ֖ם אֶת־קְצִירָ֑הּ וַהֲבֵאתֶ֥ם אֶת־עֹ֛מֶר רֵאשִׁ֥ית קְצִירְכֶ֖ם אֶל־הַכֹּהֵֽן׃ </span></p>
 <p align="RIGHT"><span lang="he">‎<a name="011">11</a> ‏וְהֵנִ֧יף אֶת־הָעֹ֛מֶר לִפְנֵ֥י יְהוָ֖ה לִֽרְצֹנְכֶ֑ם מִֽמָּחֳרַת֙ הַשַּׁבָּ֔ת יְנִיפֶ֖נּוּ הַכֹּהֵֽן׃ </span></p>
 <p align="RIGHT"><span lang="he">‎<a name="012">12</a> ‏וַעֲשִׂיתֶ֕ם בְּי֥וֹם הֲנִֽיפְכֶ֖ם אֶת־הָעֹ֑מֶר כֶּ֣בֶשׂ תָּמִ֧ים בֶּן־שְׁנָת֛וֹ לְעֹלָ֖ה לַיהוָֽה׃ </span></p>
 <p align="RIGHT"><span lang="he">‎<a name="013">13</a> ‏וּמִנְחָתוֹ֩ שְׁנֵ֨י עֶשְׂרֹנִ֜ים סֹ֣לֶת בְּלוּלָ֥ה בַשֶּׁ֛מֶן אִשֶּׁ֥ה לַיהוָ֖ה רֵ֣יחַ נִיחֹ֑חַ וְנִסְכֹּ֥ה<font color="red"><sup>q</sup></font> יַ֖יִן רְבִיעִ֥ת הַהִֽין׃ </span></p>
 <p align="RIGHT"><span lang="he">‎<a name="014">14</a> ‏וְלֶחֶם֩ וְקָלִ֨י וְכַרְמֶ֜ל לֹ֣א תֹֽאכְל֗וּ עַד־עֶ֙צֶם֙ הַיּ֣וֹם הַזֶּ֔ה עַ֚ד הֲבִ֣יאֲכֶ֔ם אֶת־קָרְבַּ֖ן אֱלֹהֵיכֶ֑ם חֻקַּ֤ת עוֹלָם֙ לְדֹרֹ֣תֵיכֶ֔ם בְּכֹ֖ל מֹשְׁבֹֽתֵיכֶֽם׃ ס</span></p>
 <p align="RIGHT"><span lang="he">‎<a name="015">15</a> ‏וּסְפַרְתֶּ֤ם לָכֶם֙ מִמָּחֳרַ֣ת הַשַּׁבָּ֔ת מִיּוֹם֙ הֲבִ֣יאֲכֶ֔ם אֶת־עֹ֖מֶר הַתְּנוּפָ֑ה שֶׁ֥בַע שַׁבָּת֖וֹת תְּמִימֹ֥ת תִּהְיֶֽינָה׃ </span></p>
 <p align="RIGHT"><span lang="he">‎<a name="016">16</a> ‏עַ֣ד מִֽמָּחֳרַ֤ת הַשַּׁבָּת֙ הַשְּׁבִיעִ֔ת תִּסְפְּר֖וּ חֲמִשִּׁ֣ים י֑וֹם וְהִקְרַבְתֶּ֛ם מִנְחָ֥ה חֲדָשָׁ֖ה לַיהוָֽה׃ </span></p>
 <p align="RIGHT"><span lang="he">‎<a name="017">17</a> ‏מִמּוֹשְׁבֹ֨תֵיכֶ֜ם תָּבִ֣יאּוּ׀ לֶ֣חֶם תְּנוּפָ֗ה שְׁ֚תַּיִם שְׁנֵ֣י עֶשְׂרֹנִ֔ים סֹ֣לֶת תִּהְיֶ֔ינָה חָמֵ֖ץ תֵּאָפֶ֑ינָה בִּכּוּרִ֖ים לַֽיהוָֽה׃ </span></p>
 <p align="RIGHT"><span lang="he">‎<a name="018">18</a> ‏וְהִקְרַבְתֶּ֣ם עַל־הַלֶּ֗חֶם שִׁבְעַ֨ת כְּבָשִׂ֤ים תְּמִימִם֙ בְּנֵ֣י שָׁנָ֔ה וּפַ֧ר בֶּן־בָּקָ֛ר אֶחָ֖ד וְאֵילִ֣ם שְׁנָ֑יִם יִהְי֤וּ עֹלָה֙ לַֽיהוָ֔ה וּמִנְחָתָם֙ וְנִסְכֵּיהֶ֔ם אִשֵּׁ֥ה רֵֽיחַ־נִיחֹ֖חַ לַיהוָֽה׃ </span></p>
 <p align="RIGHT"><span lang="he">‎<a name="019">19</a> ‏וַעֲשִׂיתֶ֛ם שְׂעִיר־עִזִּ֥ים אֶחָ֖ד לְחַטָּ֑את וּשְׁנֵ֧י כְבָשִׂ֛ים בְּנֵ֥י שָׁנָ֖ה לְזֶ֥בַח שְׁלָמִֽים׃ </span></p>
 <p align="RIGHT"><span lang="he">‎<a name="020">20</a> ‏וְהֵנִ֣יף הַכֹּהֵ֣ן׀ אֹתָ֡ם עַל֩ לֶ֨חֶם הַבִּכּוּרִ֤ים תְּנוּפָה֙ לִפְנֵ֣י יְהוָ֔ה עַל־שְׁנֵ֖י כְּבָשִׂ֑ים קֹ֛דֶשׁ יִהְי֥וּ לַיהוָ֖ה לַכֹּהֵֽן׃ </span></p>
 <p align="RIGHT"><span lang="he">‎<a name="021">21</a> ‏וּקְרָאתֶ֞ם בְּעֶ֣צֶם׀ הַיּ֣וֹם הַזֶּ֗ה מִֽקְרָא־קֹ֙דֶשׁ֙ יִהְיֶ֣ה לָכֶ֔ם כָּל־מְלֶ֥אכֶת עֲבֹדָ֖ה לֹ֣א תַעֲשׂ֑וּ חֻקַּ֥ת עוֹלָ֛ם בְּכָל־מוֹשְׁבֹ֥תֵיכֶ֖ם לְדֹרֹֽתֵיכֶֽם׃ </span></p>
 <p align="RIGHT"><span lang="he">‎<a name="022">22</a> ‏וּֽבְקֻצְרְכֶ֞ם אֶת־קְצִ֣יר אַרְצְכֶ֗ם לֹֽא־תְכַלֶּ֞ה פְּאַ֤ת שָֽׂדְךָ֙ בְּקֻצְרֶ֔ךָ וְלֶ֥קֶט קְצִירְךָ֖ לֹ֣א תְלַקֵּ֑ט לֶֽעָנִ֤י וְלַגֵּר֙ תַּעֲזֹ֣ב אֹתָ֔ם אֲנִ֖י יְהוָ֥ה אֱלֹהֵיכֶֽם׃ ס</span></p>
 <p align="RIGHT"><span lang="he">‎<a name="023">23</a> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃ </span></p>
 <p align="RIGHT"><span lang="he">‎<a name="024">24</a> ‏דַּבֵּ֛ר אֶל־בְּנֵ֥י יִשְׂרָאֵ֖ל לֵאמֹ֑ר בַּחֹ֨דֶשׁ הַשְּׁבִיעִ֜י בְּאֶחָ֣ד לַחֹ֗דֶשׁ יִהְיֶ֤ה לָכֶם֙ שַׁבָּת֔וֹן זִכְר֥וֹן תְּרוּעָ֖ה מִקְרָא־קֹֽדֶשׁ׃ </span></p>
 <p align="RIGHT"><span lang="he">‎<a name="025">25</a> ‏כָּל־מְלֶ֥אכֶת עֲבֹדָ֖ה לֹ֣א תַעֲשׂ֑וּ וְהִקְרַבְתֶּ֥ם אִשֶּׁ֖ה לַיהוָֽה׃ ס</span></p>
 <p align="RIGHT"><span lang="he">‎<a name="026">26</a> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃ </span></p>
 <p align="RIGHT"><span lang="he">‎<a name="027">27</a> ‏אַ֡ךְ בֶּעָשׂ֣וֹר לַחֹדֶשׁ֩ הַשְּׁבִיעִ֨י הַזֶּ֜ה י֧וֹם הַכִּפֻּרִ֣ים ה֗וּא מִֽקְרָא־קֹ֙דֶשׁ֙ יִהְיֶ֣ה לָכֶ֔ם וְעִנִּיתֶ֖ם אֶת־נַפְשֹׁתֵיכֶ֑ם וְהִקְרַבְתֶּ֥ם אִשֶּׁ֖ה לַיהוָֽה׃ </span></p>
 <p align="RIGHT"><span lang="he">‎<a name="028">28</a> ‏וְכָל־מְלָאכָה֙ לֹ֣א תַעֲשׂ֔וּ בְּעֶ֖צֶם הַיּ֣וֹם הַזֶּ֑ה כִּ֣י י֤וֹם כִּפֻּרִים֙ ה֔וּא לְכַפֵּ֣ר עֲלֵיכֶ֔ם לִפְנֵ֖י יְהוָ֥ה אֱלֹהֵיכֶֽם׃<font color="red"><sup>3</sup></font> </span></p>
 <p align="RIGHT"><span lang="he">‎<a name="029">29</a> ‏כִּ֤י כָל־הַנֶּ֙פֶשׁ֙ אֲשֶׁ֣ר לֹֽא־תְעֻנֶּ֔ה בְּעֶ֖צֶם הַיּ֣וֹם הַזֶּ֑ה וְנִכְרְתָ֖ה מֵֽעַמֶּֽיהָ׃ </span></p>
 <p align="RIGHT"><span lang="he">‎<a name="030">30</a> ‏וְכָל־הַנֶּ֗פֶשׁ אֲשֶׁ֤ר תַּעֲשֶׂה֙ כָּל־מְלָאכָ֔ה בְּעֶ֖צֶם הַיּ֣וֹם הַזֶּ֑ה וְהַֽאֲבַדְתִּ֛י אֶת־הַנֶּ֥פֶשׁ הַהִ֖וא מִקֶּ֥רֶב עַמָּֽהּ׃ </span></p>
 <p align="RIGHT"><span lang="he">‎<a name="031">31</a> ‏כָּל־מְלָאכָ֖ה לֹ֣א תַעֲשׂ֑וּ חֻקַּ֤ת עוֹלָם֙ לְדֹרֹ֣תֵיכֶ֔ם בְּכֹ֖ל מֹֽשְׁבֹֽתֵיכֶֽם׃ </span></p>
 <p align="RIGHT"><span lang="he">‎<a name="032">32</a> ‏שַׁבַּ֨ת שַׁבָּת֥וֹן הוּא֙ לָכֶ֔ם וְעִנִּיתֶ֖ם אֶת־נַפְשֹׁתֵיכֶ֑ם בְּתִשְׁעָ֤ה לַחֹ֙דֶשׁ֙ בָּעֶ֔רֶב מֵעֶ֣רֶב עַד־עֶ֔רֶב תִּשְׁבְּת֖וּ שַׁבַּתְּכֶֽם׃ פ</span></p>
 <p align="RIGHT"><span lang="he">‎<a name="033">33</a> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃ </span></p>
 <p align="RIGHT"><span lang="he">‎<a name="034">34</a> ‏דַּבֵּ֛ר אֶל־בְּנֵ֥י יִשְׂרָאֵ֖ל לֵאמֹ֑ר בַּחֲמִשָּׁ֨ה עָשָׂ֜ר י֗וֹם לַחֹ֤דֶשׁ הַשְּׁבִיעִי֙ הַזֶּ֔ה חַ֧ג הַסֻּכּ֛וֹת שִׁבְעַ֥ת יָמִ֖ים לַיהוָֹֽה׃ </span></p>
 <p align="RIGHT"><span lang="he">‎<a name="035">35</a> ‏בַּיּ֥וֹם הָרִאשׁ֖וֹן מִקְרָא־קֹ֑דֶשׁ כָּל־מְלֶ֥אכֶת עֲבֹדָ֖ה לֹ֥א תַעֲשֽׂוּ׃ </span></p>
 <p align="RIGHT"><span lang="he">‎<a name="036">36</a> ‏שִׁבְעַ֣ת יָמִ֔ים תַּקְרִ֥יבוּ אִשֶּׁ֖ה לַיהוָ֑ה בַּיּ֣וֹם הַשְּׁמִינִ֡י מִקְרָא־קֹדֶשׁ֩ יִהְיֶ֨ה לָכֶ֜ם וְהִקְרַבְתֶּ֨ם אִשֶּׁ֤ה לַֽיהוָה֙ עֲצֶ֣רֶת הִ֔וא כָּל־מְלֶ֥אכֶת עֲבֹדָ֖ה לֹ֥א תַעֲשֽׂוּ׃ </span></p>
 <p align="RIGHT"><span lang="he">‎<a name="037">37</a> ‏אֵ֚לֶּה מוֹעֲדֵ֣י יְהוָ֔ה אֲשֶׁר־תִּקְרְא֥וּ אֹתָ֖ם מִקְרָאֵ֣י קֹ֑דֶשׁ לְהַקְרִ֨יב אִשֶּׁ֜ה לַיהוָ֗ה עֹלָ֧ה וּמִנְחָ֛ה זֶ֥בַח וּנְסָכִ֖ים דְּבַר־י֥וֹם בְּיוֹמֽוֹ׃ </span></p>
 <p align="RIGHT"><span lang="he">‎<a name="038">38</a> ‏מִלְּבַ֖ד שַׁבְּתֹ֣ת יְּהוָ֑ה וּמִלְּבַ֣ד מַתְּנֽוֹתֵיכֶ֗ם<font color="red"><sup>3</sup></font> וּמִלְּבַ֤ד כָּל־נִדְרֵיכֶם֙ וּמִלְּבַד֙ כָּל־נִדְב֣וֹתֵיכֶ֔ם אֲשֶׁ֥ר תִּתְּנ֖וּ לַיהוָֽה׃ </span></p>
 <p align="RIGHT"><span lang="he">‎<a name="039">39</a> ‏אַ֡ךְ בַּחֲמִשָּׁה֩ עָשָׂ֨ר י֜וֹם לַחֹ֣דֶשׁ הַשְּׁבִיעִ֗י בְּאָסְפְּכֶם֙ אֶת־תְּבוּאַ֣ת הָאָ֔רֶץ תָּחֹ֥גּוּ אֶת־חַג־יְהוָ֖ה שִׁבְעַ֣ת יָמִ֑ים בַּיּ֤וֹם הָֽרִאשׁוֹן֙ שַׁבָּת֔וֹן וּבַיּ֥וֹם הַשְּׁמִינִ֖י שַׁבָּתֽוֹן׃ </span></p>
 <p align="RIGHT"><span lang="he">‎<a name="040">40</a> ‏וּלְקַחְתֶּ֨ם לָכֶ֜ם בַּיּ֣וֹם הָרִאשׁ֗וֹן פְּרִ֨י עֵ֤ץ הָדָר֙ כַּפֹּ֣ת תְּמָרִ֔ים וַעֲנַ֥ף עֵץ־עָבֹ֖ת וְעַרְבֵי־נָ֑חַל וּשְׂמַחְתֶּ֗ם לִפְנֵ֛י יְהוָ֥ה אֱלֹהֵיכֶ֖ם שִׁבְעַ֥ת יָמִֽים׃ </span></p>
 <p align="RIGHT"><span lang="he">‎<a name="041">41</a> ‏וְחַגֹּתֶ֤ם אֹתוֹ֙ חַ֣ג לַֽיהוָ֔ה שִׁבְעַ֥ת יָמִ֖ים בַּשָּׁנָ֑ה חֻקַּ֤ת עוֹלָם֙ לְדֹרֹ֣תֵיכֶ֔ם בַּחֹ֥דֶשׁ הַשְּׁבִיעִ֖י תָּחֹ֥גּוּ אֹתֽוֹ׃ </span></p>
 <p align="RIGHT"><span lang="he">‎<a name="042">42</a> ‏בַּסֻּכֹּ֥ת תֵּשְׁב֖וּ שִׁבְעַ֣ת יָמִ֑ים כָּל־הָֽאֶזְרָח֙ בְּיִשְׂרָאֵ֔ל יֵשְׁב֖וּ בַּסֻּכֹּֽת׃ </span></p>
 <p align="RIGHT"><span lang="he">‎<a name="043">43</a> ‏לְמַעַן֮ יֵדְע֣וּ דֹרֹֽתֵיכֶם֒ כִּ֣י בַסֻּכּ֗וֹת הוֹשַׁ֙בְתִּי֙ אֶת־בְּנֵ֣י יִשְׂרָאֵ֔ל בְּהוֹצִיאִ֥י אוֹתָ֖ם מֵאֶ֣רֶץ מִצְרָ֑יִם אֲנִ֖י יְהוָ֥ה אֱלֹהֵיכֶֽם׃ </span></p>
 <p align="RIGHT"><span lang="he">‎<a name="044">44</a> ‏וַיְדַבֵּ֣ר מֹשֶׁ֔ה אֶת־מֹעֲדֵ֖י יְהוָ֑ה אֶל־בְּנֵ֖י יִשְׂרָאֵֽל׃ פ</span></p>
 </td>
 <td width="50%">
 <p>1 wayəḏabēr yəhwâ ’el-mōšeh llē’mōr: </p>
 <p>2 dabēr ’el-bənê yiśərā’ēl wə’āmarətā ’ălēhem mwō‘ăḏê yəhwâ ’ăšer-tiqərə’û ’ōṯām miqərā’ê qōḏeš ’ēlleh hēm mwō‘ăḏāy: </p>
 <p>3 šēšeṯ yāmîm tē‘āśeh məlā’ḵâ ûḇayywōm haššəḇî‘î šabaṯ šabāṯwōn miqərā’-qōḏeš kāl-məlā’ḵâ lō’ ṯ<sup>a</sup>‘ăśû šabāṯ hiw’ layhwâ bəḵōl mwōšəḇōṯêḵem: f</p>
 <p>4 ’ēlleh mwō‘ăḏê yəhwâ miqərā’ê qōḏeš ’ăšer-tiqərə’û ’ōṯām bəmwō‘ăḏām: </p>
 <p>5 b<sup>a</sup>ḥōḏeš hāri’šwōn bə’arəbā‘â ‘āśār l<sup>a</sup>ḥōḏeš bên hā‘arəbāyim pes<sup>a</sup>ḥ layhwâ: </p>
 <p>6 ûḇ<sup>a</sup>ḥămiššâ ‘āśār ywōm l<sup>a</sup>ḥōḏeš hazzeh ḥaḡ hammaṣṣwōṯ layhwâ šiḇə‘aṯ yāmîm maṣṣwōṯ tō’ḵēlû: </p>
 <p>7 bayywōm hāri’šwōn miqərā’-qōḏeš yihəyeh lāḵem kāl-məle’ḵeṯ ‘ăḇōḏâ lō’ ṯ<sup>a</sup>‘ăśû: </p>
 <p>8 wəhiqəraḇətem ’iššeh layhwâ šiḇə‘aṯ yāmîm bayywōm haššəḇî‘î miqərā’-qōḏeš kāl-məle’ḵeṯ ‘ăḇōḏâ lō’ ṯ<sup>a</sup>‘ăśû: f</p>
 <p>9 wayəḏabēr yəhwâ ’el-mōšeh llē’mōr: </p>
 <p>10 dabēr ’el-bənê yiśərā’ēl wə’āmarətā ’ălēhem kî-ṯāḇō’û ’el-hā’āreṣ ’ăšer ’ănî nōṯēn lāḵem ûqəṣarətem ’eṯ-qəṣîrāh wahăḇē’ṯem ’eṯ-‘ōmer rē’šîṯ qəṣîrəḵem ’el-hakōhēn: </p>
 <p>11 wəhēnîf ’eṯ-hā‘ōmer lifənê yəhwâ lirəṣōnəḵem mimmāḥŏraṯ haššabāṯ yənîfennû hakōhēn: </p>
 <p>12 w<sup>a</sup>‘ăśîṯem bəywōm hănîfəḵem ’eṯ-hā‘ōmer keḇeś tāmîm ben-šənāṯwō lə‘ōlâ layhwâ: </p>
 <p>13 ûminəḥāṯwō šənê ‘eśərōnîm sōleṯ bəlûlâ ḇaššemen ’iššeh layhwâ rêḥa nîḥōḥa wənisəkōh<font color="red"><sup>q</sup></font> yayin rəḇî‘iṯ hahîn: </p>
 <p>14 wəleḥem wəqālî wəḵarəmel lō’ ṯō’ḵəlû ‘aḏ-‘eṣem hayywōm hazzeh ‘aḏ hăḇî’ăḵem ’eṯ-qārəban ’ĕlōhêḵem ḥuqqaṯ ‘wōlām ləḏōrōṯêḵem bəḵōl mōšəḇōṯêḵem: s</p>
 <p>15 ûsəfarətem lāḵem mimmāḥŏraṯ haššabāṯ mîywōm hăḇî’ăḵem ’eṯ-‘ōmer hatənûfâ šeḇ<sup>a</sup>‘ šabāṯwōṯ təmîmōṯ tihəyeynâ: </p>
 <p>16 ‘aḏ mimmāḥŏraṯ haššabāṯ haššəḇî‘iṯ tisəpərû ḥămiššîm ywōm wəhiqəraḇətem minəḥâ ḥăḏāšâ layhwâ: </p>
 <p>17 mimmwōšəḇōṯêḵem tāḇî’’û| leḥem tənûfâ šətayim šənê ‘eśərōnîm sōleṯ tihəyeynâ ḥāmēṣ tē’āfeynâ bikûrîm layhwâ: </p>
 <p>18 wəhiqəraḇətem ‘al-halleḥem šiḇə‘aṯ kəḇāśîm təmîmim bənê šānâ ûfar ben-bāqār ’eḥāḏ wə’êlim šənāyim yihəyû ‘ōlâ layhwâ ûminəḥāṯām wənisəkêhem ’iššēh rêḥa-nîḥōḥa layhwâ: </p>
 <p>19 w<sup>a</sup>‘ăśîṯem śə‘îr-‘izzîm ’eḥāḏ ləḥaṭṭā’ṯ ûšənê ḵəḇāśîm bənê šānâ ləzeḇ<sup>a</sup>ḥ šəlāmîm: </p>
 <p>20 wəhēnîf hakōhēn| ’ōṯām ‘al leḥem habikûrîm tənûfâ lifənê yəhwâ ‘al-šənê kəḇāśîm qōḏeš yihəyû layhwâ lakōhēn: </p>
 <p>21 ûqərā’ṯem bə‘eṣem| hayywōm hazzeh miqərā’-qōḏeš yihəyeh lāḵem kāl-məle’ḵeṯ ‘ăḇōḏâ lō’ ṯ<sup>a</sup>‘ăśû ḥuqqaṯ ‘wōlām bəḵāl-mwōšəḇōṯêḵem ləḏōrōṯêḵem: </p>
 <p>22 ûḇəquṣərəḵem ’eṯ-qəṣîr ’arəṣəḵem lō’-ṯəḵalleh pə’aṯ śāḏəḵā bəquṣəreḵā wəleqeṭ qəṣîrəḵā lō’ ṯəlaqqēṭ le‘ānî wəlagēr t<sup>a</sup>‘ăzōḇ ’ōṯām ’ănî yəhwâ ’ĕlōhêḵem: s</p>
 <p>23 wayəḏabēr yəhwâ ’el-mōšeh llē’mōr: </p>
 <p>24 dabēr ’el-bənê yiśərā’ēl lē’mōr b<sup>a</sup>ḥōḏeš haššəḇî‘î bə’eḥāḏ l<sup>a</sup>ḥōḏeš yihəyeh lāḵem šabāṯwōn ziḵərwōn tərû‘â miqərā’-qōḏeš: </p>
 <p>25 kāl-məle’ḵeṯ ‘ăḇōḏâ lō’ ṯ<sup>a</sup>‘ăśû wəhiqəraḇətem ’iššeh layhwâ: s</p>
 <p>26 wayəḏabēr yəhwâ ’el-mōšeh llē’mōr: </p>
 <p>27 ’aḵə be‘āśwōr l<sup>a</sup>ḥōḏeš haššəḇî‘î hazzeh ywōm hakipurîm hû’ miqərā’-qōḏeš yihəyeh lāḵem wə‘innîṯem ’eṯ-nafəšōṯêḵem wəhiqəraḇətem ’iššeh layhwâ: </p>
 <p>28 wəḵāl-məlā’ḵâ lō’ ṯ<sup>a</sup>‘ăśû bə‘eṣem hayywōm hazzeh kî ywōm kipurîm hû’ ləḵapēr ‘ălêḵem lifənê yəhwâ ’ĕlōhêḵem:<font color="red"><sup>3</sup></font> </p>
 <p>29 kî ḵāl-hannefeš ’ăšer lō’-ṯə‘unneh bə‘eṣem hayywōm hazzeh wəniḵərəṯâ mē‘ammeyhā: </p>
 <p>30 wəḵāl-hannefeš ’ăšer t<sup>a</sup>‘ăśeh kāl-məlā’ḵâ bə‘eṣem hayywōm hazzeh wəha’ăḇaḏətî ’eṯ-hannefeš hahiw’ miqqereḇ ‘ammāh: </p>
 <p>31 kāl-məlā’ḵâ lō’ ṯ<sup>a</sup>‘ăśû ḥuqqaṯ ‘wōlām ləḏōrōṯêḵem bəḵōl mōšəḇōṯêḵem: </p>
 <p>32 šabaṯ šabāṯwōn hû’ lāḵem wə‘innîṯem ’eṯ-nafəšōṯêḵem bəṯišə‘â l<sup>a</sup>ḥōḏeš bā‘ereḇ mē‘ereḇ ‘aḏ-‘ereḇ tišəbəṯû šabatəḵem: f</p>
 <p>33 wayəḏabēr yəhwâ ’el-mōšeh llē’mōr: </p>
 <p>34 dabēr ’el-bənê yiśərā’ēl lē’mōr b<sup>a</sup>ḥămiššâ ‘āśār ywōm l<sup>a</sup>ḥōḏeš haššəḇî‘î hazzeh ḥaḡ hassukwōṯ šiḇə‘aṯ yāmîm layhwōâ: </p>
 <p>35 bayywōm hāri’šwōn miqərā’-qōḏeš kāl-məle’ḵeṯ ‘ăḇōḏâ lō’ ṯ<sup>a</sup>‘ăśû: </p>
 <p>36 šiḇə‘aṯ yāmîm taqərîḇû ’iššeh layhwâ bayywōm haššəmînî miqərā’-qōḏeš yihəyeh lāḵem wəhiqəraḇətem ’iššeh layhwâ ‘ăṣereṯ hiw’ kāl-məle’ḵeṯ ‘ăḇōḏâ lō’ ṯ<sup>a</sup>‘ăśû: </p>
 <p>37 ’ēlleh mwō‘ăḏê yəhwâ ’ăšer-tiqərə’û ’ōṯām miqərā’ê qōḏeš ləhaqərîḇ ’iššeh layhwâ ‘ōlâ ûminəḥâ zeḇ<sup>a</sup>ḥ ûnəsāḵîm dəḇar-ywōm bəywōmwō: </p>
 <p>38 milləḇaḏ šabəṯōṯ yyəhwâ ûmilləḇaḏ matənwōṯêḵem<font color="red"><sup>3</sup></font> ûmilləḇaḏ kāl-niḏərêḵem ûmilləḇaḏ kāl-niḏəḇwōṯêḵem ’ăšer titənû layhwâ: </p>
 <p>39 ’aḵə b<sup>a</sup>ḥămiššâ ‘āśār ywōm l<sup>a</sup>ḥōḏeš haššəḇî‘î bə’āsəpəḵem ’eṯ-təḇû’aṯ hā’āreṣ tāḥōgû ’eṯ-ḥaḡ-yəhwâ šiḇə‘aṯ yāmîm bayywōm hāri’šwōn šabāṯwōn ûḇayywōm haššəmînî šabāṯwōn: </p>
 <p>40 ûləq<sup>a</sup>ḥətem lāḵem bayywōm hāri’šwōn pərî ‘ēṣ hāḏār kapōṯ təmārîm w<sup>a</sup>‘ănaf ‘ēṣ-‘āḇōṯ wə‘arəḇê-nāḥal ûśəm<sup>a</sup>ḥətem lifənê yəhwâ ’ĕlōhêḵem šiḇə‘aṯ yāmîm: </p>
 <p>41 wəḥagōṯem ’ōṯwō ḥaḡ layhwâ šiḇə‘aṯ yāmîm baššānâ ḥuqqaṯ ‘wōlām ləḏōrōṯêḵem b<sup>a</sup>ḥōḏeš haššəḇî‘î tāḥōgû ’ōṯwō: </p>
 <p>42 bassukōṯ tēšəḇû šiḇə‘aṯ yāmîm kāl-hā’ezərāḥ bəyiśərā’ēl yēšəḇû bassukōṯ: </p>
 <p>43 ləm<sup>a</sup>‘an yēḏə‘û ḏōrōṯêḵem kî ḇassukwōṯ hwōšaḇətî ’eṯ-bənê yiśərā’ēl bəhwōṣî’î ’wōṯām mē’ereṣ miṣərāyim ’ănî yəhwâ ’ĕlōhêḵem: </p>
 <p>44 wayəḏabēr mōšeh ’eṯ-mō‘ăḏê yəhwâ ’el-bənê yiśərā’ēl: f</p>
 </td>
 </tr></table>
 <p></p><hr>
 <center>
 <a href="lev024.htm">Next: Leviticus (Vayikra) Chapter 24</a></center>
 </body>