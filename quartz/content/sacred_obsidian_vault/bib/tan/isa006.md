<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa006.htm">Polyglot</a> 
 <a href="../kjv/isa006.htm">KJV</a> 
 <a href="../sep/isa006.htm">Sep</a> 
 <a href="../vul/isa006.htm">Vul</a> 
 
 <br>
 <br><a href="isa.htm">Isaiah (Yisheyah) Index</a><br>
  
 <a href="isa005.htm">Previous</a> 
 <a href="isa007.htm">Next</a> 
 </center>
 <hr>
 
 <h3 align="CENTER">Tanach (Hebrew): Isaiah (Yisheyah) Chapter 6</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בִּשְׁנַת־מוֹת֙ הַמֶּ֣לֶךְ עֻזִּיָּ֔הוּ וָאֶרְאֶ֧ה אֶת־אֲדֹנָ֛י יֹשֵׁ֥ב עַל־כִּסֵּ֖א רָ֣ם וְנִשָּׂ֑א וְשׁוּלָ֖יו מְלֵאִ֥ים אֶת־הַהֵיכָֽל׃ </span></p>
 <p align="RIGHT"><span lang="he">‎<a name="002">2</a> ‏שְׂרָפִ֨ים עֹמְדִ֤ים׀ מִמַּ֙עַל֙ ל֔וֹ שֵׁ֧שׁ כְּנָפַ֛יִם שֵׁ֥שׁ כְּנָפַ֖יִם לְאֶחָ֑ד בִּשְׁתַּ֣יִם׀ יְכַסֶּ֣ה פָנָ֗יו וּבִשְׁתַּ֛יִם יְכַסֶּ֥ה רַגְלָ֖יו וּבִשְׁתַּ֥יִם יְעוֹפֵֽף׃ </span></p>
 <p align="RIGHT"><span lang="he">‎<a name="003">3</a> ‏וְקָרָ֨א זֶ֤ה אֶל־זֶה֙ וְאָמַ֔ר קָד֧וֹשׁ׀ קָד֛וֹשׁ קָד֖וֹשׁ יְהוָ֣ה צְבָא֑וֹת מְלֹ֥א כָל־הָאָ֖רֶץ כְּבוֹדֽוֹ׃ </span></p>
 <p align="RIGHT"><span lang="he">‎<a name="004">4</a> ‏וַיָּנֻ֙עוּ֙ אַמּ֣וֹת הַסִּפִּ֔ים מִקּ֖וֹל הַקּוֹרֵ֑א וְהַבַּ֖יִת יִמָּלֵ֥א עָשָֽׁן׃ </span></p>
 <p align="RIGHT"><span lang="he">‎<a name="005">5</a> ‏וָאֹמַ֞ר אֽוֹי־לִ֣י כִֽי־נִדְמֵ֗יתִי כִּ֣י אִ֤ישׁ טְמֵֽא־שְׂפָתַ֙יִם֙ אָנֹ֔כִי וּבְתוֹךְ֙ עַם־טְמֵ֣א שְׂפָתַ֔יִם אָנֹכִ֖י יוֹשֵׁ֑ב כִּ֗י אֶת־הַמֶּ֛לֶךְ יְהוָ֥ה צְבָא֖וֹת רָא֥וּ עֵינָֽי׃ </span></p>
 <p align="RIGHT"><span lang="he">‎<a name="006">6</a> ‏וַיָּ֣עָף אֵלַ֗י אֶחָד֙ מִן־הַשְּׂרָפִ֔ים וּבְיָד֖וֹ רִצְפָּ֑ה בְּמֶ֨לְקַחַ֔יִם לָקַ֖ח מֵעַ֥ל הַמִּזְבֵּֽחַ׃ </span></p>
 <p align="RIGHT"><span lang="he">‎<a name="007">7</a> ‏וַיַּגַּ֣ע עַל־פִּ֔י וַיֹּ֕אמֶר הִנֵּ֛ה נָגַ֥ע זֶ֖ה עַל־שְׂפָתֶ֑יךָ וְסָ֣ר עֲוֹנֶ֔ךָ וְחַטָּאתְךָ֖ תְּכֻפָּֽר׃ </span></p>
 <p align="RIGHT"><span lang="he">‎<a name="008">8</a> ‏וָאֶשְׁמַ֞ע אֶת־ק֤וֹל אֲדֹנָי֙ אֹמֵ֔ר אֶת־מִ֥י אֶשְׁלַ֖ח וּמִ֣י יֵֽלֶךְ־לָ֑נוּ וָאֹמַ֖ר הִנְנִ֥י שְׁלָחֵֽנִי׃ </span></p>
 <p align="RIGHT"><span lang="he">‎<a name="009">9</a> ‏וַיֹּ֕אמֶר לֵ֥ךְ וְאָמַרְתָּ֖ לָעָ֣ם הַזֶּ֑ה שִׁמְע֤וּ שָׁמ֙וֹעַ֙ וְאַל־תָּבִ֔ינוּ וּרְא֥וּ רָא֖וֹ וְאַל־תֵּדָֽעוּ׃ </span></p>
 <p align="RIGHT"><span lang="he">‎<a name="010">10</a> ‏הַשְׁמֵן֙ לֵב־הָעָ֣ם הַזֶּ֔ה וְאָזְנָ֥יו הַכְבֵּ֖ד וְעֵינָ֣יו הָשַׁ֑ע פֶּן־יִרְאֶ֨ה בְעֵינָ֜יו וּבְאָזְנָ֣יו יִשְׁמָ֗ע וּלְבָב֥וֹ יָבִ֛ין וָשָׁ֖ב וְרָ֥פָא לֽוֹ׃ </span></p>
 <p align="RIGHT"><span lang="he">‎<a name="011">11</a> ‏וָאֹמַ֕ר עַד־מָתַ֖י אֲדֹנָ֑י וַיֹּ֡אמֶר עַ֣ד אֲשֶׁר֩ אִם־שָׁא֨וּ עָרִ֜ים מֵאֵ֣ין יוֹשֵׁ֗ב וּבָתִּים֙ מֵאֵ֣ין אָדָ֔ם וְהָאֲדָמָ֖ה תִּשָּׁאֶ֥ה שְׁמָמָֽה׃ </span></p>
 <p align="RIGHT"><span lang="he">‎<a name="012">12</a> ‏וְרִחַ֥ק יְהוָ֖ה אֶת־הָאָדָ֑ם וְרַבָּ֥ה הָעֲזוּבָ֖ה בְּקֶ֥רֶב הָאָֽרֶץ׃ </span></p>
 <p align="RIGHT"><span lang="he">‎<a name="013">13</a> ‏וְע֥וֹד בָּהּ֙ עֲשִׂ֣רִיָּ֔ה וְשָׁ֖בָה וְהָיְתָ֣ה לְבָעֵ֑ר כָּאֵלָ֣ה וְכָאַלּ֗וֹן אֲשֶׁ֤ר בְּשַׁלֶּ֙כֶת֙ מַצֶּ֣בֶת בָּ֔ם זֶ֥רַע קֹ֖דֶשׁ מַצַּבְתָּֽהּ׃ פ</span></p>
 </td>
 <td width="50%">
 <p>1 bišənaṯ-mwōṯ hammeleḵə ‘uzzîyâû wā’erə’eh ’eṯ-’ăḏōnāy yōšēḇ ‘al-kissē’ rām wəniśśā’ wəšûlāyw məlē’îm ’eṯ-hahêḵāl: </p>
 <p>2 śərāfîm ‘ōməḏîm| mimm<sup>a</sup>‘al lwō šēš kənāfayim šēš kənāfayim lə’eḥāḏ bišətayim| yəḵasseh fānāyw ûḇišətayim yəḵasseh raḡəlāyw ûḇišətayim yə‘wōfēf: </p>
 <p>3 wəqārā’ zeh ’el-zeh wə’āmar qāḏwōš| qāḏwōš qāḏwōš yəhwâ ṣəḇā’wōṯ məlō’ ḵāl-hā’āreṣ kəḇwōḏwō: </p>
 <p>4 wayyānu‘û ’ammwōṯ hassipîm miqqwōl haqqwōrē’ wəhabayiṯ yimmālē’ ‘āšān: </p>
 <p>5 wā’ōmar ’wōy-lî ḵî-niḏəmêṯî kî ’îš ṭəmē’-śəfāṯayim ’ānōḵî ûḇəṯwōḵə ‘am-ṭəmē’ śəfāṯayim ’ānōḵî ywōšēḇ kî ’eṯ-hammeleḵə yəhwâ ṣəḇā’wōṯ rā’û ‘ênāy: </p>
 <p>6 wayyā‘āf ’ēlay ’eḥāḏ min-haśśərāfîm ûḇəyāḏwō riṣəpâ bəmeləq<sup>a</sup>ḥayim lāq<sup>a</sup>ḥ mē‘al hammizəbēḥa: </p>
 <p>7 wayyag<sup>a</sup>‘ ‘al-pî wayyō’mer hinnēh nāḡ<sup>a</sup>‘ zeh ‘al-śəfāṯeyḵā wəsār ‘ăwōneḵā wəḥaṭṭā’ṯəḵā təḵupār: </p>
 <p>8 wā’ešəm<sup>a</sup>‘ ’eṯ-qwōl ’ăḏōnāy ’ōmēr ’eṯ-mî ’ešəl<sup>a</sup>ḥ ûmî yēleḵə-lānû wā’ōmar hinənî šəlāḥēnî: </p>
 <p>9 wayyō’mer lēḵə wə’āmarətā lā‘ām hazzeh šimə‘û šāmwō‘a wə’al-tāḇînû ûrə’û rā’wō wə’al-tēḏā‘û: </p>
 <p>10 hašəmēn lēḇ-hā‘ām hazzeh wə’āzənāyw haḵəbēḏ wə‘ênāyw hāš<sup>a</sup>‘ pen-yirə’eh ḇə‘ênāyw ûḇə’āzənāyw yišəmā‘ ûləḇāḇwō yāḇîn wāšāḇ wərāfā’ lwō: </p>
 <p>11 wā’ōmar ‘aḏ-māṯay ’ăḏōnāy wayyō’mer ‘aḏ ’ăšer ’im-šā’û ‘ārîm mē’ên ywōšēḇ ûḇātîm mē’ên ’āḏām wəhā’ăḏāmâ tiššā’eh šəmāmâ: </p>
 <p>12 wəriḥaq yəhwâ ’eṯ-hā’āḏām wərabâ hā‘ăzûḇâ bəqereḇ hā’āreṣ: </p>
 <p>13 wə‘wōḏ bāh ‘ăśirîyâ wəšāḇâ wəhāyəṯâ ləḇā‘ēr kā’ēlâ wəḵā’allwōn ’ăšer bəšalleḵeṯ maṣṣeḇeṯ bām zer<sup>a</sup>‘ qōḏeš maṣṣaḇətāh: f</p>
 </td>
 </tr></table>
 <p></p><hr>
 <center>
 <a href="isa007.htm">Next: Isaiah (Yisheyah) Chapter 7</a></center>
 </body>