<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ecc002.htm">Polyglot</a> 
 <a href="../kjv/ecc002.htm">KJV</a> 
 <a href="../sep/ecc002.htm">Sep</a> 
 <a href="../vul/ecc002.htm">Vul</a> 
 
 <br>
 <br><a href="ecc.htm">Ecclesiastes (Qohelet) Index</a><br>
  
 <a href="ecc001.htm">Previous</a> 
 <a href="ecc003.htm">Next</a> 
 </center>
 <hr>
 
 <h3 align="CENTER">Tanach (Hebrew): Ecclesiastes (Qohelet) Chapter 2</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏אָמַ֤רְתִּֽי<font color="red"><sup>1</sup></font> אֲנִי֙ בְּלִבִּ֔י לְכָה־נָּ֛א אֲנַסְּכָ֛ה בְשִׂמְחָ֖ה וּרְאֵ֣ה בְט֑וֹב וְהִנֵּ֥ה גַם־ה֖וּא הָֽבֶל׃ </span></p>
 <p align="RIGHT"><span lang="he">‎<a name="002">2</a> ‏לִשְׂח֖וֹק אָמַ֣רְתִּי מְהוֹלָ֑ל וּלְשִׂמְחָ֖ה מַה־זֹּ֥ה עֹשָֽׂה׃ </span></p>
 <p align="RIGHT"><span lang="he">‎<a name="003">3</a> ‏תַּ֣רְתִּי בְלִבִּ֔י לִמְשׁ֥וֹךְ בַּיַּ֖יִן אֶת־בְּשָׂרִ֑י וְלִבִּ֞י נֹהֵ֤ג בַּֽחָכְמָה֙ וְלֶאֱחֹ֣ז בְּסִכְל֔וּת עַ֣ד אֲשֶׁר־אֶרְאֶ֗ה אֵי־זֶ֨ה ט֜וֹב לִבְנֵ֤י הָאָדָם֙ אֲשֶׁ֤ר יַעֲשׂוּ֙ תַּ֣חַת הַשָּׁמַ֔יִם מִסְפַּ֖ר יְמֵ֥י חַיֵּיהֶֽם׃ </span></p>
 <p align="RIGHT"><span lang="he">‎<a name="004">4</a> ‏הִגְדַּ֖לְתִּי מַעֲשָׂ֑י בָּנִ֤יתִי לִי֙ בָּתִּ֔ים נָטַ֥עְתִּי לִ֖י כְּרָמִֽים׃ </span></p>
 <p align="RIGHT"><span lang="he">‎<a name="005">5</a> ‏עָשִׂ֣יתִי לִ֔י גַּנּ֖וֹת וּפַרְדֵּסִ֑ים וְנָטַ֥עְתִּי בָהֶ֖ם עֵ֥ץ כָּל־פֶּֽרִי׃ </span></p>
 <p align="RIGHT"><span lang="he">‎<a name="006">6</a> ‏עָשִׂ֥יתִי לִ֖י בְּרֵכ֣וֹת מָ֑יִם לְהַשְׁק֣וֹת מֵהֶ֔ם יַ֖עַר צוֹמֵ֥חַ עֵצִֽים׃ </span></p>
 <p align="RIGHT"><span lang="he">‎<a name="007">7</a> ‏קָנִ֙יתִי֙ עֲבָדִ֣ים וּשְׁפָח֔וֹת וּבְנֵי־בַ֖יִת הָ֣יָה לִ֑י גַּ֣ם מִקְנֶה֩ בָקָ֨ר וָצֹ֤אן הַרְבֵּה֙ הָ֣יָה לִ֔י מִכֹּ֛ל שֶֽׁהָי֥וּ לְפָנַ֖י בִּירוּשָׁלִָֽם׃ </span></p>
 <p align="RIGHT"><span lang="he">‎<a name="008">8</a> ‏כָּנַ֤סְתִּי לִי֙ גַּם־כֶּ֣סֶף וְזָהָ֔ב וּסְגֻלַּ֥ת מְלָכִ֖ים וְהַמְּדִינ֑וֹת עָשִׂ֨יתִי לִ֜י שָׁרִ֣ים וְשָׁר֗וֹת וְתַעֲנוּגֹ֛ת בְּנֵ֥י הָאָדָ֖ם שִׁדָּ֥ה וְשִׁדּֽוֹת׃ </span></p>
 <p align="RIGHT"><span lang="he">‎<a name="009">9</a> ‏וְגָדַ֣לְתִּי וְהוֹסַ֔פְתִּי מִכֹּ֛ל שֶׁהָיָ֥ה לְפָנַ֖י בִּירוּשָׁלִָ֑ם אַ֥ף חָכְמָתִ֖י עָ֥מְדָה לִּֽי׃ </span></p>
 <p align="RIGHT"><span lang="he">‎<a name="010">10</a> ‏וְכֹל֙ אֲשֶׁ֣ר שָֽׁאֲל֣וּ עֵינַ֔י לֹ֥א אָצַ֖לְתִּי מֵהֶ֑ם לֹֽא־מָנַ֨עְתִּי אֶת־לִבִּ֜י מִכָּל־שִׂמְחָ֗ה כִּֽי־לִבִּ֤י שָׂמֵ֙חַ֙ מִכָּל־עֲמָלִ֔י וְזֶֽה־הָיָ֥ה חֶלְקִ֖י מִכָּל־עֲמָלִֽי׃ </span></p>
 <p align="RIGHT"><span lang="he">‎<a name="011">11</a> ‏וּפָנִ֣יתִֽי אֲנִ֗י בְּכָל־מַעֲשַׂי֙ שֶֽׁעָשׂ֣וּ יָדַ֔י וּבֶֽעָמָ֖ל שֶׁעָמַ֣לְתִּי לַעֲשׂ֑וֹת וְהִנֵּ֨ה הַכֹּ֥ל הֶ֙בֶל֙ וּרְע֣וּת ר֔וּחַ וְאֵ֥ין יִתְר֖וֹן תַּ֥חַת הַשָּֽׁמֶשׁ׃ </span></p>
 <p align="RIGHT"><span lang="he">‎<a name="012">12</a> ‏וּפָנִ֤יתִֽי אֲנִי֙ לִרְא֣וֹת חָכְמָ֔ה וְהוֹלֵל֖וֹת וְסִכְל֑וּת כִּ֣י׀ מֶ֣ה הָאָדָ֗ם שֶׁיָּבוֹא֙ אַחֲרֵ֣י הַמֶּ֔לֶךְ אֵ֥ת אֲשֶׁר־כְּבָ֖ר עָשֽׂוּהוּ׃ </span></p>
 <p align="RIGHT"><span lang="he">‎<a name="013">13</a> ‏וְרָאִ֣יתִי אָ֔נִי שֶׁיֵּ֥שׁ יִתְר֛וֹן לַֽחָכְמָ֖ה מִן־הַסִּכְל֑וּת כִּֽיתְר֥וֹן הָא֖וֹר מִן־הַחֹֽשֶׁךְ׃ </span></p>
 <p align="RIGHT"><span lang="he">‎<a name="014">14</a> ‏הֶֽחָכָם֙ עֵינָ֣יו בְּרֹאשׁ֔וֹ וְהַכְּסִ֖יל בַּחֹ֣שֶׁךְ הוֹלֵ֑ךְ וְיָדַ֣עְתִּי גַם־אָ֔נִי שֶׁמִּקְרֶ֥ה אֶחָ֖ד יִקְרֶ֥ה אֶת־כֻּלָּֽם׃ </span></p>
 <p align="RIGHT"><span lang="he">‎<a name="015">15</a> ‏וְאָמַ֨רְתִּֽי אֲנִ֜י בְּלִבִּ֗י כְּמִקְרֵ֤ה הַכְּסִיל֙ גַּם־אֲנִ֣י יִקְרֵ֔נִי וְלָ֧מָּה חָכַ֛מְתִּי אֲנִ֖י אָ֣ז יוֹתֵ֑ר וְדִבַּ֣רְתִּי בְלִבִּ֔י שֶׁגַּם־זֶ֖ה הָֽבֶל׃ </span></p>
 <p align="RIGHT"><span lang="he">‎<a name="016">16</a> ‏כִּי֩ אֵ֨ין זִכְר֧וֹן לֶחָכָ֛ם עִֽם־הַכְּסִ֖יל לְעוֹלָ֑ם בְּשֶׁכְּבָ֞ר הַיָּמִ֤ים הַבָּאִים֙ הַכֹּ֣ל נִשְׁכָּ֔ח וְאֵ֛יךְ יָמ֥וּת הֶחָכָ֖ם עִֽם־הַכְּסִֽיל׃ </span></p>
 <p align="RIGHT"><span lang="he">‎<a name="017">17</a> ‏וְשָׂנֵ֙אתִי֙ אֶת־הַ֣חַיִּ֔ים כִּ֣י רַ֤ע עָלַי֙ הַֽמַּעֲשֶׂ֔ה שֶׁנַּעֲשָׂ֖ה תַּ֣חַת הַשָּׁ֑מֶשׁ כִּֽי־הַכֹּ֥ל הֶ֖בֶל וּרְע֥וּת רֽוּחַ׃ </span></p>
 <p align="RIGHT"><span lang="he">‎<a name="018">18</a> ‏וְשָׂנֵ֤אתִֽי אֲנִי֙ אֶת־כָּל־עֲמָלִ֔י שֶׁאֲנִ֥י עָמֵ֖ל תַּ֣חַת הַשָּׁ֑מֶשׁ שֶׁ֣אַנִּיחֶ֔נּוּ לָאָדָ֖ם שֶׁיִּהְיֶ֥ה אַחֲרָֽי׃ </span></p>
 <p align="RIGHT"><span lang="he">‎<a name="019">19</a> ‏וּמִ֣י יוֹדֵ֗עַ הֶֽחָכָ֤ם יִהְיֶה֙ א֣וֹ סָכָ֔ל וְיִשְׁלַט֙ בְּכָל־עֲמָלִ֔י שֶֽׁעָמַ֥לְתִּי וְשֶׁחָכַ֖מְתִּי תַּ֣חַת הַשָּׁ֑מֶשׁ גַּם־זֶ֖ה הָֽבֶל׃ </span></p>
 <p align="RIGHT"><span lang="he">‎<a name="020">20</a> ‏וְסַבּ֥וֹתִֽי אֲנִ֖י לְיַאֵ֣שׁ אֶת־לִבִּ֑י עַ֚ל כָּל־הֶ֣עָמָ֔ל שֶׁעָמַ֖לְתִּי תַּ֥חַת הַשָּֽׁמֶשׁ׃ </span></p>
 <p align="RIGHT"><span lang="he">‎<a name="021">21</a> ‏כִּי־יֵ֣שׁ אָדָ֗ם שֶׁעֲמָל֛וֹ בְּחָכְמָ֥ה וּבְדַ֖עַת וּבְכִשְׁר֑וֹן וּלְאָדָ֞ם שֶׁלֹּ֤א עָֽמַל־בּוֹ֙ יִתְּנֶ֣נּוּ חֶלְק֔וֹ גַּם־זֶ֥ה הֶ֖בֶל וְרָעָ֥ה רַבָּֽה׃ </span></p>
 <p align="RIGHT"><span lang="he">‎<a name="022">22</a> ‏כִּ֠י מֶֽה־הוֶֹ֤ה לָֽאָדָם֙ בְּכָל־עֲמָל֔וֹ וּבְרַעְי֖וֹן לִבּ֑וֹ שֶׁה֥וּא עָמֵ֖ל תַּ֥חַת הַשָּֽׁמֶשׁ׃ </span></p>
 <p align="RIGHT"><span lang="he">‎<a name="023">23</a> ‏כִּ֧י כָל־יָמָ֣יו מַכְאֹבִ֗ים וָכַ֙עַס֙ עִנְיָנ֔וֹ גַּם־בַּלַּ֖יְלָה לֹא־שָׁכַ֣ב לִבּ֑וֹ גַּם־זֶ֖ה הֶ֥בֶל הֽוּא׃ </span></p>
 <p align="RIGHT"><span lang="he">‎<a name="024">24</a> ‏אֵֽין־ט֤וֹב בָּאָדָם֙ שֶׁיֹּאכַ֣ל וְשָׁתָ֔ה וְהֶרְאָ֧ה אֶת־נַפְשׁ֛וֹ ט֖וֹב בַּעֲמָל֑וֹ גַּם־זֹה֙ רָאִ֣יתִי אָ֔נִי כִּ֛י מִיַּ֥ד הָאֱלֹהִ֖ים הִֽיא׃ </span></p>
 <p align="RIGHT"><span lang="he">‎<a name="025">25</a> ‏כִּ֣י מִ֥י יֹאכַ֛ל וּמִ֥י יָח֖וּשׁ ח֥וּץ מִמֶּֽנִּי׃ </span></p>
 <p align="RIGHT"><span lang="he">‎<a name="026">26</a> ‏כִּ֤י לְאָדָם֙ שֶׁטּ֣וֹב לְפָנָ֔יו נָתַ֛ן חָכְמָ֥ה וְדַ֖עַת וְשִׂמְחָ֑ה וְלַחוֹטֶא֩ נָתַ֨ן עִנְיָ֜ן לֶאֱס֣וֹף וְלִכְנ֗וֹס לָתֵת֙ לְטוֹב֙ לִפְנֵ֣י הָֽאֱלֹהִ֔ים גַּם־זֶ֥ה הֶ֖בֶל וּרְע֥וּת רֽוּחַ׃ </span></p>
 </td>
 <td width="50%">
 <p>1 ’āmarətî<font color="red"><sup>1</sup></font> ’ănî bəlibî ləḵâ-nnā’ ’ănassəḵâ ḇəśiməḥâ ûrə’ēh ḇəṭwōḇ wəhinnēh ḡam-hû’ hāḇel: </p>
 <p>2 liśəḥwōq ’āmarətî məhwōlāl ûləśiməḥâ mah-zzōh ‘ōśâ: </p>
 <p>3 tarətî ḇəlibî liməšwōḵə bayyayin ’eṯ-bəśārî wəlibî nōhēḡ b<sup>a</sup>ḥāḵəmâ wəle’ĕḥōz bəsiḵəlûṯ ‘aḏ ’ăšer-’erə’eh ’ê-zeh ṭwōḇ liḇənê hā’āḏām ’ăšer y<sup>a</sup>‘ăśû t<sup>a</sup>ḥaṯ haššāmayim misəpar yəmê ḥayyêhem: </p>
 <p>4 hiḡədalətî m<sup>a</sup>‘ăśāy bānîṯî lî bātîm nāṭ<sup>a</sup>‘ətî lî kərāmîm: </p>
 <p>5 ‘āśîṯî lî gannwōṯ ûfarədēsîm wənāṭ<sup>a</sup>‘ətî ḇâem ‘ēṣ kāl-perî: </p>
 <p>6 ‘āśîṯî lî bərēḵwōṯ māyim ləhašəqwōṯ mēhem y<sup>a</sup>‘ar ṣwōmēḥa ‘ēṣîm: </p>
 <p>7 qānîṯî ‘ăḇāḏîm ûšəfāḥwōṯ ûḇənê-ḇayiṯ hāyâ lî gam miqəneh ḇāqār wāṣō’n harəbēh hāyâ lî mikōl šehāyû ləfānay bîrûšālāim: </p>
 <p>8 kānasətî lî gam-kesef wəzâāḇ ûsəḡullaṯ məlāḵîm wəhamməḏînwōṯ ‘āśîṯî lî šārîm wəšārwōṯ wəṯ<sup>a</sup>‘ănûḡōṯ bənê hā’āḏām šidâ wəšidwōṯ: </p>
 <p>9 wəḡāḏalətî wəhwōsafətî mikōl šehāyâ ləfānay bîrûšālāim ’af ḥāḵəmāṯî ‘āməḏâ llî: </p>
 <p>10 wəḵōl ’ăšer šā’ălû ‘ênay lō’ ’āṣalətî mēhem lō’-mān<sup>a</sup>‘ətî ’eṯ-libî mikāl-śiməḥâ kî-libî śāmēḥa mikāl-‘ămālî wəzeh-hāyâ ḥeləqî mikāl-‘ămālî: </p>
 <p>11 ûfānîṯî ’ănî bəḵāl-m<sup>a</sup>‘ăśay še‘āśû yāḏay ûḇe‘āmāl še‘āmalətî l<sup>a</sup>‘ăśwōṯ wəhinnēh hakōl heḇel ûrə‘ûṯ rûḥa wə’ên yiṯərwōn t<sup>a</sup>ḥaṯ haššāmeš: </p>
 <p>12 ûfānîṯî ’ănî lirə’wōṯ ḥāḵəmâ wəhwōlēlwōṯ wəsiḵəlûṯ kî| meh hā’āḏām šeyyāḇwō’ ’<sup>a</sup>ḥărê hammeleḵə ’ēṯ ’ăšer-kəḇār ‘āśûhû: </p>
 <p>13 wərā’îṯî ’ānî šeyyēš yiṯərwōn l<sup>a</sup>ḥāḵəmâ min-hassiḵəlûṯ kîṯərwōn hā’wōr min-h<sup>a</sup>ḥōšeḵə: </p>
 <p>14 heḥāḵām ‘ênāyw bərō’šwō wəhakəsîl b<sup>a</sup>ḥōšeḵə hwōlēḵə wəyāḏ<sup>a</sup>‘ətî ḡam-’ānî šemmiqəreh ’eḥāḏ yiqəreh ’eṯ-kullām: </p>
 <p>15 wə’āmarətî ’ănî bəlibî kəmiqərēh hakəsîl gam-’ănî yiqərēnî wəlāmmâ ḥāḵamətî ’ănî ’āz ywōṯēr wəḏibarətî ḇəlibî šegam-zeh hāḇel: </p>
 <p>16 kî ’ên ziḵərwōn leḥāḵām ‘im-hakəsîl lə‘wōlām bəšekəḇār hayyāmîm habā’îm hakōl nišəkāḥ wə’êḵə yāmûṯ heḥāḵām ‘im-hakəsîl: </p>
 <p>17 wəśānē’ṯî ’eṯ-h<sup>a</sup>ḥayyîm kî r<sup>a</sup>‘ ‘ālay hamm<sup>a</sup>‘ăśeh šenn<sup>a</sup>‘ăśâ t<sup>a</sup>ḥaṯ haššāmeš kî-hakōl heḇel ûrə‘ûṯ rûḥa: </p>
 <p>18 wəśānē’ṯî ’ănî ’eṯ-kāl-‘ămālî še’ănî ‘āmēl t<sup>a</sup>ḥaṯ haššāmeš še’annîḥennû lā’āḏām šeyyihəyeh ’<sup>a</sup>ḥărāy: </p>
 <p>19 ûmî ywōḏē‘a heḥāḵām yihəyeh ’wō sāḵāl wəyišəlaṭ bəḵāl-‘ămālî še‘āmalətî wəšeḥāḵamətî t<sup>a</sup>ḥaṯ haššāmeš gam-zeh hāḇel: </p>
 <p>20 wəsabwōṯî ’ănî ləya’ēš ’eṯ-libî ‘al kāl-he‘āmāl še‘āmalətî t<sup>a</sup>ḥaṯ haššāmeš: </p>
 <p>21 kî-yēš ’āḏām še‘ămālwō bəḥāḵəmâ ûḇəḏ<sup>a</sup>‘aṯ ûḇəḵišərwōn ûlə’āḏām šellō’ ‘āmal-bwō yitənennû ḥeləqwō gam-zeh heḇel wərā‘â rabâ: </p>
 <p>22 kî meh-hwōeh lā’āḏām bəḵāl-‘ămālwō ûḇər<sup>a</sup>‘əywōn libwō šehû’ ‘āmēl t<sup>a</sup>ḥaṯ haššāmeš: </p>
 <p>23 kî ḵāl-yāmāyw maḵə’ōḇîm wāḵ<sup>a</sup>‘as ‘inəyānwō gam-ballayəlâ lō’-šāḵaḇ libwō gam-zeh heḇel hû’: </p>
 <p>24 ’ên-ṭwōḇ bā’āḏām šeyyō’ḵal wəšāṯâ wəherə’â ’eṯ-nafəšwō ṭwōḇ b<sup>a</sup>‘ămālwō gam-zōh rā’îṯî ’ānî kî mîyaḏ hā’ĕlōhîm hî’: </p>
 <p>25 kî mî yō’ḵal ûmî yāḥûš ḥûṣ mimmennî: </p>
 <p>26 kî lə’āḏām šeṭṭwōḇ ləfānāyw nāṯan ḥāḵəmâ wəḏ<sup>a</sup>‘aṯ wəśiməḥâ wəl<sup>a</sup>ḥwōṭe’ nāṯan ‘inəyān le’ĕswōf wəliḵənwōs lāṯēṯ ləṭwōḇ lifənê hā’ĕlōhîm gam-zeh heḇel ûrə‘ûṯ rûḥa: </p>
 </td>
 </tr></table>
 <p></p><hr>
 <center>
 <a href="ecc003.htm">Next: Ecclesiastes (Qohelet) Chapter 3</a></center>
 </body>