<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze013.htm">Polyglot</a> 
 <a href="../kjv/eze013.htm">KJV</a> 
 <a href="../sep/eze013.htm">Sep</a> 
 <a href="../vul/eze013.htm">Vul</a> 
 
 <br>
 <br><a href="eze.htm">Ezekiel (Yechezqel) Index</a><br>
  
 <a href="eze012.htm">Previous</a> 
 <a href="eze014.htm">Next</a> 
 </center>
 <hr>
 
 <h3 align="CENTER">Tanach (Hebrew): Ezekiel (Yechezqel) Chapter 13</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃ </span></p>
 <p align="RIGHT"><span lang="he">‎<a name="002">2</a> ‏בֶּן־אָדָ֕ם הִנָּבֵ֛א אֶל־נְבִיאֵ֥י יִשְׂרָאֵ֖ל הַנִּבָּאִ֑ים וְאָֽמַרְתָּ֙ לִנְבִיאֵ֣י מִלִּבָּ֔ם שִׁמְע֖וּ דְּבַר־יְהוָֽה׃ </span></p>
 <p align="RIGHT"><span lang="he">‎<a name="003">3</a> ‏כֹּ֤ה אָמַר֙ אֲדֹנָ֣י יְהוִ֔ה ה֖וֹי עַל־הַנְּבִיאִ֣ים הַנְּבָלִ֑ים אֲשֶׁ֥ר הֹלְכִ֛ים אַחַ֥ר רוּחָ֖ם וּלְבִלְתִּ֥י רָאֽוּ׃ </span></p>
 <p align="RIGHT"><span lang="he">‎<a name="004">4</a> ‏כְּשֻׁעָלִ֖ים בָּחֳרָב֑וֹת נְבִיאֶ֥יךָ יִשְׂרָאֵ֖ל הָיֽוּ׃ </span></p>
 <p align="RIGHT"><span lang="he">‎<a name="005">5</a> ‏לֹ֤א עֲלִיתֶם֙ בַּפְּרָצ֔וֹת וַתִּגְדְּר֥וּ גָדֵ֖ר עַל־בֵּ֣ית יִשְׂרָאֵ֑ל לַעֲמֹ֥ד בַּמִּלְחָמָ֖ה בְּי֥וֹם יְהוָֽה׃ </span></p>
 <p align="RIGHT"><span lang="he">‎<a name="006">6</a> ‏חָ֤זוּ שָׁוְא֙ וְקֶ֣סֶם כָּזָ֔ב הָאֹֽמְרִים֙ נְאֻם־יְהוָ֔ה וַֽיהוָ֖ה לֹ֣א שְׁלָחָ֑ם וְיִֽחֲל֖וּ לְקַיֵּ֥ם דָּבָֽר׃ </span></p>
 <p align="RIGHT"><span lang="he">‎<a name="007">7</a> ‏הֲל֤וֹא מַֽחֲזֵה־שָׁוְא֙ חֲזִיתֶ֔ם וּמִקְסַ֥ם כָּזָ֖ב אֲמַרְתֶּ֑ם וְאֹֽמְרִים֙ נְאֻם־יְהוָ֔ה וַאֲנִ֖י לֹ֥א דִבַּֽרְתִּי׃ ס</span></p>
 <p align="RIGHT"><span lang="he">‎<a name="008">8</a> ‏לָכֵ֗ן כֹּ֤ה אָמַר֙ אֲדֹנָ֣י יְהוִ֔ה יַ֚עַן דַּבֶּרְכֶ֣ם שָׁ֔וְא וַחֲזִיתֶ֖ם כָּזָ֑ב לָכֵן֙ הִנְנִ֣י אֲלֵיכֶ֔ם נְאֻ֖ם אֲדֹנָ֥י יְהוִֽה׃ </span></p>
 <p align="RIGHT"><span lang="he">‎<a name="009">9</a> ‏וְהָיְתָ֣ה יָדִ֗י אֶֽל־הַנְּבִיאִ֞ים הַחֹזִ֣ים שָׁוְא֮ וְהַקֹּסְמִ֣ים כָּזָב֒ בְּס֧וֹד עַמִּ֣י לֹֽא־יִהְי֗וּ וּבִכְתָ֤ב בֵּֽית־יִשְׂרָאֵל֙ לֹ֣א יִכָּתֵ֔בוּ וְאֶל־אַדְמַ֥ת יִשְׂרָאֵ֖ל לֹ֣א יָבֹ֑אוּ וִידַעְתֶּ֕ם כִּ֥י אֲנִ֖י אֲדֹנָ֥י יְהוִֽה׃ </span></p>
 <p align="RIGHT"><span lang="he">‎<a name="010">10</a> ‏יַ֣עַן וּבְיַ֜עַן הִטְע֧וּ אֶת־עַמִּ֛י לֵאמֹ֥ר שָׁל֖וֹם וְאֵ֣ין שָׁל֑וֹם וְהוּא֙ בֹּ֣נֶה חַ֔יִץ וְהִנָּ֛ם טָחִ֥ים אֹת֖וֹ תָּפֵֽל׃ </span></p>
 <p align="RIGHT"><span lang="he">‎<a name="011">11</a> ‏אֱמֹ֛ר אֶל־טָחֵ֥י תָפֵ֖ל וְיִפֹּ֑ל הָיָ֣ה׀ גֶּ֣שֶׁם שׁוֹטֵ֗ף וְאַתֵּ֜נָה אַבְנֵ֤י אֶלְגָּבִישׁ֙ תִּפֹּ֔לְנָה וְר֥וּחַ סְעָר֖וֹת תְּבַקֵּֽעַ׃ </span></p>
 <p align="RIGHT"><span lang="he">‎<a name="012">12</a> ‏וְהִנֵּ֖ה נָפַ֣ל הַקִּ֑יר הֲלוֹא֙ יֵאָמֵ֣ר אֲלֵיכֶ֔ם אַיֵּ֥ה הַטִּ֖יחַ אֲשֶׁ֥ר טַחְתֶּֽם׃ ס</span></p>
 <p align="RIGHT"><span lang="he">‎<a name="013">13</a> ‏לָכֵ֗ן כֹּ֤ה אָמַר֙ אֲדֹנָ֣י יְהוִ֔ה וּבִקַּעְתִּ֥י רֽוּחַ־סְעָר֖וֹת בַּֽחֲמָתִ֑י וְגֶ֤שֶׁם שֹׁטֵף֙ בְּאַפִּ֣י יִֽהְיֶ֔ה וְאַבְנֵ֥י אֶלְגָּבִ֖ישׁ בְּחֵמָ֥ה לְכָלָֽה׃ </span></p>
 <p align="RIGHT"><span lang="he">‎<a name="014">14</a> ‏וְהָ֨רַסְתִּ֜י אֶת־הַקִּ֨יר אֲשֶׁר־טַחְתֶּ֥ם תָּפֵ֛ל וְהִגַּעְתִּ֥יהוּ אֶל־הָאָ֖רֶץ וְנִגְלָ֣ה יְסֹד֑וֹ וְנָֽפְלָה֙ וּכְלִיתֶ֣ם בְּתוֹכָ֔הּ וִֽידַעְתֶּ֖ם כִּֽי־אֲנִ֥י יְהוָֽה׃ </span></p>
 <p align="RIGHT"><span lang="he">‎<a name="015">15</a> ‏וְכִלֵּיתִ֤י אֶת־חֲמָתִי֙ בַּקִּ֔יר וּבַטָּחִ֥ים אֹת֖וֹ תָּפֵ֑ל וְאֹמַ֤ר לָכֶם֙ אֵ֣ין הַקִּ֔יר וְאֵ֖ין הַטָּחִ֥ים אֹתֽוֹ׃ </span></p>
 <p align="RIGHT"><span lang="he">‎<a name="016">16</a> ‏נְבִיאֵ֣י יִשְׂרָאֵ֗ל הַֽנִבְּאִים֙<font color="red"><sup>1</sup></font> אֶל־יְר֣וּשָׁלִַ֔ם וְהַחֹזִ֥ים לָ֖הּ חֲז֣וֹן שָׁלֹ֑ם וְאֵ֣ין שָׁלֹ֔ם נְאֻ֖ם אֲדֹנָ֥י יְהוִֹֽה׃ פ</span></p>
 <p align="RIGHT"><span lang="he">‎<a name="017">17</a> ‏וְאַתָּ֣ה בֶן־אָדָ֗ם שִׂ֤ים פָּנֶ֙יךָ֙ אֶל־בְּנ֣וֹת עַמְּךָ֔ הַמִּֽתְנַבְּא֖וֹת מִֽלִּבְּהֶ֑ן וְהִנָּבֵ֖א עֲלֵיהֶֽן׃ </span></p>
 <p align="RIGHT"><span lang="he">‎<a name="018">18</a> ‏וְאָמַרְתָּ֞ כֹּה־אָמַ֣ר׀ אֲדֹנָ֣י יְהוִ֗ה הוֹי֩ לִֽמְתַפְּר֨וֹת כְּסָת֜וֹת עַ֣ל׀ כָּל־אַצִּילֵ֣י יָדַ֗י וְעֹשׂ֧וֹת הַמִּסְפָּח֛וֹת עַל־רֹ֥אשׁ כָּל־קוֹמָ֖ה לְצוֹדֵ֣ד נְפָשׁ֑וֹת הַנְּפָשׁוֹת֙ תְּצוֹדֵ֣דְנָה לְעַמִּ֔י וּנְפָשׁ֖וֹת לָכֶ֥נָה תְחַיֶּֽינָה׃ </span></p>
 <p align="RIGHT"><span lang="he">‎<a name="019">19</a> ‏וַתְּחַלֶּלְ֨נָה<font color="red"><sup>1</sup></font> אֹתִ֜י אֶל־עַמִּ֗י בְּשַׁעֲלֵ֣י שְׂעֹרִים֮ וּבִפְת֣וֹתֵי לֶחֶם֒ לְהָמִ֤ית נְפָשׁוֹת֙ אֲשֶׁ֣ר לֹֽא־תְמוּתֶ֔נָה וּלְחַיּ֥וֹת נְפָשׁ֖וֹת אֲשֶׁ֣ר לֹא־תִֽחְיֶ֑ינָה בְּכַ֨זֶּבְכֶ֔ם לְעַמִּ֖י שֹׁמְעֵ֥י כָזָֽב׃ ס</span></p>
 <p align="RIGHT"><span lang="he">‎<a name="020">20</a> ‏לָכֵ֞ן כֹּה־אָמַ֣ר׀ אֲדֹנָ֣י יְהוִ֗ה הִנְנִ֤י אֶל־כִּסְּתוֹתֵיכֶ֙נָה֙ אֲשֶׁ֣ר אַ֠תֵּנָה מְצֹדְד֨וֹת שָׁ֤ם אֶת־הַנְּפָשׁוֹת֙ לְפֹ֣רְח֔וֹת וְקָרַעְתִּ֣י אֹתָ֔ם מֵעַ֖ל זְרוֹעֹֽתֵיכֶ֑ם וְשִׁלַּחְתִּי֙ אֶת־הַנְּפָשׁ֔וֹת אֲשֶׁ֥ר אַתֶּ֛ם מְצֹדְד֥וֹת אֶת־נְפָשִׁ֖ים לְפֹרְחֹֽת׃ </span></p>
 <p align="RIGHT"><span lang="he">‎<a name="021">21</a> ‏וְקָרַעְתִּ֞י אֶת־מִסְפְּחֹֽתֵיכֶ֗ם וְהִצַּלְתִּ֤י אֶת־עַמִּי֙ מִיֶּדְכֶ֔ן וְלֹֽא־יִהְי֥וּ ע֛וֹד בְּיֶדְכֶ֖ן לִמְצוּדָ֑ה וִֽידַעְתֶּ֖ן כִּֽי־אֲנִ֥י יְהוָֽה׃ </span></p>
 <p align="RIGHT"><span lang="he">‎<a name="022">22</a> ‏יַ֣עַן הַכְא֤וֹת לֵב־צַדִּיק֙ שֶׁ֔קֶר וַאֲנִ֖י לֹ֣א הִכְאַבְתִּ֑יו וּלְחַזֵּק֙ יְדֵ֣י רָשָׁ֔ע לְבִלְתִּי־שׁ֛וּב מִדַּרְכּ֥וֹ הָרָ֖ע לְהַחֲיֹתֽוֹ׃ </span></p>
 <p align="RIGHT"><span lang="he">‎<a name="023">23</a> ‏לָכֵ֗ן שָׁ֚וְא לֹ֣א תֶחֱזֶ֔ינָה וְקֶ֖סֶם לֹא־תִקְסַ֣מְנָה ע֑וֹד וְהִצַּלְתִּ֤י אֶת־עַמִּי֙ מִיֶּדְכֶ֔ן וִֽידַעְתֶּ֖ן כִּֽי־אֲנִ֥י יְהוָֽה׃ </span></p>
 </td>
 <td width="50%">
 <p>1 wayəhî ḏəḇar-yəhwâ ’ēlay lē’mōr: </p>
 <p>2 ben-’āḏām hinnāḇē’ ’el-nəḇî’ê yiśərā’ēl hannibā’îm wə’āmarətā linəḇî’ê millibām šimə‘û dəḇar-yəhwâ: </p>
 <p>3 kōh ’āmar ’ăḏōnāy yəhwih hwōy ‘al-hannəḇî’îm hannəḇālîm ’ăšer hōləḵîm ’<sup>a</sup>ḥar rûḥām ûləḇilətî rā’û: </p>
 <p>4 kəšu‘ālîm bāḥŏrāḇwōṯ nəḇî’eyḵā yiśərā’ēl hāyû: </p>
 <p>5 lō’ ‘ălîṯem bapərāṣwōṯ watiḡədərû ḡāḏēr ‘al-bêṯ yiśərā’ēl l<sup>a</sup>‘ămōḏ bammiləḥāmâ bəywōm yəhwâ: </p>
 <p>6 ḥāzû šāwə’ wəqesem kāzāḇ hā’ōmərîm nə’um-yəhwâ wayhwâ lō’ šəlāḥām wəyiḥălû ləqayyēm dāḇār: </p>
 <p>7 hălwō’ m<sup>a</sup>ḥăzēh-šāwə’ ḥăzîṯem ûmiqəsam kāzāḇ ’ămarətem wə’ōmərîm nə’um-yəhwâ wa’ănî lō’ ḏibarətî: s</p>
 <p>8 lāḵēn kōh ’āmar ’ăḏōnāy yəhwih y<sup>a</sup>‘an daberəḵem šāwə’ w<sup>a</sup>ḥăzîṯem kāzāḇ lāḵēn hinənî ’ălêḵem nə’um ’ăḏōnāy yəhwih: </p>
 <p>9 wəhāyəṯâ yāḏî ’el-hannəḇî’îm h<sup>a</sup>ḥōzîm šāwə’ wəhaqqōsəmîm kāzāḇ bəswōḏ ‘ammî lō’-yihəyû ûḇiḵəṯāḇ bêṯ-yiśərā’ēl lō’ yikāṯēḇû wə’el-’aḏəmaṯ yiśərā’ēl lō’ yāḇō’û wîḏ<sup>a</sup>‘ətem kî ’ănî ’ăḏōnāy yəhwih: </p>
 <p>10 y<sup>a</sup>‘an ûḇəy<sup>a</sup>‘an hiṭə‘û ’eṯ-‘ammî lē’mōr šālwōm wə’ên šālwōm wəhû’ bōneh ḥayiṣ wəhinnām ṭāḥîm ’ōṯwō tāfēl: </p>
 <p>11 ’ĕmōr ’el-ṭāḥê ṯāfēl wəyipōl hāyâ| gešem šwōṭēf wə’atēnâ ’aḇənê ’eləgāḇîš tipōlənâ wərûḥa sə‘ārwōṯ təḇaqqē‘a: </p>
 <p>12 wəhinnēh nāfal haqqîr hălwō’ yē’āmēr ’ălêḵem ’ayyēh haṭṭîḥa ’ăšer ṭ<sup>a</sup>ḥətem: s</p>
 <p>13 lāḵēn kōh ’āmar ’ăḏōnāy yəhwih ûḇiqq<sup>a</sup>‘ətî rûḥa-sə‘ārwōṯ b<sup>a</sup>ḥămāṯî wəḡešem šōṭēf bə’apî yihəyeh wə’aḇənê ’eləgāḇîš bəḥēmâ ləḵālâ: </p>
 <p>14 wəhārasətî ’eṯ-haqqîr ’ăšer-ṭ<sup>a</sup>ḥətem tāfēl wəhig<sup>a</sup>‘ətîhû ’el-hā’āreṣ wəniḡəlâ yəsōḏwō wənāfəlâ ûḵəlîṯem bəṯwōḵāh wîḏ<sup>a</sup>‘ətem kî-’ănî yəhwâ: </p>
 <p>15 wəḵillêṯî ’eṯ-ḥămāṯî baqqîr ûḇaṭṭāḥîm ’ōṯwō tāfēl wə’ōmar lāḵem ’ên haqqîr wə’ên haṭṭāḥîm ’ōṯwō: </p>
 <p>16 nəḇî’ê yiśərā’ēl hanibə’îm<font color="red"><sup>1</sup></font> ’el-yərûšālaim wəh<sup>a</sup>ḥōzîm lāh ḥăzwōn šālōm wə’ên šālōm nə’um ’ăḏōnāy yəhwōih: f</p>
 <p>17 wə’atâ ḇen-’āḏām śîm pāneyḵā ’el-bənwōṯ ‘amməḵā hammiṯənabə’wōṯ millibəhen wəhinnāḇē’ ‘ălêhen: </p>
 <p>18 wə’āmarətā kōh-’āmar| ’ăḏōnāy yəhwih hwōy liməṯapərwōṯ kəsāṯwōṯ ‘al| kāl-’aṣṣîlê yāḏay wə‘ōśwōṯ hammisəpāḥwōṯ ‘al-rō’š kāl-qwōmâ ləṣwōḏēḏ nəfāšwōṯ hannəfāšwōṯ təṣwōḏēḏənâ lə‘ammî ûnəfāšwōṯ lāḵenâ ṯəḥayyeynâ: </p>
 <p>19 watəḥallelənâ<font color="red"><sup>1</sup></font> ’ōṯî ’el-‘ammî bəš<sup>a</sup>‘ălê śə‘ōrîm ûḇifəṯwōṯê leḥem ləhāmîṯ nəfāšwōṯ ’ăšer lō’-ṯəmûṯenâ ûləḥayywōṯ nəfāšwōṯ ’ăšer lō’-ṯiḥəyeynâ bəḵazzeḇəḵem lə‘ammî šōmə‘ê ḵāzāḇ: s</p>
 <p>20 lāḵēn kōh-’āmar| ’ăḏōnāy yəhwih hinənî ’el-kissəṯwōṯêḵenâ ’ăšer ’atēnâ məṣōḏəḏwōṯ šām ’eṯ-hannəfāšwōṯ ləfōrəḥwōṯ wəqār<sup>a</sup>‘ətî ’ōṯām mē‘al zərwō‘ōṯêḵem wəšill<sup>a</sup>ḥətî ’eṯ-hannəfāšwōṯ ’ăšer ’atem məṣōḏəḏwōṯ ’eṯ-nəfāšîm ləfōrəḥōṯ: </p>
 <p>21 wəqār<sup>a</sup>‘ətî ’eṯ-misəpəḥōṯêḵem wəhiṣṣalətî ’eṯ-‘ammî mîyeḏəḵen wəlō’-yihəyû ‘wōḏ bəyeḏəḵen liməṣûḏâ wîḏ<sup>a</sup>‘əten kî-’ănî yəhwâ: </p>
 <p>22 y<sup>a</sup>‘an haḵə’wōṯ lēḇ-ṣadîq šeqer wa’ănî lō’ hiḵə’aḇətîw ûləḥazzēq yəḏê rāšā‘ ləḇilətî-šûḇ midarəkwō hārā‘ ləh<sup>a</sup>ḥăyōṯwō: </p>
 <p>23 lāḵēn šāwə’ lō’ ṯeḥĕzeynâ wəqesem lō’-ṯiqəsamənâ ‘wōḏ wəhiṣṣalətî ’eṯ-‘ammî mîyeḏəḵen wîḏ<sup>a</sup>‘əten kî-’ănî yəhwâ: </p>
 </td>
 </tr></table>
 <p></p><hr>
 <center>
 <a href="eze014.htm">Next: Ezekiel (Yechezqel) Chapter 14</a></center>
 </body>