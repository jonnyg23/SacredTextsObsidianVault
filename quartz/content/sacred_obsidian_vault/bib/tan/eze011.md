<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze011.htm">Polyglot</a> 
 <a href="../kjv/eze011.htm">KJV</a> 
 <a href="../sep/eze011.htm">Sep</a> 
 <a href="../vul/eze011.htm">Vul</a> 
 
 <br>
 <br><a href="eze.htm">Ezekiel (Yechezqel) Index</a><br>
  
 <a href="eze010.htm">Previous</a> 
 <a href="eze012.htm">Next</a> 
 </center>
 <hr>
 
 <h3 align="CENTER">Tanach (Hebrew): Ezekiel (Yechezqel) Chapter 11</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַתִּשָּׂ֨א אֹתִ֜י ר֗וּחַ וַתָּבֵ֣א אֹ֠תִי אֶל־שַׁ֨עַר בֵּית־יְהוָ֤ה הַקַּדְמוֹנִי֙ הַפּוֹנֶ֣ה קָדִ֔ימָה וְהִנֵּה֙ בְּפֶ֣תַח הַשַּׁ֔עַר עֶשְׂרִ֥ים וַחֲמִשָּׁ֖ה אִ֑ישׁ וָאֶרְאֶ֨ה בְתוֹכָ֜ם אֶת־יַאֲזַנְיָ֧ה בֶן־עַזֻּ֛ר וְאֶת־פְּלַטְיָ֥הוּ בֶן־בְּנָיָ֖הוּ שָׂרֵ֖י הָעָֽם׃ פ</span></p>
 <p align="RIGHT"><span lang="he">‎<a name="002">2</a> ‏וַיֹּ֖אמֶר אֵלָ֑י בֶּן־אָדָ֕ם אֵ֣לֶּה הָאֲנָשִׁ֞ים הַחֹשְׁבִ֥ים אָ֛וֶן וְהַיֹּעֲצִ֥ים עֲצַת־רָ֖ע בָּעִ֥יר הַזֹּֽאת׃ </span></p>
 <p align="RIGHT"><span lang="he">‎<a name="003">3</a> ‏הָאֹ֣מְרִ֔ים לֹ֥א בְקָר֖וֹב בְּנ֣וֹת בָּתִּ֑ים הִ֣יא הַסִּ֔יר וַאֲנַ֖חְנוּ הַבָּשָֽׂר׃ </span></p>
 <p align="RIGHT"><span lang="he">‎<a name="004">4</a> ‏לָכֵ֖ן הִנָּבֵ֣א עֲלֵיהֶ֑ם הִנָּבֵ֖א בֶּן־אָדָֽם׃ </span></p>
 <p align="RIGHT"><span lang="he">‎<a name="005">5</a> ‏וַתִּפֹּ֣ל עָלַי֮ ר֣וּחַ יְהוָה֒ וַיֹּ֣אמֶר אֵלַ֗י אֱמֹר֙ כֹּה־אָמַ֣ר יְהוָ֔ה כֵּ֥ן אֲמַרְתֶּ֖ם בֵּ֣ית יִשְׂרָאֵ֑ל וּמַעֲל֥וֹת רֽוּחֲכֶ֖ם אֲנִ֥י יְדַעְתִּֽיהָ׃ </span></p>
 <p align="RIGHT"><span lang="he">‎<a name="006">6</a> ‏הִרְבֵּיתֶ֥ם חַלְלֵיכֶ֖ם בָּעִ֣יר הַזֹּ֑את וּמִלֵּאתֶ֥ם חוּצֹתֶ֖יהָ חָלָֽל׃ פ</span></p>
 <p align="RIGHT"><span lang="he">‎<a name="007">7</a> ‏לָכֵ֗ן כֹּֽה־אָמַר֮ אֲדֹנָ֣י יְהוִה֒ חַלְלֵיכֶם֙ אֲשֶׁ֣ר שַׂמְתֶּ֣ם בְּתוֹכָ֔הּ הֵ֥מָּה הַבָּשָׂ֖ר וְהִ֣יא הַסִּ֑יר וְאֶתְכֶ֖ם הוֹצִ֥יא מִתּוֹכָֽהּ׃ </span></p>
 <p align="RIGHT"><span lang="he">‎<a name="008">8</a> ‏חֶ֖רֶב יְרֵאתֶ֑ם וְחֶ֙רֶב֙ אָבִ֣יא עֲלֵיכֶ֔ם נְאֻ֖ם אֲדֹנָ֥י יְהוִֽה׃ </span></p>
 <p align="RIGHT"><span lang="he">‎<a name="009">9</a> ‏וְהוֹצֵאתִ֤י אֶתְכֶם֙ מִתּוֹכָ֔הּ וְנָתַתִּ֥י אֶתְכֶ֖ם בְּיַד־זָרִ֑ים וְעָשִׂ֛יתִי בָכֶ֖ם שְׁפָטִֽים׃ </span></p>
 <p align="RIGHT"><span lang="he">‎<a name="010">10</a> ‏בַּחֶ֣רֶב תִּפֹּ֔לוּ עַל־גְּב֥וּל יִשְׂרָאֵ֖ל אֶשְׁפּ֣וֹט אֶתְכֶ֑ם וִֽידַעְתֶּ֖ם כִּֽי־אֲנִ֥י יְהוָֽה׃ </span></p>
 <p align="RIGHT"><span lang="he">‎<a name="011">11</a> ‏הִ֗יא לֹֽא־תִהְיֶ֤ה לָכֶם֙ לְסִ֔יר וְאַתֶּ֛ם תִּהְי֥וּ בְתוֹכָ֖הּ לְבָשָׂ֑ר אֶל־גְּב֥וּל יִשְׂרָאֵ֖ל אֶשְׁפֹּ֥ט אֶתְכֶֽם׃ </span></p>
 <p align="RIGHT"><span lang="he">‎<a name="012">12</a> ‏וִֽידַעְתֶּם֙ כִּֽי־אֲנִ֣י יְהוָ֔ה אֲשֶׁ֤ר בְּחֻקַּי֙ לֹ֣א הֲלַכְתֶּ֔ם וּמִשְׁפָּטַ֖י לֹ֣א עֲשִׂיתֶ֑ם וּֽכְמִשְׁפְּטֵ֧י הַגּוֹיִ֛ם אֲשֶׁ֥ר סְבִיבוֹתֵיכֶ֖ם עֲשִׂיתֶֽם׃ </span></p>
 <p align="RIGHT"><span lang="he">‎<a name="013">13</a> ‏וַֽיְהִי֙ כְּהִנָּ֣בְאִ֔י וּפְלַטְיָ֥הוּ בֶן־בְּנָיָ֖ה מֵ֑ת וָאֶפֹּ֨ל עַל־פָּנַ֜י וָאֶזְעַ֣ק קוֹל־גָּד֗וֹל וָאֹמַר֙ אֲהָהּ֙ אֲדֹנָ֣י יְהוִ֔ה כָּלָה֙ אַתָּ֣ה עֹשֶׂ֔ה אֵ֖ת שְׁאֵרִ֥ית יִשְׂרָאֵֽל׃ פ</span></p>
 <p align="RIGHT"><span lang="he">‎<a name="014">14</a> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃ </span></p>
 <p align="RIGHT"><span lang="he">‎<a name="015">15</a> ‏בֶּן־אָדָ֗ם אַחֶ֤יךָ אַחֶ֙יךָ֙ אַנְשֵׁ֣י גְאֻלָּתֶ֔ךָ וְכָל־בֵּ֥ית יִשְׂרָאֵ֖ל כֻּלֹּ֑ה אֲשֶׁר֩ אָמְר֨וּ לָהֶ֜ם יֹשְׁבֵ֣י יְרוּשָׁלִַ֗ם רַֽחֲקוּ֙ מֵעַ֣ל יְהוָ֔ה לָ֥נוּ הִ֛יא נִתְּנָ֥ה הָאָ֖רֶץ לְמוֹרָשָֽׁה׃ ס</span></p>
 <p align="RIGHT"><span lang="he">‎<a name="016">16</a> ‏לָכֵ֣ן אֱמֹ֗ר כֹּֽה־אָמַר֮ אֲדֹנָ֣י יְהוִה֒ כִּ֤י הִרְחַקְתִּים֙ בַּגּוֹיִ֔ם וְכִ֥י הֲפִֽיצוֹתִ֖ים בָּאֲרָצ֑וֹת וָאֱהִ֤י לָהֶם֙ לְמִקְדָּ֣שׁ מְעַ֔ט בָּאֲרָצ֖וֹת אֲשֶׁר־בָּ֥אוּ שָֽׁם׃ ס</span></p>
 <p align="RIGHT"><span lang="he">‎<a name="017">17</a> ‏לָכֵ֣ן אֱמֹ֗ר כֹּֽה־אָמַר֮ אֲדֹנָ֣י יְהוִה֒ וְקִבַּצְתִּ֤י אֶתְכֶם֙ מִן־הָ֣עַמִּ֔ים וְאָסַפְתִּ֣י אֶתְכֶ֔ם מִן־הָ֣אֲרָצ֔וֹת אֲשֶׁ֥ר נְפֹצוֹתֶ֖ם בָּהֶ֑ם וְנָתַתִּ֥י לָכֶ֖ם אֶת־אַדְמַ֥ת יִשְׂרָאֵֽל׃ </span></p>
 <p align="RIGHT"><span lang="he">‎<a name="018">18</a> ‏וּבָ֖אוּ־שָׁ֑מָּה וְהֵסִ֜ירוּ אֶת־כָּל־שִׁקּוּצֶ֛יהָ וְאֶת־כָּל־תּוֹעֲבוֹתֶ֖יהָ מִמֶּֽנָּה׃ </span></p>
 <p align="RIGHT"><span lang="he">‎<a name="019">19</a> ‏וְנָתַתִּ֤י לָהֶם֙ לֵ֣ב אֶחָ֔ד וְר֥וּחַ חֲדָשָׁ֖ה אֶתֵּ֣ן בְּקִרְבְּכֶ֑ם וַהֲסִ֨רֹתִ֜י לֵ֤ב הָאֶ֙בֶן֙ מִבְּשָׂרָ֔ם וְנָתַתִּ֥י לָהֶ֖ם לֵ֥ב בָּשָֽׂר׃ </span></p>
 <p align="RIGHT"><span lang="he">‎<a name="020">20</a> ‏לְמַ֙עַן֙ בְּחֻקֹּתַ֣י יֵלֵ֔כוּ וְאֶת־מִשְׁפָּטַ֥י יִשְׁמְר֖וּ וְעָשׂ֣וּ אֹתָ֑ם וְהָיוּ־לִ֣י לְעָ֔ם וַאֲנִ֕י אֶהְיֶ֥ה לָהֶ֖ם לֵאלֹהִֽים׃ </span></p>
 <p align="RIGHT"><span lang="he">‎<a name="021">21</a> ‏וְאֶל־לֵ֧ב שִׁקּוּצֵיהֶ֛ם וְתוֹעֲבוֹתֵיהֶ֖ם לִבָּ֣ם הֹלֵ֑ךְ דַּרְכָּם֙ בְּרֹאשָׁ֣ם נָתַ֔תִּי נְאֻ֖ם אֲדֹנָ֥י יְהוִֽה׃ </span></p>
 <p align="RIGHT"><span lang="he">‎<a name="022">22</a> ‏וַיִּשְׂא֤וּ הַכְּרוּבִים֙ אֶת־כַּנְפֵיהֶ֔ם וְהָאֽוֹפַנִּ֖ים לְעֻמָּתָ֑ם וּכְב֧וֹד אֱלֹהֵֽי־יִשְׂרָאֵ֛ל עֲלֵיהֶ֖ם מִלְמָֽעְלָה׃ </span></p>
 <p align="RIGHT"><span lang="he">‎<a name="023">23</a> ‏וַיַּ֙עַל֙ כְּב֣וֹד יְהוָ֔ה מֵעַ֖ל תּ֣וֹךְ הָעִ֑יר וַֽיַּעֲמֹד֙ עַל־הָהָ֔ר אֲשֶׁ֖ר מִקֶּ֥דֶם לָעִֽיר׃ </span></p>
 <p align="RIGHT"><span lang="he">‎<a name="024">24</a> ‏וְר֣וּחַ נְשָׂאַ֗תְנִי וַתְּבִיאֵ֤נִי כַשְׂדִּ֙ימָה֙ אֶל־הַגּוֹלָ֔ה בַּמַּרְאֶ֖ה בְּר֣וּחַ אֱלֹהִ֑ים וַיַּ֙עַל֙ מֵֽעָלַ֔י הַמַּרְאֶ֖ה אֲשֶׁ֥ר רָאִֽיתִי׃ </span></p>
 <p align="RIGHT"><span lang="he">‎<a name="025">25</a> ‏וָאֲדַבֵּ֖ר אֶל־הַגּוֹלָ֑ה אֵ֛ת כָּל־דִּבְרֵ֥י יְהוָ֖ה אֲשֶׁ֥ר הֶרְאָֽנִי׃ פ</span></p>
 </td>
 <td width="50%">
 <p>1 watiśśā’ ’ōṯî rûḥa watāḇē’ ’ōṯî ’el-š<sup>a</sup>‘ar bêṯ-yəhwâ haqqaḏəmwōnî hapwōneh qāḏîmâ wəhinnēh bəfeṯ<sup>a</sup>ḥ hašš<sup>a</sup>‘ar ‘eśərîm w<sup>a</sup>ḥămiššâ ’îš wā’erə’eh ḇəṯwōḵām ’eṯ-ya’ăzanəyâ ḇen-‘azzur wə’eṯ-pəlaṭəyâû ḇen-bənāyâû śārê hā‘ām: f</p>
 <p>2 wayyō’mer ’ēlāy ben-’āḏām ’ēlleh hā’ănāšîm h<sup>a</sup>ḥōšəḇîm ’āwen wəhayyō‘ăṣîm ‘ăṣaṯ-rā‘ bā‘îr hazzō’ṯ: </p>
 <p>3 hā’ōmərîm lō’ ḇəqārwōḇ bənwōṯ bātîm hî’ hassîr wa’ăn<sup>a</sup>ḥənû habāśār: </p>
 <p>4 lāḵēn hinnāḇē’ ‘ălêhem hinnāḇē’ ben-’āḏām: </p>
 <p>5 watipōl ‘ālay rûḥa yəhwâ wayyō’mer ’ēlay ’ĕmōr kōh-’āmar yəhwâ kēn ’ămarətem bêṯ yiśərā’ēl ûm<sup>a</sup>‘ălwōṯ rûḥăḵem ’ănî yəḏ<sup>a</sup>‘ətîhā: </p>
 <p>6 hirəbêṯem ḥaləlêḵem bā‘îr hazzō’ṯ ûmillē’ṯem ḥûṣōṯeyhā ḥālāl: f</p>
 <p>7 lāḵēn kōh-’āmar ’ăḏōnāy yəhwih ḥaləlêḵem ’ăšer śamətem bəṯwōḵāh hēmmâ habāśār wəhî’ hassîr wə’eṯəḵem hwōṣî’ mitwōḵāh: </p>
 <p>8 ḥereḇ yərē’ṯem wəḥereḇ ’āḇî’ ‘ălêḵem nə’um ’ăḏōnāy yəhwih: </p>
 <p>9 wəhwōṣē’ṯî ’eṯəḵem mitwōḵāh wənāṯatî ’eṯəḵem bəyaḏ-zārîm wə‘āśîṯî ḇāḵem šəfāṭîm: </p>
 <p>10 b<sup>a</sup>ḥereḇ tipōlû ‘al-gəḇûl yiśərā’ēl ’ešəpwōṭ ’eṯəḵem wîḏ<sup>a</sup>‘ətem kî-’ănî yəhwâ: </p>
 <p>11 hî’ lō’-ṯihəyeh lāḵem ləsîr wə’atem tihəyû ḇəṯwōḵāh ləḇāśār ’el-gəḇûl yiśərā’ēl ’ešəpōṭ ’eṯəḵem: </p>
 <p>12 wîḏ<sup>a</sup>‘ətem kî-’ănî yəhwâ ’ăšer bəḥuqqay lō’ hălaḵətem ûmišəpāṭay lō’ ‘ăśîṯem ûḵəmišəpəṭê hagwōyim ’ăšer səḇîḇwōṯêḵem ‘ăśîṯem: </p>
 <p>13 wayəhî kəhinnāḇə’î ûfəlaṭəyâû ḇen-bənāyâ mēṯ wā’epōl ‘al-pānay wā’ezə‘aq qwōl-gāḏwōl wā’ōmar ’ăhāh ’ăḏōnāy yəhwih kālâ ’atâ ‘ōśeh ’ēṯ šə’ērîṯ yiśərā’ēl: f</p>
 <p>14 wayəhî ḏəḇar-yəhwâ ’ēlay lē’mōr: </p>
 <p>15 ben-’āḏām ’<sup>a</sup>ḥeyḵā ’<sup>a</sup>ḥeyḵā ’anəšê ḡə’ullāṯeḵā wəḵāl-bêṯ yiśərā’ēl kullōh ’ăšer ’āmərû lâem yōšəḇê yərûšālaim r<sup>a</sup>ḥăqû mē‘al yəhwâ lānû hî’ nitənâ hā’āreṣ ləmwōrāšâ: s</p>
 <p>16 lāḵēn ’ĕmōr kōh-’āmar ’ăḏōnāy yəhwih kî hirəḥaqətîm bagwōyim wəḵî hăfîṣwōṯîm bā’ărāṣwōṯ wā’ĕhî lâem ləmiqədāš mə‘aṭ bā’ărāṣwōṯ ’ăšer-bā’û šām: s</p>
 <p>17 lāḵēn ’ĕmōr kōh-’āmar ’ăḏōnāy yəhwih wəqibaṣətî ’eṯəḵem min-hā‘ammîm wə’āsafətî ’eṯəḵem min-hā’ărāṣwōṯ ’ăšer nəfōṣwōṯem bâem wənāṯatî lāḵem ’eṯ-’aḏəmaṯ yiśərā’ēl: </p>
 <p>18 ûḇā’û-šāmmâ wəhēsîrû ’eṯ-kāl-šiqqûṣeyhā wə’eṯ-kāl-twō‘ăḇwōṯeyhā mimmennâ: </p>
 <p>19 wənāṯatî lâem lēḇ ’eḥāḏ wərûḥa ḥăḏāšâ ’etēn bəqirəbəḵem wahăsirōṯî lēḇ hā’eḇen mibəśārām wənāṯatî lâem lēḇ bāśār: </p>
 <p>20 ləm<sup>a</sup>‘an bəḥuqqōṯay yēlēḵû wə’eṯ-mišəpāṭay yišəmərû wə‘āśû ’ōṯām wəhāyû-lî lə‘ām wa’ănî ’ehəyeh lâem lē’lōhîm: </p>
 <p>21 wə’el-lēḇ šiqqûṣêhem wəṯwō‘ăḇwōṯêhem libām hōlēḵə darəkām bərō’šām nāṯatî nə’um ’ăḏōnāy yəhwih: </p>
 <p>22 wayyiśə’û hakərûḇîm ’eṯ-kanəfêhem wəhā’wōfannîm lə‘ummāṯām ûḵəḇwōḏ ’ĕlōhê-yiśərā’ēl ‘ălêhem miləmā‘əlâ: </p>
 <p>23 wayy<sup>a</sup>‘al kəḇwōḏ yəhwâ mē‘al twōḵə hā‘îr wayy<sup>a</sup>‘ămōḏ ‘al-hâār ’ăšer miqqeḏem lā‘îr: </p>
 <p>24 wərûḥa nəśā’aṯənî watəḇî’ēnî ḵaśədîmâ ’el-hagwōlâ bammarə’eh bərûḥa ’ĕlōhîm wayy<sup>a</sup>‘al mē‘ālay hammarə’eh ’ăšer rā’îṯî: </p>
 <p>25 wā’ăḏabēr ’el-hagwōlâ ’ēṯ kāl-diḇərê yəhwâ ’ăšer herə’ānî: f</p>
 </td>
 </tr></table>
 <p></p><hr>
 <center>
 <a href="eze012.htm">Next: Ezekiel (Yechezqel) Chapter 12</a></center>
 </body>