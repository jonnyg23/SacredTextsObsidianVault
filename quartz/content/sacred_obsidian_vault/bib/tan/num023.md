<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num023.htm">Polyglot</a> 
 <a href="../kjv/num023.htm">KJV</a> 
 <a href="../sep/num023.htm">Sep</a> 
 <a href="../vul/num023.htm">Vul</a> 
 
 <br>
 <br><a href="num.htm">Numbers (Bemidbar) Index</a><br>
  
 <a href="num022.htm">Previous</a> 
 <a href="num024.htm">Next</a> 
 </center>
 <hr>
 
 <h3 align="CENTER">Tanach (Hebrew): Numbers (Bemidbar) Chapter 23</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיֹּ֤אמֶר בִּלְעָם֙ אֶל־בָּלָ֔ק בְּנֵה־לִ֥י בָזֶ֖ה שִׁבְעָ֣ה מִזְבְּחֹ֑ת וְהָכֵ֥ן לִי֙ בָּזֶ֔ה שִׁבְעָ֥ה פָרִ֖ים וְשִׁבְעָ֥ה אֵילִֽים׃ </span></p>
 <p align="RIGHT"><span lang="he">‎<a name="002">2</a> ‏וַיַּ֣עַשׂ בָּלָ֔ק כַּאֲשֶׁ֖ר דִּבֶּ֣ר בִּלְעָ֑ם וַיַּ֨עַל בָּלָ֧ק וּבִלְעָ֛ם פָּ֥ר וָאַ֖יִל בַּמִּזְבֵּֽחַ׃ </span></p>
 <p align="RIGHT"><span lang="he">‎<a name="003">3</a> ‏וַיֹּ֨אמֶר בִּלְעָ֜ם לְבָלָ֗ק הִתְיַצֵּב֮ עַל־עֹלָתֶךָ֒ וְאֵֽלְכָ֗ה אוּלַ֞י יִקָּרֵ֤ה<font color="red"><sup>3</sup></font> יְהוָה֙ לִקְרָאתִ֔י וּדְבַ֥ר מַה־יַּרְאֵ֖נִי וְהִגַּ֣דְתִּי לָ֑ךְ וַיֵּ֖לֶךְ שֶֽׁפִי׃ </span></p>
 <p align="RIGHT"><span lang="he">‎<a name="004">4</a> ‏וַיִּקָּ֥ר אֱלֹהִ֖ים אֶל־בִּלְעָ֑ם וַיֹּ֣אמֶר אֵלָ֗יו אֶת־שִׁבְעַ֤ת הַֽמִּזְבְּחֹת֙ עָרַ֔כְתִּי וָאַ֛עַל פָּ֥ר וָאַ֖יִל בַּמִּזְבֵּֽחַ׃ </span></p>
 <p align="RIGHT"><span lang="he">‎<a name="005">5</a> ‏וַיָּ֧שֶׂם יְהוָ֛ה דָּבָ֖ר בְּפִ֣י בִלְעָ֑ם וַיֹּ֛אמֶר שׁ֥וּב אֶל־בָּלָ֖ק וְכֹ֥ה תְדַבֵּֽר׃ </span></p>
 <p align="RIGHT"><span lang="he">‎<a name="006">6</a> ‏וַיָּ֣שָׁב אֵלָ֔יו וְהִנֵּ֥ה נִצָּ֖ב עַל־עֹלָת֑וֹ ה֖וּא וְכָל־שָׂרֵ֥י מוֹאָֽב׃ </span></p>
 <p align="RIGHT"><span lang="he">‎<a name="007">7</a> ‏וַיִּשָּׂ֥א מְשָׁל֖וֹ וַיֹּאמַ֑ר מִן־אֲ֠רָם יַנְחֵ֨נִי בָלָ֤ק מֶֽלֶךְ־מוֹאָב֙ מֵֽהַרְרֵי־קֶ֔דֶם לְכָה֙ אָֽרָה־לִּ֣י יַעֲקֹ֔ב וּלְכָ֖ה זֹעֲמָ֥ה יִשְׂרָאֵֽל׃ </span></p>
 <p align="RIGHT"><span lang="he">‎<a name="008">8</a> ‏מָ֣ה אֶקֹּ֔ב לֹ֥א קַבֹּ֖ה אֵ֑ל וּמָ֣ה אֶזְעֹ֔ם לֹ֥א זָעַ֖ם יְהוָֽה׃ </span></p>
 <p align="RIGHT"><span lang="he">‎<a name="009">9</a> ‏כִּֽי־מֵרֹ֤אשׁ צֻרִים֙ אֶרְאֶ֔נּוּ וּמִגְּבָע֖וֹת אֲשׁוּרֶ֑נּוּ הֶן־עָם֙ לְבָדָ֣ד יִשְׁכֹּ֔ן וּבַגּוֹיִ֖ם לֹ֥א יִתְחַשָּֽׁב׃ </span></p>
 <p align="RIGHT"><span lang="he">‎<a name="010">10</a> ‏מִ֤י מָנָה֙ עֲפַ֣ר יַעֲקֹ֔ב וּמִסְפָּ֖ר אֶת־רֹ֣בַע יִשְׂרָאֵ֑ל תָּמֹ֤ת נַפְשִׁי֙ מ֣וֹת יְשָׁרִ֔ים וּתְהִ֥י אַחֲרִיתִ֖י כָּמֹֽהוּ׃ </span></p>
 <p align="RIGHT"><span lang="he">‎<a name="011">11</a> ‏וַיֹּ֤אמֶר בָּלָק֙ אֶל־בִּלְעָ֔ם מֶ֥ה עָשִׂ֖יתָ לִ֑י לָקֹ֤ב אֹיְבַי֙ לְקַחְתִּ֔יךָ וְהִנֵּ֖ה בֵּרַ֥כְתָּ בָרֵֽךְ׃ </span></p>
 <p align="RIGHT"><span lang="he">‎<a name="012">12</a> ‏וַיַּ֖עַן וַיֹּאמַ֑ר הֲלֹ֗א אֵת֩ אֲשֶׁ֨ר יָשִׂ֤ים יְהוָה֙ בְּפִ֔י אֹת֥וֹ אֶשְׁמֹ֖ר לְדַבֵּֽר׃ </span></p>
 <p align="RIGHT"><span lang="he">‎<a name="013">13</a> ‏וַיֹּ֨אמֶר אֵלָ֜יו בָּלָ֗ק <font color="brown">לך־</font> <font color="blue">לְכָה־</font> נָּ֨א אִתִּ֜י אֶל־מָק֤וֹם אַחֵר֙ אֲשֶׁ֣ר תִּרְאֶ֣נּוּ מִשָּׁ֔ם אֶ֚פֶס קָצֵ֣הוּ תִרְאֶ֔ה וְכֻלּ֖וֹ לֹ֣א תִרְאֶ֑ה וְקָבְנוֹ־לִ֖י מִשָּֽׁם׃ </span></p>
 <p align="RIGHT"><span lang="he">‎<a name="014">14</a> ‏וַיִּקָּחֵ֙הוּ֙ שְׂדֵ֣ה צֹפִ֔ים אֶל־רֹ֖אשׁ הַפִּסְגָּ֑ה וַיִּ֙בֶן֙ שִׁבְעָ֣ה מִזְבְּחֹ֔ת וַיַּ֛עַל פָּ֥ר וָאַ֖יִל בַּמִּזְבֵּֽחַ׃ </span></p>
 <p align="RIGHT"><span lang="he">‎<a name="015">15</a> ‏וַיֹּ֙אמֶר֙ אֶל־בָּלָ֔ק הִתְיַצֵּ֥ב כֹּ֖ה עַל־עֹלָתֶ֑ךָ וְאָנֹכִ֖י אִקָּ֥רֶה כֹּֽה׃ </span></p>
 <p align="RIGHT"><span lang="he">‎<a name="016">16</a> ‏וַיִּקָּ֤ר יְהוָה֙ אֶל־בִּלְעָ֔ם וַיָּ֥שֶׂם דָּבָ֖ר בְּפִ֑יו וַיֹּ֛אמֶר שׁ֥וּב אֶל־בָּלָ֖ק וְכֹ֥ה תְדַבֵּֽר׃ </span></p>
 <p align="RIGHT"><span lang="he">‎<a name="017">17</a> ‏וַיָּבֹ֣א אֵלָ֗יו וְהִנּ֤וֹ נִצָּב֙ עַל־עֹ֣לָת֔וֹ וְשָׂרֵ֥י מוֹאָ֖ב אִתּ֑וֹ וַיֹּ֤אמֶר לוֹ֙ בָּלָ֔ק מַה־דִּבֶּ֖ר יְהוָֽה׃ </span></p>
 <p align="RIGHT"><span lang="he">‎<a name="018">18</a> ‏וַיִּשָּׂ֥א מְשָׁל֖וֹ וַיֹּאמַ֑ר ק֤וּם בָּלָק֙ וּֽשֲׁמָ֔ע<font color="red"><sup>3</sup></font> הַאֲזִ֥ינָה עָדַ֖י בְּנ֥וֹ צִפֹּֽר׃ </span></p>
 <p align="RIGHT"><span lang="he">‎<a name="019">19</a> ‏לֹ֣א אִ֥ישׁ אֵל֙ וִֽיכַזֵּ֔ב וּבֶן־אָדָ֖ם וְיִתְנֶחָ֑ם הַה֤וּא אָמַר֙ וְלֹ֣א יַעֲשֶׂ֔ה וְדִבֶּ֖ר וְלֹ֥א יְקִימֶֽנָּה׃ </span></p>
 <p align="RIGHT"><span lang="he">‎<a name="020">20</a> ‏הִנֵּ֥ה בָרֵ֖ךְ לָקָ֑חְתִּי וּבֵרֵ֖ךְ וְלֹ֥א אֲשִׁיבֶֽנָּה׃ </span></p>
 <p align="RIGHT"><span lang="he">‎<a name="021">21</a> ‏לֹֽא־הִבִּ֥יט אָ֙וֶן֙ בְּיַעֲקֹ֔ב וְלֹא־רָאָ֥ה עָמָ֖ל בְּיִשְׂרָאֵ֑ל יְהוָ֤ה אֱלֹהָיו֙ עִמּ֔וֹ וּתְרוּעַ֥ת מֶ֖לֶךְ בּֽוֹ׃ </span></p>
 <p align="RIGHT"><span lang="he">‎<a name="022">22</a> ‏אֵ֖ל מוֹצִיאָ֣ם מִמִּצְרָ֑יִם כְּתוֹעֲפֹ֥ת רְאֵ֖ם לֽוֹ׃ </span></p>
 <p align="RIGHT"><span lang="he">‎<a name="023">23</a> ‏כִּ֤י לֹא־נַ֙חַשׁ֙ בְּיַעֲקֹ֔ב וְלֹא־קֶ֖סֶם בְּיִשְׂרָאֵ֑ל כָּעֵ֗ת יֵאָמֵ֤ר לְיַעֲקֹב֙ וּלְיִשְׂרָאֵ֔ל מַה־פָּ֖עַל אֵֽל׃ </span></p>
 <p align="RIGHT"><span lang="he">‎<a name="024">24</a> ‏הֶן־עָם֙ כְּלָבִ֣יא יָק֔וּם וְכַאֲרִ֖י יִתְנַשָּׂ֑א לֹ֤א יִשְׁכַּב֙ עַד־יֹ֣אכַל טֶ֔רֶף וְדַם־חֲלָלִ֖ים יִשְׁתֶּֽה׃ </span></p>
 <p align="RIGHT"><span lang="he">‎<a name="025">25</a> ‏וַיֹּ֤אמֶר בָּלָק֙ אֶל־בִּלְעָ֔ם גַּם־קֹ֖ב לֹ֣א תִקֳּבֶ֑נּוּ גַּם־בָּרֵ֖ךְ לֹ֥א תְבָרֲכֶֽנּוּ׃ </span></p>
 <p align="RIGHT"><span lang="he">‎<a name="026">26</a> ‏וַיַּ֣עַן בִּלְעָ֔ם וַיֹּ֖אמֶר אֶל־בָּלָ֑ק הֲלֹ֗א דִּבַּ֤רְתִּי אֵלֶ֙יךָ֙ לֵאמֹ֔ר כֹּ֛ל אֲשֶׁר־יְדַבֵּ֥ר יְהוָ֖ה אֹת֥וֹ אֶֽעֱשֶֽׂה׃ </span></p>
 <p align="RIGHT"><span lang="he">‎<a name="027">27</a> ‏וַיֹּ֤אמֶר בָּלָק֙ אֶל־בִּלְעָ֔ם לְכָה־נָּא֙ אֶקָּ֣חֲךָ֔ אֶל־מָק֖וֹם אַחֵ֑ר אוּלַ֤י יִישַׁר֙ בְּעֵינֵ֣י הָאֱלֹהִ֔ים וְקַבֹּ֥תוֹ לִ֖י מִשָּֽׁם׃ </span></p>
 <p align="RIGHT"><span lang="he">‎<a name="028">28</a> ‏וַיִּקַּ֥ח בָּלָ֖ק אֶת־בִּלְעָ֑ם רֹ֣אשׁ הַפְּע֔וֹר הַנִּשְׁקָ֖ף עַל־פְּנֵ֥י הַיְשִׁימֹֽן׃ </span></p>
 <p align="RIGHT"><span lang="he">‎<a name="029">29</a> ‏וַיֹּ֤אמֶר בִּלְעָם֙ אֶל־בָּלָ֔ק בְּנֵה־לִ֥י בָזֶ֖ה שִׁבְעָ֣ה מִזְבְּחֹ֑ת וְהָכֵ֥ן לִי֙ בָּזֶ֔ה שִׁבְעָ֥ה פָרִ֖ים<font color="red"><sup>3</sup></font> וְשִׁבְעָ֥ה אֵילִֽים׃ </span></p>
 <p align="RIGHT"><span lang="he">‎<a name="030">30</a> ‏וַיַּ֣עַשׂ בָּלָ֔ק כַּאֲשֶׁ֖ר אָמַ֣ר בִּלְעָ֑ם וַיַּ֛עַל פָּ֥ר וָאַ֖יִל בַּמִּזְבֵּֽחַ׃ </span></p>
 </td>
 <td width="50%">
 <p>1 wayyō’mer bilə‘ām ’el-bālāq bənēh-lî ḇāzeh šiḇə‘â mizəbəḥōṯ wəhāḵēn lî bāzeh šiḇə‘â fārîm wəšiḇə‘â ’êlîm: </p>
 <p>2 wayy<sup>a</sup>‘aś bālāq ka’ăšer diber bilə‘ām wayy<sup>a</sup>‘al bālāq ûḇilə‘ām pār wā’ayil bammizəbēḥa: </p>
 <p>3 wayyō’mer bilə‘ām ləḇālāq hiṯəyaṣṣēḇ ‘al-‘ōlāṯeḵā wə’ēləḵâ ’ûlay yiqqārēh<font color="red"><sup>3</sup></font> yəhwâ liqərā’ṯî ûḏəḇar mah-yyarə’ēnî wəhigaḏətî lāḵə wayyēleḵə šefî: </p>
 <p>4 wayyiqqār ’ĕlōhîm ’el-bilə‘ām wayyō’mer ’ēlāyw ’eṯ-šiḇə‘aṯ hammizəbəḥōṯ ‘āraḵətî wā’<sup>a</sup>‘al pār wā’ayil bammizəbēḥa: </p>
 <p>5 wayyāśem yəhwâ dāḇār bəfî ḇilə‘ām wayyō’mer šûḇ ’el-bālāq wəḵōh ṯəḏabēr: </p>
 <p>6 wayyāšāḇ ’ēlāyw wəhinnēh niṣṣāḇ ‘al-‘ōlāṯwō hû’ wəḵāl-śārê mwō’āḇ: </p>
 <p>7 wayyiśśā’ məšālwō wayyō’mar min-’ărām yanəḥēnî ḇālāq meleḵə-mwō’āḇ mēharərê-qeḏem ləḵâ ’ārâ-llî y<sup>a</sup>‘ăqōḇ ûləḵâ zō‘ămâ yiśərā’ēl: </p>
 <p>8 mâ ’eqqōḇ lō’ qabōh ’ēl ûmâ ’ezə‘ōm lō’ zā‘am yəhwâ: </p>
 <p>9 kî-mērō’š ṣurîm ’erə’ennû ûmigəḇā‘wōṯ ’ăšûrennû hen-‘ām ləḇāḏāḏ yišəkōn ûḇagwōyim lō’ yiṯəḥaššāḇ: </p>
 <p>10 mî mānâ ‘ăfar y<sup>a</sup>‘ăqōḇ ûmisəpār ’eṯ-rōḇ<sup>a</sup>‘ yiśərā’ēl tāmōṯ nafəšî mwōṯ yəšārîm ûṯəhî ’<sup>a</sup>ḥărîṯî kāmōhû: </p>
 <p>11 wayyō’mer bālāq ’el-bilə‘ām meh ‘āśîṯā lî lāqōḇ ’ōyəḇay ləq<sup>a</sup>ḥətîḵā wəhinnēh bēraḵətā ḇārēḵə: </p>
 <p>12 wayy<sup>a</sup>‘an wayyō’mar hălō’ ’ēṯ ’ăšer yāśîm yəhwâ bəfî ’ōṯwō ’ešəmōr ləḏabēr: </p>
 <p>13 wayyō’mer ’ēlāyw bālāq <font color="brown">ləḵā-</font> <font color="blue">ləḵâ-</font> nnā’ ’itî ’el-māqwōm ’<sup>a</sup>ḥēr ’ăšer tirə’ennû miššām ’efes qāṣēhû ṯirə’eh wəḵullwō lō’ ṯirə’eh wəqāḇənwō-lî miššām: </p>
 <p>14 wayyiqqāḥēhû śəḏēh ṣōfîm ’el-rō’š hapisəgâ wayyiḇen šiḇə‘â mizəbəḥōṯ wayy<sup>a</sup>‘al pār wā’ayil bammizəbēḥa: </p>
 <p>15 wayyō’mer ’el-bālāq hiṯəyaṣṣēḇ kōh ‘al-‘ōlāṯeḵā wə’ānōḵî ’iqqāreh kōh: </p>
 <p>16 wayyiqqār yəhwâ ’el-bilə‘ām wayyāśem dāḇār bəfîw wayyō’mer šûḇ ’el-bālāq wəḵōh ṯəḏabēr: </p>
 <p>17 wayyāḇō’ ’ēlāyw wəhinnwō niṣṣāḇ ‘al-‘ōlāṯwō wəśārê mwō’āḇ ’itwō wayyō’mer lwō bālāq mah-diber yəhwâ: </p>
 <p>18 wayyiśśā’ məšālwō wayyō’mar qûm bālāq ûšămā‘<font color="red"><sup>3</sup></font> ha’ăzînâ ‘āḏay bənwō ṣipōr: </p>
 <p>19 lō’ ’îš ’ēl wîḵazzēḇ ûḇen-’āḏām wəyiṯəneḥām hahû’ ’āmar wəlō’ y<sup>a</sup>‘ăśeh wəḏiber wəlō’ yəqîmennâ: </p>
 <p>20 hinnēh ḇārēḵə lāqāḥətî ûḇērēḵə wəlō’ ’ăšîḇennâ: </p>
 <p>21 lō’-hibîṭ ’āwen bəy<sup>a</sup>‘ăqōḇ wəlō’-rā’â ‘āmāl bəyiśərā’ēl yəhwâ ’ĕlōhāyw ‘immwō ûṯərû‘aṯ meleḵə bwō: </p>
 <p>22 ’ēl mwōṣî’ām mimmiṣərāyim kəṯwō‘ăfōṯ rə’ēm lwō: </p>
 <p>23 kî lō’-n<sup>a</sup>ḥaš bəy<sup>a</sup>‘ăqōḇ wəlō’-qesem bəyiśərā’ēl kā‘ēṯ yē’āmēr ləy<sup>a</sup>‘ăqōḇ ûləyiśərā’ēl mah-pā‘al ’ēl: </p>
 <p>24 hen-‘ām kəlāḇî’ yāqûm wəḵa’ărî yiṯənaśśā’ lō’ yišəkaḇ ‘aḏ-yō’ḵal ṭeref wəḏam-ḥălālîm yišəteh: </p>
 <p>25 wayyō’mer bālāq ’el-bilə‘ām gam-qōḇ lō’ ṯiqqŏḇennû gam-bārēḵə lō’ ṯəḇārăḵennû: </p>
 <p>26 wayy<sup>a</sup>‘an bilə‘ām wayyō’mer ’el-bālāq hălō’ dibarətî ’ēleyḵā lē’mōr kōl ’ăšer-yəḏabēr yəhwâ ’ōṯwō ’e‘ĕśeh: </p>
 <p>27 wayyō’mer bālāq ’el-bilə‘ām ləḵâ-nnā’ ’eqqāḥăḵā ’el-māqwōm ’<sup>a</sup>ḥēr ’ûlay yîšar bə‘ênê hā’ĕlōhîm wəqabōṯwō lî miššām: </p>
 <p>28 wayyiqq<sup>a</sup>ḥ bālāq ’eṯ-bilə‘ām rō’š hapə‘wōr hannišəqāf ‘al-pənê hayəšîmōn: </p>
 <p>29 wayyō’mer bilə‘ām ’el-bālāq bənēh-lî ḇāzeh šiḇə‘â mizəbəḥōṯ wəhāḵēn lî bāzeh šiḇə‘â fārîm<font color="red"><sup>3</sup></font> wəšiḇə‘â ’êlîm: </p>
 <p>30 wayy<sup>a</sup>‘aś bālāq ka’ăšer ’āmar bilə‘ām wayy<sup>a</sup>‘al pār wā’ayil bammizəbēḥa: </p>
 </td>
 </tr></table>
 <p></p><hr>
 <center>
 <a href="num024.htm">Next: Numbers (Bemidbar) Chapter 24</a></center>
 </body>