<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2024.htm">Polyglot</a> 
 <a href="../kjv/ch2024.htm">KJV</a> 
 <a href="../sep/ch2024.htm">Sep</a> 
 <a href="../vul/ch2024.htm">Vul</a> 
 
 <br>
 <br><a href="ch2.htm">2 Chronicles (2 Divrey Yamim) Index</a><br>
  
 <a href="ch2023.htm">Previous</a> 
 <a href="ch2025.htm">Next</a> 
 </center>
 <hr>
 
 <h3 align="CENTER">Tanach (Hebrew): 2 Chronicles (2 Divrey Yamim) Chapter 24</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בֶּן־שֶׁ֤בַע שָׁנִים֙ יֹאָ֣שׁ בְּמָלְכ֔וֹ וְאַרְבָּעִ֣ים שָׁנָ֔ה מָלַ֖ךְ בִּֽירוּשָׁלִָ֑ם וְשֵׁ֣ם אִמּ֔וֹ צִבְיָ֖ה מִבְּאֵ֥ר שָֽׁבַע׃ </span></p>
 <p align="RIGHT"><span lang="he">‎<a name="002">2</a> ‏וַיַּ֧עַשׂ יוֹאָ֛שׁ הַיָּשָׁ֖ר בְּעֵינֵ֣י יְהוָ֑ה כָּל־יְמֵ֖י יְהוֹיָדָ֥ע הַכֹּהֵֽן׃ </span></p>
 <p align="RIGHT"><span lang="he">‎<a name="003">3</a> ‏וַיִּשָּׂא־ל֥וֹ יְהוֹיָדָ֖ע נָשִׁ֣ים שְׁתָּ֑יִם וַיּ֖וֹלֶד בָּנִ֥ים וּבָנֽוֹת׃ </span></p>
 <p align="RIGHT"><span lang="he">‎<a name="004">4</a> ‏וַיְהִ֖י אַחֲרֵיכֵ֑ן הָיָה֙ עִם־לֵ֣ב יוֹאָ֔שׁ לְחַדֵּ֖שׁ אֶת־בֵּ֥ית יְהוָֽה׃ </span></p>
 <p align="RIGHT"><span lang="he">‎<a name="005">5</a> ‏וַיִּקְבֹּץ֮ אֶת־הַכֹּהֲנִ֣ים וְהַלְוִיִּם֒ וַיֹּ֣אמֶר לָהֶ֡ם צְא֣וּ לְעָרֵ֪י יְהוּדָ֟ה וְקִבְצוּ֩ מִכָּל־יִשְׂרָאֵ֨ל כֶּ֜סֶף לְחַזֵּ֣ק׀ אֶת־בֵּ֣ית אֱלֹֽהֵיכֶ֗ם מִדֵּ֤י שָׁנָה֙ בְּשָׁנָ֔ה וְאַתֶּ֖ם תְּמַהֲר֣וּ לַדָּבָ֑ר וְלֹ֥א מִֽהֲר֖וּ הַֽלְוִיִּֽם׃ </span></p>
 <p align="RIGHT"><span lang="he">‎<a name="006">6</a> ‏וַיִּקְרָ֣א הַמֶּלֶךְ֮ לִֽיהוֹיָדָ֣ע הָרֹאשׁ֒ וַיֹּ֣אמֶר ל֗וֹ מַדּ֙וּעַ֙ לֹֽא־דָרַ֣שְׁתָּ עַל־הַלְוִיִּ֔ם לְהָבִ֞יא מִֽיהוּדָ֣ה וּמִֽירוּשָׁלִַ֗ם אֶת־מַשְׂאַת֙ מֹשֶׁ֣ה עֶֽבֶד־יְהוָ֔ה וְהַקָּהָ֖ל לְיִשְׂרָאֵ֑ל לְאֹ֖הֶל הָעֵדֽוּת׃ </span></p>
 <p align="RIGHT"><span lang="he">‎<a name="007">7</a> ‏כִּ֤י עֲתַלְיָ֙הוּ֙ הַמִּרְשַׁ֔עַת בָּנֶ֥יהָ פָרְצ֖וּ אֶת־בֵּ֣ית הָאֱלֹהִ֑ים וְגַם֙ כָּל־קָדְשֵׁ֣י בֵית־יְהוָ֔ה עָשׂ֖וּ לַבְּעָלִֽים׃ </span></p>
 <p align="RIGHT"><span lang="he">‎<a name="008">8</a> ‏וַיֹּ֣אמֶר הַמֶּ֔לֶךְ וַֽיַּעֲשׂ֖וּ אֲר֣וֹן אֶחָ֑ד וַֽיִּתְּנֻ֛הוּ בְּשַׁ֥עַר בֵּית־יְהוָ֖ה חֽוּצָה׃ </span></p>
 <p align="RIGHT"><span lang="he">‎<a name="009">9</a> ‏וַיִּתְּנוּ־ק֞וֹל בִּֽיהוּדָ֣ה וּבִֽירוּשָׁלִַ֗ם לְהָבִ֤יא לַֽיהוָה֙ מַשְׂאַ֞ת מֹשֶׁ֧ה עֶֽבֶד־הָאֱלֹהִ֛ים עַל־יִשְׂרָאֵ֖ל בַּמִּדְבָּֽר׃ </span></p>
 <p align="RIGHT"><span lang="he">‎<a name="010">10</a> ‏וַיִּשְׂמְח֥וּ כָל־הַשָּׂרִ֖ים וְכָל־הָעָ֑ם וַיָּבִ֛יאוּ וַיַּשְׁלִ֥יכוּ לָאָר֖וֹן עַד־לְכַלֵּֽה׃ </span></p>
 <p align="RIGHT"><span lang="he">‎<a name="011">11</a> ‏וַיְהִ֡י בְּעֵת֩ יָבִ֨יא אֶת־הָֽאָר֜וֹן אֶל־פְּקֻדַּ֣ת הַמֶּלֶךְ֮ בְּיַ֣ד הַלְוִיִּם֒ וְכִרְאוֹתָ֞ם כִּי־רַ֣ב הַכֶּ֗סֶף וּבָ֨א סוֹפֵ֤ר הַמֶּ֙לֶךְ֙ וּפְקִיד֙ כֹּהֵ֣ן הָרֹ֔אשׁ וִיעָ֙רוּ֙ אֶת־הָ֣אָר֔וֹן וְיִשָּׂאֻ֖הוּ וִֽישִׁיבֻ֣הוּ אֶל־מְקֹמ֑וֹ כֹּ֤ה עָשׂוּ֙ לְי֣וֹם׀ בְּי֔וֹם וַיַּֽאַסְפוּ־כֶ֖סֶף לָרֹֽב׃ </span></p>
 <p align="RIGHT"><span lang="he">‎<a name="012">12</a> ‏וַיִּתְּנֵ֨הוּ הַמֶּ֜לֶךְ וִֽיהוֹיָדָ֗ע אֶל־עוֹשֵׂה֙ מְלֶ֙אכֶת֙ עֲבוֹדַ֣ת בֵּית־יְהוָ֔ה וַיִּֽהְי֤וּ שֹׂכְרִים֙ חֹצְבִ֣ים וְחָרָשִׁ֔ים לְחַדֵּ֖שׁ בֵּ֣ית יְהוָ֑ה וְ֠גַם לְחָרָשֵׁ֤י בַרְזֶל֙ וּנְחֹ֔שֶׁת לְחַזֵּ֖ק אֶת־בֵּ֥ית יְהוָֽה׃ </span></p>
 <p align="RIGHT"><span lang="he">‎<a name="013">13</a> ‏וַֽיַּעֲשׂוּ֙ עֹשֵׂ֣י הַמְּלָאכָ֔ה וַתַּ֧עַל אֲרוּכָ֛ה לַמְּלָאכָ֖ה בְּיָדָ֑ם וַֽיַּעֲמִ֜ידוּ אֶת־בֵּ֧ית הָֽאֱלֹהִ֛ים עַל־מַתְכֻּנְתּ֖וֹ וַֽיְאַמְּצֻֽהוּ׃ </span></p>
 <p align="RIGHT"><span lang="he">‎<a name="014">14</a> ‏וּֽכְכַלּוֹתָ֡ם הֵבִ֣יאוּ לִפְנֵי֩ הַמֶּ֨לֶךְ וִֽיהוֹיָדָ֜ע אֶת־שְׁאָ֣ר הַכֶּ֗סֶף וַיַּעֲשֵׂ֨הוּ כֵלִ֤ים לְבֵית־יְהוָה֙ כְּלֵ֣י שָׁרֵ֔ת וְהַעֲל֣וֹת וְכַפּ֔וֹת וּכְלֵ֥י זָהָ֖ב וָכָ֑סֶף וַ֠יִּֽהְיוּ מַעֲלִ֨ים עֹל֤וֹת בְּבֵית־יְהוָה֙ תָּמִ֔יד כֹּ֖ל יְמֵ֥י יְהוֹיָדָֽע׃ פ</span></p>
 <p align="RIGHT"><span lang="he">‎<a name="015">15</a> ‏וַיִּזְקַ֧ן יְהוֹיָדָ֛ע וַיִּשְׂבַּ֥ע יָמִ֖ים וַיָּמֹ֑ת בֶּן־מֵאָ֧ה וּשְׁלֹשִׁ֛ים שָׁנָ֖ה בְּמוֹתֽוֹ׃ </span></p>
 <p align="RIGHT"><span lang="he">‎<a name="016">16</a> ‏וַיִּקְבְּרֻ֥הוּ בְעִיר־דָּוִ֖יד עִם־הַמְּלָכִ֑ים כִּֽי־עָשָׂ֤ה טוֹבָה֙ בְּיִשְׂרָאֵ֔ל וְעִ֥ם הָאֱלֹהִ֖ים וּבֵיתֽוֹ׃ ס</span></p>
 <p align="RIGHT"><span lang="he">‎<a name="017">17</a> ‏וְאַֽחֲרֵ֥י מוֹת֙ יְה֣וֹיָדָ֔ע בָּ֚אוּ שָׂרֵ֣י יְהוּדָ֔ה וַיִּֽשְׁתַּחֲו֖וּ לַמֶּ֑לֶךְ אָ֛ז שָׁמַ֥ע הַמֶּ֖לֶךְ אֲלֵיהֶֽם׃ </span></p>
 <p align="RIGHT"><span lang="he">‎<a name="018">18</a> ‏וַיַּֽעַזְב֗וּ אֶת־בֵּ֤ית יְהוָה֙ אֱלֹהֵ֣י אֲבוֹתֵיהֶ֔ם וַיַּֽעַבְד֥וּ אֶת־הָאֲשֵׁרִ֖ים וְאֶת־הָֽעֲצַבִּ֑ים וַֽיְהִי־קֶ֗צֶף עַל־יְהוּדָה֙ וִיר֣וּשָׁלִַ֔ם בְּאַשְׁמָתָ֖ם זֹֽאת׃ </span></p>
 <p align="RIGHT"><span lang="he">‎<a name="019">19</a> ‏וַיִּשְׁלַ֤ח בָּהֶם֙ נְבִאִ֔ים לַהֲשִׁיבָ֖ם אֶל־יְהוָ֑ה וַיָּעִ֥ידוּ בָ֖ם וְלֹ֥א הֶאֱזִֽינוּ׃ ס</span></p>
 <p align="RIGHT"><span lang="he">‎<a name="020">20</a> ‏וְר֣וּחַ אֱלֹהִ֗ים לָֽבְשָׁה֙ אֶת־זְכַרְיָה֙ בֶּן־יְהוֹיָדָ֣ע הַכֹּהֵ֔ן וַֽיַּעֲמֹ֖ד מֵעַ֣ל לָעָ֑ם וַיֹּ֨אמֶר לָהֶ֜ם כֹּ֣ה׀ אָמַ֣ר הָאֱלֹהִ֗ים לָמָה֩ אַתֶּ֨ם עֹבְרִ֜ים אֶת־מִצְוֹ֤ת יְהוָה֙ וְלֹ֣א תַצְלִ֔יחוּ כִּֽי־עֲזַבְתֶּ֥ם אֶת־יְהוָ֖ה וַיַּֽעֲזֹ֥ב אֶתְכֶֽם׃ </span></p>
 <p align="RIGHT"><span lang="he">‎<a name="021">21</a> ‏וַיִּקְשְׁר֣וּ עָלָ֔יו וַיִּרְגְּמֻ֥הוּ אֶ֖בֶן בְּמִצְוַ֣ת הַמֶּ֑לֶךְ בַּחֲצַ֖ר בֵּ֥ית יְהוָֽה׃ </span></p>
 <p align="RIGHT"><span lang="he">‎<a name="022">22</a> ‏וְלֹא־זָכַ֞ר יוֹאָ֣שׁ הַמֶּ֗לֶךְ הַחֶ֙סֶד֙ אֲשֶׁ֨ר עָשָׂ֜ה יְהוֹיָדָ֤ע אָבִיו֙ עִמּ֔וֹ וַֽיַּהֲרֹ֖ג אֶת־בְּנ֑וֹ וּכְמוֹת֣וֹ אָמַ֔ר יֵ֥רֶא יְהוָ֖ה וְיִדְרֹֽשׁ׃ פ</span></p>
 <p align="RIGHT"><span lang="he">‎<a name="023">23</a> ‏וַיְהִ֣י׀ לִתְקוּפַ֣ת הַשָּׁנָ֗ה עָלָ֣ה עָלָיו֮ חֵ֣יל אֲרָם֒ וַיָּבֹ֗אוּ אֶל־יְהוּדָה֙ וִיר֣וּשָׁלִַ֔ם וַיַּשְׁחִ֛יתוּ אֶת־כָּל־שָׂרֵ֥י הָעָ֖ם מֵעָ֑ם וְכָל־שְׁלָלָ֥ם שִׁלְּח֖וּ לְמֶ֥לֶךְ דַּרְמָֽשֶׂק׃ </span></p>
 <p align="RIGHT"><span lang="he">‎<a name="024">24</a> ‏כִּי֩ בְמִצְעַ֨ר אֲנָשִׁ֜ים בָּ֣אוּ׀ חֵ֣יל אֲרָ֗ם וַֽיהוָה֙ נָתַ֨ן בְּיָדָ֥ם חַ֙יִל֙ לָרֹ֣ב מְאֹ֔ד כִּ֣י עָֽזְב֔וּ אֶת־יְהוָ֖ה אֱלֹהֵ֣י אֲבוֹתֵיהֶ֑ם וְאֶת־יוֹאָ֖שׁ עָשׂ֥וּ שְׁפָטִֽים׃ </span></p>
 <p align="RIGHT"><span lang="he">‎<a name="025">25</a> ‏וּבְלֶכְתָּ֣ם מִמֶּ֗נּוּ כִּֽי־עָזְב֣וּ אֹתוֹ֮ <font color="brown">במחליים</font> <font color="blue">בְּמַחֲלוּיִ֣ם</font> רַבִּים֒ הִתְקַשְּׁר֨וּ עָלָ֜יו עֲבָדָ֗יו בִּדְמֵי֙ בְּנֵי֙ יְהוֹיָדָ֣ע הַכֹּהֵ֔ן וַיַּֽהַרְגֻ֥הוּ עַל־מִטָּת֖וֹ וַיָּמֹ֑ת וַֽיִּקְבְּרֻ֙הוּ֙ בְּעִ֣יר דָּוִ֔יד וְלֹ֥א קְבָרֻ֖הוּ בְּקִבְר֥וֹת הַמְּלָכִֽים׃ ס</span></p>
 <p align="RIGHT"><span lang="he">‎<a name="026">26</a> ‏וְאֵ֖לֶּה הַמִּתְקַשְּׁרִ֣ים עָלָ֑יו זָבָ֗ד בֶּן־שִׁמְעָת֙ הָֽעַמּוֹנִ֔ית וִיה֣וֹזָבָ֔ד בֶּן־שִׁמְרִ֖ית הַמּוֹאָבִֽית׃ </span></p>
 <p align="RIGHT"><span lang="he">‎<a name="027">27</a> ‏וּבָנָ֞יו <font color="brown">ורב</font> <font color="blue">יִ֧רֶ֞ב</font> הַמַּשָּׂ֣א עָלָ֗יו וִיסוֹד֙ בֵּ֣ית הָאֱלֹהִ֔ים הִנָּ֣ם כְּתוּבִ֔ים עַל־מִדְרַ֖שׁ סֵ֣פֶר הַמְּלָכִ֑ים וַיִּמְלֹ֛ךְ אֲמַצְיָ֥הוּ בְנ֖וֹ תַּחְתָּֽיו׃ פ</span></p>
 </td>
 <td width="50%">
 <p>1 ben-šeḇ<sup>a</sup>‘ šānîm yō’āš bəmāləḵwō wə’arəbā‘îm šānâ mālaḵə bîrûšālāim wəšēm ’immwō ṣiḇəyâ mibə’ēr šāḇ<sup>a</sup>‘: </p>
 <p>2 wayy<sup>a</sup>‘aś ywō’āš hayyāšār bə‘ênê yəhwâ kāl-yəmê yəhwōyāḏā‘ hakōhēn: </p>
 <p>3 wayyiśśā’-lwō yəhwōyāḏā‘ nāšîm šətāyim wayywōleḏ bānîm ûḇānwōṯ: </p>
 <p>4 wayəhî ’<sup>a</sup>ḥărêḵēn hāyâ ‘im-lēḇ ywō’āš ləḥadēš ’eṯ-bêṯ yəhwâ: </p>
 <p>5 wayyiqəbōṣ ’eṯ-hakōhănîm wəhaləwîyim wayyō’mer lâem ṣə’û lə‘ārê yəhûḏâ wəqiḇəṣû mikāl-yiśərā’ēl kesef ləḥazzēq| ’eṯ-bêṯ ’ĕlōhêḵem midê šānâ bəšānâ wə’atem təmahărû ladāḇār wəlō’ mihărû haləwîyim: </p>
 <p>6 wayyiqərā’ hammeleḵə lîhwōyāḏā‘ hārō’š wayyō’mer lwō madû‘a lō’-ḏārašətā ‘al-haləwîyim ləhāḇî’ mîhûḏâ ûmîrûšālaim ’eṯ-maśə’aṯ mōšeh ‘eḇeḏ-yəhwâ wəhaqqâāl ləyiśərā’ēl lə’ōhel hā‘ēḏûṯ: </p>
 <p>7 kî ‘ăṯaləyâû hammirəš<sup>a</sup>‘aṯ bāneyhā fārəṣû ’eṯ-bêṯ hā’ĕlōhîm wəḡam kāl-qāḏəšê ḇêṯ-yəhwâ ‘āśû labə‘ālîm: </p>
 <p>8 wayyō’mer hammeleḵə wayy<sup>a</sup>‘ăśû ’ărwōn ’eḥāḏ wayyitənuhû bəš<sup>a</sup>‘ar bêṯ-yəhwâ ḥûṣâ: </p>
 <p>9 wayyitənû-qwōl bîhûḏâ ûḇîrûšālaim ləhāḇî’ layhwâ maśə’aṯ mōšeh ‘eḇeḏ-hā’ĕlōhîm ‘al-yiśərā’ēl bammiḏəbār: </p>
 <p>10 wayyiśəməḥû ḵāl-haśśārîm wəḵāl-hā‘ām wayyāḇî’û wayyašəlîḵû lā’ārwōn ‘aḏ-ləḵallēh: </p>
 <p>11 wayəhî bə‘ēṯ yāḇî’ ’eṯ-hā’ārwōn ’el-pəqudaṯ hammeleḵə bəyaḏ haləwîyim wəḵirə’wōṯām kî-raḇ hakesef ûḇā’ swōfēr hammeleḵə ûfəqîḏ kōhēn hārō’š wî‘ārû ’eṯ-hā’ārwōn wəyiśśā’uhû wîšîḇuhû ’el-məqōmwō kōh ‘āśû ləywōm| bəywōm wayya’asəfû-ḵesef lārōḇ: </p>
 <p>12 wayyitənēhû hammeleḵə wîhwōyāḏā‘ ’el-‘wōśēh məle’ḵeṯ ‘ăḇwōḏaṯ bêṯ-yəhwâ wayyihəyû śōḵərîm ḥōṣəḇîm wəḥārāšîm ləḥadēš bêṯ yəhwâ wəḡam ləḥārāšê ḇarəzel ûnəḥōšeṯ ləḥazzēq ’eṯ-bêṯ yəhwâ: </p>
 <p>13 wayy<sup>a</sup>‘ăśû ‘ōśê hamməlā’ḵâ wat<sup>a</sup>‘al ’ărûḵâ lamməlā’ḵâ bəyāḏām wayy<sup>a</sup>‘ămîḏû ’eṯ-bêṯ hā’ĕlōhîm ‘al-maṯəkunətwō wayə’amməṣuhû: </p>
 <p>14 ûḵəḵallwōṯām hēḇî’û lifənê hammeleḵə wîhwōyāḏā‘ ’eṯ-šə’ār hakesef wayy<sup>a</sup>‘ăśēhû ḵēlîm ləḇêṯ-yəhwâ kəlê šārēṯ wəh<sup>a</sup>‘ălwōṯ wəḵapwōṯ ûḵəlê zâāḇ wāḵāsef wayyihəyû m<sup>a</sup>‘ălîm ‘ōlwōṯ bəḇêṯ-yəhwâ tāmîḏ kōl yəmê yəhwōyāḏā‘: f</p>
 <p>15 wayyizəqan yəhwōyāḏā‘ wayyiśəb<sup>a</sup>‘ yāmîm wayyāmōṯ ben-mē’â ûšəlōšîm šānâ bəmwōṯwō: </p>
 <p>16 wayyiqəbəruhû ḇə‘îr-dāwîḏ ‘im-hamməlāḵîm kî-‘āśâ ṭwōḇâ bəyiśərā’ēl wə‘im hā’ĕlōhîm ûḇêṯwō: s</p>
 <p>17 wə’<sup>a</sup>ḥărê mwōṯ yəhwōyāḏā‘ bā’û śārê yəhûḏâ wayyišət<sup>a</sup>ḥăwû lammeleḵə ’āz šām<sup>a</sup>‘ hammeleḵə ’ălêhem: </p>
 <p>18 wayy<sup>a</sup>‘azəḇû ’eṯ-bêṯ yəhwâ ’ĕlōhê ’ăḇwōṯêhem wayy<sup>a</sup>‘aḇəḏû ’eṯ-hā’ăšērîm wə’eṯ-hā‘ăṣabîm wayəhî-qeṣef ‘al-yəhûḏâ wîrûšālaim bə’ašəmāṯām zō’ṯ: </p>
 <p>19 wayyišəl<sup>a</sup>ḥ bâem nəḇi’îm lahăšîḇām ’el-yəhwâ wayyā‘îḏû ḇām wəlō’ he’ĕzînû: s</p>
 <p>20 wərûḥa ’ĕlōhîm lāḇəšâ ’eṯ-zəḵarəyâ ben-yəhwōyāḏā‘ hakōhēn wayy<sup>a</sup>‘ămōḏ mē‘al lā‘ām wayyō’mer lâem kōh| ’āmar hā’ĕlōhîm lāmâ ’atem ‘ōḇərîm ’eṯ-miṣəwōṯ yəhwâ wəlō’ ṯaṣəlîḥû kî-‘ăzaḇətem ’eṯ-yəhwâ wayy<sup>a</sup>‘ăzōḇ ’eṯəḵem: </p>
 <p>21 wayyiqəšərû ‘ālāyw wayyirəgəmuhû ’eḇen bəmiṣəwaṯ hammeleḵə b<sup>a</sup>ḥăṣar bêṯ yəhwâ: </p>
 <p>22 wəlō’-zāḵar ywō’āš hammeleḵə h<sup>a</sup>ḥeseḏ ’ăšer ‘āśâ yəhwōyāḏā‘ ’āḇîw ‘immwō wayyahărōḡ ’eṯ-bənwō ûḵəmwōṯwō ’āmar yēre’ yəhwâ wəyiḏərōš: f</p>
 <p>23 wayəhî| liṯəqûfaṯ haššānâ ‘ālâ ‘ālāyw ḥêl ’ărām wayyāḇō’û ’el-yəhûḏâ wîrûšālaim wayyašəḥîṯû ’eṯ-kāl-śārê hā‘ām mē‘ām wəḵāl-šəlālām šilləḥû ləmeleḵə darəmāśeq: </p>
 <p>24 kî ḇəmiṣə‘ar ’ănāšîm bā’û| ḥêl ’ărām wayhwâ nāṯan bəyāḏām ḥayil lārōḇ mə’ōḏ kî ‘āzəḇû ’eṯ-yəhwâ ’ĕlōhê ’ăḇwōṯêhem wə’eṯ-ywō’āš ‘āśû šəfāṭîm: </p>
 <p>25 ûḇəleḵətām mimmennû kî-‘āzəḇû ’ōṯwō <font color="brown">bəm<sup>a</sup>ḥălîyîm</font> <font color="blue">bəm<sup>a</sup>ḥălûyim</font> rabîm hiṯəqaššərû ‘ālāyw ‘ăḇāḏāyw biḏəmê bənê yəhwōyāḏā‘ hakōhēn wayyaharəḡuhû ‘al-miṭṭāṯwō wayyāmōṯ wayyiqəbəruhû bə‘îr dāwîḏ wəlō’ qəḇāruhû bəqiḇərwōṯ hamməlāḵîm: s</p>
 <p>26 wə’ēlleh hammiṯəqaššərîm ‘ālāyw zāḇāḏ ben-šimə‘āṯ hā‘ammwōnîṯ wîhwōzāḇāḏ ben-šimərîṯ hammwō’āḇîṯ: </p>
 <p>27 ûḇānāyw <font color="brown">wərōḇ</font> <font color="blue">yireḇ</font> hammaśśā’ ‘ālāyw wîswōḏ bêṯ hā’ĕlōhîm hinnām kəṯûḇîm ‘al-miḏəraš sēfer hamməlāḵîm wayyiməlōḵə ’ămaṣəyâû ḇənwō t<sup>a</sup>ḥətāyw: f</p>
 </td>
 </tr></table>
 <p></p><hr>
 <center>
 <a href="ch2025.htm">Next: 2 Chronicles (2 Divrey Yamim) Chapter 25</a></center>
 </body>