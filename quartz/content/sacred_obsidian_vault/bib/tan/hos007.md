<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/hos007.htm">Polyglot</a> 
 <a href="../kjv/hos007.htm">KJV</a> 
 <a href="../sep/hos007.htm">Sep</a> 
 <a href="../vul/hos007.htm">Vul</a> 
 
 <br>
 <br><a href="hos.htm">Hosea (Hoshea) Index</a><br>
  
 <a href="hos006.htm">Previous</a> 
 <a href="hos008.htm">Next</a> 
 </center>
 <hr>
 
 <h3 align="CENTER">Tanach (Hebrew): Hosea (Hoshea) Chapter 7</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏כְּרָפְאִ֣י לְיִשְׂרָאֵ֗ל וְנִגְלָ֞ה עֲוֹ֤ן אֶפְרַ֙יִם֙ וְרָע֣וֹת שֹֽׁמְר֔וֹן כִּ֥י פָעֲל֖וּ שָׁ֑קֶר וְגַנָּ֣ב יָב֔וֹא פָּשַׁ֥ט גְּד֖וּד בַּחֽוּץ׃ </span></p>
 <p align="RIGHT"><span lang="he">‎<a name="002">2</a> ‏וּבַל־יֹֽאמְרוּ֙ לִלְבָבָ֔ם כָּל־רָעָתָ֖ם זָכָ֑רְתִּי עַתָּה֙ סְבָב֣וּם מַֽעַלְלֵיהֶ֔ם נֶ֥גֶד פָּנַ֖י הָיֽוּ׃ </span></p>
 <p align="RIGHT"><span lang="he">‎<a name="003">3</a> ‏בְּרָעָתָ֖ם יְשַׂמְּחוּ־מֶ֑לֶךְ וּבְכַחֲשֵׁיהֶ֖ם שָׂרִֽים׃ </span></p>
 <p align="RIGHT"><span lang="he">‎<a name="004">4</a> ‏כֻּלָּם֙ מְנָ֣אֲפִ֔ים כְּמ֣וֹ תַנּ֔וּר בֹּעֵ֖רָה מֵֽאֹפֶ֑ה יִשְׁבּ֣וֹת מֵעִ֔יר מִלּ֥וּשׁ בָּצֵ֖ק עַד־חֻמְצָתֽוֹ׃ </span></p>
 <p align="RIGHT"><span lang="he">‎<a name="005">5</a> ‏י֣וֹם מַלְכֵּ֔נוּ הֶחֱל֥וּ שָׂרִ֖ים חֲמַ֣ת מִיָּ֑יִן מָשַׁ֥ךְ יָד֖וֹ אֶת־לֹצְצִֽים׃ </span></p>
 <p align="RIGHT"><span lang="he">‎<a name="006">6</a> ‏כִּֽי־קֵרְב֧וּ כַתַּנּ֛וּר לִבָּ֖ם בְּאָרְבָּ֑ם כָּל־הַלַּ֙יְלָה֙ יָשֵׁ֣ן אֹֽפֵהֶ֔ם בֹּ֕קֶר ה֥וּא בֹעֵ֖ר כְּאֵ֥שׁ לֶהָבָֽה׃ </span></p>
 <p align="RIGHT"><span lang="he">‎<a name="007">7</a> ‏כֻּלָּ֤ם יֵחַ֙מּוּ֙ כַּתַּנּ֔וּר וְאָכְל֖וּ אֶת־שֹֽׁפְטֵיהֶ֑ם כָּל־מַלְכֵיהֶ֣ם נָפָ֔לוּ אֵין־קֹרֵ֥א בָהֶ֖ם אֵלָֽי׃ </span></p>
 <p align="RIGHT"><span lang="he">‎<a name="008">8</a> ‏אֶפְרַ֕יִם בָּעַמִּ֖ים ה֣וּא יִתְבּוֹלָ֑ל אֶפְרַ֛יִם הָיָ֥ה עֻגָ֖ה בְּלִ֥י הֲפוּכָֽה׃ </span></p>
 <p align="RIGHT"><span lang="he">‎<a name="009">9</a> ‏אָכְל֤וּ זָרִים֙ כֹּח֔וֹ וְה֖וּא לֹ֣א יָדָ֑ע גַּם־שֵׂיבָה֙ זָ֣רְקָה בּ֔וֹ וְה֖וּא לֹ֥א יָדָֽע׃ </span></p>
 <p align="RIGHT"><span lang="he">‎<a name="010">10</a> ‏וְעָנָ֥ה גְאֽוֹן־יִשְׂרָאֵ֖ל בְּפָנָ֑יו וְלֹֽא־שָׁ֙בוּ֙ אֶל־יְהוָ֣ה אֱלֹֽהֵיהֶ֔ם וְלֹ֥א בִקְשֻׁ֖הוּ בְּכָל־זֹֽאת׃ </span></p>
 <p align="RIGHT"><span lang="he">‎<a name="011">11</a> ‏וַיְהִ֣י אֶפְרַ֔יִם כְּיוֹנָ֥ה פוֹתָ֖ה אֵ֣ין לֵ֑ב מִצְרַ֥יִם קָרָ֖אוּ אַשּׁ֥וּר הָלָֽכוּ׃ </span></p>
 <p align="RIGHT"><span lang="he">‎<a name="012">12</a> ‏כַּאֲשֶׁ֣ר יֵלֵ֗כוּ אֶפְר֤וֹשׂ עֲלֵיהֶם֙ רִשְׁתִּ֔י כְּע֥וֹף הַשָּׁמַ֖יִם אֽוֹרִידֵ֑ם אַיְסִרֵ֕ם כְּשֵׁ֖מַע לַעֲדָתָֽם׃ ס</span></p>
 <p align="RIGHT"><span lang="he">‎<a name="013">13</a> ‏א֤וֹי לָהֶם֙ כִּֽי־נָדְד֣וּ מִמֶּ֔נִּי שֹׁ֥ד לָהֶ֖ם כִּֽי־פָ֣שְׁעוּ בִ֑י וְאָנֹכִ֣י אֶפְדֵּ֔ם וְהֵ֕מָּה דִּבְּר֥וּ עָלַ֖י כְּזָבִֽים׃ </span></p>
 <p align="RIGHT"><span lang="he">‎<a name="014">14</a> ‏וְלֹֽא־זָעֲק֤וּ אֵלַי֙ בְּלִבָּ֔ם כִּ֥י יְיֵלִ֖ילוּ עַל־מִשְׁכְּבוֹתָ֑ם עַל־דָּגָ֧ן וְתִיר֛וֹשׁ יִתְגּוֹרָ֖רוּ יָס֥וּרוּ בִֽי׃ </span></p>
 <p align="RIGHT"><span lang="he">‎<a name="015">15</a> ‏וַאֲנִ֣י יִסַּ֔רְתִּי חִזַּ֖קְתִּי זְרֽוֹעֹתָ֑ם וְאֵלַ֖י יְחַשְּׁבוּ־רָֽע׃ </span></p>
 <p align="RIGHT"><span lang="he">‎<a name="016">16</a> ‏יָשׁ֣וּבוּ׀ לֹ֣א עָ֗ל הָיוּ֙ כְּקֶ֣שֶׁת רְמִיָּ֔ה יִפְּל֥וּ בַחֶ֛רֶב שָׂרֵיהֶ֖ם מִזַּ֣עַם לְשׁוֹנָ֑ם ז֥וֹ לַעְגָּ֖ם בְּאֶ֥רֶץ מִצְרָֽיִם׃ </span></p>
 </td>
 <td width="50%">
 <p>1 kərāfə’î ləyiśərā’ēl wəniḡəlâ ‘ăwōn ’efərayim wərā‘wōṯ šōmərwōn kî fā‘ălû šāqer wəḡannāḇ yāḇwō’ pāšaṭ gəḏûḏ b<sup>a</sup>ḥûṣ: </p>
 <p>2 ûḇal-yō’mərû liləḇāḇām kāl-rā‘āṯām zāḵārətî ‘atâ səḇāḇûm m<sup>a</sup>‘aləlêhem neḡeḏ pānay hāyû: </p>
 <p>3 bərā‘āṯām yəśamməḥû-meleḵə ûḇəḵ<sup>a</sup>ḥăšêhem śārîm: </p>
 <p>4 kullām mənā’ăfîm kəmwō ṯannûr bō‘ērâ mē’ōfeh yišəbwōṯ mē‘îr millûš bāṣēq ‘aḏ-ḥuməṣāṯwō: </p>
 <p>5 ywōm maləkēnû heḥĕlû śārîm ḥămaṯ mîyāyin māšaḵə yāḏwō ’eṯ-lōṣəṣîm: </p>
 <p>6 kî-qērəḇû ḵatannûr libām bə’ārəbām kāl-hallayəlâ yāšēn ’ōfēhem bōqer hû’ ḇō‘ēr kə’ēš lehāḇâ: </p>
 <p>7 kullām yēḥammû katannûr wə’āḵəlû ’eṯ-šōfəṭêhem kāl-maləḵêhem nāfālû ’ên-qōrē’ ḇâem ’ēlāy: </p>
 <p>8 ’efərayim bā‘ammîm hû’ yiṯəbwōlāl ’efərayim hāyâ ‘uḡâ bəlî hăfûḵâ: </p>
 <p>9 ’āḵəlû zārîm kōḥwō wəhû’ lō’ yāḏā‘ gam-śêḇâ zārəqâ bwō wəhû’ lō’ yāḏā‘: </p>
 <p>10 wə‘ānâ ḡə’wōn-yiśərā’ēl bəfānāyw wəlō’-šāḇû ’el-yəhwâ ’ĕlōhêhem wəlō’ ḇiqəšuhû bəḵāl-zō’ṯ: </p>
 <p>11 wayəhî ’efərayim kəywōnâ fwōṯâ ’ên lēḇ miṣərayim qārā’û ’aššûr hālāḵû: </p>
 <p>12 ka’ăšer yēlēḵû ’efərwōś ‘ălêhem rišətî kə‘wōf haššāmayim ’wōrîḏēm ’ayəsirēm kəšēm<sup>a</sup>‘ l<sup>a</sup>‘ăḏāṯām: s</p>
 <p>13 ’wōy lâem kî-nāḏəḏû mimmennî šōḏ lâem kî-fāšə‘û ḇî wə’ānōḵî ’efədēm wəhēmmâ dibərû ‘ālay kəzāḇîm: </p>
 <p>14 wəlō’-zā‘ăqû ’ēlay bəlibām kî yəyēlîlû ‘al-mišəkəḇwōṯām ‘al-dāḡān wəṯîrwōš yiṯəgwōrārû yāsûrû ḇî: </p>
 <p>15 wa’ănî yissarətî ḥizzaqətî zərwō‘ōṯām wə’ēlay yəḥaššəḇû-rā‘: </p>
 <p>16 yāšûḇû| lō’ ‘āl hāyû kəqešeṯ rəmîyâ yipəlû ḇ<sup>a</sup>ḥereḇ śārêhem mizz<sup>a</sup>‘am ləšwōnām zwō l<sup>a</sup>‘əgām bə’ereṣ miṣərāyim: </p>
 </td>
 </tr></table>
 <p></p><hr>
 <center>
 <a href="hos008.htm">Next: Hosea (Hoshea) Chapter 8</a></center>
 </body>