<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job033.htm">Polyglot</a> 
 <a href="../kjv/job033.htm">KJV</a> 
 <a href="../sep/job033.htm">Sep</a> 
 <a href="../vul/job033.htm">Vul</a> 
 
 <br>
 <br><a href="job.htm">Job (Iyov) Index</a><br>
  
 <a href="job032.htm">Previous</a> 
 <a href="job034.htm">Next</a> 
 </center>
 <hr>
 
 <h3 align="CENTER">Tanach (Hebrew): Job (Iyov) Chapter 33</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וְֽאוּלָ֗ם שְׁמַֽע־נָ֣א אִיּ֣וֹב מִלָּ֑י וְֽכָל־דְּבָרַ֥י הַאֲזִֽינָה׃ </span></p>
 <p align="RIGHT"><span lang="he">‎<a name="002">2</a> ‏הִנֵּה־נָ֭א פָּתַ֣חְתִּי פִ֑י דִּבְּרָ֖ה לְשׁוֹנִ֣י בְחִכִּֽי׃ </span></p>
 <p align="RIGHT"><span lang="he">‎<a name="003">3</a> ‏יֹֽשֶׁר־לִבִּ֥י אֲמָרָ֑י וְדַ֥עַת שְׂ֝פָתַ֗י בָּר֥וּר מִלֵּֽלוּ׃ </span></p>
 <p align="RIGHT"><span lang="he">‎<a name="004">4</a> ‏רֽוּחַ־אֵ֥ל עָשָׂ֑תְנִי וְנִשְׁמַ֖ת שַׁדַּ֣י תְּחַיֵּֽנִי׃ </span></p>
 <p align="RIGHT"><span lang="he">‎<a name="005">5</a> ‏אִם־תּוּכַ֥ל הֲשִׁיבֵ֑נִי עֶרְכָ֥ה לְ֝פָנַ֗י הִתְיַצָּֽבָה׃ </span></p>
 <p align="RIGHT"><span lang="he">‎<a name="006">6</a> ‏הֵן־אֲנִ֣י כְפִ֣יךָ לָאֵ֑ל מֵ֝חֹ֗מֶר קֹרַ֥צְתִּי גַם־אָֽנִי׃ </span></p>
 <p align="RIGHT"><span lang="he">‎<a name="007">7</a> ‏הִנֵּ֣ה אֵ֭מָתִי לֹ֣א תְבַעֲתֶ֑ךָּ וְ֝אַכְפִּ֗י עָלֶ֥יךָ לֹא־יִכְבָּֽד׃ </span></p>
 <p align="RIGHT"><span lang="he">‎<a name="008">8</a> ‏אַ֭ךְ אָמַ֣רְתָּ בְאָזְנָ֑י וְק֖וֹל מִלִּ֣ין אֶשְׁמָֽע׃ </span></p>
 <p align="RIGHT"><span lang="he">‎<a name="009">9</a> ‏זַ֥ךְ אֲנִ֗י בְּֽלִ֫י פָ֥שַׁע חַ֥ף אָנֹכִ֑י וְלֹ֖א עָוֹ֣ן לִֽי׃ </span></p>
 <p align="RIGHT"><span lang="he">‎<a name="010">10</a> ‏הֵ֣ן תְּ֭נוּאוֹת עָלַ֣י יִמְצָ֑א יַחְשְׁבֵ֖נִי לְאוֹיֵ֣ב לֽוֹ׃ </span></p>
 <p align="RIGHT"><span lang="he">‎<a name="011">11</a> ‏יָשֵׂ֣ם בַּסַּ֣ד רַגְלָ֑י יִ֝שְׁמֹ֗ר כָּל־אָרְחֹתָֽי׃ </span></p>
 <p align="RIGHT"><span lang="he">‎<a name="012">12</a> ‏הֶן־זֹ֣את לֹא־צָדַ֣קְתָּ אֶעֱנֶ֑ךָּ כִּֽי־יִרְבֶּ֥ה אֱ֝ל֗וֹהַ מֵאֱנֽוֹשׁ׃ </span></p>
 <p align="RIGHT"><span lang="he">‎<a name="013">13</a> ‏מַ֭דּוּעַ אֵלָ֣יו רִיב֑וֹתָ כִּ֥י כָל־דְּ֝בָרָ֗יו לֹ֣א־יַעֲנֶֽה׃ </span></p>
 <p align="RIGHT"><span lang="he">‎<a name="014">14</a> ‏כִּֽי־בְאַחַ֥ת יְדַבֶּר־אֵ֑ל וּ֝בִשְׁתַּ֗יִם לֹ֣א יְשׁוּרֶֽנָּה׃ </span></p>
 <p align="RIGHT"><span lang="he">‎<a name="015">15</a> ‏בַּחֲל֤וֹם׀ חֶזְי֬וֹן לַ֗יְלָה בִּנְפֹ֣ל תַּ֭רְדֵּמָה עַל־אֲנָשִׁ֑ים בִּ֝תְנוּמ֗וֹת עֲלֵ֣י מִשְׁכָּֽב׃ </span></p>
 <p align="RIGHT"><span lang="he">‎<a name="016">16</a> ‏אָ֣ז יִ֭גְלֶה אֹ֣זֶן אֲנָשִׁ֑ים וּבְמֹ֖סָרָ֣ם יַחְתֹּֽם׃ </span></p>
 <p align="RIGHT"><span lang="he">‎<a name="017">17</a> ‏לְ֭הָסִיר אָדָ֣ם מַעֲשֶׂ֑ה וְגֵוָ֖ה מִגֶּ֣בֶר יְכַסֶּֽה׃ </span></p>
 <p align="RIGHT"><span lang="he">‎<a name="018">18</a> ‏יַחְשֹׂ֣ךְ נַ֭פְשׁוֹ מִנִּי־שָׁ֑חַת וְ֝חַיָּת֗וֹ מֵעֲבֹ֥ר בַּשָּֽׁלַח׃ </span></p>
 <p align="RIGHT"><span lang="he">‎<a name="019">19</a> ‏וְהוּכַ֣ח בְּ֭מַכְאוֹב עַל־מִשְׁכָּב֑וֹ <font color="brown">וריב</font> <font color="blue">וְר֖וֹב</font> עֲצָמָ֣יו אֵתָֽן׃ </span></p>
 <p align="RIGHT"><span lang="he">‎<a name="020">20</a> ‏וְזִֽהֲמַ֣תּוּ חַיָּת֣וֹ לָ֑חֶם וְ֝נַפְשׁ֗וֹ מַאֲכַ֥ל תַּאֲוָֽה׃ </span></p>
 <p align="RIGHT"><span lang="he">‎<a name="021">21</a> ‏יִ֣כֶל בְּשָׂר֣וֹ מֵרֹ֑אִי <font color="brown">ושפי</font> <font color="blue">וְשֻׁפּ֥וּ</font> עַ֝צְמוֹתָ֗יו לֹ֣א רֻאּֽוּ׃ </span></p>
 <p align="RIGHT"><span lang="he">‎<a name="022">22</a> ‏וַתִּקְרַ֣ב לַשַּׁ֣חַת נַפְשׁ֑וֹ וְ֝חַיָּת֗וֹ לַֽמְמִתִֽים׃ </span></p>
 <p align="RIGHT"><span lang="he">‎<a name="023">23</a> ‏אִם־יֵ֤שׁ עָלָ֨יו׀ מַלְאָ֗ךְ מֵלִ֗יץ אֶחָ֥ד מִנִּי־אָ֑לֶף לְהַגִּ֖יד לְאָדָ֣ם יָשְׁרֽוֹ׃ </span></p>
 <p align="RIGHT"><span lang="he">‎<a name="024">24</a> ‏וַיְחֻנֶּ֗נּוּ וַיֹּ֗אמֶר פְּ֭דָעֵהוּ מֵרֶ֥דֶת שָׁ֗חַת מָצָ֥אתִי כֹֽפֶר׃ </span></p>
 <p align="RIGHT"><span lang="he">‎<a name="025">25</a> ‏רֻֽטֲפַ֣שׁ בְּשָׂר֣וֹ מִנֹּ֑עַר יָ֝שׁ֗וּב לִימֵ֥י עֲלוּמָֽיו׃ </span></p>
 <p align="RIGHT"><span lang="he">‎<a name="026">26</a> ‏יֶעְתַּ֤ר אֶל־אֱל֨וֹהַּ׀ וַיִּרְצֵ֗הוּ וַיַּ֣רְא פָּ֭נָיו בִּתְרוּעָ֑ה וַיָּ֥שֶׁב לֶ֝אֱנ֗וֹשׁ צִדְקָתֽוֹ׃ </span></p>
 <p align="RIGHT"><span lang="he">‎<a name="027">27</a> ‏יָשֹׁ֤ר׀ עַל־אֲנָשִׁ֗ים וַיֹּ֗אמֶר חָ֭טָאתִי וְיָשָׁ֥ר הֶעֱוֵ֗יתִי וְלֹא־שָׁ֥וָה לִֽי׃ </span></p>
 <p align="RIGHT"><span lang="he">‎<a name="028">28</a> ‏פָּדָ֣ה <font color="brown">נפשי</font> <font color="blue">נַ֭פְשׁוֹ</font> מֵעֲבֹ֣ר בַּשָּׁ֑חַת <font color="brown">וחיתי</font> <font color="blue">וְ֝חַיָּתוֹ</font> בָּא֥וֹר תִּרְאֶֽה׃ </span></p>
 <p align="RIGHT"><span lang="he">‎<a name="029">29</a> ‏הֶן־כָּל־אֵ֭לֶּה יִפְעַל־אֵ֑ל פַּעֲמַ֖יִם שָׁל֣וֹשׁ עִם־גָּֽבֶר׃ </span></p>
 <p align="RIGHT"><span lang="he">‎<a name="030">30</a> ‏לְהָשִׁ֣יב נַ֭פְשׁוֹ מִנִּי־שָׁ֑חַת לֵ֝א֗וֹר בְּא֣וֹר הַֽחַיִּים׃ </span></p>
 <p align="RIGHT"><span lang="he">‎<a name="031">31</a> ‏הַקְשֵׁ֖ב אִיּ֥וֹב שְֽׁמַֽע־לִ֑י הַ֝חֲרֵ֗שׁ וְאָנֹכִ֥י אֲדַבֵּֽר׃ </span></p>
 <p align="RIGHT"><span lang="he">‎<a name="032">32</a> ‏אִם־יֵשׁ־מִלִּ֥ין הֲשִׁיבֵ֑נִי דַּ֝בֵּ֗ר כִּֽי־חָפַ֥צְתִּי צַדְּקֶֽךָּ׃ </span></p>
 <p align="RIGHT"><span lang="he">‎<a name="033">33</a> ‏אִם־אַ֭יִן אַתָּ֥ה שְֽׁמַֽע־לִ֑י הַ֝חֲרֵ֗שׁ וַאֲאַלֶּפְךָ֥ חָכְמָֽה׃ ס</span></p>
 </td>
 <td width="50%">
 <p>1 wə’ûlām šəm<sup>a</sup>‘-nā’ ’îywōḇ millāy wəḵāl-dəḇāray ha’ăzînâ: </p>
 <p>2 hinnēh-nā’ pāṯ<sup>a</sup>ḥətî fî dibərâ ləšwōnî ḇəḥikî: </p>
 <p>3 yōšer-libî ’ămārāy wəḏ<sup>a</sup>‘aṯ śəfāṯay bārûr millēlû: </p>
 <p>4 rûḥa-’ēl ‘āśāṯənî wənišəmaṯ šaday təḥayyēnî: </p>
 <p>5 ’im-tûḵal hăšîḇēnî ‘erəḵâ ləfānay hiṯəyaṣṣāḇâ: </p>
 <p>6 hēn-’ănî ḵəfîḵā lā’ēl mēḥōmer qōraṣətî ḡam-’ānî: </p>
 <p>7 hinnēh ’ēmāṯî lō’ ṯəḇ<sup>a</sup>‘ăṯeḵḵā wə’aḵəpî ‘āleyḵā lō’-yiḵəbāḏ: </p>
 <p>8 ’aḵə ’āmarətā ḇə’āzənāy wəqwōl millîn ’ešəmā‘: </p>
 <p>9 zaḵə ’ănî bəlî fāš<sup>a</sup>‘ ḥaf ’ānōḵî wəlō’ ‘āwōn lî: </p>
 <p>10 hēn tənû’wōṯ ‘ālay yiməṣā’ y<sup>a</sup>ḥəšəḇēnî lə’wōyēḇ lwō: </p>
 <p>11 yāśēm bassaḏ raḡəlāy yišəmōr kāl-’ārəḥōṯāy: </p>
 <p>12 hen-zō’ṯ lō’-ṣāḏaqətā ’e‘ĕneḵḵā kî-yirəbeh ’ĕlwōha mē’ĕnwōš: </p>
 <p>13 madû‘a ’ēlāyw rîḇwōṯā kî ḵāl-dəḇārāyw lō’-y<sup>a</sup>‘ăneh: </p>
 <p>14 kî-ḇə’<sup>a</sup>ḥaṯ yəḏaber-’ēl ûḇišətayim lō’ yəšûrennâ: </p>
 <p>15 b<sup>a</sup>ḥălwōm| ḥezəywōn layəlâ binəfōl tarədēmâ ‘al-’ănāšîm biṯənûmwōṯ ‘ălê mišəkāḇ: </p>
 <p>16 ’āz yiḡəleh ’ōzen ’ănāšîm ûḇəmōsārām y<sup>a</sup>ḥətōm: </p>
 <p>17 ləhāsîr ’āḏām m<sup>a</sup>‘ăśeh wəḡēwâ migeḇer yəḵasseh: </p>
 <p>18 y<sup>a</sup>ḥəśōḵə nafəšwō minnî-šāḥaṯ wəḥayyāṯwō mē‘ăḇōr baššāl<sup>a</sup>ḥ: </p>
 <p>19 wəhûḵ<sup>a</sup>ḥ bəmaḵə’wōḇ ‘al-mišəkāḇwō <font color="brown">wərîḇ</font> <font color="blue">wərwōḇ</font> ‘ăṣāmāyw ’ēṯān: </p>
 <p>20 wəzihămatû ḥayyāṯwō lāḥem wənafəšwō ma’ăḵal ta’ăwâ: </p>
 <p>21 yiḵel bəśārwō mērō’î <font color="brown">ûšəfî</font> <font color="blue">wəšupû</font> ‘aṣəmwōṯāyw lō’ ru’’û: </p>
 <p>22 watiqəraḇ lašš<sup>a</sup>ḥaṯ nafəšwō wəḥayyāṯwō laməmiṯîm: </p>
 <p>23 ’im-yēš ‘ālāyw| malə’āḵə mēlîṣ ’eḥāḏ minnî-’ālef ləhagîḏ lə’āḏām yāšərwō: </p>
 <p>24 wayəḥunnennû wayyō’mer pəḏā‘ēhû mēreḏeṯ šāḥaṯ māṣā’ṯî ḵōfer: </p>
 <p>25 ruṭăfaš bəśārwō minnō‘ar yāšûḇ lîmê ‘ălûmāyw: </p>
 <p>26 ye‘ətar ’el-’ĕlwōhha| wayyirəṣēhû wayyarə’ pānāyw biṯərû‘â wayyāšeḇ le’ĕnwōš ṣiḏəqāṯwō: </p>
 <p>27 yāšōr| ‘al-’ănāšîm wayyō’mer ḥāṭā’ṯî wəyāšār he‘ĕwêṯî wəlō’-šāwâ lî: </p>
 <p>28 pāḏâ <font color="brown">nafəšî</font> <font color="blue">nafəšwō</font> mē‘ăḇōr baššāḥaṯ <font color="brown">wəḥayyāṯî</font> <font color="blue">wəḥayyāṯwō</font> bā’wōr tirə’eh: </p>
 <p>29 hen-kāl-’ēlleh yifə‘al-’ēl p<sup>a</sup>‘ămayim šālwōš ‘im-gāḇer: </p>
 <p>30 ləhāšîḇ nafəšwō minnî-šāḥaṯ lē’wōr bə’wōr h<sup>a</sup>ḥayyîm: </p>
 <p>31 haqəšēḇ ’îywōḇ šəm<sup>a</sup>‘-lî h<sup>a</sup>ḥărēš wə’ānōḵî ’ăḏabēr: </p>
 <p>32 ’im-yēš-millîn hăšîḇēnî dabēr kî-ḥāfaṣətî ṣadəqeḵḵā: </p>
 <p>33 ’im-’ayin ’atâ šəm<sup>a</sup>‘-lî h<sup>a</sup>ḥărēš wa’ă’allefəḵā ḥāḵəmâ: s</p>
 </td>
 </tr></table>
 <p></p><hr>
 <center>
 <a href="job034.htm">Next: Job (Iyov) Chapter 34</a></center>
 </body>