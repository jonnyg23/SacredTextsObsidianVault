<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu006.htm">Polyglot</a> 
 <a href="../kjv/deu006.htm">KJV</a> 
 <a href="../sep/deu006.htm">Sep</a> 
 <a href="../vul/deu006.htm">Vul</a> 
 
 <br>
 <br><a href="deu.htm">Deuteronomy (Devarim) Index</a><br>
  
 <a href="deu005.htm">Previous</a> 
 <a href="deu007.htm">Next</a> 
 </center>
 <hr>
 
 <h3 align="CENTER">Tanach (Hebrew): Deuteronomy (Devarim) Chapter 6</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וְזֹ֣את הַמִּצְוָ֗ה הַֽחֻקִּים֙ וְהַמִּשְׁפָּטִ֔ים אֲשֶׁ֥ר צִוָּ֛ה יְהוָ֥ה אֱלֹהֵיכֶ֖ם לְלַמֵּ֣ד אֶתְכֶ֑ם לַעֲשׂ֣וֹת בָּאָ֔רֶץ אֲשֶׁ֥ר אַתֶּ֛ם עֹבְרִ֥ים שָׁ֖מָּה לְרִשְׁתָּֽהּ׃ </span></p>
 <p align="RIGHT"><span lang="he">‎<a name="002">2</a> ‏לְמַ֨עַן תִּירָ֜א אֶת־יְהוָ֣ה אֱלֹהֶ֗יךָ לִ֠שְׁמֹר אֶת־כָּל־חֻקֹּתָ֣יו וּמִצְוֹתָיו֮ אֲשֶׁ֣ר אָנֹכִ֣י מְצַוֶּךָ֒ אַתָּה֙ וּבִנְךָ֣ וּבֶן־בִּנְךָ֔ כֹּ֖ל יְמֵ֣י חַיֶּ֑יךָ וּלְמַ֖עַן יַאֲרִכֻ֥ן יָמֶֽיךָ׃ </span></p>
 <p align="RIGHT"><span lang="he">‎<a name="003">3</a> ‏וְשָׁמַעְתָּ֤ יִשְׂרָאֵל֙ וְשָׁמַרְתָּ֣ לַעֲשׂ֔וֹת אֲשֶׁר֙ יִיטַ֣ב לְךָ֔ וַאֲשֶׁ֥ר תִּרְבּ֖וּן מְאֹ֑ד כַּאֲשֶׁר֩ דִּבֶּ֨ר יְהוָ֜ה אֱלֹהֵ֤י אֲבֹתֶ֙יךָ֙ לָ֔ךְ אֶ֛רֶץ זָבַ֥ת חָלָ֖ב וּדְבָֽשׁ׃ פ</span></p>
 <p align="RIGHT"><span lang="he">‎<a name="004">4</a> ‏שְׁמַ֖ע<font color="red"><sup>5</sup></font> יִשְׂרָאֵ֑ל יְהוָ֥ה אֱלֹהֵ֖ינוּ יְהוָ֥ה׀ אֶחָֽד׃<font color="red"><sup>5</sup></font> </span></p>
 <p align="RIGHT"><span lang="he">‎<a name="005">5</a> ‏וְאָ֣הַבְתָּ֔ אֵ֖ת יְהוָ֣ה אֱלֹהֶ֑יךָ בְּכָל־לְבָבְךָ֥ וּבְכָל־נַפְשְׁךָ֖ וּבְכָל־מְאֹדֶֽךָ׃ </span></p>
 <p align="RIGHT"><span lang="he">‎<a name="006">6</a> ‏וְהָי֞וּ הַדְּבָרִ֣ים הָאֵ֗לֶּה אֲשֶׁ֨ר אָנֹכִ֧י מְצַוְּךָ֛ הַיּ֖וֹם עַל־לְבָבֶֽךָ׃ </span></p>
 <p align="RIGHT"><span lang="he">‎<a name="007">7</a> ‏וְשִׁנַּנְתָּ֣ם לְבָנֶ֔יךָ וְדִבַּרְתָּ֖ בָּ֑ם בְּשִׁבְתְּךָ֤ בְּבֵיתֶ֙ךָ֙ וּבְלֶכְתְּךָ֣ בַדֶּ֔רֶךְ וּֽבְשָׁכְבְּךָ֖ וּבְקוּמֶֽךָ׃ </span></p>
 <p align="RIGHT"><span lang="he">‎<a name="008">8</a> ‏וּקְשַׁרְתָּ֥ם לְא֖וֹת עַל־יָדֶ֑ךָ וְהָי֥וּ לְטֹטָפֹ֖ת בֵּ֥ין עֵינֶֽיךָ׃ </span></p>
 <p align="RIGHT"><span lang="he">‎<a name="009">9</a> ‏וּכְתַבְתָּ֛ם עַל־מְזוּזֹ֥ת בֵּיתֶ֖ךָ וּבִשְׁעָרֶֽיךָ׃ ס</span></p>
 <p align="RIGHT"><span lang="he">‎<a name="010">10</a> ‏וְהָיָ֞ה כִּ֥י יְבִיאֲךָ֣׀ יְהוָ֣ה אֱלֹהֶ֗יךָ אֶל־הָאָ֜רֶץ אֲשֶׁ֨ר נִשְׁבַּ֧ע לַאֲבֹתֶ֛יךָ לְאַבְרָהָ֛ם לְיִצְחָ֥ק וּֽלְיַעֲקֹ֖ב לָ֣תֶת לָ֑ךְ עָרִ֛ים גְּדֹלֹ֥ת וְטֹבֹ֖ת אֲשֶׁ֥ר לֹא־בָנִֽיתָ׃ </span></p>
 <p align="RIGHT"><span lang="he">‎<a name="011">11</a> ‏וּבָ֨תִּ֜ים מְלֵאִ֣ים כָּל־טוּב֮ אֲשֶׁ֣ר לֹא־מִלֵּאתָ֒ וּבֹרֹ֤ת חֲצוּבִים֙ אֲשֶׁ֣ר לֹא־חָצַ֔בְתָּ כְּרָמִ֥ים וְזֵיתִ֖ים אֲשֶׁ֣ר לֹא־נָטָ֑עְתָּ וְאָכַלְתָּ֖ וְשָׂבָֽעְתָּ׃ </span></p>
 <p align="RIGHT"><span lang="he">‎<a name="012">12</a> ‏הִשָּׁ֣מֶר לְךָ֔ פֶּן־תִּשְׁכַּ֖ח אֶת־יְהוָ֑ה אֲשֶׁ֧ר הוֹצִֽיאֲךָ֛ מֵאֶ֥רֶץ מִצְרַ֖יִם מִבֵּ֥ית עֲבָדִֽים׃ </span></p>
 <p align="RIGHT"><span lang="he">‎<a name="013">13</a> ‏אֶת־יְהוָ֧ה אֱלֹהֶ֛יךָ תִּירָ֖א וְאֹת֣וֹ תַעֲבֹ֑ד וּבִשְׁמ֖וֹ תִּשָּׁבֵֽעַ׃ </span></p>
 <p align="RIGHT"><span lang="he">‎<a name="014">14</a> ‏לֹ֣א תֵֽלְכ֔וּן אַחֲרֵ֖י אֱלֹהִ֣ים אֲחֵרִ֑ים מֵאֱלֹהֵי֙ הָֽעַמִּ֔ים אֲשֶׁ֖ר סְבִיבוֹתֵיכֶֽם׃ </span></p>
 <p align="RIGHT"><span lang="he">‎<a name="015">15</a> ‏כִּ֣י אֵ֥ל קַנָּ֛א יְהוָ֥ה אֱלֹהֶ֖יךָ בְּקִרְבֶּ֑ךָ פֶּן־יֶ֠חֱרֶה אַף־יְהוָ֤ה אֱלֹהֶ֙יךָ֙ בָּ֔ךְ וְהִשְׁמִ֣ידְךָ֔ מֵעַ֖ל פְּנֵ֥י הָאֲדָמָֽה׃ ס</span></p>
 <p align="RIGHT"><span lang="he">‎<a name="016">16</a> ‏לֹ֣א תְנַסּ֔וּ אֶת־יְהוָ֖ה אֱלֹהֵיכֶ֑ם כַּאֲשֶׁ֥ר נִסִּיתֶ֖ם בַּמַּסָּֽה׃ </span></p>
 <p align="RIGHT"><span lang="he">‎<a name="017">17</a> ‏שָׁמ֣וֹר תִּשְׁמְר֔וּן אֶת־מִצְוֹ֖ת יְהוָ֣ה אֱלֹהֵיכֶ֑ם וְעֵדֹתָ֥יו וְחֻקָּ֖יו אֲשֶׁ֥ר צִוָּֽךְ׃ </span></p>
 <p align="RIGHT"><span lang="he">‎<a name="018">18</a> ‏וְעָשִׂ֛יתָ הַיָּשָׁ֥ר וְהַטּ֖וֹב בְּעֵינֵ֣י יְהוָ֑ה לְמַ֙עַן֙ יִ֣יטַב לָ֔ךְ וּבָ֗אתָ וְיָֽרַשְׁתָּ֙ אֶת־הָאָ֣רֶץ הַטֹּבָ֔ה אֲשֶׁר־נִשְׁבַּ֥ע יְהוָ֖ה לַאֲבֹתֶֽיךָ׃ </span></p>
 <p align="RIGHT"><span lang="he">‎<a name="019">19</a> ‏לַהֲדֹ֥ף אֶת־כָּל־אֹיְבֶ֖יךָ מִפָּנֶ֑יךָ כַּאֲשֶׁ֖ר דִּבֶּ֥ר יְהוָֽה׃ ס</span></p>
 <p align="RIGHT"><span lang="he">‎<a name="020">20</a> ‏כִּֽי־יִשְׁאָלְךָ֥ בִנְךָ֛ מָחָ֖ר לֵאמֹ֑ר מָ֣ה הָעֵדֹ֗ת וְהַֽחֻקִּים֙ וְהַמִּשְׁפָּטִ֔ים אֲשֶׁ֥ר צִוָּ֛ה יְהוָ֥ה אֱלֹהֵ֖ינוּ אֶתְכֶֽם׃ </span></p>
 <p align="RIGHT"><span lang="he">‎<a name="021">21</a> ‏וְאָמַרְתָּ֣ לְבִנְךָ֔ עֲבָדִ֛ים הָיִ֥ינוּ לְפַרְעֹ֖ה בְּמִצְרָ֑יִם וַיּוֹצִיאֵ֧נוּ יְהוָ֛ה מִמִּצְרַ֖יִם בְּיָ֥ד חֲזָקָֽה׃ </span></p>
 <p align="RIGHT"><span lang="he">‎<a name="022">22</a> ‏וַיִּתֵּ֣ן יְהוָ֡ה אוֹתֹ֣ת וּ֠מֹפְתִים גְּדֹלִ֨ים וְרָעִ֧ים׀ בְּמִצְרַ֛יִם בְּפַרְעֹ֥ה וּבְכָל־בֵּית֖וֹ לְעֵינֵֽינוּ׃ </span></p>
 <p align="RIGHT"><span lang="he">‎<a name="023">23</a> ‏וְאוֹתָ֖נוּ הוֹצִ֣יא מִשָּׁ֑ם לְמַ֙עַן֙ הָבִ֣יא אֹתָ֔נוּ לָ֤תֶת לָ֙נוּ֙ אֶת־הָאָ֔רֶץ אֲשֶׁ֥ר נִשְׁבַּ֖ע לַאֲבֹתֵֽינוּ׃ </span></p>
 <p align="RIGHT"><span lang="he">‎<a name="024">24</a> ‏וַיְצַוֵּ֣נוּ יְהוָ֗ה לַעֲשׂוֹת֙ אֶת־כָּל־הַחֻקִּ֣ים הָאֵ֔לֶּה לְיִרְאָ֖ה אֶת־יְהוָ֣ה אֱלֹהֵ֑ינוּ לְט֥וֹב לָ֙נוּ֙ כָּל־הַיָּמִ֔ים לְחַיֹּתֵ֖נוּ כְּהַיּ֥וֹם הַזֶּֽה׃ </span></p>
 <p align="RIGHT"><span lang="he">‎<a name="025">25</a> ‏וּצְדָקָ֖ה תִּֽהְיֶה־לָּ֑נוּ כִּֽי־נִשְׁמֹ֨ר לַעֲשׂ֜וֹת אֶת־כָּל־הַמִּצְוָ֣ה הַזֹּ֗את לִפְנֵ֛י יְהוָ֥ה אֱלֹהֵ֖ינוּ כַּאֲשֶׁ֥ר צִוָּֽנוּ׃ ס</span></p>
 </td>
 <td width="50%">
 <p>1 wəzō’ṯ hammiṣəwâ h<sup>a</sup>ḥuqqîm wəhammišəpāṭîm ’ăšer ṣiûâ yəhwâ ’ĕlōhêḵem ləlammēḏ ’eṯəḵem l<sup>a</sup>‘ăśwōṯ bā’āreṣ ’ăšer ’atem ‘ōḇərîm šāmmâ lərišətāh: </p>
 <p>2 ləm<sup>a</sup>‘an tîrā’ ’eṯ-yəhwâ ’ĕlōheyḵā lišəmōr ’eṯ-kāl-ḥuqqōṯāyw ûmiṣəwōṯāyw ’ăšer ’ānōḵî məṣaûeḵā ’atâ ûḇinəḵā ûḇen-binəḵā kōl yəmê ḥayyeyḵā ûləm<sup>a</sup>‘an ya’ăriḵun yāmeyḵā: </p>
 <p>3 wəšām<sup>a</sup>‘ətā yiśərā’ēl wəšāmarətā l<sup>a</sup>‘ăśwōṯ ’ăšer yîṭaḇ ləḵā wa’ăšer tirəbûn mə’ōḏ ka’ăšer diber yəhwâ ’ĕlōhê ’ăḇōṯeyḵā lāḵə ’ereṣ zāḇaṯ ḥālāḇ ûḏəḇāš: f</p>
 <p>4 šəm<sup>a</sup>‘<font color="red"><sup>5</sup></font> yiśərā’ēl yəhwâ ’ĕlōhênû yəhwâ| ’eḥāḏ:<font color="red"><sup>5</sup></font> </p>
 <p>5 wə’âaḇətā ’ēṯ yəhwâ ’ĕlōheyḵā bəḵāl-ləḇāḇəḵā ûḇəḵāl-nafəšəḵā ûḇəḵāl-mə’ōḏeḵā: </p>
 <p>6 wəhāyû hadəḇārîm hā’ēlleh ’ăšer ’ānōḵî məṣaûəḵā hayywōm ‘al-ləḇāḇeḵā: </p>
 <p>7 wəšinnanətām ləḇāneyḵā wəḏibarətā bām bəšiḇətəḵā bəḇêṯeḵā ûḇəleḵətəḵā ḇadereḵə ûḇəšāḵəbəḵā ûḇəqûmeḵā: </p>
 <p>8 ûqəšarətām lə’wōṯ ‘al-yāḏeḵā wəhāyû ləṭōṭāfōṯ bên ‘êneyḵā: </p>
 <p>9 ûḵəṯaḇətām ‘al-məzûzōṯ bêṯeḵā ûḇišə‘āreyḵā: s</p>
 <p>10 wəhāyâ kî yəḇî’ăḵā| yəhwâ ’ĕlōheyḵā ’el-hā’āreṣ ’ăšer nišəb<sup>a</sup>‘ la’ăḇōṯeyḵā lə’aḇərâām ləyiṣəḥāq ûləy<sup>a</sup>‘ăqōḇ lāṯeṯ lāḵə ‘ārîm gəḏōlōṯ wəṭōḇōṯ ’ăšer lō’-ḇānîṯā: </p>
 <p>11 ûḇātîm məlē’îm kāl-ṭûḇ ’ăšer lō’-millē’ṯā ûḇōrōṯ ḥăṣûḇîm ’ăšer lō’-ḥāṣaḇətā kərāmîm wəzêṯîm ’ăšer lō’-nāṭā‘ətā wə’āḵalətā wəśāḇā‘ətā: </p>
 <p>12 hiššāmer ləḵā pen-tišək<sup>a</sup>ḥ ’eṯ-yəhwâ ’ăšer hwōṣî’ăḵā mē’ereṣ miṣərayim mibêṯ ‘ăḇāḏîm: </p>
 <p>13 ’eṯ-yəhwâ ’ĕlōheyḵā tîrā’ wə’ōṯwō ṯ<sup>a</sup>‘ăḇōḏ ûḇišəmwō tiššāḇē‘a: </p>
 <p>14 lō’ ṯēləḵûn ’<sup>a</sup>ḥărê ’ĕlōhîm ’ăḥērîm mē’ĕlōhê hā‘ammîm ’ăšer səḇîḇwōṯêḵem: </p>
 <p>15 kî ’ēl qannā’ yəhwâ ’ĕlōheyḵā bəqirəbeḵā pen-yeḥĕreh ’af-yəhwâ ’ĕlōheyḵā bāḵə wəhišəmîḏəḵā mē‘al pənê hā’ăḏāmâ: s</p>
 <p>16 lō’ ṯənassû ’eṯ-yəhwâ ’ĕlōhêḵem ka’ăšer nissîṯem bammassâ: </p>
 <p>17 šāmwōr tišəmərûn ’eṯ-miṣəwōṯ yəhwâ ’ĕlōhêḵem wə‘ēḏōṯāyw wəḥuqqāyw ’ăšer ṣiûāḵə: </p>
 <p>18 wə‘āśîṯā hayyāšār wəhaṭṭwōḇ bə‘ênê yəhwâ ləm<sup>a</sup>‘an yîṭaḇ lāḵə ûḇā’ṯā wəyārašətā ’eṯ-hā’āreṣ haṭṭōḇâ ’ăšer-nišəb<sup>a</sup>‘ yəhwâ la’ăḇōṯeyḵā: </p>
 <p>19 lahăḏōf ’eṯ-kāl-’ōyəḇeyḵā mipāneyḵā ka’ăšer diber yəhwâ: s</p>
 <p>20 kî-yišə’āləḵā ḇinəḵā māḥār lē’mōr mâ hā‘ēḏōṯ wəh<sup>a</sup>ḥuqqîm wəhammišəpāṭîm ’ăšer ṣiûâ yəhwâ ’ĕlōhênû ’eṯəḵem: </p>
 <p>21 wə’āmarətā ləḇinəḵā ‘ăḇāḏîm hāyînû ləfarə‘ōh bəmiṣərāyim wayywōṣî’ēnû yəhwâ mimmiṣərayim bəyāḏ ḥăzāqâ: </p>
 <p>22 wayyitēn yəhwâ ’wōṯōṯ ûmōfəṯîm gəḏōlîm wərā‘îm| bəmiṣərayim bəfarə‘ōh ûḇəḵāl-bêṯwō lə‘ênênû: </p>
 <p>23 wə’wōṯānû hwōṣî’ miššām ləm<sup>a</sup>‘an hāḇî’ ’ōṯānû lāṯeṯ lānû ’eṯ-hā’āreṣ ’ăšer nišəb<sup>a</sup>‘ la’ăḇōṯênû: </p>
 <p>24 wayəṣaûēnû yəhwâ l<sup>a</sup>‘ăśwōṯ ’eṯ-kāl-h<sup>a</sup>ḥuqqîm hā’ēlleh ləyirə’â ’eṯ-yəhwâ ’ĕlōhênû ləṭwōḇ lānû kāl-hayyāmîm ləḥayyōṯēnû kəhayywōm hazzeh: </p>
 <p>25 ûṣəḏāqâ tihəyeh-llānû kî-nišəmōr l<sup>a</sup>‘ăśwōṯ ’eṯ-kāl-hammiṣəwâ hazzō’ṯ lifənê yəhwâ ’ĕlōhênû ka’ăšer ṣiûānû: s</p>
 </td>
 </tr></table>
 <p></p><hr>
 <center>
 <a href="deu007.htm">Next: Deuteronomy (Devarim) Chapter 7</a></center>
 </body>