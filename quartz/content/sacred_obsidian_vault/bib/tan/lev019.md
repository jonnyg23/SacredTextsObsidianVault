<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev019.htm">Polyglot</a> 
 <a href="../kjv/lev019.htm">KJV</a> 
 <a href="../sep/lev019.htm">Sep</a> 
 <a href="../vul/lev019.htm">Vul</a> 
 
 <br>
 <br><a href="lev.htm">Leviticus (Vayikra) Index</a><br>
  
 <a href="lev018.htm">Previous</a> 
 <a href="lev020.htm">Next</a> 
 </center>
 <hr>
 
 <h3 align="CENTER">Tanach (Hebrew): Leviticus (Vayikra) Chapter 19</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר<font color="red"><sup>2</sup></font> </span></p>
 <p align="RIGHT"><span lang="he">‎<a name="002">2</a> ‏דַּבֵּ֞ר אֶל־כָּל־עֲדַ֧ת בְּנֵי־יִשְׂרָאֵ֛ל וְאָמַרְתָּ֥ אֲלֵהֶ֖ם קְדֹשִׁ֣ים תִּהְי֑וּ כִּ֣י קָד֔וֹשׁ אֲנִ֖י יְהוָ֥ה אֱלֹהֵיכֶֽם׃ </span></p>
 <p align="RIGHT"><span lang="he">‎<a name="003">3</a> ‏אִ֣ישׁ אִמּ֤וֹ וְאָבִיו֙ תִּירָ֔אוּ וְאֶת־שַׁבְּתֹתַ֖י תִּשְׁמֹ֑רוּ אֲנִ֖י יְהוָ֥ה אֱלֹהֵיכֶֽם׃ </span></p>
 <p align="RIGHT"><span lang="he">‎<a name="004">4</a> ‏אַל־תִּפְנוּ֙ אֶל־הָ֣אֱלִילִ֔ים וֵֽאלֹהֵי֙ מַסֵּכָ֔ה לֹ֥א תַעֲשׂ֖וּ לָכֶ֑ם אֲנִ֖י יְהוָ֥ה אֱלֹהֵיכֶֽם׃ </span></p>
 <p align="RIGHT"><span lang="he">‎<a name="005">5</a> ‏וְכִ֧י תִזְבְּח֛וּ זֶ֥בַח שְׁלָמִ֖ים לַיהוָ֑ה לִֽרְצֹנְכֶ֖ם תִּזְבָּחֻֽהוּ׃ </span></p>
 <p align="RIGHT"><span lang="he">‎<a name="006">6</a> ‏בְּי֧וֹם זִבְחֲכֶ֛ם יֵאָכֵ֖ל וּמִֽמָּחֳרָ֑ת וְהַנּוֹתָר֙ עַד־י֣וֹם הַשְּׁלִישִׁ֔י בָּאֵ֖שׁ יִשָּׂרֵֽף׃ </span></p>
 <p align="RIGHT"><span lang="he">‎<a name="007">7</a> ‏וְאִ֛ם הֵאָכֹ֥ל יֵאָכֵ֖ל בַּיּ֣וֹם הַשְּׁלִישִׁ֑י פִּגּ֥וּל ה֖וּא לֹ֥א יֵרָצֶֽה׃ </span></p>
 <p align="RIGHT"><span lang="he">‎<a name="008">8</a> ‏וְאֹֽכְלָיו֙ עֲוֹנ֣וֹ יִשָּׂ֔א כִּֽי־אֶת־קֹ֥דֶשׁ יְהוָ֖ה חִלֵּ֑ל וְנִכְרְתָ֛ה הַנֶּ֥פֶשׁ הַהִ֖וא מֵעַמֶּֽיהָ׃ </span></p>
 <p align="RIGHT"><span lang="he">‎<a name="009">9</a> ‏וּֽבְקֻצְרְכֶם֙ אֶת־קְצִ֣יר אַרְצְכֶ֔ם לֹ֧א תְכַלֶּ֛ה פְּאַ֥ת שָׂדְךָ֖ לִקְצֹ֑ר וְלֶ֥קֶט קְצִֽירְךָ֖ לֹ֥א תְלַקֵּֽט׃ </span></p>
 <p align="RIGHT"><span lang="he">‎<a name="010">10</a> ‏וְכַרְמְךָ֙ לֹ֣א תְעוֹלֵ֔ל וּפֶ֥רֶט כַּרְמְךָ֖ לֹ֣א תְלַקֵּ֑ט לֶֽעָנִ֤י וְלַגֵּר֙ תַּעֲזֹ֣ב אֹתָ֔ם אֲנִ֖י יְהוָ֥ה אֱלֹהֵיכֶֽם׃ </span></p>
 <p align="RIGHT"><span lang="he">‎<a name="011">11</a> ‏לֹ֖א תִּגְנֹ֑בוּ וְלֹא־תְכַחֲשׁ֥וּ וְלֹֽא־תְשַׁקְּר֖וּ אִ֥ישׁ בַּעֲמִיתֽוֹ׃ </span></p>
 <p align="RIGHT"><span lang="he">‎<a name="012">12</a> ‏וְלֹֽא־תִשָּׁבְע֥וּ בִשְׁמִ֖י לַשָּׁ֑קֶר וְחִלַּלְתָּ֛ אֶת־שֵׁ֥ם אֱלֹהֶ֖יךָ אֲנִ֥י יְהוָֽה׃ </span></p>
 <p align="RIGHT"><span lang="he">‎<a name="013">13</a> ‏לֹֽא־תַעֲשֹׁ֥ק אֶת־רֵֽעֲךָ֖ וְלֹ֣א תִגְזֹ֑ל לֹֽא־תָלִ֞ין פְּעֻלַּ֥ת שָׂכִ֛יר אִתְּךָ֖ עַד־בֹּֽקֶר׃ </span></p>
 <p align="RIGHT"><span lang="he">‎<a name="014">14</a> ‏לֹא־תְקַלֵּ֣ל חֵרֵ֔שׁ וְלִפְנֵ֣י עִוֵּ֔ר לֹ֥א תִתֵּ֖ן מִכְשֹׁ֑ל וְיָרֵ֥אתָ מֵּאֱלֹהֶ֖יךָ אֲנִ֥י יְהוָֽה׃ </span></p>
 <p align="RIGHT"><span lang="he">‎<a name="015">15</a> ‏לֹא־תַעֲשׂ֥וּ עָ֙וֶל֙ בַּמִּשְׁפָּ֔ט לֹא־תִשָּׂ֣א פְנֵי־דָ֔ל וְלֹ֥א תֶהְדַּ֖ר פְּנֵ֣י גָד֑וֹל בְּצֶ֖דֶק תִּשְׁפֹּ֥ט עֲמִיתֶֽךָ׃ </span></p>
 <p align="RIGHT"><span lang="he">‎<a name="016">16</a> ‏לֹא־תֵלֵ֤ךְ רָכִיל֙ בְּעַמֶּ֔יךָ לֹ֥א תַעֲמֹ֖ד עַל־דַּ֣ם רֵעֶ֑ךָ אֲנִ֖י יְהוָֽה׃ </span></p>
 <p align="RIGHT"><span lang="he">‎<a name="017">17</a> ‏לֹֽא־תִשְׂנָ֥א אֶת־אָחִ֖יךָ בִּלְבָבֶ֑ךָ הוֹכֵ֤חַ תּוֹכִ֙יחַ֙ אֶת־עֲמִיתֶ֔ךָ וְלֹא־תִשָּׂ֥א עָלָ֖יו חֵֽטְא׃ </span></p>
 <p align="RIGHT"><span lang="he">‎<a name="018">18</a> ‏לֹֽא־תִקֹּ֤ם וְלֹֽא־תִטֹּר֙ אֶת־בְּנֵ֣י עַמֶּ֔ךָ וְאָֽהַבְתָּ֥ לְרֵעֲךָ֖ כָּמ֑וֹךָ אֲנִ֖י יְהוָֽה׃ </span></p>
 <p align="RIGHT"><span lang="he">‎<a name="019">19</a> ‏אֶֽת־חֻקֹּתַי֮ תִּשְׁמֹרוּ֒ בְּהֶמְתְּךָ֙ לֹא־תַרְבִּ֣יעַ כִּלְאַ֔יִם שָׂדְךָ֖ לֹא־תִזְרַ֣ע כִּלְאָ֑יִם וּבֶ֤גֶד כִּלְאַ֙יִם֙ שַֽׁעַטְנֵ֔ז לֹ֥א יַעֲלֶ֖ה עָלֶֽיךָ׃ פ</span></p>
 <p align="RIGHT"><span lang="he">‎<a name="020">20</a> ‏וְ֠אִישׁ כִּֽי־יִשְׁכַּ֨ב אֶת־אִשָּׁ֜ה שִׁכְבַת־זֶ֗רַע וְהִ֤וא שִׁפְחָה֙ נֶחֱרֶ֣פֶת לְאִ֔ישׁ וְהָפְדֵּה֙ לֹ֣א נִפְדָּ֔תָה א֥וֹ חֻפְשָׁ֖ה לֹ֣א נִתַּן־לָ֑הּ בִּקֹּ֧רֶת תִּהְיֶ֛ה לֹ֥א יוּמְת֖וּ כִּי־לֹ֥א חֻפָּֽשָׁה׃ </span></p>
 <p align="RIGHT"><span lang="he">‎<a name="021">21</a> ‏וְהֵבִ֤יא אֶת־אֲשָׁמוֹ֙ לַֽיהוָ֔ה אֶל־פֶּ֖תַח אֹ֣הֶל מוֹעֵ֑ד אֵ֖יל אָשָֽׁם׃ </span></p>
 <p align="RIGHT"><span lang="he">‎<a name="022">22</a> ‏וְכִפֶּר֩ עָלָ֨יו הַכֹּהֵ֜ן בְּאֵ֤יל הָֽאָשָׁם֙ לִפְנֵ֣י יְהוָ֔ה עַל־חַטָּאת֖וֹ אֲשֶׁ֣ר חָטָ֑א וְנִסְלַ֣ח ל֔וֹ מֵחַטָּאת֖וֹ אֲשֶׁ֥ר חָטָֽא׃ פ</span></p>
 <p align="RIGHT"><span lang="he">‎<a name="023">23</a> ‏וְכִי־תָבֹ֣אוּ אֶל־הָאָ֗רֶץ וּנְטַעְתֶּם֙ כָּל־עֵ֣ץ מַאֲכָ֔ל וַעֲרַלְתֶּ֥ם עָרְלָת֖וֹ אֶת־פִּרְי֑וֹ שָׁלֹ֣שׁ שָׁנִ֗ים יִהְיֶ֥ה לָכֶ֛ם עֲרֵלִ֖ים לֹ֥א יֵאָכֵֽל׃ </span></p>
 <p align="RIGHT"><span lang="he">‎<a name="024">24</a> ‏וּבַשָּׁנָה֙ הָרְבִיעִ֔ת יִהְיֶ֖ה כָּל־פִּרְי֑וֹ קֹ֥דֶשׁ הִלּוּלִ֖ים לַיהוָֽה׃ </span></p>
 <p align="RIGHT"><span lang="he">‎<a name="025">25</a> ‏וּבַשָּׁנָ֣ה הַחֲמִישִׁ֗ת תֹּֽאכְלוּ֙ אֶת־פִּרְי֔וֹ לְהוֹסִ֥יף לָכֶ֖ם תְּבוּאָת֑וֹ אֲנִ֖י יְהוָ֥ה אֱלֹהֵיכֶֽם׃ </span></p>
 <p align="RIGHT"><span lang="he">‎<a name="026">26</a> ‏לֹ֥א תֹאכְל֖וּ עַל־הַדָּ֑ם לֹ֥א תְנַחֲשׁ֖וּ וְלֹ֥א תְעוֹנֵֽנוּ׃ </span></p>
 <p align="RIGHT"><span lang="he">‎<a name="027">27</a> ‏לֹ֣א תַקִּ֔פוּ פְּאַ֖ת רֹאשְׁכֶ֑ם וְלֹ֣א תַשְׁחִ֔ית אֵ֖ת פְּאַ֥ת זְקָנֶֽךָ׃ </span></p>
 <p align="RIGHT"><span lang="he">‎<a name="028">28</a> ‏וְשֶׂ֣רֶט לָנֶ֗פֶשׁ<font color="red"><sup>3</sup></font> לֹ֤א תִתְּנוּ֙ בִּבְשַׂרְכֶ֔ם וּכְתֹ֣בֶת קַֽעֲקַ֔ע לֹ֥א תִתְּנ֖וּ בָּכֶ֑ם אֲנִ֖י יְהוָֽה׃ </span></p>
 <p align="RIGHT"><span lang="he">‎<a name="029">29</a> ‏אַל־תְּחַלֵּ֥ל אֶֽת־בִּתְּךָ֖ לְהַזְנוֹתָ֑הּ וְלֹא־תִזְנֶ֣ה הָאָ֔רֶץ וּמָלְאָ֥ה הָאָ֖רֶץ זִמָּֽה׃ </span></p>
 <p align="RIGHT"><span lang="he">‎<a name="030">30</a> ‏אֶת־שַׁבְּתֹתַ֣י תִּשְׁמֹ֔רוּ וּמִקְדָּשִׁ֖י תִּירָ֑אוּ אֲנִ֖י יְהוָֽה׃ </span></p>
 <p align="RIGHT"><span lang="he">‎<a name="031">31</a> ‏אַל־תִּפְנ֤וּ אֶל־הָאֹבֹת֙ וְאֶל־הַיִּדְּעֹנִ֔ים אַל־תְּבַקְשׁ֖וּ לְטָמְאָ֣ה בָהֶ֑ם אֲנִ֖י יְהוָ֥ה אֱלֹהֵיכֶֽם׃ </span></p>
 <p align="RIGHT"><span lang="he">‎<a name="032">32</a> ‏מִפְּנֵ֤י שֵׂיבָה֙ תָּק֔וּם וְהָדַרְתָּ֖ פְּנֵ֣י זָקֵ֑ן וְיָרֵ֥אתָ מֵּאֱלֹהֶ֖יךָ אֲנִ֥י יְהוָֽה׃ פ</span></p>
 <p align="RIGHT"><span lang="he">‎<a name="033">33</a> ‏וְכִֽי־יָג֧וּר אִתְּךָ֛ גֵּ֖ר בְּאַרְצְכֶ֑ם לֹ֥א תוֹנ֖וּ אֹתֽוֹ׃ </span></p>
 <p align="RIGHT"><span lang="he">‎<a name="034">34</a> ‏כְּאֶזְרָ֣ח מִכֶּם֩ יִהְיֶ֨ה לָכֶ֜ם הַגֵּ֣ר׀ הַגָּ֣ר אִתְּכֶ֗ם וְאָהַבְתָּ֥ לוֹ֙ כָּמ֔וֹךָ כִּֽי־גֵרִ֥ים הֱיִיתֶ֖ם בְּאֶ֣רֶץ מִצְרָ֑יִם אֲנִ֖י יְהוָ֥ה אֱלֹהֵיכֶֽם׃ </span></p>
 <p align="RIGHT"><span lang="he">‎<a name="035">35</a> ‏לֹא־תַעֲשׂ֥וּ עָ֖וֶל בַּמִּשְׁפָּ֑ט בַּמִּדָּ֕ה בַּמִּשְׁקָ֖ל וּבַמְּשׂוּרָֽה׃ </span></p>
 <p align="RIGHT"><span lang="he">‎<a name="036">36</a> ‏מֹ֧אזְנֵי צֶ֣דֶק אַבְנֵי־צֶ֗דֶק אֵ֥יפַת צֶ֛דֶק וְהִ֥ין צֶ֖דֶק יִהְיֶ֣ה לָכֶ֑ם אֲנִי֙ יְהוָ֣ה אֱלֹֽהֵיכֶ֔ם אֲשֶׁר־הוֹצֵ֥אתִי אֶתְכֶ֖ם מֵאֶ֥רֶץ מִצְרָֽיִם׃ </span></p>
 <p align="RIGHT"><span lang="he">‎<a name="037">37</a> ‏וּשְׁמַרְתֶּ֤ם אֶת־כָּל־חֻקֹּתַי֙ וְאֶת־כָּל־מִשְׁפָּטַ֔י וַעֲשִׂיתֶ֖ם<font color="red"><sup>3</sup></font> אֹתָ֑ם אֲנִ֖י יְהוָֽה׃ פ</span></p>
 </td>
 <td width="50%">
 <p>1 wayəḏabēr yəhwâ ’el-mōšeh llē’mōr<font color="red"><sup>2</sup></font> </p>
 <p>2 dabēr ’el-kāl-‘ăḏaṯ bənê-yiśərā’ēl wə’āmarətā ’ălēhem qəḏōšîm tihəyû kî qāḏwōš ’ănî yəhwâ ’ĕlōhêḵem: </p>
 <p>3 ’îš ’immwō wə’āḇîw tîrā’û wə’eṯ-šabəṯōṯay tišəmōrû ’ănî yəhwâ ’ĕlōhêḵem: </p>
 <p>4 ’al-tifənû ’el-hā’ĕlîlîm wē’lōhê massēḵâ lō’ ṯ<sup>a</sup>‘ăśû lāḵem ’ănî yəhwâ ’ĕlōhêḵem: </p>
 <p>5 wəḵî ṯizəbəḥû zeḇ<sup>a</sup>ḥ šəlāmîm layhwâ lirəṣōnəḵem tizəbāḥuhû: </p>
 <p>6 bəywōm ziḇəḥăḵem yē’āḵēl ûmimmāḥŏrāṯ wəhannwōṯār ‘aḏ-ywōm haššəlîšî bā’ēš yiśśārēf: </p>
 <p>7 wə’im hē’āḵōl yē’āḵēl bayywōm haššəlîšî pigûl hû’ lō’ yērāṣeh: </p>
 <p>8 wə’ōḵəlāyw ‘ăwōnwō yiśśā’ kî-’eṯ-qōḏeš yəhwâ ḥillēl wəniḵərəṯâ hannefeš hahiw’ mē‘ammeyhā: </p>
 <p>9 ûḇəquṣərəḵem ’eṯ-qəṣîr ’arəṣəḵem lō’ ṯəḵalleh pə’aṯ śāḏəḵā liqəṣōr wəleqeṭ qəṣîrəḵā lō’ ṯəlaqqēṭ: </p>
 <p>10 wəḵarəməḵā lō’ ṯə‘wōlēl ûfereṭ karəməḵā lō’ ṯəlaqqēṭ le‘ānî wəlagēr t<sup>a</sup>‘ăzōḇ ’ōṯām ’ănî yəhwâ ’ĕlōhêḵem: </p>
 <p>11 lō’ tiḡənōḇû wəlō’-ṯəḵ<sup>a</sup>ḥăšû wəlō’-ṯəšaqqərû ’îš b<sup>a</sup>‘ămîṯwō: </p>
 <p>12 wəlō’-ṯiššāḇə‘û ḇišəmî laššāqer wəḥillalətā ’eṯ-šēm ’ĕlōheyḵā ’ănî yəhwâ: </p>
 <p>13 lō’-ṯ<sup>a</sup>‘ăšōq ’eṯ-rē‘ăḵā wəlō’ ṯiḡəzōl lō’-ṯālîn pə‘ullaṯ śāḵîr ’itəḵā ‘aḏ-bōqer: </p>
 <p>14 lō’-ṯəqallēl ḥērēš wəlifənê ‘iûēr lō’ ṯitēn miḵəšōl wəyārē’ṯā mmē’ĕlōheyḵā ’ănî yəhwâ: </p>
 <p>15 lō’-ṯ<sup>a</sup>‘ăśû ‘āwel bammišəpāṭ lō’-ṯiśśā’ fənê-ḏāl wəlō’ ṯehədar pənê ḡāḏwōl bəṣeḏeq tišəpōṭ ‘ămîṯeḵā: </p>
 <p>16 lō’-ṯēlēḵə rāḵîl bə‘ammeyḵā lō’ ṯ<sup>a</sup>‘ămōḏ ‘al-dam rē‘eḵā ’ănî yəhwâ: </p>
 <p>17 lō’-ṯiśənā’ ’eṯ-’āḥîḵā biləḇāḇeḵā hwōḵēḥa twōḵîḥa ’eṯ-‘ămîṯeḵā wəlō’-ṯiśśā’ ‘ālāyw ḥēṭə’: </p>
 <p>18 lō’-ṯiqqōm wəlō’-ṯiṭṭōr ’eṯ-bənê ‘ammeḵā wə’âaḇətā lərē‘ăḵā kāmwōḵā ’ănî yəhwâ: </p>
 <p>19 ’eṯ-ḥuqqōṯay tišəmōrû bəhemətəḵā lō’-ṯarəbî‘a kilə’ayim śāḏəḵā lō’-ṯizər<sup>a</sup>‘ kilə’āyim ûḇeḡeḏ kilə’ayim š<sup>a</sup>‘aṭənēz lō’ y<sup>a</sup>‘ăleh ‘āleyḵā: f</p>
 <p>20 wə’îš kî-yišəkaḇ ’eṯ-’iššâ šiḵəḇaṯ-zer<sup>a</sup>‘ wəhiw’ šifəḥâ neḥĕrefeṯ lə’îš wəhāfədēh lō’ nifədāṯâ ’wō ḥufəšâ lō’ nitan-lāh biqqōreṯ tihəyeh lō’ yûməṯû kî-lō’ ḥupāšâ: </p>
 <p>21 wəhēḇî’ ’eṯ-’ăšāmwō layhwâ ’el-peṯ<sup>a</sup>ḥ ’ōhel mwō‘ēḏ ’êl ’āšām: </p>
 <p>22 wəḵiper ‘ālāyw hakōhēn bə’êl hā’āšām lifənê yəhwâ ‘al-ḥaṭṭā’ṯwō ’ăšer ḥāṭā’ wənisəl<sup>a</sup>ḥ lwō mēḥaṭṭā’ṯwō ’ăšer ḥāṭā’: f</p>
 <p>23 wəḵî-ṯāḇō’û ’el-hā’āreṣ ûnəṭ<sup>a</sup>‘ətem kāl-‘ēṣ ma’ăḵāl w<sup>a</sup>‘ăralətem ‘ārəlāṯwō ’eṯ-pirəywō šālōš šānîm yihəyeh lāḵem ‘ărēlîm lō’ yē’āḵēl: </p>
 <p>24 ûḇaššānâ hārəḇî‘iṯ yihəyeh kāl-pirəywō qōḏeš hillûlîm layhwâ: </p>
 <p>25 ûḇaššānâ h<sup>a</sup>ḥămîšiṯ tō’ḵəlû ’eṯ-pirəywō ləhwōsîf lāḵem təḇû’āṯwō ’ănî yəhwâ ’ĕlōhêḵem: </p>
 <p>26 lō’ ṯō’ḵəlû ‘al-hadām lō’ ṯən<sup>a</sup>ḥăšû wəlō’ ṯə‘wōnēnû: </p>
 <p>27 lō’ ṯaqqifû pə’aṯ rō’šəḵem wəlō’ ṯašəḥîṯ ’ēṯ pə’aṯ zəqāneḵā: </p>
 <p>28 wəśereṭ lānefeš<font color="red"><sup>3</sup></font> lō’ ṯitənû biḇəśarəḵem ûḵəṯōḇeṯ q<sup>a</sup>‘ăq<sup>a</sup>‘ lō’ ṯitənû bāḵem ’ănî yəhwâ: </p>
 <p>29 ’al-təḥallēl ’eṯ-bitəḵā ləhazənwōṯāh wəlō’-ṯizəneh hā’āreṣ ûmālə’â hā’āreṣ zimmâ: </p>
 <p>30 ’eṯ-šabəṯōṯay tišəmōrû ûmiqədāšî tîrā’û ’ănî yəhwâ: </p>
 <p>31 ’al-tifənû ’el-hā’ōḇōṯ wə’el-hayyidə‘ōnîm ’al-təḇaqəšû ləṭāmə’â ḇâem ’ănî yəhwâ ’ĕlōhêḵem: </p>
 <p>32 mipənê śêḇâ tāqûm wəhāḏarətā pənê zāqēn wəyārē’ṯā mmē’ĕlōheyḵā ’ănî yəhwâ: f</p>
 <p>33 wəḵî-yāḡûr ’itəḵā gēr bə’arəṣəḵem lō’ ṯwōnû ’ōṯwō: </p>
 <p>34 kə’ezərāḥ mikem yihəyeh lāḵem hagēr| hagār ’itəḵem wə’âaḇətā lwō kāmwōḵā kî-ḡērîm hĕyîṯem bə’ereṣ miṣərāyim ’ănî yəhwâ ’ĕlōhêḵem: </p>
 <p>35 lō’-ṯ<sup>a</sup>‘ăśû ‘āwel bammišəpāṭ bammidâ bammišəqāl ûḇamməśûrâ: </p>
 <p>36 mō’zənê ṣeḏeq ’aḇənê-ṣeḏeq ’êfaṯ ṣeḏeq wəhîn ṣeḏeq yihəyeh lāḵem ’ănî yəhwâ ’ĕlōhêḵem ’ăšer-hwōṣē’ṯî ’eṯəḵem mē’ereṣ miṣərāyim: </p>
 <p>37 ûšəmarətem ’eṯ-kāl-ḥuqqōṯay wə’eṯ-kāl-mišəpāṭay w<sup>a</sup>‘ăśîṯem<font color="red"><sup>3</sup></font> ’ōṯām ’ănî yəhwâ: f</p>
 </td>
 </tr></table>
 <p></p><hr>
 <center>
 <a href="lev020.htm">Next: Leviticus (Vayikra) Chapter 20</a></center>
 </body>