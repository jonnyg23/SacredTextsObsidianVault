<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer049.htm">Polyglot</a> 
 <a href="../kjv/jer049.htm">KJV</a> 
 <a href="../sep/jer049.htm">Sep</a> 
 <a href="../vul/jer049.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer048.htm">Previous</a> 
 <a href="jer050.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 49</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏לִבְנֵ֣י עַמּ֗וֹן כֹּ֚ה אָמַ֣ר יְהוָ֔ה הֲבָנִ֥ים אֵין֙ לְיִשְׂרָאֵ֔ל אִם־יוֹרֵ֖שׁ אֵ֣ין ל֑וֹ מַדּ֗וּעַ יָרַ֤שׁ מַלְכָּם֙ אֶת־גָּ֔ד וְעַמּ֖וֹ בְּעָרָ֥יו יָשָֽׁב׃ </span></p>
 <p align="RIGHT"><span lang="he">‎<a name="002">2</a> ‏לָכֵ֡ן הִנֵּה֩ יָמִ֨ים בָּאִ֜ים נְאֻם־יְהוָ֗ה וְ֠הִשְׁמַעְתִּי אֶל־רַבַּ֨ת בְּנֵי־עַמּ֜וֹן תְּרוּעַ֣ת מִלְחָמָ֗ה וְהָֽיְתָה֙ לְתֵ֣ל שְׁמָמָ֔ה וּבְנֹתֶ֖יהָ בָּאֵ֣שׁ תִּצַּ֑תְנָה וְיָרַ֧שׁ יִשְׂרָאֵ֛ל אֶת־יֹרְשָׁ֖יו אָמַ֥ר יְהוָֽה׃ </span></p>
 <p align="RIGHT"><span lang="he">‎<a name="003">3</a> ‏הֵילִ֨ילִי חֶשְׁבּ֜וֹן כִּ֣י שֻׁדְּדָה־עַ֗י צְעַקְנָה֮ בְּנ֣וֹת רַבָּה֒ חֲגֹ֣רְנָה שַׂקִּ֔ים סְפֹ֕דְנָה וְהִתְשׁוֹטַ֖טְנָה בַּגְּדֵר֑וֹת כִּ֤י מַלְכָּם֙ בַּגּוֹלָ֣ה יֵלֵ֔ךְ כֹּהֲנָ֥יו וְשָׂרָ֖יו יַחְדָּֽיו׃ </span></p>
 <p align="RIGHT"><span lang="he">‎<a name="004">4</a> ‏מַה־תִּתְהַֽלְלִי֙ בָּֽעֲמָקִ֔ים זָ֣ב עִמְקֵ֔ךְ הַבַּ֖ת הַשּֽׁוֹבֵבָ֑ה הַבֹּֽטְחָה֙ בְּאֹ֣צְרֹתֶ֔יהָ מִ֖י יָב֥וֹא אֵלָֽי׃ </span></p>
 <p align="RIGHT"><span lang="he">‎<a name="005">5</a> ‏הִנְנִי֩ מֵבִ֨יא עָלַ֜יִךְ פַּ֗חַד נְאֻם־אֲדֹנָ֧י יְהוִ֛ה צְבָא֖וֹת מִכָּל־סְבִיבָ֑יִךְ וְנִדַּחְתֶּם֙ אִ֣ישׁ לְפָנָ֔יו וְאֵ֥ין מְקַבֵּ֖ץ לַנֹּדֵֽד׃ </span></p>
 <p align="RIGHT"><span lang="he">‎<a name="006">6</a> ‏וְאַחֲרֵי־כֵ֗ן אָשִׁ֛יב אֶת־שְׁב֥וּת בְּנֵֽי־עַמּ֖וֹן נְאֻם־יְהוָֽה׃ ס</span></p>
 <p align="RIGHT"><span lang="he">‎<a name="007">7</a> ‏לֶאֱד֗וֹם כֹּ֤ה אָמַר֙ יְהוָ֣ה צְבָא֔וֹת הַאֵ֥ין ע֛וֹד חָכְמָ֖ה בְּתֵימָ֑ן אָבְדָ֤ה עֵצָה֙ מִבָּנִ֔ים נִסְרְחָ֖ה חָכְמָתָֽם׃ </span></p>
 <p align="RIGHT"><span lang="he">‎<a name="008">8</a> ‏נֻ֤סוּ הָפְנוּ֙ הֶעְמִ֣יקוּ לָשֶׁ֔בֶת יֹשְׁבֵ֖י דְּדָ֑ן כִּ֣י אֵ֥יד עֵשָׂ֛ו הֵבֵ֥אתִי עָלָ֖יו עֵ֥ת פְּקַדְתִּֽיו׃ </span></p>
 <p align="RIGHT"><span lang="he">‎<a name="009">9</a> ‏אִם־בֹּֽצְרִים֙ בָּ֣אוּ לָ֔ךְ לֹ֥א יַשְׁאִ֖רוּ עֽוֹלֵל֑וֹת אִם־גַּנָּבִ֥ים בַּלַּ֖יְלָה הִשְׁחִ֥יתוּ דַיָּֽם׃ </span></p>
 <p align="RIGHT"><span lang="he">‎<a name="010">10</a> ‏כִּֽי־אֲנִ֞י חָשַׂ֣פְתִּי אֶת־עֵשָׂ֗ו גִּלֵּ֙יתִי֙ אֶת־מִסְתָּרָ֔יו וְנֶחְבָּ֖ה לֹ֣א יוּכָ֑ל שֻׁדַּ֥ד זַרְע֛וֹ וְאֶחָ֥יו וּשְׁכֵנָ֖יו וְאֵינֶֽנּוּ׃ </span></p>
 <p align="RIGHT"><span lang="he">‎<a name="011">11</a> ‏עָזְבָ֥ה יְתֹמֶ֖יךָ אֲנִ֣י אֲחַיֶּ֑ה וְאַלְמְנֹתֶ֖יךָ עָלַ֥י תִּבְטָֽחוּ׃ ס</span></p>
 <p align="RIGHT"><span lang="he">‎<a name="012">12</a> ‏כִּי־כֹ֣ה׀ אָמַ֣ר יְהוָ֗ה הִ֠נֵּה אֲשֶׁר־אֵ֨ין מִשְׁפָּטָ֜ם לִשְׁתּ֤וֹת הַכּוֹס֙ שָׁת֣וֹ יִשְׁתּ֔וּ וְאַתָּ֣ה ה֔וּא נָקֹ֖ה תִּנָּקֶ֑ה לֹ֣א תִנָּקֶ֔ה כִּ֥י שָׁתֹ֖ה תִּשְׁתֶּֽה׃ </span></p>
 <p align="RIGHT"><span lang="he">‎<a name="013">13</a> ‏כִּ֣י בִ֤י נִשְׁבַּ֙עְתִּי֙ נְאֻם־יְהוָ֔ה כִּֽי־לְשַׁמָּ֧ה לְחֶרְפָּ֛ה לְחֹ֥רֶב וְלִקְלָלָ֖ה תִּֽהְיֶ֣ה בָצְרָ֑ה וְכָל־עָרֶ֥יהָ תִהְיֶ֖ינָה לְחָרְב֥וֹת עוֹלָֽם׃ </span></p>
 <p align="RIGHT"><span lang="he">‎<a name="014">14</a> ‏שְׁמוּעָ֤ה שָׁמַ֙עְתִּי֙ מֵאֵ֣ת יְהוָ֔ה וְצִ֖יר בַּגּוֹיִ֣ם שָׁל֑וּחַ הִֽתְקַבְּצוּ֙ וּבֹ֣אוּ עָלֶ֔יהָ וְק֖וּמוּ לַמִּלְחָמָֽה׃ </span></p>
 <p align="RIGHT"><span lang="he">‎<a name="015">15</a> ‏כִּֽי־הִנֵּ֥ה קָטֹ֛ן נְתַתִּ֖יךָ בַּגּוֹיִ֑ם בָּז֖וּי בָּאָדָֽם׃ </span></p>
 <p align="RIGHT"><span lang="he">‎<a name="016">16</a> ‏תִּֽפְלַצְתְּךָ֞ הִשִּׁ֤יא אֹתָךְ֙ זְד֣וֹן לִבֶּ֔ךָ שֹֽׁכְנִי֙ בְּחַגְוֵ֣י הַסֶּ֔לַע תֹּפְשִׂ֖י מְר֣וֹם גִּבְעָ֑ה כִּֽי־תַגְבִּ֤יהַ כַּנֶּ֙שֶׁר֙ קִנֶּ֔ךָ מִשָּׁ֥ם אֽוֹרִידְךָ֖ נְאֻם־יְהוָֽה׃ </span></p>
 <p align="RIGHT"><span lang="he">‎<a name="017">17</a> ‏וְהָיְתָ֥ה אֱד֖וֹם לְשַׁמָּ֑ה כֹּ֚ל עֹבֵ֣ר עָלֶ֔יהָ יִשֹּׁ֥ם וְיִשְׁרֹ֖ק עַל־כָּל־מַכּוֹתֶֽהָ׃ </span></p>
 <p align="RIGHT"><span lang="he">‎<a name="018">18</a> ‏כְּֽמַהְפֵּכַ֞ת סְדֹ֧ם וַעֲמֹרָ֛ה וּשְׁכֵנֶ֖יהָ אָמַ֣ר יְהוָ֑ה לֹֽא־יֵשֵׁ֥ב שָׁם֙ אִ֔ישׁ וְלֹֽא־יָג֥וּר בָּ֖הּ בֶּן־אָדָֽם׃ </span></p>
 <p align="RIGHT"><span lang="he">‎<a name="019">19</a> ‏הִ֠נֵּה כְּאַרְיֵ֞ה יַעֲלֶ֨ה מִגְּא֣וֹן הַיַּרְדֵּן֮ אֶל־נְוֵ֣ה אֵיתָן֒ כִּֽי־אַרְגִּ֤יעָה אֲרִיצֶ֨נּוּ מֵֽעָלֶ֔יהָ וּמִ֥י בָח֖וּר אֵלֶ֣יהָ אֶפְקֹ֑ד כִּ֣י מִ֤י כָמ֙וֹנִי֙ וּמִ֣י יֹעִידֶ֔נִּי וּמִי־זֶ֣ה רֹעֶ֔ה אֲשֶׁ֥ר יַעֲמֹ֖ד לְפָנָֽי׃ ס</span></p>
 <p align="RIGHT"><span lang="he">‎<a name="020">20</a> ‏לָכֵ֞ן שִׁמְע֣וּ עֲצַת־יְהוָ֗ה אֲשֶׁ֤ר יָעַץ֙ אֶל־אֱד֔וֹם וּמַ֨חְשְׁבוֹתָ֔יו אֲשֶׁ֥ר חָשַׁ֖ב אֶל־יֹשְׁבֵ֣י תֵימָ֑ן אִם־לֹ֤א יִסְחָבוּם֙ צְעִירֵ֣י הַצֹּ֔אן אִם־לֹ֥א יַשִּׁ֛ים עֲלֵיהֶ֖ם נְוֵהֶֽם׃ </span></p>
 <p align="RIGHT"><span lang="he">‎<a name="021">21</a> ‏מִקּ֣וֹל נִפְלָ֔ם רָעֲשָׁ֖ה הָאָ֑רֶץ צְעָקָ֕ה בְּיַם־ס֖וּף נִשְׁמַ֥ע קוֹלָֽהּ׃ </span></p>
 <p align="RIGHT"><span lang="he">‎<a name="022">22</a> ‏הִנֵּ֤ה כַנֶּ֙שֶׁר֙ יַעֲלֶ֣ה וְיִדְאֶ֔ה וְיִפְרֹ֥שׂ כְּנָפָ֖יו עַל־בָּצְרָ֑ה וְֽ֠הָיָה לֵ֞ב גִּבּוֹרֵ֤י אֱדוֹם֙ בַּיּ֣וֹם הַה֔וּא כְּלֵ֖ב אִשָּׁ֥ה מְצֵרָֽה׃ ס</span></p>
 <p align="RIGHT"><span lang="he">‎<a name="023">23</a> ‏לְדַמֶּ֗שֶׂק בּ֤וֹשָֽׁה חֲמָת֙ וְאַרְפָּ֔ד כִּי־שְׁמֻעָ֥ה רָעָ֛ה שָׁמְע֖וּ נָמֹ֑גוּ בַּיָּ֣ם דְּאָגָ֔ה הַשְׁקֵ֖ט לֹ֥א יוּכָֽל׃ </span></p>
 <p align="RIGHT"><span lang="he">‎<a name="024">24</a> ‏רָפְתָ֥ה דַמֶּ֛שֶׂק הִפְנְתָ֥ה לָנ֖וּס וְרֶ֣טֶט׀ הֶחֱזִ֑יקָה צָרָ֧ה וַחֲבָלִ֛ים אֲחָזַ֖תָּה כַּיּוֹלֵדָֽה׃ </span></p>
 <p align="RIGHT"><span lang="he">‎<a name="025">25</a> ‏אֵ֥יךְ לֹֽא־עֻזְּבָ֖ה עִ֣יר <font color="brown">תהלה</font> <font color="blue">תְּהִלָּ֑ת</font> קִרְיַ֖ת מְשׂוֹשִֽׂי׃ </span></p>
 <p align="RIGHT"><span lang="he">‎<a name="026">26</a> ‏לָכֵ֛ן יִפְּל֥וּ בַחוּרֶ֖יהָ בִּרְחֹבֹתֶ֑יהָ וְכָל־אַנְשֵׁ֨י הַמִּלְחָמָ֤ה יִדַּ֙מּוּ֙ בַּיּ֣וֹם הַה֔וּא נְאֻ֖ם יְהוָ֥ה צְבָאֽוֹת׃ </span></p>
 <p align="RIGHT"><span lang="he">‎<a name="027">27</a> ‏וְהִצַּ֥תִּי אֵ֖שׁ בְּחוֹמַ֣ת דַּמָּ֑שֶׂק וְאָכְלָ֖ה אַרְמְנ֥וֹת בֶּן־הֲדָֽד׃ ס</span></p>
 <p align="RIGHT"><span lang="he">‎<a name="028">28</a> ‏לְקֵדָ֣ר׀ וּֽלְמַמְלְכ֣וֹת חָצ֗וֹר אֲשֶׁ֤ר הִכָּה֙ <font color="brown">נבוכדראצור</font> <font color="blue">נְבֽוּכַדְרֶאצַּ֣ר</font> מֶֽלֶךְ־בָּבֶ֔ל כֹּ֖ה אָמַ֣ר יְהוָ֑ה ק֚וּמוּ עֲל֣וּ אֶל־קֵדָ֔ר וְשָׁדְד֖וּ אֶת־בְּנֵי־קֶֽדֶם׃ </span></p>
 <p align="RIGHT"><span lang="he">‎<a name="029">29</a> ‏אָהֳלֵיהֶ֤ם וְצֹאנָם֙ יִקָּ֔חוּ יְרִיעוֹתֵיהֶ֧ם וְכָל־כְּלֵיהֶ֛ם וּגְמַלֵּיהֶ֖ם יִשְׂא֣וּ לָהֶ֑ם וְקָרְא֧וּ עֲלֵיהֶ֛ם מָג֖וֹר מִסָּבִֽיב׃ </span></p>
 <p align="RIGHT"><span lang="he">‎<a name="030">30</a> ‏נֻסוּ֩ נֻּ֨דוּ מְאֹ֜ד הֶעְמִ֧יקוּ לָשֶׁ֛בֶת יֹשְׁבֵ֥י חָצ֖וֹר נְאֻם־יְהוָ֑ה כִּֽי־יָעַ֨ץ עֲלֵיכֶ֜ם נְבוּכַדְרֶאצַּ֤ר מֶֽלֶךְ־בָּבֶל֙ עֵצָ֔ה וְחָשַׁ֥ב <font color="brown">עליהם</font> <font color="blue">עֲלֵיכֶ֖ם</font> מַחֲשָׁבָֽה׃ </span></p>
 <p align="RIGHT"><span lang="he">‎<a name="031">31</a> ‏ק֣וּמוּ עֲל֗וּ אֶל־גּ֥וֹי שְׁלֵ֛יו יוֹשֵׁ֥ב לָבֶ֖טַח נְאֻם־יְהוָ֑ה לֹא־דְלָתַ֧יִם וְלֹֽא־בְרִ֛יחַ ל֖וֹ בָּדָ֥ד יִשְׁכֹּֽנוּ׃ </span></p>
 <p align="RIGHT"><span lang="he">‎<a name="032">32</a> ‏וְהָי֨וּ גְמַלֵּיהֶ֜ם לָבַ֗ז וַהֲמ֤וֹן מִקְנֵיהֶם֙ לְשָׁלָ֔ל וְזֵרִתִ֥ים לְכָל־ר֖וּחַ קְצוּצֵ֣י פֵאָ֑ה וּמִכָּל־עֲבָרָ֛יו אָבִ֥יא אֶת־אֵידָ֖ם נְאֻם־יְהוָֽה׃ </span></p>
 <p align="RIGHT"><span lang="he">‎<a name="033">33</a> ‏וְהָיְתָ֨ה חָצ֜וֹר לִמְע֥וֹן תַּנִּ֛ים שְׁמָמָ֖ה עַד־עוֹלָ֑ם לֹֽא־יֵשֵׁ֥ב שָׁם֙ אִ֔ישׁ וְלֹֽא־יָג֥וּר בָּ֖הּ בֶּן־אָדָֽם׃ ס</span></p>
 <p align="RIGHT"><span lang="he">‎<a name="034">34</a> ‏אֲשֶׁ֨ר הָיָ֧ה דְבַר־יְהוָ֛ה אֶל־יִרְמְיָ֥הוּ הַנָּבִ֖יא אֶל־עֵילָ֑ם בְּרֵאשִׁ֗ית מַלְכ֛וּת צִדְקִיָּ֥ה מֶֽלֶךְ־יְהוּדָ֖ה לֵאמֹֽר׃ </span></p>
 <p align="RIGHT"><span lang="he">‎<a name="035">35</a> ‏כֹּ֤ה אָמַר֙ יְהוָ֣ה צְבָא֔וֹת הִנְנִ֥י שֹׁבֵ֖ר אֶת־קֶ֣שֶׁת עֵילָ֑ם רֵאשִׁ֖ית גְּבוּרָתָֽם׃ </span></p>
 <p align="RIGHT"><span lang="he">‎<a name="036">36</a> ‏וְהֵבֵאתִ֨י אֶל־עֵילָ֜ם אַרְבַּ֣ע רוּח֗וֹת מֵֽאַרְבַּע֙ קְצ֣וֹת הַשָּׁמַ֔יִם וְזֵ֣רִתִ֔ים לְכֹ֖ל הָרֻח֣וֹת הָאֵ֑לֶּה וְלֹֽא־יִהְיֶ֣ה הַגּ֔וֹי אֲשֶׁ֛ר לֹֽא־יָב֥וֹא שָׁ֖ם נִדְּחֵ֥י <font color="brown">עולם</font> <font color="blue">עֵילָֽם׃</font> </span></p>
 <p align="RIGHT"><span lang="he">‎<a name="037">37</a> ‏וְהַחְתַּתִּ֣י אֶת־עֵ֠ילָם לִפְנֵ֨י אֹיְבֵיהֶ֜ם וְלִפְנֵ֣י׀ מְבַקְשֵׁ֣י נַפְשָׁ֗ם וְהֵבֵאתִ֨י עֲלֵיהֶ֧ם׀ רָעָ֛ה אֶת־חֲר֥וֹן אַפִּ֖י נְאֻם־יְהוָ֑ה וְשִׁלַּחְתִּ֤י אַֽחֲרֵיהֶם֙ אֶת־הַחֶ֔רֶב עַ֥ד כַּלּוֹתִ֖י אוֹתָֽם׃ </span></p>
 <p align="RIGHT"><span lang="he">‎<a name="038">38</a> ‏וְשַׂמְתִּ֥י כִסְאִ֖י בְּעֵילָ֑ם וְהַאֲבַדְתִּ֥י מִשָּׁ֛ם מֶ֥לֶךְ וְשָׂרִ֖ים נְאֻם־יְהוָֽה׃ </span></p>
 <p align="RIGHT"><span lang="he">‎<a name="039">39</a> ‏וְהָיָ֣ה׀ בְּאַחֲרִ֣ית הַיָּמִ֗ים <font color="brown">אשוב</font> <font color="blue">אָשִׁ֛יב</font> אֶת־<font color="brown">שבית</font> <font color="blue">שְׁב֥וּת</font> עֵילָ֖ם נְאֻם־יְהוָֽה׃ ס</span></p>
 </td>
 <td width="50%">
 <p>1 liḇənê ‘ammwōn kōh ’āmar yəhwâ hăḇānîm ’ên ləyiśərā’ēl ’im-ywōrēš ’ên lwō madû‘a yāraš maləkām ’eṯ-gāḏ wə‘ammwō bə‘ārāyw yāšāḇ: </p>
 <p>2 lāḵēn hinnēh yāmîm bā’îm nə’um-yəhwâ wəhišəm<sup>a</sup>‘ətî ’el-rabaṯ bənê-‘ammwōn tərû‘aṯ miləḥāmâ wəhāyəṯâ ləṯēl šəmāmâ ûḇənōṯeyhā bā’ēš tiṣṣaṯənâ wəyāraš yiśərā’ēl ’eṯ-yōrəšāyw ’āmar yəhwâ: </p>
 <p>3 hêlîlî ḥešəbwōn kî šudəḏâ-‘ay ṣə‘aqənâ bənwōṯ rabâ ḥăḡōrənâ śaqqîm səfōḏənâ wəhiṯəšwōṭaṭənâ bagəḏērwōṯ kî maləkām bagwōlâ yēlēḵə kōhănāyw wəśārāyw y<sup>a</sup>ḥədāyw: </p>
 <p>4 mah-tiṯəhaləlî bā‘ămāqîm zāḇ ‘iməqēḵə habaṯ haššwōḇēḇâ habōṭəḥâ bə’ōṣərōṯeyhā mî yāḇwō’ ’ēlāy: </p>
 <p>5 hinənî mēḇî’ ‘ālayiḵə p<sup>a</sup>ḥaḏ nə’um-’ăḏōnāy yəhwih ṣəḇā’wōṯ mikāl-səḇîḇāyiḵə wənid<sup>a</sup>ḥətem ’îš ləfānāyw wə’ên məqabēṣ lannōḏēḏ: </p>
 <p>6 wə’<sup>a</sup>ḥărê-ḵēn ’āšîḇ ’eṯ-šəḇûṯ bənê-‘ammwōn nə’um-yəhwâ: s</p>
 <p>7 le’ĕḏwōm kōh ’āmar yəhwâ ṣəḇā’wōṯ ha’ên ‘wōḏ ḥāḵəmâ bəṯêmān ’āḇəḏâ ‘ēṣâ mibānîm nisərəḥâ ḥāḵəmāṯām: </p>
 <p>8 nusû hāfənû he‘əmîqû lāšeḇeṯ yōšəḇê dəḏān kî ’êḏ ‘ēśāw hēḇē’ṯî ‘ālāyw ‘ēṯ pəqaḏətîw: </p>
 <p>9 ’im-bōṣərîm bā’û lāḵə lō’ yašə’irû ‘wōlēlwōṯ ’im-gannāḇîm ballayəlâ hišəḥîṯû ḏayyām: </p>
 <p>10 kî-’ănî ḥāśafətî ’eṯ-‘ēśāw gillêṯî ’eṯ-misətārāyw wəneḥəbâ lō’ yûḵāl šudaḏ zarə‘wō wə’eḥāyw ûšəḵēnāyw wə’ênennû: </p>
 <p>11 ‘āzəḇâ yəṯōmeyḵā ’ănî ’ăḥayyeh wə’aləmənōṯeyḵā ‘ālay tiḇəṭāḥû: s</p>
 <p>12 kî-ḵōh| ’āmar yəhwâ hinnēh ’ăšer-’ên mišəpāṭām lišətwōṯ hakwōs šāṯwō yišətû wə’atâ hû’ nāqōh tinnāqeh lō’ ṯinnāqeh kî šāṯōh tišəteh: </p>
 <p>13 kî ḇî nišəb<sup>a</sup>‘ətî nə’um-yəhwâ kî-ləšammâ ləḥerəpâ ləḥōreḇ wəliqəlālâ tihəyeh ḇāṣərâ wəḵāl-‘āreyhā ṯihəyeynâ ləḥārəḇwōṯ ‘wōlām: </p>
 <p>14 šəmû‘â šām<sup>a</sup>‘ətî mē’ēṯ yəhwâ wəṣîr bagwōyim šālûḥa hiṯəqabəṣû ûḇō’û ‘āleyhā wəqûmû lammiləḥāmâ: </p>
 <p>15 kî-hinnēh qāṭōn nəṯatîḵā bagwōyim bāzûy bā’āḏām: </p>
 <p>16 tifəlaṣətəḵā hiššî’ ’ōṯāḵə zəḏwōn libeḵā šōḵənî bəḥaḡəwê hassel<sup>a</sup>‘ tōfəśî mərwōm giḇə‘â kî-ṯaḡəbîha kannešer qinneḵā miššām ’wōrîḏəḵā nə’um-yəhwâ: </p>
 <p>17 wəhāyəṯâ ’ĕḏwōm ləšammâ kōl ‘ōḇēr ‘āleyhā yiššōm wəyišərōq ‘al-kāl-makwōṯehā: </p>
 <p>18 kəmahəpēḵaṯ səḏōm w<sup>a</sup>‘ămōrâ ûšəḵēneyhā ’āmar yəhwâ lō’-yēšēḇ šām ’îš wəlō’-yāḡûr bāh ben-’āḏām: </p>
 <p>19 hinnēh kə’arəyēh y<sup>a</sup>‘ăleh migə’wōn hayyarədēn ’el-nəwēh ’êṯān kî-’arəgî‘â ’ărîṣennû mē‘āleyhā ûmî ḇāḥûr ’ēleyhā ’efəqōḏ kî mî ḵāmwōnî ûmî yō‘îḏennî ûmî-zeh rō‘eh ’ăšer y<sup>a</sup>‘ămōḏ ləfānāy: s</p>
 <p>20 lāḵēn šimə‘û ‘ăṣaṯ-yəhwâ ’ăšer yā‘aṣ ’el-’ĕḏwōm ûm<sup>a</sup>ḥəšəḇwōṯāyw ’ăšer ḥāšaḇ ’el-yōšəḇê ṯêmān ’im-lō’ yisəḥāḇûm ṣə‘îrê haṣṣō’n ’im-lō’ yaššîm ‘ălêhem nəwēhem: </p>
 <p>21 miqqwōl nifəlām rā‘ăšâ hā’āreṣ ṣə‘āqâ bəyam-sûf nišəm<sup>a</sup>‘ qwōlāh: </p>
 <p>22 hinnēh ḵannešer y<sup>a</sup>‘ăleh wəyiḏə’eh wəyifərōś kənāfāyw ‘al-bāṣərâ wəhāyâ lēḇ gibwōrê ’ĕḏwōm bayywōm hahû’ kəlēḇ ’iššâ məṣērâ: s</p>
 <p>23 ləḏammeśeq bwōšâ ḥămāṯ wə’arəpāḏ kî-šəmu‘â rā‘â šāmə‘û nāmōḡû bayyām də’āḡâ hašəqēṭ lō’ yûḵāl: </p>
 <p>24 rāfəṯâ ḏammeśeq hifənəṯâ lānûs wəreṭeṭ| heḥĕzîqâ ṣārâ w<sup>a</sup>ḥăḇālîm ’ăḥāzatâ kayywōlēḏâ: </p>
 <p>25 ’êḵə lō’-‘uzzəḇâ ‘îr <font color="brown">təhillâ</font> <font color="blue">təhillāṯ</font> qirəyaṯ məśwōśî: </p>
 <p>26 lāḵēn yipəlû ḇ<sup>a</sup>ḥûreyhā birəḥōḇōṯeyhā wəḵāl-’anəšê hammiləḥāmâ yidammû bayywōm hahû’ nə’um yəhwâ ṣəḇā’wōṯ: </p>
 <p>27 wəhiṣṣatî ’ēš bəḥwōmaṯ dammāśeq wə’āḵəlâ ’arəmənwōṯ ben-hăḏāḏ: s</p>
 <p>28 ləqēḏār| ûləmamələḵwōṯ ḥāṣwōr ’ăšer hikâ <font color="brown">nəḇûḵaḏəre’ṣṣwōr</font> <font color="blue">nəḇûḵaḏəre’ṣṣar</font> meleḵə-bāḇel kōh ’āmar yəhwâ qûmû ‘ălû ’el-qēḏār wəšāḏəḏû ’eṯ-bənê-qeḏem: </p>
 <p>29 ’âŏlêhem wəṣō’nām yiqqāḥû yərî‘wōṯêhem wəḵāl-kəlêhem ûḡəmallêhem yiśə’û lâem wəqārə’û ‘ălêhem māḡwōr missāḇîḇ: </p>
 <p>30 nusû nnuḏû mə’ōḏ he‘əmîqû lāšeḇeṯ yōšəḇê ḥāṣwōr nə’um-yəhwâ kî-yā‘aṣ ‘ălêḵem nəḇûḵaḏəre’ṣṣar meleḵə-bāḇel ‘ēṣâ wəḥāšaḇ <font color="brown">‘ălêhem</font> <font color="blue">‘ălêḵem</font> m<sup>a</sup>ḥăšāḇâ: </p>
 <p>31 qûmû ‘ălû ’el-gwōy šəlêw ywōšēḇ lāḇeṭ<sup>a</sup>ḥ nə’um-yəhwâ lō’-ḏəlāṯayim wəlō’-ḇərîḥa lwō bāḏāḏ yišəkōnû: </p>
 <p>32 wəhāyû ḡəmallêhem lāḇaz wahămwōn miqənêhem ləšālāl wəzēriṯîm ləḵāl-rûḥa qəṣûṣê fē’â ûmikāl-‘ăḇārāyw ’āḇî’ ’eṯ-’êḏām nə’um-yəhwâ: </p>
 <p>33 wəhāyəṯâ ḥāṣwōr limə‘wōn tannîm šəmāmâ ‘aḏ-‘wōlām lō’-yēšēḇ šām ’îš wəlō’-yāḡûr bāh ben-’āḏām: s</p>
 <p>34 ’ăšer hāyâ ḏəḇar-yəhwâ ’el-yirəməyâû hannāḇî’ ’el-‘êlām bərē’šîṯ maləḵûṯ ṣiḏəqîyâ meleḵə-yəhûḏâ lē’mōr: </p>
 <p>35 kōh ’āmar yəhwâ ṣəḇā’wōṯ hinənî šōḇēr ’eṯ-qešeṯ ‘êlām rē’šîṯ gəḇûrāṯām: </p>
 <p>36 wəhēḇē’ṯî ’el-‘êlām ’arəb<sup>a</sup>‘ rûḥwōṯ mē’arəb<sup>a</sup>‘ qəṣwōṯ haššāmayim wəzēriṯîm ləḵōl hāruḥwōṯ hā’ēlleh wəlō’-yihəyeh hagwōy ’ăšer lō’-yāḇwō’ šām nidəḥê <font color="brown">‘wōlām</font> <font color="blue">‘êlām:</font> </p>
 <p>37 wəh<sup>a</sup>ḥətatî ’eṯ-‘êlām lifənê ’ōyəḇêhem wəlifənê| məḇaqəšê nafəšām wəhēḇē’ṯî ‘ălêhem| rā‘â ’eṯ-ḥărwōn ’apî nə’um-yəhwâ wəšill<sup>a</sup>ḥətî ’<sup>a</sup>ḥărêhem ’eṯ-h<sup>a</sup>ḥereḇ ‘aḏ kallwōṯî ’wōṯām: </p>
 <p>38 wəśamətî ḵisə’î bə‘êlām wəha’ăḇaḏətî miššām meleḵə wəśārîm nə’um-yəhwâ: </p>
 <p>39 wəhāyâ| bə’<sup>a</sup>ḥărîṯ hayyāmîm <font color="brown">’āšûḇ</font> <font color="blue">’āšîḇ</font> ’eṯ-<font color="brown">šəḇîṯ</font> <font color="blue">šəḇûṯ</font> ‘êlām nə’um-yəhwâ: s</p>
 </td>
 </tr></table>
 <p></p><hr>
 <center>
 <a href="jer050.htm">Next: Jeremiah (Yermiyah) Chapter 50</a></center>
 </body>