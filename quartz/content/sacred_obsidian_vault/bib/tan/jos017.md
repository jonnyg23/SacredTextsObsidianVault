<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jos017.htm">Polyglot</a> 
 <a href="../kjv/jos017.htm">KJV</a> 
 <a href="../sep/jsb017.htm">Sep:JsB</a> 
 <a href="../vul/jos017.htm">Vul</a> 
 
 <br>
 <br><a href="jos.htm">Joshua (Yehoshua) Index</a><br>
  
 <a href="jos016.htm">Previous</a> 
 <a href="jos018.htm">Next</a> 
 </center>
 <hr>
 
 <h3 align="CENTER">Tanach (Hebrew): Joshua (Yehoshua) Chapter 17</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְהִ֤י הַגּוֹרָל֙ לְמַטֵּ֣ה מְנַשֶּׁ֔ה כִּי־ה֖וּא בְּכ֣וֹר יוֹסֵ֑ף לְמָכִיר֩ בְּכ֨וֹר מְנַשֶּׁ֜ה אֲבִ֣י הַגִּלְעָ֗ד כִּ֣י ה֤וּא הָיָה֙ אִ֣ישׁ מִלְחָמָ֔ה וַֽיְהִי־ל֖וֹ הַגִּלְעָ֥ד וְהַבָּשָֽׁן׃ </span></p>
 <p align="RIGHT"><span lang="he">‎<a name="002">2</a> ‏וַ֠יְהִי לִבְנֵ֨י מְנַשֶּׁ֥ה הַנּוֹתָרִים֮ לְמִשְׁפְּחֹתָם֒ לִבְנֵ֨י אֲבִיעֶ֜זֶר וְלִבְנֵי־חֵ֗לֶק וְלִבְנֵ֤י אַשְׂרִיאֵל֙ וְלִבְנֵי־שֶׁ֔כֶם וְלִבְנֵי־חֵ֖פֶר וְלִבְנֵ֣י שְׁמִידָ֑ע אֵ֠לֶּה בְּנֵ֨י מְנַשֶּׁ֧ה בֶּן־יוֹסֵ֛ף הַזְּכָרִ֖ים לְמִשְׁפְּחֹתָֽם׃ </span></p>
 <p align="RIGHT"><span lang="he">‎<a name="003">3</a> ‏וְלִצְלָפְחָד֩ בֶּן־חֵ֨פֶר בֶּן־גִּלְעָ֜ד בֶּן־מָכִ֣יר בֶּן־מְנַשֶּׁ֗ה לֹא־הָ֥יוּ ל֛וֹ בָּנִ֖ים כִּ֣י אִם־בָּנ֑וֹת וְאֵ֙לֶּה֙ שְׁמ֣וֹת בְּנֹתָ֔יו מַחְלָ֣ה וְנֹעָ֔ה חָגְלָ֥ה מִלְכָּ֖ה וְתִרְצָֽה׃ </span></p>
 <p align="RIGHT"><span lang="he">‎<a name="004">4</a> ‏וַתִּקְרַ֡בְנָה לִפְנֵי֩ אֶלְעָזָ֨ר הַכֹּהֵ֜ן וְלִפְנֵ֣י׀ יְהוֹשֻׁ֣עַ בִּן־נ֗וּן וְלִפְנֵ֤י הַנְּשִׂיאִים֙ לֵאמֹ֔ר יְהוָה֙ צִוָּ֣ה אֶת־מֹשֶׁ֔ה לָֽתֶת־לָ֥נוּ נַחֲלָ֖ה בְּת֣וֹךְ אַחֵ֑ינוּ וַיִּתֵּ֨ן לָהֶ֜ם אֶל־פִּ֤י יְהוָה֙ נַֽחֲלָ֔ה בְּת֖וֹךְ אֲחֵ֥י אֲבִיהֶֽן׃ </span></p>
 <p align="RIGHT"><span lang="he">‎<a name="005">5</a> ‏וַיִּפְּל֥וּ חַבְלֵֽי־מְנַשֶּׁ֖ה עֲשָׂרָ֑ה לְבַ֞ד מֵאֶ֤רֶץ הַגִּלְעָד֙ וְהַבָּשָׁ֔ן אֲשֶׁ֖ר מֵעֵ֥בֶר לַיַּרְדֵּֽן׃ </span></p>
 <p align="RIGHT"><span lang="he">‎<a name="006">6</a> ‏כִּ֚י בְּנ֣וֹת מְנַשֶּׁ֔ה נָחֲל֥וּ נַחֲלָ֖ה בְּת֣וֹךְ בָּנָ֑יו וְאֶ֙רֶץ֙ הַגִּלְעָ֔ד הָיְתָ֥ה לִבְנֵֽי־מְנַשֶּׁ֖ה הַנּֽוֹתָרִֽים׃ </span></p>
 <p align="RIGHT"><span lang="he">‎<a name="007">7</a> ‏וַיְהִ֤י גְבוּל־מְנַשֶּׁה֙ מֵֽאָשֵׁ֔ר הַֽמִּכְמְתָ֔ת אֲשֶׁ֖ר עַל־פְּנֵ֣י שְׁכֶ֑ם וְהָלַ֤ךְ הַגְּבוּל֙ אֶל־הַיָּמִ֔ין אֶל־יֹשְׁבֵ֖י עֵ֥ין תַּפּֽוּחַ׃ </span></p>
 <p align="RIGHT"><span lang="he">‎<a name="008">8</a> ‏לִמְנַשֶּׁ֕ה הָיְתָ֖ה אֶ֣רֶץ תַּפּ֑וּחַ וְתַפּ֛וּחַ אֶל־גְּב֥וּל מְנַשֶּׁ֖ה לִבְנֵ֥י אֶפְרָֽיִם׃ </span></p>
 <p align="RIGHT"><span lang="he">‎<a name="009">9</a> ‏וְיָרַ֣ד הַגְּבוּל֩ נַ֨חַל קָנָ֜ה נֶ֣גְבָּה לַנַּ֗חַל עָרִ֤ים הָאֵ֙לֶּה֙ לְאֶפְרַ֔יִם בְּת֖וֹךְ עָרֵ֣י מְנַשֶּׁ֑ה וּגְב֤וּל מְנַשֶּׁה֙ מִצְּפ֣וֹן לַנַּ֔חַל וַיְהִ֥י תֹצְאֹתָ֖יו הַיָּֽמָּה׃ </span></p>
 <p align="RIGHT"><span lang="he">‎<a name="010">10</a> ‏נֶ֣גְבָּה לְאֶפְרַ֗יִם וְצָפ֙וֹנָה֙ לִמְנַשֶּׁ֔ה וַיְהִ֥י הַיָּ֖ם גְּבוּל֑וֹ וּבְאָשֵׁר֙ יִפְגְּע֣וּן מִצָּפ֔וֹן וּבְיִשָּׂשכָ֖ר מִמִּזְרָֽח׃ </span></p>
 <p align="RIGHT"><span lang="he">‎<a name="011">11</a> ‏וַיְהִ֨י לִמְנַשֶּׁ֜ה בְּיִשָּׂשכָ֣ר וּבְאָשֵׁ֗ר בֵּית־שְׁאָ֣ן וּ֠בְנוֹתֶיהָ וְיִבְלְעָ֨ם וּבְנוֹתֶ֜יהָ וְֽאֶת־יֹשְׁבֵ֧י דֹ֣אר וּבְנוֹתֶ֗יהָ וְיֹשְׁבֵ֤י עֵֽין־דֹּר֙ וּבְנֹתֶ֔יהָ וְיֹשְׁבֵ֤י תַעְנַךְ֙ וּבְנֹתֶ֔יהָ וְיֹשְׁבֵ֥י מְגִדּ֖וֹ וּבְנוֹתֶ֑יהָ שְׁלֹ֖שֶׁת הַנָּֽפֶת׃ </span></p>
 <p align="RIGHT"><span lang="he">‎<a name="012">12</a> ‏וְלֹ֤א יָכְלוּ֙ בְּנֵ֣י מְנַשֶּׁ֔ה לְהוֹרִ֖ישׁ אֶת־הֶֽעָרִ֣ים הָאֵ֑לֶּה וַיּ֙וֹאֶל֙ הַֽכְּנַעֲנִ֔י לָשֶׁ֖בֶת בָּאָ֥רֶץ הַזֹּֽאת׃ </span></p>
 <p align="RIGHT"><span lang="he">‎<a name="013">13</a> ‏וַֽיְהִ֗י כִּ֤י חָֽזְקוּ֙ בְּנֵ֣י יִשְׂרָאֵ֔ל וַיִּתְּנ֥וּ אֶת־הַֽכְּנַעֲנִ֖י לָמַ֑ס וְהוֹרֵ֖שׁ לֹ֥א הוֹרִישֽׁוֹ׃ ס</span></p>
 <p align="RIGHT"><span lang="he">‎<a name="014">14</a> ‏וַֽיְדַבְּרוּ֙ בְּנֵ֣י יוֹסֵ֔ף אֶת־יְהוֹשֻׁ֖עַ לֵאמֹ֑ר מַדּוּעַ֩ נָתַ֨תָּה לִּ֜י נַחֲלָ֗ה גּוֹרָ֤ל אֶחָד֙ וְחֶ֣בֶל אֶחָ֔ד וַֽאֲנִ֣י עַם־רָ֔ב עַ֥ד אֲשֶׁר־עַד־כֹּ֖ה בֵּֽרְכַ֥נִי יְהוָֽה׃ </span></p>
 <p align="RIGHT"><span lang="he">‎<a name="015">15</a> ‏וַיֹּ֨אמֶר אֲלֵיהֶ֜ם יְהוֹשֻׁ֗עַ אִם־עַם־רַ֤ב אַתָּה֙ עֲלֵ֣ה לְךָ֣ הַיַּ֔עְרָה וּבֵרֵאתָ֤ לְךָ֙ שָׁ֔ם בְּאֶ֥רֶץ הַפְּרִזִּ֖י וְהָֽרְפָאִ֑ים כִּֽי־אָ֥ץ לְךָ֖ הַר־אֶפְרָֽיִם׃ </span></p>
 <p align="RIGHT"><span lang="he">‎<a name="016">16</a> ‏וַיֹּֽאמְרוּ֙ בְּנֵ֣י יוֹסֵ֔ף לֹֽא־יִמָּ֥צֵא לָ֖נוּ הָהָ֑ר וְרֶ֣כֶב בַּרְזֶ֗ל בְּכָל־הַֽכְּנַעֲנִי֙ הַיֹּשֵׁ֣ב בְּאֶֽרֶץ־הָעֵ֔מֶק לַֽאֲשֶׁ֤ר בְּבֵית־שְׁאָן֙ וּבְנוֹתֶ֔יהָ וְלַֽאֲשֶׁ֖ר בְּעֵ֥מֶק יִזְרְעֶֽאל׃ </span></p>
 <p align="RIGHT"><span lang="he">‎<a name="017">17</a> ‏וַיֹּ֤אמֶר יְהוֹשֻׁ֙עַ֙ אֶל־בֵּ֣ית יוֹסֵ֔ף לְאֶפְרַ֥יִם וְלִמְנַשֶּׁ֖ה לֵאמֹ֑ר עַם־רַ֣ב אַתָּ֗ה וְכֹ֤חַ גָּדוֹל֙ לָ֔ךְ לֹֽא־יִהְיֶ֥ה לְךָ֖ גּוֹרָ֥ל אֶחָֽד׃ </span></p>
 <p align="RIGHT"><span lang="he">‎<a name="018">18</a> ‏כִּ֣י הַ֤ר יִֽהְיֶה־לָּךְ֙ כִּֽי־יַ֣עַר ה֔וּא וּבֵ֣רֵאת֔וֹ וְהָיָ֥ה לְךָ֖ תֹּֽצְאֹתָ֑יו כִּֽי־תוֹרִ֣ישׁ אֶת־הַֽכְּנַעֲנִ֗י כִּ֣י רֶ֤כֶב בַּרְזֶל֙ ל֔וֹ כִּ֥י חָזָ֖ק הֽוּא׃ פ</span></p>
 </td>
 <td width="50%">
 <p>1 wayəhî hagwōrāl ləmaṭṭēh mənaššeh kî-hû’ bəḵwōr ywōsēf ləmāḵîr bəḵwōr mənaššeh ’ăḇî hagilə‘āḏ kî hû’ hāyâ ’îš miləḥāmâ wayəhî-lwō hagilə‘āḏ wəhabāšān: </p>
 <p>2 wayəhî liḇənê mənaššeh hannwōṯārîm ləmišəpəḥōṯām liḇənê ’ăḇî‘ezer wəliḇənê-ḥēleq wəliḇənê ’aśərî’ēl wəliḇənê-šeḵem wəliḇənê-ḥēfer wəliḇənê šəmîḏā‘ ’ēlleh bənê mənaššeh ben-ywōsēf hazzəḵārîm ləmišəpəḥōṯām: </p>
 <p>3 wəliṣəlāfəḥāḏ ben-ḥēfer ben-gilə‘āḏ ben-māḵîr ben-mənaššeh lō’-hāyû lwō bānîm kî ’im-bānwōṯ wə’ēlleh šəmwōṯ bənōṯāyw m<sup>a</sup>ḥəlâ wənō‘â ḥāḡəlâ miləkâ wəṯirəṣâ: </p>
 <p>4 watiqəraḇənâ lifənê ’elə‘āzār hakōhēn wəlifənê| yəhwōšu‘a bin-nûn wəlifənê hannəśî’îm lē’mōr yəhwâ ṣiûâ ’eṯ-mōšeh lāṯeṯ-lānû n<sup>a</sup>ḥălâ bəṯwōḵə ’<sup>a</sup>ḥênû wayyitēn lâem ’el-pî yəhwâ n<sup>a</sup>ḥălâ bəṯwōḵə ’ăḥê ’ăḇîhen: </p>
 <p>5 wayyipəlû ḥaḇəlê-mənaššeh ‘ăśārâ ləḇaḏ mē’ereṣ hagilə‘āḏ wəhabāšān ’ăšer mē‘ēḇer layyarədēn: </p>
 <p>6 kî bənwōṯ mənaššeh nāḥălû n<sup>a</sup>ḥălâ bəṯwōḵə bānāyw wə’ereṣ hagilə‘āḏ hāyəṯâ liḇənê-mənaššeh hannwōṯārîm: </p>
 <p>7 wayəhî ḡəḇûl-mənaššeh mē’āšēr hammiḵəməṯāṯ ’ăšer ‘al-pənê šəḵem wəhālaḵə hagəḇûl ’el-hayyāmîn ’el-yōšəḇê ‘ên tapûḥa: </p>
 <p>8 limənaššeh hāyəṯâ ’ereṣ tapûḥa wəṯapûḥa ’el-gəḇûl mənaššeh liḇənê ’efərāyim: </p>
 <p>9 wəyāraḏ hagəḇûl n<sup>a</sup>ḥal qānâ neḡəbâ lann<sup>a</sup>ḥal ‘ārîm hā’ēlleh lə’efərayim bəṯwōḵə ‘ārê mənaššeh ûḡəḇûl mənaššeh miṣṣəfwōn lann<sup>a</sup>ḥal wayəhî ṯōṣə’ōṯāyw hayyāmmâ: </p>
 <p>10 neḡəbâ lə’efərayim wəṣāfwōnâ limənaššeh wayəhî hayyām gəḇûlwō ûḇə’āšēr yifəgə‘ûn miṣṣāfwōn ûḇəyiśśāsḵār mimmizərāḥ: </p>
 <p>11 wayəhî limənaššeh bəyiśśāsḵār ûḇə’āšēr bêṯ-šə’ān ûḇənwōṯeyhā wəyiḇələ‘ām ûḇənwōṯeyhā wə’eṯ-yōšəḇê ḏō’r ûḇənwōṯeyhā wəyōšəḇê ‘ên-dōr ûḇənōṯeyhā wəyōšəḇê ṯ<sup>a</sup>‘ənaḵə ûḇənōṯeyhā wəyōšəḇê məḡidwō ûḇənwōṯeyhā šəlōšeṯ hannāfeṯ: </p>
 <p>12 wəlō’ yāḵəlû bənê mənaššeh ləhwōrîš ’eṯ-he‘ārîm hā’ēlleh wayywō’el hakən<sup>a</sup>‘ănî lāšeḇeṯ bā’āreṣ hazzō’ṯ: </p>
 <p>13 wayəhî kî ḥāzəqû bənê yiśərā’ēl wayyitənû ’eṯ-hakən<sup>a</sup>‘ănî lāmas wəhwōrēš lō’ hwōrîšwō: s</p>
 <p>14 wayəḏabərû bənê ywōsēf ’eṯ-yəhwōšu‘a lē’mōr madû‘a nāṯatâ llî n<sup>a</sup>ḥălâ gwōrāl ’eḥāḏ wəḥeḇel ’eḥāḏ wa’ănî ‘am-rāḇ ‘aḏ ’ăšer-‘aḏ-kōh bērəḵanî yəhwâ: </p>
 <p>15 wayyō’mer ’ălêhem yəhwōšu‘a ’im-‘am-raḇ ’atâ ‘ălēh ləḵā hayy<sup>a</sup>‘ərâ ûḇērē’ṯā ləḵā šām bə’ereṣ hapərizzî wəhārəfā’îm kî-’āṣ ləḵā har-’efərāyim: </p>
 <p>16 wayyō’mərû bənê ywōsēf lō’-yimmāṣē’ lānû hâār wəreḵeḇ barəzel bəḵāl-hakən<sup>a</sup>‘ănî hayyōšēḇ bə’ereṣ-hā‘ēmeq la’ăšer bəḇêṯ-šə’ān ûḇənwōṯeyhā wəla’ăšer bə‘ēmeq yizərə‘e’l: </p>
 <p>17 wayyō’mer yəhwōšu‘a ’el-bêṯ ywōsēf lə’efərayim wəlimənaššeh lē’mōr ‘am-raḇ ’atâ wəḵōḥa gāḏwōl lāḵə lō’-yihəyeh ləḵā gwōrāl ’eḥāḏ: </p>
 <p>18 kî har yihəyeh-llāḵə kî-y<sup>a</sup>‘ar hû’ ûḇērē’ṯwō wəhāyâ ləḵā tōṣə’ōṯāyw kî-ṯwōrîš ’eṯ-hakən<sup>a</sup>‘ănî kî reḵeḇ barəzel lwō kî ḥāzāq hû’: f</p>
 </td>
 </tr></table>
 <p></p><hr>
 <center>
 <a href="jos018.htm">Next: Joshua (Yehoshua) Chapter 18</a></center>
 </body>