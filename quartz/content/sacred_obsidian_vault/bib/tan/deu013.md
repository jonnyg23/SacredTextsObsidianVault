<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu013.htm">Polyglot</a> 
 <a href="../kjv/deu013.htm">KJV</a> 
 <a href="../sep/deu013.htm">Sep</a> 
 <a href="../vul/deu013.htm">Vul</a> 
 
 <br>
 <br><a href="deu.htm">Deuteronomy (Devarim) Index</a><br>
  
 <a href="deu012.htm">Previous</a> 
 <a href="deu014.htm">Next</a> 
 </center>
 <hr>
 
 <h3 align="CENTER">Tanach (Hebrew): Deuteronomy (Devarim) Chapter 13</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏אֵ֣ת כָּל־הַדָּבָ֗ר אֲשֶׁ֤ר אָנֹכִי֙ מְצַוֶּ֣ה אֶתְכֶ֔ם אֹת֥וֹ תִשְׁמְר֖וּ לַעֲשׂ֑וֹת לֹא־תֹסֵ֣ף עָלָ֔יו וְלֹ֥א תִגְרַ֖ע מִמֶּֽנּוּ׃ פ</span></p>
 <p align="RIGHT"><span lang="he">‎<a name="002">2</a> ‏כִּֽי־יָק֤וּם בְּקִרְבְּךָ֙ נָבִ֔יא א֖וֹ חֹלֵ֣ם חֲל֑וֹם וְנָתַ֥ן אֵלֶ֛יךָ א֖וֹת א֥וֹ מוֹפֵֽת׃ </span></p>
 <p align="RIGHT"><span lang="he">‎<a name="003">3</a> ‏וּבָ֤א הָאוֹת֙ וְהַמּוֹפֵ֔ת אֲשֶׁר־דִּבֶּ֥ר אֵלֶ֖יךָ לֵאמֹ֑ר נֵֽלְכָ֞ה אַחֲרֵ֨י אֱלֹהִ֧ים אֲחֵרִ֛ים אֲשֶׁ֥ר לֹֽא־יְדַעְתָּ֖ם וְנָֽעָבְדֵֽם׃ </span></p>
 <p align="RIGHT"><span lang="he">‎<a name="004">4</a> ‏לֹ֣א תִשְׁמַ֗ע אֶל־דִּבְרֵי֙ הַנָּבִ֣יא הַה֔וּא א֛וֹ אֶל־חוֹלֵ֥ם הַחֲל֖וֹם הַה֑וּא כִּ֣י מְנַסֶּ֞ה יְהוָ֤ה אֱלֹֽהֵיכֶם֙ אֶתְכֶ֔ם לָדַ֗עַת הֲיִשְׁכֶ֤ם אֹֽהֲבִים֙ אֶת־יְהוָ֣ה אֱלֹהֵיכֶ֔ם בְּכָל־לְבַבְכֶ֖ם וּבְכָל־נַפְשְׁכֶֽם׃ </span></p>
 <p align="RIGHT"><span lang="he">‎<a name="005">5</a> ‏אַחֲרֵ֨י יְהוָ֧ה אֱלֹהֵיכֶ֛ם תֵּלֵ֖כוּ וְאֹת֣וֹ תִירָ֑אוּ וְאֶת־מִצְוֹתָ֤יו תִּשְׁמֹ֙רוּ֙ וּבְקֹל֣וֹ תִשְׁמָ֔עוּ וְאֹת֥וֹ תַעֲבֹ֖דוּ וּב֥וֹ תִדְבָּקֽוּן׃ </span></p>
 <p align="RIGHT"><span lang="he">‎<a name="006">6</a> ‏וְהַנָּבִ֣יא הַה֡וּא א֣וֹ חֹלֵם֩ הַחֲל֨וֹם הַה֜וּא יוּמָ֗ת כִּ֣י דִבֶּר־סָ֠רָה עַל־יְהוָ֨ה אֱלֹֽהֵיכֶ֜ם הַמּוֹצִ֥יא אֶתְכֶ֣ם׀ מֵאֶ֣רֶץ מִצְרַ֗יִם וְהַפֹּֽדְךָ֙ מִבֵּ֣ית עֲבָדִ֔ים לְהַדִּֽיחֲךָ֙ מִן־הַדֶּ֔רֶךְ אֲשֶׁ֧ר צִוְּךָ֛ יְהוָ֥ה אֱלֹהֶ֖יךָ לָלֶ֣כֶת בָּ֑הּ וּבִֽעַרְתָּ֥ הָרָ֖ע מִקִּרְבֶּֽךָ׃ </span></p>
 <p align="RIGHT"><span lang="he">‎<a name="007">7</a> ‏כִּ֣י יְסִֽיתְךָ֡ אָחִ֣יךָ בֶן־אִ֠מֶּךָ אֽוֹ־בִנְךָ֨ אֽוֹ־בִתְּךָ֜ א֣וֹ׀ אֵ֣שֶׁת חֵיקֶ֗ךָ א֧וֹ רֵֽעֲךָ֛ אֲשֶׁ֥ר כְּנַפְשְׁךָ֖ בַּסֵּ֣תֶר לֵאמֹ֑ר נֵֽלְכָ֗ה וְנַֽעַבְדָה֙ אֱלֹהִ֣ים אֲחֵרִ֔ים אֲשֶׁר֙ לֹ֣א יָדַ֔עְתָּ אַתָּ֖ה וַאֲבֹתֶֽיךָ׃ </span></p>
 <p align="RIGHT"><span lang="he">‎<a name="008">8</a> ‏מֵאֱלֹהֵ֣י הָֽעַמִּ֗ים אֲשֶׁר֙ סְבִיבֹ֣תֵיכֶ֔ם הַקְּרֹבִ֣ים אֵלֶ֔יךָ א֖וֹ הָרְחֹקִ֣ים מִמֶּ֑ךָּ מִקְצֵ֥ה הָאָ֖רֶץ וְעַד־קְצֵ֥ה הָאָֽרֶץ׃ </span></p>
 <p align="RIGHT"><span lang="he">‎<a name="009">9</a> ‏לֹא־תֹאבֶ֣ה ל֔וֹ וְלֹ֥א תִשְׁמַ֖ע אֵלָ֑יו וְלֹא־תָח֤וֹס עֵֽינְךָ֙ עָלָ֔יו וְלֹֽא־תַחְמֹ֥ל וְלֹֽא־תְכַסֶּ֖ה עָלָֽיו׃ </span></p>
 <p align="RIGHT"><span lang="he">‎<a name="010">10</a> ‏כִּ֤י הָרֹג֙ תַּֽהַרְגֶ֔נּוּ יָֽדְךָ֛ תִּֽהְיֶה־בּ֥וֹ בָרִֽאשׁוֹנָ֖ה לַהֲמִית֑וֹ וְיַ֥ד כָּל־הָעָ֖ם בָּאַחֲרֹנָֽה׃ </span></p>
 <p align="RIGHT"><span lang="he">‎<a name="011">11</a> ‏וּסְקַלְתּ֥וֹ בָאֲבָנִ֖ים וָמֵ֑ת כִּ֣י בִקֵּ֗שׁ לְהַדִּֽיחֲךָ֙ מֵעַל֙ יְהוָ֣ה אֱלֹהֶ֔יךָ הַמּוֹצִיאֲךָ֛ מֵאֶ֥רֶץ מִצְרַ֖יִם מִבֵּ֥ית עֲבָדִֽים׃ </span></p>
 <p align="RIGHT"><span lang="he">‎<a name="012">12</a> ‏וְכָל־יִשְׂרָאֵ֔ל יִשְׁמְע֖וּ וְיִֽרָא֑וּן וְלֹֽא־יוֹסִ֣פוּ לַעֲשׂ֗וֹת כַּדָּבָ֥ר הָרָ֛ע הַזֶּ֖ה בְּקִרְבֶּֽךָ׃ ס</span></p>
 <p align="RIGHT"><span lang="he">‎<a name="013">13</a> ‏כִּֽי־תִשְׁמַ֞ע בְּאַחַ֣ת עָרֶ֗יךָ אֲשֶׁר֩ יְהוָ֨ה אֱלֹהֶ֜יךָ נֹתֵ֥ן לְךָ֛ לָשֶׁ֥בֶת שָׁ֖ם לֵאמֹֽר׃ </span></p>
 <p align="RIGHT"><span lang="he">‎<a name="014">14</a> ‏יָצְא֞וּ אֲנָשִׁ֤ים בְּנֵֽי־בְלִיַּ֙עַל֙ מִקִּרְבֶּ֔ךָ וַיַּדִּ֛יחוּ אֶת־יֹשְׁבֵ֥י עִירָ֖ם לֵאמֹ֑ר נֵלְכָ֗ה וְנַעַבְדָ֛ה אֱלֹהִ֥ים אֲחֵרִ֖ים אֲשֶׁ֥ר לֹא־יְדַעְתֶּֽם׃ </span></p>
 <p align="RIGHT"><span lang="he">‎<a name="015">15</a> ‏וְדָרַשְׁתָּ֧ וְחָקַרְתָּ֧ וְשָׁאַלְתָּ֖ הֵיטֵ֑ב וְהִנֵּ֤ה אֱמֶת֙ נָכ֣וֹן הַדָּבָ֔ר נֶעֶשְׂתָ֛ה הַתּוֹעֵבָ֥ה הַזֹּ֖את בְּקִרְבֶּֽךָ׃ </span></p>
 <p align="RIGHT"><span lang="he">‎<a name="016">16</a> ‏הַכֵּ֣ה תַכֶּ֗ה אֶת־יֹֽשְׁבֵ֛י הָעִ֥יר <font color="brown">ההוא</font> <font color="blue">הַהִ֖יא</font> לְפִי־חָ֑רֶב הַחֲרֵ֨ם אֹתָ֧הּ וְאֶת־כָּל־אֲשֶׁר־בָּ֛הּ וְאֶת־בְּהֶמְתָּ֖הּ לְפִי־חָֽרֶב׃ </span></p>
 <p align="RIGHT"><span lang="he">‎<a name="017">17</a> ‏וְאֶת־כָּל־שְׁלָלָ֗הּ תִּקְבֹּץ֮ אֶל־תּ֣וֹךְ רְחֹבָהּ֒ וְשָׂרַפְתָּ֨ בָאֵ֜שׁ אֶת־הָעִ֤יר וְאֶת־כָּל־שְׁלָלָהּ֙ כָּלִ֔יל לַיהוָ֖ה אֱלֹהֶ֑יךָ וְהָיְתָה֙ תֵּ֣ל עוֹלָ֔ם לֹ֥א תִבָּנֶ֖ה עֽוֹד׃ </span></p>
 <p align="RIGHT"><span lang="he">‎<a name="018">18</a> ‏וְלֹֽא־יִדְבַּ֧ק בְּיָדְךָ֛ מְא֖וּמָה מִן־הַחֵ֑רֶם לְמַעַן֩ יָשׁ֨וּב יְהוָ֜ה מֵחֲר֣וֹן אַפּ֗וֹ וְנָֽתַן־לְךָ֤ רַחֲמִים֙ וְרִֽחַמְךָ֣ וְהִרְבֶּ֔ךָ כַּאֲשֶׁ֥ר נִשְׁבַּ֖ע לַאֲבֹתֶֽיךָ׃ </span></p>
 <p align="RIGHT"><span lang="he">‎<a name="019">19</a> ‏כִּ֣י תִשְׁמַ֗ע בְּקוֹל֙ יְהוָ֣ה אֱלֹהֶ֔יךָ לִשְׁמֹר֙ אֶת־כָּל־מִצְוֹתָ֔יו אֲשֶׁ֛ר אָנֹכִ֥י מְצַוְּךָ֖<font color="red"><sup>3</sup></font> הַיּ֑וֹם לַעֲשׂוֹת֙ הַיָּשָׁ֔ר בְּעֵינֵ֖י יְהוָ֥ה אֱלֹהֶֽיךָ׃ ס</span></p>
 </td>
 <td width="50%">
 <p>1 ’ēṯ kāl-hadāḇār ’ăšer ’ānōḵî məṣaûeh ’eṯəḵem ’ōṯwō ṯišəmərû l<sup>a</sup>‘ăśwōṯ lō’-ṯōsēf ‘ālāyw wəlō’ ṯiḡər<sup>a</sup>‘ mimmennû: f</p>
 <p>2 kî-yāqûm bəqirəbəḵā nāḇî’ ’wō ḥōlēm ḥălwōm wənāṯan ’ēleyḵā ’wōṯ ’wō mwōfēṯ: </p>
 <p>3 ûḇā’ hā’wōṯ wəhammwōfēṯ ’ăšer-diber ’ēleyḵā lē’mōr nēləḵâ ’<sup>a</sup>ḥărê ’ĕlōhîm ’ăḥērîm ’ăšer lō’-yəḏ<sup>a</sup>‘ətām wənā‘āḇəḏēm: </p>
 <p>4 lō’ ṯišəm<sup>a</sup>‘ ’el-diḇərê hannāḇî’ hahû’ ’wō ’el-ḥwōlēm h<sup>a</sup>ḥălwōm hahû’ kî mənasseh yəhwâ ’ĕlōhêḵem ’eṯəḵem lāḏ<sup>a</sup>‘aṯ hăyišəḵem ’ōhăḇîm ’eṯ-yəhwâ ’ĕlōhêḵem bəḵāl-ləḇaḇəḵem ûḇəḵāl-nafəšəḵem: </p>
 <p>5 ’<sup>a</sup>ḥărê yəhwâ ’ĕlōhêḵem tēlēḵû wə’ōṯwō ṯîrā’û wə’eṯ-miṣəwōṯāyw tišəmōrû ûḇəqōlwō ṯišəmā‘û wə’ōṯwō ṯ<sup>a</sup>‘ăḇōḏû ûḇwō ṯiḏəbāqûn: </p>
 <p>6 wəhannāḇî’ hahû’ ’wō ḥōlēm h<sup>a</sup>ḥălwōm hahû’ yûmāṯ kî ḏiber-sārâ ‘al-yəhwâ ’ĕlōhêḵem hammwōṣî’ ’eṯəḵem| mē’ereṣ miṣərayim wəhapōḏəḵā mibêṯ ‘ăḇāḏîm ləhadîḥăḵā min-hadereḵə ’ăšer ṣiûəḵā yəhwâ ’ĕlōheyḵā lāleḵeṯ bāh ûḇi‘arətā hārā‘ miqqirəbeḵā: </p>
 <p>7 kî yəsîṯəḵā ’āḥîḵā ḇen-’immeḵā ’wō-ḇinəḵā ’wō-ḇitəḵā ’wō| ’ēšeṯ ḥêqeḵā ’wō rē‘ăḵā ’ăšer kənafəšəḵā bassēṯer lē’mōr nēləḵâ wən<sup>a</sup>‘aḇəḏâ ’ĕlōhîm ’ăḥērîm ’ăšer lō’ yāḏ<sup>a</sup>‘ətā ’atâ wa’ăḇōṯeyḵā: </p>
 <p>8 mē’ĕlōhê hā‘ammîm ’ăšer səḇîḇōṯêḵem haqqərōḇîm ’ēleyḵā ’wō hārəḥōqîm mimmeḵḵā miqəṣēh hā’āreṣ wə‘aḏ-qəṣēh hā’āreṣ: </p>
 <p>9 lō’-ṯō’ḇeh lwō wəlō’ ṯišəm<sup>a</sup>‘ ’ēlāyw wəlō’-ṯāḥwōs ‘ênəḵā ‘ālāyw wəlō’-ṯ<sup>a</sup>ḥəmōl wəlō’-ṯəḵasseh ‘ālāyw: </p>
 <p>10 kî hārōḡ taharəḡennû yāḏəḵā tihəyeh-bwō ḇāri’šwōnâ lahămîṯwō wəyaḏ kāl-hā‘ām bā’<sup>a</sup>ḥărōnâ: </p>
 <p>11 ûsəqalətwō ḇā’ăḇānîm wāmēṯ kî ḇiqqēš ləhadîḥăḵā mē‘al yəhwâ ’ĕlōheyḵā hammwōṣî’ăḵā mē’ereṣ miṣərayim mibêṯ ‘ăḇāḏîm: </p>
 <p>12 wəḵāl-yiśərā’ēl yišəmə‘û wəyirā’ûn wəlō’-ywōsifû l<sup>a</sup>‘ăśwōṯ kadāḇār hārā‘ hazzeh bəqirəbeḵā: s</p>
 <p>13 kî-ṯišəm<sup>a</sup>‘ bə’<sup>a</sup>ḥaṯ ‘āreyḵā ’ăšer yəhwâ ’ĕlōheyḵā nōṯēn ləḵā lāšeḇeṯ šām lē’mōr: </p>
 <p>14 yāṣə’û ’ănāšîm bənê-ḇəlîy<sup>a</sup>‘al miqqirəbeḵā wayyadîḥû ’eṯ-yōšəḇê ‘îrām lē’mōr nēləḵâ wən<sup>a</sup>‘aḇəḏâ ’ĕlōhîm ’ăḥērîm ’ăšer lō’-yəḏ<sup>a</sup>‘ətem: </p>
 <p>15 wəḏārašətā wəḥāqarətā wəšā’alətā hêṭēḇ wəhinnēh ’ĕmeṯ nāḵwōn hadāḇār ne‘eśəṯâ hatwō‘ēḇâ hazzō’ṯ bəqirəbeḵā: </p>
 <p>16 hakēh ṯakeh ’eṯ-yōšəḇê hā‘îr <font color="brown">hahiw’</font> <font color="blue">hahî’</font> ləfî-ḥāreḇ h<sup>a</sup>ḥărēm ’ōṯāh wə’eṯ-kāl-’ăšer-bāh wə’eṯ-bəhemətāh ləfî-ḥāreḇ: </p>
 <p>17 wə’eṯ-kāl-šəlālāh tiqəbōṣ ’el-twōḵə rəḥōḇāh wəśārafətā ḇā’ēš ’eṯ-hā‘îr wə’eṯ-kāl-šəlālāh kālîl layhwâ ’ĕlōheyḵā wəhāyəṯâ tēl ‘wōlām lō’ ṯibāneh ‘wōḏ: </p>
 <p>18 wəlō’-yiḏəbaq bəyāḏəḵā mə’ûmâ min-h<sup>a</sup>ḥērem ləm<sup>a</sup>‘an yāšûḇ yəhwâ mēḥărwōn ’apwō wənāṯan-ləḵā r<sup>a</sup>ḥămîm wəriḥaməḵā wəhirəbeḵā ka’ăšer nišəb<sup>a</sup>‘ la’ăḇōṯeyḵā: </p>
 <p>19 kî ṯišəm<sup>a</sup>‘ bəqwōl yəhwâ ’ĕlōheyḵā lišəmōr ’eṯ-kāl-miṣəwōṯāyw ’ăšer ’ānōḵî məṣaûəḵā<font color="red"><sup>3</sup></font> hayywōm l<sup>a</sup>‘ăśwōṯ hayyāšār bə‘ênê yəhwâ ’ĕlōheyḵā: s</p>
 </td>
 </tr></table>
 <p></p><hr>
 <center>
 <a href="deu014.htm">Next: Deuteronomy (Devarim) Chapter 14</a></center>
 </body>