<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa050.htm">Polyglot</a> 
 <a href="../kjv/psa050.htm">KJV</a> 
 <a href="../sep/psa050.htm">Sep</a> 
 <a href="../vul/psa050.htm">Vul</a> 
 
 <br>
 <br><a href="psa.htm">Psalms (Tehilim) Index</a><br>
  
 <a href="psa049.htm">Previous</a> 
 <a href="psa051.htm">Next</a> 
 </center>
 <hr>
 
 <h3 align="CENTER">Tanach (Hebrew): Psalms (Tehilim) Chapter 50</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏מִזְמ֗וֹר לְאָ֫סָ֥ף אֵ֤ל׀ אֱ‍ֽלֹהִ֡ים יְֽהוָ֗ה דִּבֶּ֥ר וַיִּקְרָא־אָ֑רֶץ מִמִּזְרַח־שֶׁ֝֗מֶשׁ עַד־מְבֹאֽוֹ׃ </span></p>
 <p align="RIGHT"><span lang="he">‎<a name="002">2</a> ‏מִצִּיּ֥וֹן מִכְלַל־יֹ֗פִי אֱלֹהִ֥ים הוֹפִֽיעַ׃ </span></p>
 <p align="RIGHT"><span lang="he">‎<a name="003">3</a> ‏יָ֤בֹ֥א אֱלֹהֵ֗ינוּ וְֽאַל־יֶ֫חֱרַ֥שׁ אֵשׁ־לְפָנָ֥יו תֹּאכֵ֑ל וּ֝סְבִיבָ֗יו נִשְׂעֲרָ֥ה מְאֹֽד׃ </span></p>
 <p align="RIGHT"><span lang="he">‎<a name="004">4</a> ‏יִקְרָ֣א אֶל־הַשָּׁמַ֣יִם מֵעָ֑ל וְאֶל־הָ֝אָ֗רֶץ לָדִ֥ין עַמּֽוֹ׃ </span></p>
 <p align="RIGHT"><span lang="he">‎<a name="005">5</a> ‏אִסְפוּ־לִ֥י חֲסִידָ֑י כֹּרְתֵ֖י בְרִיתִ֣י עֲלֵי־זָֽבַח׃ </span></p>
 <p align="RIGHT"><span lang="he">‎<a name="006">6</a> ‏וַיַּגִּ֣ידוּ שָׁמַ֣יִם צִדְק֑וֹ כִּֽי־אֱלֹהִ֓ים׀ שֹׁפֵ֖ט ה֣וּא סֶֽלָה׃ </span></p>
 <p align="RIGHT"><span lang="he">‎<a name="007">7</a> ‏שִׁמְעָ֤ה עַמִּ֨י׀ וַאֲדַבֵּ֗רָה יִ֭שְׂרָאֵל וְאָעִ֣ידָה בָּ֑ךְ אֱלֹהִ֖ים אֱלֹהֶ֣יךָ אָנֹֽכִי׃ </span></p>
 <p align="RIGHT"><span lang="he">‎<a name="008">8</a> ‏לֹ֣א עַל־זְ֭בָחֶיךָ אוֹכִיחֶ֑ךָ וְעוֹלֹתֶ֖יךָ לְנֶגְדִּ֣י תָמִֽיד׃ </span></p>
 <p align="RIGHT"><span lang="he">‎<a name="009">9</a> ‏לֹא־אֶקַּ֣ח מִבֵּיתְךָ֣ פָ֑ר מִ֝מִּכְלְאֹתֶ֗יךָ עַתּוּדִֽים׃ </span></p>
 <p align="RIGHT"><span lang="he">‎<a name="010">10</a> ‏כִּי־לִ֥י כָל־חַיְתוֹ־יָ֑עַר בְּ֝הֵמ֗וֹת בְּהַרְרֵי־אָֽלֶף׃ </span></p>
 <p align="RIGHT"><span lang="he">‎<a name="011">11</a> ‏יָ֭דַעְתִּי כָּל־ע֣וֹף הָרִ֑ים וְזִ֥יז שָׂ֝דַ֗י עִמָּדִֽי׃ </span></p>
 <p align="RIGHT"><span lang="he">‎<a name="012">12</a> ‏אִם־אֶ֭רְעַב לֹא־אֹ֣מַר לָ֑ךְ כִּי־לִ֥י תֵ֝בֵ֗ל וּמְלֹאָֽהּ׃ </span></p>
 <p align="RIGHT"><span lang="he">‎<a name="013">13</a> ‏הַֽ֭אוֹכַל בְּשַׂ֣ר אַבִּירִ֑ים וְדַ֖ם עַתּוּדִ֣ים אֶשְׁתֶּֽה׃ </span></p>
 <p align="RIGHT"><span lang="he">‎<a name="014">14</a> ‏זְבַ֣ח לֵאלֹהִ֣ים תּוֹדָ֑ה וְשַׁלֵּ֖ם לְעֶלְי֣וֹן נְדָרֶֽיךָ׃ </span></p>
 <p align="RIGHT"><span lang="he">‎<a name="015">15</a> ‏וּ֭קְרָאֵנִי בְּי֣וֹם צָרָ֑ה אֲ֝חַלֶּצְךָ֗ וּֽתְכַבְּדֵֽנִי׃ </span></p>
 <p align="RIGHT"><span lang="he">‎<a name="016">16</a> ‏וְלָ֤רָשָׁ֨ע׀ אָ֘מַ֤ר אֱלֹהִ֗ים מַה־לְּ֭ךָ לְסַפֵּ֣ר חֻקָּ֑י וַתִּשָּׂ֖א בְרִיתִ֣י עֲלֵי־פִֽיךָ׃ </span></p>
 <p align="RIGHT"><span lang="he">‎<a name="017">17</a> ‏וְ֭אַתָּה שָׂנֵ֣אתָ מוּסָ֑ר וַתַּשְׁלֵ֖ךְ דְּבָרַ֣י אַחֲרֶֽיךָ׃ </span></p>
 <p align="RIGHT"><span lang="he">‎<a name="018">18</a> ‏אִם־רָאִ֣יתָ גַ֭נָּב וַתִּ֣רֶץ עִמּ֑וֹ וְעִ֖ם מְנָאֲפִ֣ים חֶלְקֶֽךָ׃ </span></p>
 <p align="RIGHT"><span lang="he">‎<a name="019">19</a> ‏פִּ֭יךָ שָׁלַ֣חְתָּ בְרָעָ֑ה וּ֝לְשׁוֹנְךָ֗ תַּצְמִ֥יד מִרְמָֽה׃ </span></p>
 <p align="RIGHT"><span lang="he">‎<a name="020">20</a> ‏תֵּ֭שֵׁב בְּאָחִ֣יךָ תְדַבֵּ֑ר בְּבֶֽן־אִ֝מְּךָ֗ תִּתֶּן־דֹּֽפִי׃ </span></p>
 <p align="RIGHT"><span lang="he">‎<a name="021">21</a> ‏אֵ֤לֶּה עָשִׂ֨יתָ׀ וְֽהֶחֱרַ֗שְׁתִּי דִּמִּ֗יתָ הֱֽיוֹת־אֶֽהְיֶ֥ה כָמ֑וֹךָ אוֹכִיחֲךָ֖ וְאֶֽעֶרְכָ֣ה לְעֵינֶֽיךָ׃ </span></p>
 <p align="RIGHT"><span lang="he">‎<a name="022">22</a> ‏בִּֽינוּ־נָ֣א זֹ֭את שֹׁכְחֵ֣י אֱל֑וֹהַּ פֶּן־אֶ֝טְרֹ֗ף וְאֵ֣ין מַצִּֽיל׃ </span></p>
 <p align="RIGHT"><span lang="he">‎<a name="023">23</a> ‏זֹבֵ֥חַ תּוֹדָ֗ה יְֽכַ֫בְּדָ֥נְנִי וְשָׂ֥ם דֶּ֑רֶךְ אַ֝רְאֶ֗נּוּ בְּיֵ֣שַׁע אֱלֹהִֽים׃ </span></p>
 </td>
 <td width="50%">
 <p>1 mizəmwōr lə’āsāf ’ēl| ’ĕ‍lōhîm yəhwâ diber wayyiqərā’-’āreṣ mimmizər<sup>a</sup>ḥ-šemeš ‘aḏ-məḇō’wō: </p>
 <p>2 miṣṣîywōn miḵəlal-yōfî ’ĕlōhîm hwōfî‘a: </p>
 <p>3 yāḇō’ ’ĕlōhênû wə’al-yeḥĕraš ’ēš-ləfānāyw tō’ḵēl ûsəḇîḇāyw niśə‘ărâ mə’ōḏ: </p>
 <p>4 yiqərā’ ’el-haššāmayim mē‘āl wə’el-hā’āreṣ lāḏîn ‘ammwō: </p>
 <p>5 ’isəfû-lî ḥăsîḏāy kōrəṯê ḇərîṯî ‘ălê-zāḇ<sup>a</sup>ḥ: </p>
 <p>6 wayyagîḏû šāmayim ṣiḏəqwō kî-’ĕlōhîm| šōfēṭ hû’ selâ: </p>
 <p>7 šimə‘â ‘ammî| wa’ăḏabērâ yiśərā’ēl wə’ā‘îḏâ bāḵə ’ĕlōhîm ’ĕlōheyḵā ’ānōḵî: </p>
 <p>8 lō’ ‘al-zəḇāḥeyḵā ’wōḵîḥeḵā wə‘wōlōṯeyḵā ləneḡədî ṯāmîḏ: </p>
 <p>9 lō’-’eqq<sup>a</sup>ḥ mibêṯəḵā fār mimmiḵələ’ōṯeyḵā ‘atûḏîm: </p>
 <p>10 kî-lî ḵāl-ḥayəṯwō-yā‘ar bəhēmwōṯ bəharərê-’ālef: </p>
 <p>11 yāḏ<sup>a</sup>‘ətî kāl-‘wōf hārîm wəzîz śāḏay ‘immāḏî: </p>
 <p>12 ’im-’erə‘aḇ lō’-’ōmar lāḵə kî-lî ṯēḇēl ûməlō’āh: </p>
 <p>13 ha’wōḵal bəśar ’abîrîm wəḏam ‘atûḏîm ’ešəteh: </p>
 <p>14 zəḇ<sup>a</sup>ḥ lē’lōhîm twōḏâ wəšallēm lə‘eləywōn nəḏāreyḵā: </p>
 <p>15 ûqərā’ēnî bəywōm ṣārâ ’ăḥalleṣəḵā ûṯəḵabəḏēnî: </p>
 <p>16 wəlārāšā‘| ’āmar ’ĕlōhîm mah-lləḵā ləsapēr ḥuqqāy watiśśā’ ḇərîṯî ‘ălê-fîḵā: </p>
 <p>17 wə’atâ śānē’ṯā mûsār watašəlēḵə dəḇāray ’<sup>a</sup>ḥăreyḵā: </p>
 <p>18 ’im-rā’îṯā ḡannāḇ watireṣ ‘immwō wə‘im mənā’ăfîm ḥeləqeḵā: </p>
 <p>19 pîḵā šāl<sup>a</sup>ḥətā ḇərā‘â ûləšwōnəḵā taṣəmîḏ mirəmâ: </p>
 <p>20 tēšēḇ bə’āḥîḵā ṯəḏabēr bəḇen-’imməḵā titen-dōfî: </p>
 <p>21 ’ēlleh ‘āśîṯā| wəheḥĕrašətî dimmîṯā hĕywōṯ-’ehəyeh ḵāmwōḵā ’wōḵîḥăḵā wə’e‘erəḵâ lə‘êneyḵā: </p>
 <p>22 bînû-nā’ zō’ṯ šōḵəḥê ’ĕlwōhha pen-’eṭərōf wə’ên maṣṣîl: </p>
 <p>23 zōḇēḥa twōḏâ yəḵabəḏānənî wəśām dereḵə ’arə’ennû bəyēš<sup>a</sup>‘ ’ĕlōhîm: </p>
 </td>
 </tr></table>
 <p></p><hr>
 <center>
 <a href="psa051.htm">Next: Psalms (Tehilim) Chapter 51</a></center>
 </body>