<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rut002.htm">Polyglot</a> 
 <a href="../kjv/rut002.htm">KJV</a> 
 <a href="../sep/rut002.htm">Sep</a> 
 <a href="../vul/rut002.htm">Vul</a> 
 
 <br>
 <br><a href="rut.htm">Ruth Index</a><br>
  
 <a href="rut001.htm">Previous</a> 
 <a href="rut003.htm">Next</a> 
 </center>
 <hr>
 
 <h3 align="CENTER">Tanach (Hebrew): Ruth Chapter 2</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וּֽלְנָעֳמִ֞י <font color="brown">מידע</font> <font color="blue">מוֹדַ֣ע</font> לְאִישָׁ֗הּ אִ֚ישׁ גִּבּ֣וֹר חַ֔יִל מִמִּשְׁפַּ֖חַת אֱלִימֶ֑לֶךְ וּשְׁמ֖וֹ בֹּֽעַז׃ </span></p>
 <p align="RIGHT"><span lang="he">‎<a name="002">2</a> ‏וַתֹּאמֶר֩ ר֨וּת הַמּוֹאֲבִיָּ֜ה אֶֽל־נָעֳמִ֗י אֵֽלְכָה־נָּ֤א הַשָּׂדֶה֙ וַאֲלַקֳטָ֣ה בַשִּׁבֳּלִ֔ים אַחַ֕ר אֲשֶׁ֥ר אֶמְצָא־חֵ֖ן בְּעֵינָ֑יו וַתֹּ֥אמֶר לָ֖הּ לְכִ֥י בִתִּֽי׃ </span></p>
 <p align="RIGHT"><span lang="he">‎<a name="003">3</a> ‏וַתֵּ֤לֶךְ וַתָּבוֹא֙ וַתְּלַקֵּ֣ט בַּשָּׂדֶ֔ה אַחֲרֵ֖י הַקֹּצְרִ֑ים וַיִּ֣קֶר מִקְרֶ֔הָ חֶלְקַ֤ת הַשָּׂדֶה֙ לְבֹ֔עַז אֲשֶׁ֖ר מִמִּשְׁפַּ֥חַת אֱלִימֶֽלֶךְ׃ </span></p>
 <p align="RIGHT"><span lang="he">‎<a name="004">4</a> ‏וְהִנֵּה־בֹ֗עַז בָּ֚א מִבֵּ֣ית לֶ֔חֶם וַיֹּ֥אמֶר לַקּוֹצְרִ֖ים יְהוָ֣ה עִמָּכֶ֑ם וַיֹּ֥אמְרוּ ל֖וֹ יְבָרֶכְךָ֥ יְהוָֽה׃ </span></p>
 <p align="RIGHT"><span lang="he">‎<a name="005">5</a> ‏וַיֹּ֤אמֶר בֹּ֙עַז֙ לְנַעֲר֔וֹ הַנִּצָּ֖ב עַל־הַקּֽוֹצְרִ֑ים לְמִ֖י הַנַּעֲרָ֥ה הַזֹּֽאת׃ </span></p>
 <p align="RIGHT"><span lang="he">‎<a name="006">6</a> ‏וַיַּ֗עַן הַנַּ֛עַר הַנִּצָּ֥ב עַל־הַקּוֹצְרִ֖ים וַיֹּאמַ֑ר נַעֲרָ֤ה מֽוֹאֲבִיָּה֙ הִ֔יא הַשָּׁ֥בָה עִֽם־נָעֳמִ֖י מִשְּׂדֵ֥ה מוֹאָֽב׃ </span></p>
 <p align="RIGHT"><span lang="he">‎<a name="007">7</a> ‏וַתֹּ֗אמֶר אֲלַקֳטָה־נָּא֙ וְאָסַפְתִּ֣י בָֽעֳמָרִ֔ים אַחֲרֵ֖י הַקּוֹצְרִ֑ים וַתָּב֣וֹא וַֽתַּעֲמ֗וֹד מֵאָ֤ז הַבֹּ֙קֶר֙ וְעַד־עַ֔תָּה זֶ֛ה שִׁבְתָּ֥הּ הַבַּ֖יִת מְעָֽט׃ </span></p>
 <p align="RIGHT"><span lang="he">‎<a name="008">8</a> ‏וַיֹּאמֶר֩ בֹּ֨עַז אֶל־ר֜וּת הֲל֧וֹא שָׁמַ֣עַתְּ בִּתִּ֗י אַל־תֵּלְכִי֙ לִלְקֹט֙ בְּשָׂדֶ֣ה אַחֵ֔ר וְגַ֛ם לֹ֥א תַעֲבוּרִ֖י מִזֶּ֑ה וְכֹ֥ה תִדְבָּקִ֖ין עִם־נַעֲרֹתָֽי׃ </span></p>
 <p align="RIGHT"><span lang="he">‎<a name="009">9</a> ‏עֵינַ֜יִךְ בַּשָּׂדֶ֤ה אֲשֶׁר־יִקְצֹרוּן֙ וְהָלַ֣כְתְּ אַחֲרֵיהֶ֔ן הֲל֥וֹא צִוִּ֛יתִי אֶת־הַנְּעָרִ֖ים לְבִלְתִּ֣י נָגְעֵ֑ךְ וְצָמִ֗ת וְהָלַכְתְּ֙ אֶל־הַכֵּלִ֔ים וְשָׁתִ֕ית מֵאֲשֶׁ֥ר יִשְׁאֲב֖וּן הַנְּעָרִֽים׃ </span></p>
 <p align="RIGHT"><span lang="he">‎<a name="010">10</a> ‏וַתִּפֹּל֙ עַל־פָּנֶ֔יהָ וַתִּשְׁתַּ֖חוּ אָ֑רְצָה וַתֹּ֣אמֶר אֵלָ֗יו מַדּוּעַ֩ מָצָ֨אתִי חֵ֤ן בְּעֵינֶ֙יךָ֙ לְהַכִּירֵ֔נִי וְאָנֹכִ֖י נָכְרִיָּֽה׃ </span></p>
 <p align="RIGHT"><span lang="he">‎<a name="011">11</a> ‏וַיַּ֤עַן בֹּ֙עַז֙ וַיֹּ֣אמֶר לָ֔הּ הֻגֵּ֨ד הֻגַּ֜ד לִ֗י כֹּ֤ל אֲשֶׁר־עָשִׂית֙ אֶת־חֲמוֹתֵ֔ךְ אַחֲרֵ֖י מ֣וֹת אִישֵׁ֑ךְ וַתַּֽעַזְבִ֞י אָבִ֣יךְ וְאִמֵּ֗ךְ וְאֶ֙רֶץ֙ מֽוֹלַדְתֵּ֔ךְ וַתֵּ֣לְכִ֔י אֶל־עַ֕ם אֲשֶׁ֥ר לֹא־יָדַ֖עַתְּ תְּמ֥וֹל שִׁלְשֽׁוֹם׃ </span></p>
 <p align="RIGHT"><span lang="he">‎<a name="012">12</a> ‏יְשַׁלֵּ֥ם יְהוָ֖ה פָּעֳלֵ֑ךְ וּתְהִ֨י מַשְׂכֻּרְתֵּ֜ךְ שְׁלֵמָ֗ה מֵעִ֤ם יְהוָה֙ אֱלֹהֵ֣י יִשְׂרָאֵ֔ל אֲשֶׁר־בָּ֖את לַחֲס֥וֹת תַּֽחַת־כְּנָפָֽיו׃ </span></p>
 <p align="RIGHT"><span lang="he">‎<a name="013">13</a> ‏וַ֠תֹּאמֶר אֶמְצָא־חֵ֨ן בְּעֵינֶ֤יךָ אֲדֹנִי֙ כִּ֣י נִֽחַמְתָּ֔נִי וְכִ֥י דִבַּ֖רְתָּ עַל־לֵ֣ב שִׁפְחָתֶ֑ךָ וְאָנֹכִי֙ לֹ֣א אֶֽהְיֶ֔ה כְּאַחַ֖ת שִׁפְחֹתֶֽיךָ׃ </span></p>
 <p align="RIGHT"><span lang="he">‎<a name="014">14</a> ‏וַיֹּאמֶר֩ לָ֨ה בֹ֜עַז לְעֵ֣ת הָאֹ֗כֶל גֹּ֤שִֽׁי הֲלֹם֙ וְאָכַ֣לְתְּ מִן־הַלֶּ֔חֶם וְטָבַ֥לְתְּ פִּתֵּ֖ךְ בַּחֹ֑מֶץ וַתֵּ֙שֶׁב֙ מִצַּ֣ד הַקּֽוֹצְרִ֔ים וַיִּצְבָּט־לָ֣הּ קָלִ֔י וַתֹּ֥אכַל וַתִּשְׂבַּ֖ע וַתֹּתַֽר׃ </span></p>
 <p align="RIGHT"><span lang="he">‎<a name="015">15</a> ‏וַתָּ֖קָם לְלַקֵּ֑ט וַיְצַו֩ בֹּ֨עַז אֶת־נְעָרָ֜יו לֵאמֹ֗ר גַּ֣ם בֵּ֧ין הָֽעֳמָרִ֛ים תְּלַקֵּ֖ט וְלֹ֥א תַכְלִימֽוּהָ׃ </span></p>
 <p align="RIGHT"><span lang="he">‎<a name="016">16</a> ‏וְגַ֛ם שֹׁל־תָּשֹׁ֥לּוּ לָ֖הּ מִן־הַצְּבָתִ֑ים וַעֲזַבְתֶּ֥ם וְלִקְּטָ֖ה וְלֹ֥א תִגְעֲרוּ־בָֽהּ׃ </span></p>
 <p align="RIGHT"><span lang="he">‎<a name="017">17</a> ‏וַתְּלַקֵּ֥ט בַּשָּׂדֶ֖ה עַד־הָעָ֑רֶב וַתַּחְבֹּט֙ אֵ֣ת אֲשֶׁר־לִקֵּ֔טָה וַיְהִ֖י כְּאֵיפָ֥ה שְׂעֹרִֽים׃ </span></p>
 <p align="RIGHT"><span lang="he">‎<a name="018">18</a> ‏וַתִּשָּׂא֙ וַתָּב֣וֹא הָעִ֔יר וַתֵּ֥רֶא חֲמוֹתָ֖הּ אֵ֣ת אֲשֶׁר־לִקֵּ֑טָה וַתּוֹצֵא֙ וַתִּתֶּן־לָ֔הּ אֵ֥ת אֲשֶׁר־הוֹתִ֖רָה מִשָּׂבְעָֽהּ׃ </span></p>
 <p align="RIGHT"><span lang="he">‎<a name="019">19</a> ‏וַתֹּאמֶר֩ לָ֨הּ חֲמוֹתָ֜הּ אֵיפֹ֨ה לִקַּ֤טְתְּ הַיּוֹם֙ וְאָ֣נָה עָשִׂ֔ית יְהִ֥י מַכִּירֵ֖ךְ בָּר֑וּךְ וַתַּגֵּ֣ד לַחֲמוֹתָ֗הּ אֵ֤ת אֲשֶׁר־עָשְׂתָה֙ עִמּ֔וֹ וַתֹּ֗אמֶר שֵׁ֤ם הָאִישׁ֙ אֲשֶׁ֨ר עָשִׂ֧יתִי עִמּ֛וֹ הַיּ֖וֹם בֹּֽעַז׃ </span></p>
 <p align="RIGHT"><span lang="he">‎<a name="020">20</a> ‏וַתֹּ֨אמֶר נָעֳמִ֜י לְכַלָּתָ֗הּ בָּר֥וּךְ הוּא֙ לַיהוָ֔ה אֲשֶׁר֙ לֹא־עָזַ֣ב חַסְדּ֔וֹ אֶת־הַחַיִּ֖ים וְאֶת־הַמֵּתִ֑ים וַתֹּ֧אמֶר לָ֣הּ נָעֳמִ֗י קָר֥וֹב לָ֙נוּ֙ הָאִ֔ישׁ מִֽגֹּאֲלֵ֖נוּ הֽוּא׃ </span></p>
 <p align="RIGHT"><span lang="he">‎<a name="021">21</a> ‏וַתֹּ֖אמֶר ר֣וּת הַמּוֹאֲבִיָּ֑ה גַּ֣ם׀ כִּי־אָמַ֣ר אֵלַ֗י עִם־הַנְּעָרִ֤ים אֲשֶׁר־לִי֙ תִּדְבָּקִ֔ין עַ֣ד אִם־כִּלּ֔וּ אֵ֥ת כָּל־הַקָּצִ֖יר אֲשֶׁר־לִֽי׃ </span></p>
 <p align="RIGHT"><span lang="he">‎<a name="022">22</a> ‏וַתֹּ֥אמֶר נָעֳמִ֖י אֶל־ר֣וּת כַּלָּתָ֑הּ ט֣וֹב בִּתִּ֗י כִּ֤י תֵֽצְאִי֙ עִם־נַ֣עֲרוֹתָ֔יו וְלֹ֥א יִפְגְּעוּ־בָ֖ךְ בְּשָׂדֶ֥ה אַחֵֽר׃ </span></p>
 <p align="RIGHT"><span lang="he">‎<a name="023">23</a> ‏וַתִּדְבַּ֞ק בְּנַעֲר֥וֹת בֹּ֙עַז֙ לְלַקֵּ֔ט עַד־כְּל֥וֹת קְצִֽיר־הַשְּׂעֹרִ֖ים וּקְצִ֣יר הַֽחִטִּ֑ים וַתֵּ֖שֶׁב אֶת־חֲמוֹתָֽהּ׃ </span></p>
 </td>
 <td width="50%">
 <p>1 ûlənā‘ŏmî <font color="brown">məyudā‘</font> <font color="blue">mwōḏ<sup>a</sup>‘</font> lə’îšāh ’îš gibwōr ḥayil mimmišəp<sup>a</sup>ḥaṯ ’ĕlîmeleḵə ûšəmwō bō‘az: </p>
 <p>2 watō’mer rûṯ hammwō’ăḇîyâ ’el-nā‘ŏmî ’ēləḵâ-nnā’ haśśāḏeh wa’ălaqŏṭâ ḇaššibŏlîm ’<sup>a</sup>ḥar ’ăšer ’eməṣā’-ḥēn bə‘ênāyw watō’mer lāh ləḵî ḇitî: </p>
 <p>3 watēleḵə watāḇwō’ watəlaqqēṭ baśśāḏeh ’<sup>a</sup>ḥărê haqqōṣərîm wayyiqer miqərehā ḥeləqaṯ haśśāḏeh ləḇō‘az ’ăšer mimmišəp<sup>a</sup>ḥaṯ ’ĕlîmeleḵə: </p>
 <p>4 wəhinnēh-ḇō‘az bā’ mibêṯ leḥem wayyō’mer laqqwōṣərîm yəhwâ ‘immāḵem wayyō’mərû lwō yəḇāreḵəḵā yəhwâ: </p>
 <p>5 wayyō’mer bō‘az lən<sup>a</sup>‘ărwō hanniṣṣāḇ ‘al-haqqwōṣərîm ləmî hann<sup>a</sup>‘ărâ hazzō’ṯ: </p>
 <p>6 wayy<sup>a</sup>‘an hann<sup>a</sup>‘ar hanniṣṣāḇ ‘al-haqqwōṣərîm wayyō’mar n<sup>a</sup>‘ărâ mwō’ăḇîyâ hî’ haššāḇâ ‘im-nā‘ŏmî miśśəḏēh mwō’āḇ: </p>
 <p>7 watō’mer ’ălaqŏṭâ-nnā’ wə’āsafətî ḇā‘ŏmārîm ’<sup>a</sup>ḥărê haqqwōṣərîm watāḇwō’ wat<sup>a</sup>‘ămwōḏ mē’āz habōqer wə‘aḏ-‘atâ zeh šiḇətāh habayiṯ mə‘āṭ: </p>
 <p>8 wayyō’mer bō‘az ’el-rûṯ hălwō’ šām<sup>a</sup>‘atə bitî ’al-tēləḵî liləqōṭ bəśāḏeh ’<sup>a</sup>ḥēr wəḡam lō’ ṯ<sup>a</sup>‘ăḇûrî mizzeh wəḵōh ṯiḏəbāqîn ‘im-n<sup>a</sup>‘ărōṯāy: </p>
 <p>9 ‘ênayiḵə baśśāḏeh ’ăšer-yiqəṣōrûn wəhālaḵətə ’<sup>a</sup>ḥărêhen hălwō’ ṣiûîṯî ’eṯ-hannə‘ārîm ləḇilətî nāḡə‘ēḵə wəṣāmiṯ wəhālaḵətə ’el-hakēlîm wəšāṯîṯ mē’ăšer yišə’ăḇûn hannə‘ārîm: </p>
 <p>10 watipōl ‘al-pāneyhā watišət<sup>a</sup>ḥû ’ārəṣâ watō’mer ’ēlāyw madû‘a māṣā’ṯî ḥēn bə‘êneyḵā ləhakîrēnî wə’ānōḵî nāḵərîyâ: </p>
 <p>11 wayy<sup>a</sup>‘an bō‘az wayyō’mer lāh hugēḏ hugaḏ lî kōl ’ăšer-‘āśîṯ ’eṯ-ḥămwōṯēḵə ’<sup>a</sup>ḥărê mwōṯ ’îšēḵə wat<sup>a</sup>‘azəḇî ’āḇîḵə wə’immēḵə wə’ereṣ mwōlaḏətēḵə watēləḵî ’el-‘am ’ăšer lō’-yāḏ<sup>a</sup>‘atə təmwōl šiləšwōm: </p>
 <p>12 yəšallēm yəhwâ pā‘ŏlēḵə ûṯəhî maśəkurətēḵə šəlēmâ mē‘im yəhwâ ’ĕlōhê yiśərā’ēl ’ăšer-bā’ṯ l<sup>a</sup>ḥăswōṯ t<sup>a</sup>ḥaṯ-kənāfāyw: </p>
 <p>13 watō’mer ’eməṣā’-ḥēn bə‘êneyḵā ’ăḏōnî kî niḥamətānî wəḵî ḏibarətā ‘al-lēḇ šifəḥāṯeḵā wə’ānōḵî lō’ ’ehəyeh kə’<sup>a</sup>ḥaṯ šifəḥōṯeyḵā: </p>
 <p>14 wayyō’mer lâ ḇō‘az lə‘ēṯ hā’ōḵel gōšî hălōm wə’āḵalətə min-halleḥem wəṭāḇalətə pitēḵə b<sup>a</sup>ḥōmeṣ watēšeḇ miṣṣaḏ haqqwōṣərîm wayyiṣəbāṭ-lāh qālî watō’ḵal watiśəb<sup>a</sup>‘ watōṯar: </p>
 <p>15 watāqām ləlaqqēṭ wayəṣaw bō‘az ’eṯ-nə‘ārāyw lē’mōr gam bên hā‘ŏmārîm təlaqqēṭ wəlō’ ṯaḵəlîmûhā: </p>
 <p>16 wəḡam šōl-tāšōllû lāh min-haṣṣəḇāṯîm w<sup>a</sup>‘ăzaḇətem wəliqqəṭâ wəlō’ ṯiḡə‘ărû-ḇāh: </p>
 <p>17 watəlaqqēṭ baśśāḏeh ‘aḏ-hā‘āreḇ wat<sup>a</sup>ḥəbōṭ ’ēṯ ’ăšer-liqqēṭâ wayəhî kə’êfâ śə‘ōrîm: </p>
 <p>18 watiśśā’ watāḇwō’ hā‘îr watēre’ ḥămwōṯāh ’ēṯ ’ăšer-liqqēṭâ watwōṣē’ watiten-lāh ’ēṯ ’ăšer-hwōṯirâ miśśāḇə‘āh: </p>
 <p>19 watō’mer lāh ḥămwōṯāh ’êfōh liqqaṭətə hayywōm wə’ānâ ‘āśîṯ yəhî makîrēḵə bārûḵə watagēḏ l<sup>a</sup>ḥămwōṯāh ’ēṯ ’ăšer-‘āśəṯâ ‘immwō watō’mer šēm hā’îš ’ăšer ‘āśîṯî ‘immwō hayywōm bō‘az: </p>
 <p>20 watō’mer nā‘ŏmî ləḵallāṯāh bārûḵə hû’ layhwâ ’ăšer lō’-‘āzaḇ ḥasədwō ’eṯ-h<sup>a</sup>ḥayyîm wə’eṯ-hammēṯîm watō’mer lāh nā‘ŏmî qārwōḇ lānû hā’îš migō’ălēnû hû’: </p>
 <p>21 watō’mer rûṯ hammwō’ăḇîyâ gam| kî-’āmar ’ēlay ‘im-hannə‘ārîm ’ăšer-lî tiḏəbāqîn ‘aḏ ’im-killû ’ēṯ kāl-haqqāṣîr ’ăšer-lî: </p>
 <p>22 watō’mer nā‘ŏmî ’el-rûṯ kallāṯāh ṭwōḇ bitî kî ṯēṣə’î ‘im-n<sup>a</sup>‘ărwōṯāyw wəlō’ yifəgə‘û-ḇāḵə bəśāḏeh ’<sup>a</sup>ḥēr: </p>
 <p>23 watiḏəbaq bən<sup>a</sup>‘ărwōṯ bō‘az ləlaqqēṭ ‘aḏ-kəlwōṯ qəṣîr-haśśə‘ōrîm ûqəṣîr h<sup>a</sup>ḥiṭṭîm watēšeḇ ’eṯ-ḥămwōṯāh: </p>
 </td>
 </tr></table>
 <p></p><hr>
 <center>
 <a href="rut003.htm">Next: Ruth Chapter 3</a></center>
 </body>