<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze001.htm">Polyglot</a> 
 <a href="../kjv/eze001.htm">KJV</a> 
 <a href="../sep/eze001.htm">Sep</a> 
 <a href="../vul/eze001.htm">Vul</a> 
 
 <br>
 <br><a href="eze.htm">Ezekiel (Yechezqel) Index</a><br>
  
 <a href="jer052.htm">Previous</a> 
 <a href="eze002.htm">Next</a> 
 </center>
 <hr>
 
 <h3 align="CENTER">Tanach (Hebrew): Ezekiel (Yechezqel) Chapter 1</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְהִ֣י׀ בִּשְׁלֹשִׁ֣ים שָׁנָ֗ה בָּֽרְבִיעִי֙ בַּחֲמִשָּׁ֣ה לַחֹ֔דֶשׁ וַאֲנִ֥י בְתֽוֹךְ־הַגּוֹלָ֖ה עַל־נְהַר־כְּבָ֑ר נִפְתְּחוּ֙ הַשָּׁמַ֔יִם וָאֶרְאֶ֖ה מַרְא֥וֹת אֱלֹהִֽים׃ </span></p>
 <p align="RIGHT"><span lang="he">‎<a name="002">2</a> ‏בַּחֲמִשָּׁ֖ה לַחֹ֑דֶשׁ הִ֚יא הַשָּׁנָ֣ה הַחֲמִישִׁ֔ית לְגָל֖וּת הַמֶּ֥לֶךְ יוֹיָכִֽין׃ </span></p>
 <p align="RIGHT"><span lang="he">‎<a name="003">3</a> ‏הָיֹ֣ה הָיָ֣ה דְבַר־יְ֠הוָה אֶל־יְחֶזְקֵ֨אל בֶּן־בּוּזִ֧י הַכֹּהֵ֛ן בְּאֶ֥רֶץ כַּשְׂדִּ֖ים עַל־נְהַר־כְּבָ֑ר וַתְּהִ֥י עָלָ֛יו שָׁ֖ם יַד־יְהוָֽה׃ </span></p>
 <p align="RIGHT"><span lang="he">‎<a name="004">4</a> ‏וָאֵ֡רֶא וְהִנֵּה֩ ר֨וּחַ סְעָרָ֜ה בָּאָ֣ה מִן־הַצָּפ֗וֹן עָנָ֤ן גָּדוֹל֙ וְאֵ֣שׁ מִתְלַקַּ֔חַת וְנֹ֥גַֽהּ ל֖וֹ סָבִ֑יב וּמִ֨תּוֹכָ֔הּ כְּעֵ֥ין הַחַשְׁמַ֖ל מִתּ֥וֹךְ הָאֵֽשׁ׃ </span></p>
 <p align="RIGHT"><span lang="he">‎<a name="005">5</a> ‏וּמִ֨תּוֹכָ֔הּ דְּמ֖וּת אַרְבַּ֣ע חַיּ֑וֹת וְזֶה֙ מַרְאֵֽיהֶ֔ן דְּמ֥וּת אָדָ֖ם לָהֵֽנָּה׃ </span></p>
 <p align="RIGHT"><span lang="he">‎<a name="006">6</a> ‏וְאַרְבָּעָ֥ה פָנִ֖ים לְאֶחָ֑ת וְאַרְבַּ֥ע כְּנָפַ֖יִם לְאַחַ֥ת לָהֶֽם׃ </span></p>
 <p align="RIGHT"><span lang="he">‎<a name="007">7</a> ‏וְרַגְלֵיהֶ֖ם רֶ֣גֶל יְשָׁרָ֑ה וְכַ֣ף רַגְלֵיהֶ֗ם כְּכַף֙ רֶ֣גֶל עֵ֔גֶל וְנֹ֣צְצִ֔ים כְּעֵ֖ין נְחֹ֥שֶׁת קָלָֽל׃ </span></p>
 <p align="RIGHT"><span lang="he">‎<a name="008">8</a> ‏<font color="brown">וידו</font> <font color="blue">וִידֵ֣י</font> אָדָ֗ם מִתַּ֙חַת֙ כַּנְפֵיהֶ֔ם עַ֖ל אַרְבַּ֣עַת רִבְעֵיהֶ֑ם וּפְנֵיהֶ֥ם וְכַנְפֵיהֶ֖ם לְאַרְבַּעְתָּֽם׃ </span></p>
 <p align="RIGHT"><span lang="he">‎<a name="009">9</a> ‏חֹֽבְרֹ֛ת אִשָּׁ֥ה אֶל־אֲחוֹתָ֖הּ כַּנְפֵיהֶ֑ם לֹא־יִסַּ֣בּוּ בְלֶכְתָּ֔ן אִ֛ישׁ אֶל־עֵ֥בֶר פָּנָ֖יו יֵלֵֽכוּ׃ </span></p>
 <p align="RIGHT"><span lang="he">‎<a name="010">10</a> ‏וּדְמ֣וּת פְּנֵיהֶם֮ פְּנֵ֣י אָדָם֒ וּפְנֵ֨י אַרְיֵ֤ה אֶל־הַיָּמִין֙ לְאַרְבַּעְתָּ֔ם וּפְנֵי־שׁ֥וֹר מֵֽהַשְּׂמֹ֖אול לְאַרְבַּעְתָּ֑ן וּפְנֵי־נֶ֖שֶׁר לְאַרְבַּעְתָּֽן׃ </span></p>
 <p align="RIGHT"><span lang="he">‎<a name="011">11</a> ‏וּפְנֵיהֶ֕ם וְכַנְפֵיהֶ֥ם פְּרֻד֖וֹת מִלְמָ֑עְלָה לְאִ֗ישׁ שְׁ֚תַּיִם חֹבְר֣וֹת אִ֔ישׁ וּשְׁתַּ֣יִם מְכַסּ֔וֹת אֵ֖ת גְּוִיֹתֵיהֶֽנָה׃<font color="red"><sup>1</sup></font> </span></p>
 <p align="RIGHT"><span lang="he">‎<a name="012">12</a> ‏וְאִ֛ישׁ אֶל־עֵ֥בֶר פָּנָ֖יו יֵלֵ֑כוּ אֶ֣ל אֲשֶׁר֩ יִֽהְיֶה־שָׁ֨מָּה הָר֤וּחַ לָלֶ֙כֶת֙ יֵלֵ֔כוּ לֹ֥א יִסַּ֖בּוּ בְּלֶכְתָּֽן׃ </span></p>
 <p align="RIGHT"><span lang="he">‎<a name="013">13</a> ‏וּדְמ֨וּת הַחַיּ֜וֹת מַרְאֵיהֶ֣ם כְּגַחֲלֵי־אֵ֗שׁ בֹּֽעֲרוֹת֙ כְּמַרְאֵ֣ה הַלַּפִּדִ֔ים הִ֕יא מִתְהַלֶּ֖כֶת בֵּ֣ין הַחַיּ֑וֹת וְנֹ֣גַהּ לָאֵ֔שׁ וּמִן־הָאֵ֖שׁ יוֹצֵ֥א בָרָֽק׃ </span></p>
 <p align="RIGHT"><span lang="he">‎<a name="014">14</a> ‏וְהַחַיּ֖וֹת רָצ֣וֹא וָשׁ֑וֹב כְּמַרְאֵ֖ה הַבָּזָֽק׃ </span></p>
 <p align="RIGHT"><span lang="he">‎<a name="015">15</a> ‏וָאֵ֖רֶא הַחַיּ֑וֹת וְהִנֵּה֩ אוֹפַ֨ן אֶחָ֥ד בָּאָ֛רֶץ אֵ֥צֶל הַחַיּ֖וֹת לְאַרְבַּ֥עַת פָּנָֽיו׃ </span></p>
 <p align="RIGHT"><span lang="he">‎<a name="016">16</a> ‏מַרְאֵ֨ה הָאוֹפַנִּ֤ים וּמַעֲשֵׂיהֶם֙ כְּעֵ֣ין תַּרְשִׁ֔ישׁ וּדְמ֥וּת אֶחָ֖ד לְאַרְבַּעְתָּ֑ן וּמַרְאֵיהֶם֙ וּמַ֣עֲשֵׂיהֶ֔ם כַּאֲשֶׁ֛ר יִהְיֶ֥ה הָאוֹפַ֖ן בְּת֥וֹךְ הָאוֹפָֽן׃ </span></p>
 <p align="RIGHT"><span lang="he">‎<a name="017">17</a> ‏עַל־אַרְבַּ֥עַת רִבְעֵיהֶ֖ן בְּלֶכְתָּ֣ם יֵלֵ֑כוּ לֹ֥א יִסַּ֖בּוּ בְּלֶכְתָּֽן׃ </span></p>
 <p align="RIGHT"><span lang="he">‎<a name="018">18</a> ‏וְגַ֨בֵּיהֶ֔ן וְגֹ֥בַהּ לָהֶ֖ם וְיִרְאָ֣ה לָהֶ֑ם וְגַבֹּתָ֗ם מְלֵאֹ֥ת עֵינַ֛יִם סָבִ֖יב לְאַרְבַּעְתָּֽן׃ </span></p>
 <p align="RIGHT"><span lang="he">‎<a name="019">19</a> ‏וּבְלֶ֙כֶת֙ הַֽחַיּ֔וֹת יֵלְכ֥וּ הָאוֹפַנִּ֖ים אֶצְלָ֑ם וּבְהִנָּשֵׂ֤א הַֽחַיּוֹת֙ מֵעַ֣ל הָאָ֔רֶץ יִנָּשְׂא֖וּ הָאוֹפַנִּֽים׃ </span></p>
 <p align="RIGHT"><span lang="he">‎<a name="020">20</a> ‏עַ֣ל אֲשֶׁר֩ יִֽהְיֶה־שָּׁ֨ם הָר֤וּחַ לָלֶ֙כֶת֙ יֵלֵ֔כוּ שָׁ֥מָּה הָר֖וּחַ לָלֶ֑כֶת וְהָאוֹפַנִּ֗ים יִנָּשְׂאוּ֙ לְעֻמָּתָ֔ם כִּ֛י ר֥וּחַ הַחַיָּ֖ה בָּאוֹפַנִּֽים׃ </span></p>
 <p align="RIGHT"><span lang="he">‎<a name="021">21</a> ‏בְּלֶכְתָּ֣ם יֵלֵ֔כוּ וּבְעָמְדָ֖ם יַֽעֲמֹ֑דוּ וּֽבְהִנָּשְׂאָ֞ם מֵעַ֣ל הָאָ֗רֶץ יִנָּשְׂא֤וּ הָאֽוֹפַנִּים֙ לְעֻמָּתָ֔ם כִּ֛י ר֥וּחַ הַחַיָּ֖ה בָּאוֹפַנִּֽים׃ </span></p>
 <p align="RIGHT"><span lang="he">‎<a name="022">22</a> ‏וּדְמ֞וּת עַל־רָאשֵׁ֤י הַחַיָּה֙ רָקִ֔יעַ כְּעֵ֖ין הַקֶּ֣רַח הַנּוֹרָ֑א נָט֥וּי עַל־רָאשֵׁיהֶ֖ם מִלְמָֽעְלָה׃ </span></p>
 <p align="RIGHT"><span lang="he">‎<a name="023">23</a> ‏וְתַ֙חַת֙ הָרָקִ֔יעַ כַּנְפֵיהֶ֣ם יְשָׁר֔וֹת אִשָּׁ֖ה אֶל־אֲחוֹתָ֑הּ לְאִ֗ישׁ שְׁתַּ֤יִם מְכַסּוֹת֙ לָהֵ֔נָּה וּלְאִ֗ישׁ שְׁתַּ֤יִם מְכַסּוֹת֙ לָהֵ֔נָּה אֵ֖ת גְּוִיֹּתֵיהֶֽם׃ </span></p>
 <p align="RIGHT"><span lang="he">‎<a name="024">24</a> ‏וָאֶשְׁמַ֣ע אֶת־ק֣וֹל כַּנְפֵיהֶ֡ם כְּקוֹל֩ מַ֨יִם רַבִּ֤ים כְּקוֹל־שַׁדַּי֙ בְּלֶכְתָּ֔ם ק֥וֹל הֲמֻלָּ֖ה כְּק֣וֹל מַחֲנֶ֑ה בְּעָמְדָ֖ם תְּרַפֶּ֥ינָה כַנְפֵיהֶֽן׃ </span></p>
 <p align="RIGHT"><span lang="he">‎<a name="025">25</a> ‏וַיְהִי־ק֕וֹל מֵעַ֕ל לָרָקִ֖יעַ אֲשֶׁ֣ר עַל־רֹאשָׁ֑ם בְּעָמְדָ֖ם תְּרַפֶּ֥ינָה כַנְפֵיהֶֽן׃ </span></p>
 <p align="RIGHT"><span lang="he">‎<a name="026">26</a> ‏וּמִמַּ֗עַל לָרָקִ֙יעַ֙ אֲשֶׁ֣ר עַל־רֹאשָׁ֔ם כְּמַרְאֵ֥ה אֶֽבֶן־סַפִּ֖יר דְּמ֣וּת כִּסֵּ֑א וְעַל֙ דְּמ֣וּת הַכִּסֵּ֔א דְּמ֞וּת כְּמַרְאֵ֥ה אָדָ֛ם עָלָ֖יו מִלְמָֽעְלָה׃ </span></p>
 <p align="RIGHT"><span lang="he">‎<a name="027">27</a> ‏וָאֵ֣רֶא׀ כְּעֵ֣ין חַשְׁמַ֗ל כְּמַרְאֵה־אֵ֤שׁ בֵּֽית־לָהּ֙ סָבִ֔יב מִמַּרְאֵ֥ה מָתְנָ֖יו וּלְמָ֑עְלָה וּמִמַּרְאֵ֤ה מָתְנָיו֙ וּלְמַ֔טָּה רָאִ֙יתִי֙ כְּמַרְאֵה־אֵ֔שׁ וְנֹ֥גַֽהּ ל֖וֹ סָבִֽיב׃ </span></p>
 <p align="RIGHT"><span lang="he">‎<a name="028">28</a> ‏כְּמַרְאֵ֣ה הַקֶּ֡שֶׁת אֲשֶׁר֩ יִֽהְיֶ֨ה בֶעָנָ֜ן בְּי֣וֹם הַגֶּ֗שֶׁם כֵּ֣ן מַרְאֵ֤ה הַנֹּ֙גַהּ֙ סָבִ֔יב ה֕וּא מַרְאֵ֖ה דְּמ֣וּת כְּבוֹד־יְהוָ֑ה וָֽאֶרְאֶה֙ וָאֶפֹּ֣ל עַל־פָּנַ֔י וָאֶשְׁמַ֖ע ק֥וֹל מְדַבֵּֽר׃ ס</span></p>
 </td>
 <td width="50%">
 <p>1 wayəhî| bišəlōšîm šānâ bārəḇî‘î b<sup>a</sup>ḥămiššâ l<sup>a</sup>ḥōḏeš wa’ănî ḇəṯwōḵə-hagwōlâ ‘al-nəhar-kəḇār nifətəḥû haššāmayim wā’erə’eh marə’wōṯ ’ĕlōhîm: </p>
 <p>2 b<sup>a</sup>ḥămiššâ l<sup>a</sup>ḥōḏeš hî’ haššānâ h<sup>a</sup>ḥămîšîṯ ləḡālûṯ hammeleḵə ywōyāḵîn: </p>
 <p>3 hāyōh hāyâ ḏəḇar-yəhwâ ’el-yəḥezəqē’l ben-bûzî hakōhēn bə’ereṣ kaśədîm ‘al-nəhar-kəḇār watəhî ‘ālāyw šām yaḏ-yəhwâ: </p>
 <p>4 wā’ēre’ wəhinnēh rûḥa sə‘ārâ bā’â min-haṣṣāfwōn ‘ānān gāḏwōl wə’ēš miṯəlaqq<sup>a</sup>ḥaṯ wənōḡ<sup>a</sup>h lwō sāḇîḇ ûmitwōḵāh kə‘ên h<sup>a</sup>ḥašəmal mitwōḵə hā’ēš: </p>
 <p>5 ûmitwōḵāh dəmûṯ ’arəb<sup>a</sup>‘ ḥayywōṯ wəzeh marə’êhen dəmûṯ ’āḏām lâēnnâ: </p>
 <p>6 wə’arəbā‘â fānîm lə’eḥāṯ wə’arəb<sup>a</sup>‘ kənāfayim lə’<sup>a</sup>ḥaṯ lâem: </p>
 <p>7 wəraḡəlêhem reḡel yəšārâ wəḵaf raḡəlêhem kəḵaf reḡel ‘ēḡel wənōṣəṣîm kə‘ên nəḥōšeṯ qālāl: </p>
 <p>8 <font color="brown">wəyāḏwō</font> <font color="blue">wîḏê</font> ’āḏām mit<sup>a</sup>ḥaṯ kanəfêhem ‘al ’arəb<sup>a</sup>‘aṯ riḇə‘êhem ûfənêhem wəḵanəfêhem lə’arəb<sup>a</sup>‘ətām: </p>
 <p>9 ḥōḇərōṯ ’iššâ ’el-’ăḥwōṯāh kanəfêhem lō’-yissabû ḇəleḵətān ’îš ’el-‘ēḇer pānāyw yēlēḵû: </p>
 <p>10 ûḏəmûṯ pənêhem pənê ’āḏām ûfənê ’arəyēh ’el-hayyāmîn lə’arəb<sup>a</sup>‘ətām ûfənê-šwōr mēhaśśəmō’wl lə’arəb<sup>a</sup>‘ətān ûfənê-nešer lə’arəb<sup>a</sup>‘ətān: </p>
 <p>11 ûfənêhem wəḵanəfêhem pəruḏwōṯ miləmā‘əlâ lə’îš šətayim ḥōḇərwōṯ ’îš ûšətayim məḵasswōṯ ’ēṯ gəwîōṯêhenâ:<font color="red"><sup>1</sup></font> </p>
 <p>12 wə’îš ’el-‘ēḇer pānāyw yēlēḵû ’el ’ăšer yihəyeh-šāmmâ hārûḥa lāleḵeṯ yēlēḵû lō’ yissabû bəleḵətān: </p>
 <p>13 ûḏəmûṯ h<sup>a</sup>ḥayywōṯ marə’êhem kəḡ<sup>a</sup>ḥălê-’ēš bō‘ărwōṯ kəmarə’ēh hallapiḏîm hî’ miṯəhalleḵeṯ bên h<sup>a</sup>ḥayywōṯ wənōḡ<sup>a</sup>h lā’ēš ûmin-hā’ēš ywōṣē’ ḇārāq: </p>
 <p>14 wəh<sup>a</sup>ḥayywōṯ rāṣwō’ wāšwōḇ kəmarə’ēh habāzāq: </p>
 <p>15 wā’ēre’ h<sup>a</sup>ḥayywōṯ wəhinnēh ’wōfan ’eḥāḏ bā’āreṣ ’ēṣel h<sup>a</sup>ḥayywōṯ lə’arəb<sup>a</sup>‘aṯ pānāyw: </p>
 <p>16 marə’ēh hā’wōfannîm ûm<sup>a</sup>‘ăśêhem kə‘ên tarəšîš ûḏəmûṯ ’eḥāḏ lə’arəb<sup>a</sup>‘ətān ûmarə’êhem ûm<sup>a</sup>‘ăśêhem ka’ăšer yihəyeh hā’wōfan bəṯwōḵə hā’wōfān: </p>
 <p>17 ‘al-’arəb<sup>a</sup>‘aṯ riḇə‘êhen bəleḵətām yēlēḵû lō’ yissabû bəleḵətān: </p>
 <p>18 wəḡabêhen wəḡōḇ<sup>a</sup>h lâem wəyirə’â lâem wəḡabōṯām məlē’ōṯ ‘ênayim sāḇîḇ lə’arəb<sup>a</sup>‘ətān: </p>
 <p>19 ûḇəleḵeṯ h<sup>a</sup>ḥayywōṯ yēləḵû hā’wōfannîm ’eṣəlām ûḇəhinnāśē’ h<sup>a</sup>ḥayywōṯ mē‘al hā’āreṣ yinnāśə’û hā’wōfannîm: </p>
 <p>20 ‘al ’ăšer yihəyeh-ššām hārûḥa lāleḵeṯ yēlēḵû šāmmâ hārûḥa lāleḵeṯ wəhā’wōfannîm yinnāśə’û lə‘ummāṯām kî rûḥa h<sup>a</sup>ḥayyâ bā’wōfannîm: </p>
 <p>21 bəleḵətām yēlēḵû ûḇə‘āməḏām y<sup>a</sup>‘ămōḏû ûḇəhinnāśə’ām mē‘al hā’āreṣ yinnāśə’û hā’wōfannîm lə‘ummāṯām kî rûḥa h<sup>a</sup>ḥayyâ bā’wōfannîm: </p>
 <p>22 ûḏəmûṯ ‘al-rā’šê h<sup>a</sup>ḥayyâ rāqî‘a kə‘ên haqqer<sup>a</sup>ḥ hannwōrā’ nāṭûy ‘al-rā’šêhem miləmā‘əlâ: </p>
 <p>23 wəṯ<sup>a</sup>ḥaṯ hārāqî‘a kanəfêhem yəšārwōṯ ’iššâ ’el-’ăḥwōṯāh lə’îš šətayim məḵasswōṯ lâēnnâ ûlə’îš šətayim məḵasswōṯ lâēnnâ ’ēṯ gəwîyōṯêhem: </p>
 <p>24 wā’ešəm<sup>a</sup>‘ ’eṯ-qwōl kanəfêhem kəqwōl mayim rabîm kəqwōl-šaday bəleḵətām qwōl hămullâ kəqwōl m<sup>a</sup>ḥăneh bə‘āməḏām tərapeynâ ḵanəfêhen: </p>
 <p>25 wayəhî-qwōl mē‘al lārāqî‘a ’ăšer ‘al-rō’šām bə‘āməḏām tərapeynâ ḵanəfêhen: </p>
 <p>26 ûmimm<sup>a</sup>‘al lārāqî‘a ’ăšer ‘al-rō’šām kəmarə’ēh ’eḇen-sapîr dəmûṯ kissē’ wə‘al dəmûṯ hakissē’ dəmûṯ kəmarə’ēh ’āḏām ‘ālāyw miləmā‘əlâ: </p>
 <p>27 wā’ēre’| kə‘ên ḥašəmal kəmarə’ēh-’ēš bêṯ-lāh sāḇîḇ mimmarə’ēh māṯənāyw ûləmā‘əlâ ûmimmarə’ēh māṯənāyw ûləmaṭṭâ rā’îṯî kəmarə’ēh-’ēš wənōḡ<sup>a</sup>h lwō sāḇîḇ: </p>
 <p>28 kəmarə’ēh haqqešeṯ ’ăšer yihəyeh ḇe‘ānān bəywōm hagešem kēn marə’ēh hannōḡ<sup>a</sup>h sāḇîḇ hû’ marə’ēh dəmûṯ kəḇwōḏ-yəhwâ wā’erə’eh wā’epōl ‘al-pānay wā’ešəm<sup>a</sup>‘ qwōl məḏabēr: s</p>
 </td>
 </tr></table>
 <p></p><hr>
 <center>
 <a href="eze002.htm">Next: Ezekiel (Yechezqel) Chapter 2</a></center>
 </body>