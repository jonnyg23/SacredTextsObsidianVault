<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ecc007.htm">Polyglot</a> 
 <a href="../kjv/ecc007.htm">KJV</a> 
 <a href="../sep/ecc007.htm">Sep</a> 
 <a href="../tan/ecc007.htm">Tan</a> 
 
 <br>
 <br><a href="ecc.htm">Ecclesiastes Index</a><br>
  
 <a href="ecc006.htm">Previous</a> 
 <a href="ecc008.htm">Next</a> 
 </center>
 <hr>
 
 <h3 align="CENTER">Vulgate (Latin): Ecclesiastes Chapter 7</h3><p><a name="001">1</a> [Quid necesse est homini majora se quærere,<br> cum ignoret quid conducat sibi in vita sua,<br> numero dierum peregrinationis suæ,<br> et tempore quod velut umbra præterit?<br> aut quis ei poterit indicare<br> quod post eum futurum sub sole sit?<br></p>
 <p><a name="002">2</a> Melius est nomen bonum quam unguenta pretiosa,<br> et dies mortis die nativitatis.<br></p>
 <p><a name="003">3</a> Melius est ire ad domum luctus<br> quam ad domum convivii;<br> in illa enim finis cunctorum admonetur hominum,<br> et vivens cogitat quid futurum sit.<br></p>
 <p><a name="004">4</a> Melior est ira risu,<br> quia per tristitiam vultus corrigitur animus delinquentis.<br></p>
 <p><a name="005">5</a> Cor sapientium ubi tristitia est,<br> et cor stultorum ubi lætitia.<br></p>
 <p><a name="006">6</a> Melius est a sapiente corripi,<br> quam stultorum adulatione decipi;<br></p>
 <p><a name="007">7</a> quia sicut sonitus spinarum ardentium sub olla,<br> sic risus stulti.<br> Sed et hoc vanitas.<br></p>
 <p><a name="008">8</a> Calumnia conturbat sapientem,<br> et perdet robur cordis illius.<br></p>
 <p><a name="009">9</a> Melior est finis orationis quam principium.<br> Melior est patiens arrogante.<br></p>
 <p><a name="010">10</a> Ne sis velox ad irascendum,<br> quia ira in sinu stulti requiescit.<br></p>
 <p><a name="011">11</a> Ne dicas: Quid putas causæ est<br> quod priora tempora meliora fuere quam nunc sunt?<br> stulta enim est hujuscemodi interrogatio.<br></p>
 <p><a name="012">12</a> Utilior est sapientia cum divitiis,<br> et magis prodest videntibus solem.<br></p>
 <p><a name="013">13</a> Sicut enim protegit sapientia, sic protegit pecunia;<br> hoc autem plus habet eruditio et sapientia,<br> quod vitam tribuunt possessori suo.<br></p>
 <p><a name="014">14</a> Considera opera Dei,<br> quod nemo possit corrigere quem ille despexerit.<br></p>
 <p><a name="015">15</a> In die bona fruere bonis,<br> et malam diem præcave;<br> sicut enim hanc, sic et illam fecit Deus,<br> ut non inveniat homo contra eum justas querimonias.<br></p>
 <p><a name="016">16</a> Hæc quoque vidi in diebus vanitatis meæ:<br> justus perit in justitia sua,<br> et impius multo vivit tempore in malitia sua.<br></p>
 <p><a name="017">17</a> Noli esse justus multum,<br> neque plus sapias quam necesse est,<br> ne obstupescas.<br></p>
 <p><a name="018">18</a> Ne impie agas multum,<br> et noli esse stultus,<br> ne moriaris in tempore non tuo.<br></p>
 <p><a name="019">19</a> Bonum est te sustentare justum:<br> sed et ab illo ne subtrahas manum tuam;<br> quia qui timet Deum nihil negligit.<br></p>
 <p><a name="020">20</a> Sapientia confortavit sapientem<br> super decem principes civitatis;<br></p>
 <p><a name="021">21</a> non est enim homo justus in terra<br> qui faciat bonum et non peccet.<br></p>
 <p><a name="022">22</a> Sed et cunctis sermonibus qui dicuntur<br> ne accomodes cor tuum,<br> ne forte audias servum tuum maledicentem tibi;<br></p>
 <p><a name="023">23</a> scit enim conscientia tua<br> quia et tu crebro maledixisti aliis.<br></p>
 <p><a name="024">24</a> Cuncta tentavi in sapientia.<br> Dixi: Sapiens efficiar:<br> et ipsa longius recessit a me,<br></p>
 <p><a name="025">25</a> multo magis quam erat.<br> Et alta profunditas, quis inveniet eam?]<br>
 </p>
 <p><a name="026">26</a> [Lustravi universa animo meo,<br> ut scirem et considerarem,<br> et quærerem sapientiam, et rationem,<br> et ut cognoscerem impietatem stulti,<br> et errorem imprudentium:<br></p>
 <p><a name="027">27</a> et inveni amariorem morte mulierem,<br> quæ laqueus venatorum est,<br> et sagena cor ejus;<br> vincula sunt manus illius.<br> Qui placet Deo effugiet illam;<br> qui autem peccator est capietur ab illa.<br></p>
 <p><a name="028">28</a> Ecce hoc inveni, dixit Ecclesiastes,<br> unum et alterum ut invenirem rationem,<br></p>
 <p><a name="029">29</a> quam adhuc quærit anima mea,<br> et non inveni.<br> Virum de mille unum reperi;<br> mulierem ex omnibus non inveni.<br></p>
 <p><a name="030">30</a> Solummodo hoc inveni,<br> quod fecerit Deus hominem rectum,<br> et ipse se infinitis miscuerit quæstionibus.<br> Quis talis ut sapiens est?<br> et quis cognovit solutionem verbi?]</p>
 <p></p><hr>
 <center>
 <a href="ecc008.htm">Next: Ecclesiastes Chapter 8</a></center>
 </body>