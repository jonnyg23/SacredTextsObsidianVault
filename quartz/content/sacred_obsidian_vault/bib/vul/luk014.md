<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk014.htm">Polyglot</a> 
 <a href="../gnt/luk014.htm">GNT</a> 
 <a href="../kjv/luk014.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk013.htm">Previous</a> 
 <a href="luk015.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 14</h3><p><a name="001">1</a> Et factum est cum intraret Jesus in domum cujusdam principis pharisæorum sabbato manducare panem, et ipsi observabant eum.</p>
 <p><a name="002">2</a> Et ecce homo quidam hydropicus erat ante illum.</p>
 <p><a name="003">3</a> Et respondens Jesus dixit ad legisperitos et pharisæos, dicens: Si licet sabbato curare?</p>
 <p><a name="004">4</a> At illi tacuerunt. Ipse vero apprehensum sanavit eum, ac dimisit.</p>
 <p><a name="005">5</a> Et respondens ad illos dixit: Cujus vestrum asinus, aut bos in puteum cadet, et non continuo extrahet illum die sabbati?</p>
 <p><a name="006">6</a> Et non poterant ad hæc respondere illi.<br>
 </p>
 <p><a name="007">7</a> Dicebat autem et ad invitatos parabolam, intendens quomodo primos accubitus eligerent, dicens ad illos:</p>
 <p><a name="008">8</a> Cum invitatus fueris ad nuptias, non discumbas in primo loco, ne forte honoratior te sit invitatus ab illo.</p>
 <p><a name="009">9</a> Et veniens is, qui te et illum vocavit, dicat tibi: Da huic locum: et tunc incipias cum rubore novissimum locum tenere.</p>
 <p><a name="010">10</a> Sed cum vocatus fueris, vade, recumbe in novissimo loco: ut, cum venerit qui te invitavit, dicat tibi: Amice, ascende superius. Tunc erit tibi gloria coram simul discumbentibus:</p>
 <p><a name="011">11</a> quia omnis, qui se exaltat, humiliabitur: et qui se humiliat, exaltabitur.<br>
 </p>
 <p><a name="012">12</a> Dicebat autem et ei, qui invitaverat: Cum facis prandium, aut cnam, noli vocare amicos tuos, neque fratres tuos, neque cognatos, neque vicinos divites: ne forte te et ipsi reinvitent, et fiat tibi retributio;</p>
 <p><a name="013">13</a> sed cum facis convivium, voca pauperes, debiles, claudos, et cæcos:</p>
 <p><a name="014">14</a> et beatus eris, quia non habent retribuere tibi: retribuetur enim tibi in resurrectione justorum.<br>
 </p>
 <p><a name="015">15</a> Hæc cum audisset quidam de simul discumbentibus, dixit illi: Beatus qui manducabit panem in regno Dei.</p>
 <p><a name="016">16</a> At ipse dixit ei: Homo quidam fecit cnam magnam, et vocavit multos.</p>
 <p><a name="017">17</a> Et misit servum suum hora cnæ dicere invitatis ut venirent, quia jam parata sunt omnia.</p>
 <p><a name="018">18</a> Et cperunt simul omnes excusare. Primus dixit ei: Villam emi, et necesse habeo exire, et videre illam: rogo te, habe me excusatum.</p>
 <p><a name="019">19</a> Et alter dixit: Juga boum emi quinque, et eo probare illa: rogo te, habe me excusatum.</p>
 <p><a name="020">20</a> Et alius dixit: Uxorem duxi, et ideo non possum venire.</p>
 <p><a name="021">21</a> Et reversus servus nuntiavit hæc domino suo. Tunc iratus paterfamilias, dixit servo suo: Exi cito in plateas et vicos civitatis: et pauperes, ac debiles, et cæcos, et claudos introduc huc.</p>
 <p><a name="022">22</a> Et ait servus: Domine, factum est ut imperasti, et adhuc locus est.</p>
 <p><a name="023">23</a> Et ait dominus servo: Exi in vias, et sæpes: et compelle intrare, ut impleatur domus mea.</p>
 <p><a name="024">24</a> Dico autem vobis quod nemo virorum illorum qui vocati sunt, gustabit cnam meam.<br>
 </p>
 <p><a name="025">25</a> Ibant autem turbæ multæ cum eo: et conversus dixit ad illos:</p>
 <p><a name="026">26</a> Si quis venit ad me, et non odit patrem suum, et matrem, et uxorem, et filios, et fratres, et sorores, adhuc autem et animam suam, non potest meus esse discipulus.</p>
 <p><a name="027">27</a> Et qui non bajulat crucem suam, et venit post me, non potest meus esse discipulus.</p>
 <p><a name="028">28</a> Quis enim ex vobis volens turrim ædificare, non prius sedens computat sumptus, qui necessarii sunt, si habeat ad perficiendum,</p>
 <p><a name="029">29</a> ne, posteaquam posuerit fundamentum, et non potuerit perficere, omnes qui vident, incipiant illudere ei,</p>
 <p><a name="030">30</a> dicentes: Quia hic homo cpit ædificare, et non potuit consummare?</p>
 <p><a name="031">31</a> Aut quis rex iturus committere bellum adversus alium regem, non sedens prius cogitat, si possit cum decem millibus occurrere ei, qui cum viginti millibus venit ad se?</p>
 <p><a name="032">32</a> Alioquin adhuc illo longe agente, legationem mittens rogat ea quæ pacis sunt.</p>
 <p><a name="033">33</a> Sic ergo omnis ex vobis, qui non renuntiat omnibus quæ possidet, non potest meus esse discipulus.</p>
 <p><a name="034">34</a> Bonum est sal: si autem sal evanuerit, in quo condietur?</p>
 <p><a name="035">35</a> Neque in terram, neque in sterquilinium utile est, sed foras mittetur. Qui habet aures audiendi, audiat.</p>
 <p></p><hr>
 <center>
 <a href="luk015.htm">Next: Luke Chapter 15</a></center>
 </body>