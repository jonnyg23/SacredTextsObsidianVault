<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act005.htm">Polyglot</a> 
 <a href="../gnt/act005.htm">GNT</a> 
 <a href="../kjv/act005.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act004.htm">Previous</a> 
 <a href="act006.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 5</h3><p><a name="001">1</a> Vir autem quidam nomine Ananias, cum Saphira uxore suo vendidit agrum,</p>
 <p><a name="002">2</a> et fraudavit de pretio agri, conscia uxore sua: et afferens partem quamdam, ad pedes Apostolorum posuit.</p>
 <p><a name="003">3</a> Dixit autem Petrus: Anania, cur tentavit Satanas cor tuum, mentiri te Spiritui Sancto, et fraudare de pretio agri?</p>
 <p><a name="004">4</a> nonne manens tibi manebat, et venundatum in tua erat potestate? quare posuisti in corde tuo hanc rem? non es mentitus hominibus, sed Deo.</p>
 <p><a name="005">5</a> Audiens autem Ananias hæc verba, cecidit, et expiravit. Et factus est timor magnus super omnes qui audierunt.</p>
 <p><a name="006">6</a> Surgentes autem juvenes amoverunt eum, et efferentes sepelierunt.</p>
 <p><a name="007">7</a> Factum est autem quasi horarum trium spatium, et uxor ipsius, nesciens quod factum fuerat, introivit.</p>
 <p><a name="008">8</a> Dixit autem ei Petrus: Dic mihi mulier, si tanti agrum vendidistis? At illa dixit: Etiam tanti.</p>
 <p><a name="009">9</a> Petrus autem ad eam: Quid utique convenit vobis tentare Spiritum Domini? Ecce pedes eorum qui sepelierunt virum tuum ad ostium, et efferent te.</p>
 <p><a name="010">10</a> Confestim cecidit ante pedes ejus, et expiravit. Intrantes autem juvenes invenerunt illam mortuam: et extulerunt, et sepelierunt ad virum suum.</p>
 <p><a name="011">11</a> Et factus est timor magnus in universa ecclesia, et in omnes qui audierunt hæc.<br>
 </p>
 <p><a name="012">12</a> Per manus autem Apostolorum fiebant signa et prodigia multa in plebe. Et erant unanimiter omnes in porticu Salomonis.</p>
 <p><a name="013">13</a> Ceterorum autem nemo audebat se conjungere illis: sed magnificabat eos populus.</p>
 <p><a name="014">14</a> Magis autem augebatur credentium in Domino multitudo virorum ac mulierum,</p>
 <p><a name="015">15</a> ita ut in plateas ejicerent infirmos, et ponerent in lectulis et grabatis, ut, veniente Petro, saltem umbra illius obumbraret quemquam illorum, et liberarentur ab infirmitatibus suis.</p>
 <p><a name="016">16</a> Concurrebat autem et multitudo vicinarum civitatum Jerusalem, afferentes ægros, et vexatos a spiritibus immundis: qui curabantur omnes.<br>
 </p>
 <p><a name="017">17</a> Exsurgens autem princeps sacerdotum, et omnes qui cum illo erant (quæ est hæresis sadducæorum), repleti sunt zelo:</p>
 <p><a name="018">18</a> et injecerunt manus in Apostolos, et posuerunt eos in custodia publica.</p>
 <p><a name="019">19</a> Angelus autem Domini per noctem aperiens januas carceris, et educens eos, dixit:</p>
 <p><a name="020">20</a> Ite, et stantes loquimini in templo plebi omnia verba vitæ hujus.</p>
 <p><a name="021">21</a> Qui cum audissent, intraverunt diluculo in templum, et docebant. Adveniens autem princeps sacerdotum, et qui cum eo erant, convocaverunt concilium, et omnes seniores filiorum Israël: et miserunt ad carcerem ut adducerentur.</p>
 <p><a name="022">22</a> Cum autem venissent ministri, et aperto carcere non invenissent illos, reversi nuntiaverunt,</p>
 <p><a name="023">23</a> dicentes: Carcerem quidem invenimus clausum cum omni diligentia, et custodes stantes ante januas: aperientes autem neminem intus invenimus.</p>
 <p><a name="024">24</a> Ut autem audierunt hos sermones magistratus templi et principes sacerdotum, ambigebant de illis quidnam fieret.</p>
 <p><a name="025">25</a> Adveniens autem quidam, nuntiavit eis: Quia ecce viri quos posuistis in carcerem, sunt in templo, stantes et docentes populum.<br>
 </p>
 <p><a name="026">26</a> Tunc abiit magistratus cum ministris, et adduxit illos sine vi: timebant enim populum ne lapidarentur.</p>
 <p><a name="027">27</a> Et cum adduxissent illos, statuerunt in concilio: et interrogavit eos princeps sacerdotum,</p>
 <p><a name="028">28</a> dicens: Præcipiendo præcepimus vobis ne doceretis in nomine isto, et ecce replestis Jerusalem doctrina vestra: et vultis inducere super nos sanguinem hominis istius.<br>
 </p>
 <p><a name="029">29</a> Respondens autem Petrus et Apostoli, dixerunt: Obedire oportet Deo magis quam hominibus.</p>
 <p><a name="030">30</a> Deus patrum nostrorum suscitavit Jesum, quem vos interemistis, suspendentes in ligno.</p>
 <p><a name="031">31</a> Hunc principem et salvatorem Deus exaltavit dextera sua ad dandam pnitentiam Israëli, et remissionem peccatorum:</p>
 <p><a name="032">32</a> et nos sumus testes horum verborum, et Spiritus Sanctus, quem dedit Deus omnibus obedientibus sibi.</p>
 <p><a name="033">33</a> Hæc cum audissent, dissecabantur, et cogitabant interficere illos.<br>
 </p>
 <p><a name="034">34</a> Surgens autem quidam in concilio pharisæus, nomine Gamaliel, legis doctor, honorabilis universæ plebi, jussit foras ad breve homines fieri,</p>
 <p><a name="035">35</a> dixitque ad illos: Viri Israëlitæ, attendite vobis super hominibus istis quid acturi sitis.</p>
 <p><a name="036">36</a> Ante hos enim dies extitit Theodas, dicens se esse aliquem, cui consensit numerus virorum circiter quadringentorum: qui occisus est, et omnes qui credebant ei, dissipati sunt, et redacti ad nihilum.</p>
 <p><a name="037">37</a> Post hunc extitit Judas Galilæus in diebus professionis, et avertit populum post se: et ipse periit, et omnes quotquot consenserunt ei, dispersi sunt.</p>
 <p><a name="038">38</a> Et nunc itaque dico vobis, discedite ab hominibus istis, et sinite illos: quoniam si est ex hominibus consilium hoc aut opus, dissolvetur:</p>
 <p><a name="039">39</a> si vero ex Deo est, non poteritis dissolvere illud, ne forte et Deo repugnare inveniamini. Consenserunt autem illi.</p>
 <p><a name="040">40</a> Et convocantes Apostolos, cæsis denuntiaverunt ne omnino loquerentur in nomine Jesu, et dimiserunt eos.</p>
 <p><a name="041">41</a> Et illi quidem ibant gaudentes a conspectu concilii, quoniam digni habiti sunt pro nomine Jesu contumeliam pati.</p>
 <p><a name="042">42</a> Omni autem die non cessabant in templo et circa domos, docentes et evangelizantes Christum Jesum.</p>
 <p></p><hr>
 <center>
 <a href="act006.htm">Next: Acts Chapter 6</a></center>
 </body>