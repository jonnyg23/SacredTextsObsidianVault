<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/hos010.htm">Polyglot</a> 
 <a href="../kjv/hos010.htm">KJV</a> 
 <a href="../sep/hos010.htm">Sep</a> 
 <a href="../tan/hos010.htm">Tan</a> 
 
 <br>
 <br><a href="hos.htm">Hosea Index</a><br>
  
 <a href="hos009.htm">Previous</a> 
 <a href="hos011.htm">Next</a> 
 </center>
 <hr>
 
 <h3 align="CENTER">Vulgate (Latin): Hosea Chapter 10</h3><p><a name="001">1</a> [Vitis frondosa Israël,<br> fructus adæquatus est ei:<br> secundum multitudinem fructus sui multiplicavit altaria,<br> juxta ubertatem terræ suæ exuberavit simulacris.<br></p>
 <p><a name="002">2</a> Divisum est cor eorum, nunc interibunt;<br> ipse confringet simulacra eorum,<br> depopulabitur aras eorum.<br></p>
 <p><a name="003">3</a> Quia nunc dicent: Non est rex nobis,<br> non enim timemus Dominum;<br> et rex quid faciet nobis?<br></p>
 <p><a name="004">4</a> Loquimini verba visionis inutilis, et ferietis fdus;<br> et germinabit quasi amaritudo judicium super sulcos agri.<br></p>
 <p><a name="005">5</a> Vaccas Bethaven coluerunt habitatores Samariæ;<br> quia luxit super eum populus ejus,<br> et æditui ejus super eum exsultaverunt<br> in gloria ejus, quia migravit ab eo.<br></p>
 <p><a name="006">6</a> Siquidem et ipse in Assur delatus est,<br> munus regi ultori.<br> Confusio Ephraim capiet,<br> et confundetur Israël in voluntate sua.<br></p>
 <p><a name="007">7</a> Transire fecit Samaria regem suum<br> quasi spumam super faciem aquæ.<br></p>
 <p><a name="008">8</a> Et disperdentur excelsa idoli, peccatum Israël;<br> lappa et tribulus ascendet super aras eorum:<br> et dicent montibus: Operite nos,<br> et collibus: Cadite super nos.<br></p>
 <p><a name="009">9</a> Ex diebus Gabaa peccavit Israël;<br> ibi steterunt.<br> Non comprehendet eos in Gabaa<br> prælium super filios iniquitatis.<br></p>
 <p><a name="010">10</a> Juxta desiderium meum corripiam eos:<br> congregabuntur super eos populi,<br> cum corripientur propter duas iniquitates suas.<br></p>
 <p><a name="011">11</a> Ephraim vitula docta diligere trituram,<br> et ego transivi super pulchritudinem colli ejus:<br> ascendam super Ephraim,<br> arabit Judas;<br> confringet sibi sulcos Jacob.<br></p>
 <p><a name="012">12</a> Seminate vobis in justitia,<br> et metite in ore misericordiæ.<br> Innovate vobis novale;<br> tempus autem requirendi Dominum,<br> cum venerit qui docebit vos justitiam.<br></p>
 <p><a name="013">13</a> Arastis impietatem,<br> iniquitatem messuistis:<br> comedistis frugem mendacii,<br> quia confisus es in viis tuis,<br> in multitudine fortium tuorum.<br></p>
 <p><a name="014">14</a> Consurget tumultus in populo tuo;<br> et omnes munitiones tuæ vastabuntur,<br> sicut vastatus est Salmana a domo ejus qui judicavit Baal<br> in die prælii, matre super filios allisa.<br></p>
 <p><a name="015">15</a> Sic fecit vobis Bethel,<br> a facie malitiæ nequitiarum vestrarum.]</p>
 <p></p><hr>
 <center>
 <a href="hos011.htm">Next: Hosea Chapter 11</a></center>
 </body>