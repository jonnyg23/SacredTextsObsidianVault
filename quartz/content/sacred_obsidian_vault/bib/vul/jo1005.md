<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jo1005.htm">Polyglot</a> 
 <a href="../gnt/jo1005.htm">GNT</a> 
 <a href="../kjv/jo1005.htm">KJV</a> 
 
 <br>
 <br><a href="jo1.htm">1 John Index</a><br>
  
 <a href="jo1004.htm">Previous</a> 
 <a href="jo2001.htm">Next</a> 
 </center>
 <hr>
 
 <h3 align="CENTER">Vulgate (Latin): 1 John Chapter 5</h3><p><a name="001">1</a> Omnis qui credit quoniam Jesus est Christus, ex Deo natus est. Et omnis qui diligit eum qui genuit, diligit et eum qui natus est ex eo.</p>
 <p><a name="002">2</a> In hoc cognoscimus quoniam diligamus natos Dei, cum Deum diligamus, et mandata ejus faciamus.</p>
 <p><a name="003">3</a> Hæc est enim caritas Dei, ut mandata ejus custodiamus: et mandata ejus gravia non sunt.</p>
 <p><a name="004">4</a> Quoniam omne quod natum est ex Deo, vincit mundum: et hæc est victoria, quæ vincit mundum, fides nostra.</p>
 <p><a name="005">5</a> Quis est, qui vincit mundum, nisi qui credit quoniam Jesus est Filius Dei?<br>
 </p>
 <p><a name="006">6</a> Hic est, qui venit per aquam et sanguinem, Jesus Christus: non in aqua solum, sed in aqua et sanguine. Et Spiritus est, qui testificatur quoniam Christus est veritas.</p>
 <p><a name="007">7</a> Quoniam tres sunt, qui testimonium dant in cælo: Pater, Verbum, et Spiritus Sanctus: et hi tres unum sunt.</p>
 <p><a name="008">8</a> Et tres sunt, qui testimonium dant in terra: spiritus, et aqua, et sanguis: et hi tres unum sunt.</p>
 <p><a name="009">9</a> Si testimonium hominum accipimus, testimonium Dei majus est: quoniam hoc est testimonium Dei, quod majus est, quoniam testificatus est de Filio suo.</p>
 <p><a name="010">10</a> Qui credit in Filium Dei, habet testimonium Dei in se. Qui non credit Filio, mendacem facit eum: quia non credit in testimonium quod testificatus est Deus de Filio suo.</p>
 <p><a name="011">11</a> Et hoc est testimonium, quoniam vitam æternam dedit nobis Deus: et hæc vita in Filio ejus est.</p>
 <p><a name="012">12</a> Qui habet Filium, habet vitam: qui non habet Filium, vitam non habet.<br>
 </p>
 <p><a name="013">13</a> Hæc scribo vobis ut sciatis quoniam vitam habetis æternam, qui creditis in nomine Filii Dei.</p>
 <p><a name="014">14</a> Et hæc est fiducia, quam habemus ad eum: quia quodcumque petierimus, secundum voluntatem ejus, audit nos.</p>
 <p><a name="015">15</a> Et scimus quia audit nos quidquid petierimus: scimus quoniam habemus petitiones quas postulamus ab eo.</p>
 <p><a name="016">16</a> Qui scit fratrem suum peccare peccatum non ad mortem, petat, et dabitur ei vita peccanti non ad mortem. Est peccatum ad mortem: non pro illo dico ut roget quis.</p>
 <p><a name="017">17</a> Omnis iniquitas, peccatum est: et est peccatum ad mortem.</p>
 <p><a name="018">18</a> Scimus quia omnis qui natus est ex Deo, non peccat: sed generatio Dei conservat eum, et malignus non tangit eum.</p>
 <p><a name="019">19</a> Scimus quoniam ex Deo sumus: et mundus totus in maligno positus est.</p>
 <p><a name="020">20</a> Et scimus quoniam Filius Dei venit, et dedit nobis sensum ut cognoscamus verum Deum, et simus in vero Filio ejus. Hic est verus Deus, et vita æterna.</p>
 <p><a name="021">21</a> Filioli, custodite vos a simulacris. Amen.</p>
 <p></p>
 <p></p><hr>
 <center>
 <a href="jo2001.htm">Next: 2 John Chapter 1</a></center>
 </body>