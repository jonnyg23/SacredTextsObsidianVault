<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat018.htm">Polyglot</a> 
 <a href="../gnt/mat018.htm">GNT</a> 
 <a href="../kjv/mat018.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat017.htm">Previous</a> 
 <a href="mat019.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 18</h3><p><a name="001">1</a> In illa hora accesserunt discipuli ad Jesum, dicentes: Quis, putas, major est in regno cælorum?</p>
 <p><a name="002">2</a> Et advocans Jesus parvulum, statuit eum in medio eorum,</p>
 <p><a name="003">3</a> et dixit: Amen dico vobis, nisi conversi fueritis, et efficiamini sicut parvuli, non intrabitis in regnum cælorum.</p>
 <p><a name="004">4</a> Quicumque ergo humiliaverit se sicut parvulus iste, hic est major in regno cælorum.</p>
 <p><a name="005">5</a> Et qui susceperit unum parvulum talem in nomine meo, me suscipit:</p>
 <p><a name="006">6</a> qui autem scandalizaverit unum de pusillis istis, qui in me credunt, expedit ei ut suspendatur mola asinaria in collo ejus, et demergatur in profundum maris.</p>
 <p><a name="007">7</a> Væ mundo a scandalis! Necesse est enim ut veniant scandala: verumtamen væ homini illi, per quem scandalum venit.</p>
 <p><a name="008">8</a> Si autem manus tua, vel pes tuus scandalizat te, abscide eum, et projice abs te: bonum tibi est ad vitam ingredi debilem, vel claudum, quam duas manus vel duos pedes habentem mitti in ignem æternum.</p>
 <p><a name="009">9</a> Et si oculus tuus scandalizat te, erue eum, et projice abs te: bonum tibi est cum uno oculo in vitam intrare, quam duos oculos habentem mitti in gehennam ignis.</p>
 <p><a name="010">10</a> Videte ne contemnatis unum ex his pusillis: dico enim vobis, quia angeli eorum in cælis semper vident faciem Patris mei, qui in cælis est.</p>
 <p><a name="011">11</a> Venit enim Filius hominis salvare quod perierat.</p>
 <p><a name="012">12</a> Quid vobis videtur? si fuerint alicui centum oves, et erravit una ex eis: nonne relinquit nonaginta novem in montibus, et vadit quærere eam quæ erravit?</p>
 <p><a name="013">13</a> Et si contigerit ut inveniat eam: amen dico vobis, quia gaudet super eam magis quam super nonaginta novem, quæ non erraverunt.</p>
 <p><a name="014">14</a> Sic non est voluntas ante Patrem vestrum, qui in cælis est, ut pereat unus de pusillis istis.<br>
 </p>
 <p><a name="015">15</a> Si autem peccaverit in te frater tuus, vade, et corripe eum inter te, et ipsum solum: si te audierit, lucratus eris fratrem tuum.</p>
 <p><a name="016">16</a> Si autem te non audierit, adhibe tecum adhuc unum, vel duos, ut in ore duorum, vel trium testium stet omne verbum.</p>
 <p><a name="017">17</a> Quod si non audierit eos: dic ecclesiæ. Si autem ecclesiam non audierit, sit tibi sicut ethnicus et publicanus.</p>
 <p><a name="018">18</a> Amen dico vobis, quæcumque alligaveritis super terram, erunt ligata et in cælo: et quæcumque solveritis super terram, erunt soluta et in cælo.</p>
 <p><a name="019">19</a> Iterum dico vobis, quia si duo ex vobis consenserint super terram, de omni re quamcumque petierint, fiet illis a Patre meo, qui in cælis est.</p>
 <p><a name="020">20</a> Ubi enim sunt duo vel tres congregati in nomine meo, ibi sum in medio eorum.<br>
 </p>
 <p><a name="021">21</a> Tunc accedens Petrus ad eum, dixit: Domine, quoties peccabit in me frater meus, et dimittam ei? usque septies?</p>
 <p><a name="022">22</a> Dicit illi Jesus: Non dico tibi usque septies: sed usque septuagies septies.</p>
 <p><a name="023">23</a> Ideo assimilatum est regnum cælorum homini regi, qui voluit rationem ponere cum servis suis.</p>
 <p><a name="024">24</a> Et cum cpisset rationem ponere, oblatus est ei unus, qui debebat ei decem millia talenta.</p>
 <p><a name="025">25</a> Cum autem non haberet unde redderet, jussit eum dominus ejus venundari, et uxorem ejus, et filios, et omnia quæ habebat, et reddi.</p>
 <p><a name="026">26</a> Procidens autem servus ille, orabat eum, dicens: Patientiam habe in me, et omnia reddam tibi.</p>
 <p><a name="027">27</a> Misertus autem dominus servi illius, dimisit eum, et debitum dimisit ei.</p>
 <p><a name="028">28</a> Egressus autem servus ille invenit unum de conservis suis, qui debebat ei centum denarios: et tenens suffocavit eum, dicens: Redde quod debes.</p>
 <p><a name="029">29</a> Et procidens conservus ejus, rogabat eum, dicens: Patientiam habe in me, et omnia reddam tibi.</p>
 <p><a name="030">30</a> Ille autem noluit: sed abiit, et misit eum in carcerem donec redderet debitum.</p>
 <p><a name="031">31</a> Videntes autem conservi ejus quæ fiebant, contristati sunt valde: et venerunt, et narraverunt domino suo omnia quæ facta fuerant.</p>
 <p><a name="032">32</a> Tunc vocavit illum dominus suus: et ait illi: Serve nequam, omne debitum dimisi tibi quoniam rogasti me:</p>
 <p><a name="033">33</a> nonne ergo oportuit et te misereri conservi tui, sicut et ego tui misertus sum?</p>
 <p><a name="034">34</a> Et iratus dominus ejus tradidit eum tortoribus, quoadusque redderet universum debitum.</p>
 <p><a name="035">35</a> Sic et Pater meus cælestis faciet vobis, si non remiseritis unusquisque fratri suo de cordibus vestris.</p>
 <p></p><hr>
 <center>
 <a href="mat019.htm">Next: Matthew Chapter 19</a></center>
 </body>