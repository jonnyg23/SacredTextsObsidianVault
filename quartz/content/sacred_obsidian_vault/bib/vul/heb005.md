<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/heb005.htm">Polyglot</a> 
 <a href="../gnt/heb005.htm">GNT</a> 
 <a href="../kjv/heb005.htm">KJV</a> 
 
 <br>
 <br><a href="heb.htm">Hebrews Index</a><br>
  
 <a href="heb004.htm">Previous</a> 
 <a href="heb006.htm">Next</a> 
 </center>
 <hr>
 
 <h3 align="CENTER">Vulgate (Latin): Hebrews Chapter 5</h3><p><a name="001">1</a> Omnis namque pontifex ex hominibus assumptus, pro hominibus constituitur in iis quæ sunt ad Deum, ut offerat dona, et sacrificia pro peccatis:</p>
 <p><a name="002">2</a> qui condolere possit iis qui ignorant et errant: quoniam et ipse circumdatus est infirmitate:</p>
 <p><a name="003">3</a> et propterea debet, quemadmodum pro populo, ita etiam et pro semetipso offerre pro peccatis.</p>
 <p><a name="004">4</a> Nec quisquam sumit sibi honorem, sed qui vocatur a Deo, tamquam Aaron.</p>
 <p><a name="005">5</a> Sic et Christus non semetipsum clarificavit ut pontifex fieret: sed qui locutus est ad eum: Filius meus es tu, ego hodie genui te.</p>
 <p><a name="006">6</a> Quemadmodum et in alio loco dicit: Tu es sacerdos in æternum, secundum ordinem Melchisedech.</p>
 <p><a name="007">7</a> Qui in diebus carnis suæ preces, supplicationesque ad eum qui possit illum salvum facere a morte cum clamore valido, et lacrimis offerens, exauditus est pro sua reverentia.</p>
 <p><a name="008">8</a> Et quidem cum esset Filius Dei, didicit ex iis, quæ passus est, obedientiam:</p>
 <p><a name="009">9</a> et consummatus, factus est omnibus obtemperantibus sibi, causa salutis æternæ,</p>
 <p><a name="010">10</a> appellatus a Deo pontifex juxta ordinem Melchisedech.<br>
 </p>
 <p><a name="011">11</a> De quo nobis grandis sermo, et ininterpretabilis ad dicendum: quoniam imbecilles facti estis ad audiendum.</p>
 <p><a name="012">12</a> Etenim cum deberetis magistri esse propter tempus, rursum indigetis ut vos doceamini quæ sint elementa exordii sermonum Dei: et facti estis quibus lacte opus sit, non solido cibo.</p>
 <p><a name="013">13</a> Omnis enim, qui lactis est particeps, expers est sermonis justitiæ: parvulus enim est.</p>
 <p><a name="014">14</a> Perfectorum autem est solidus cibus: eorum, qui pro consuetudine exercitatos habent sensus ad discretionem boni ac mali.</p>
 <p></p><hr>
 <center>
 <a href="heb006.htm">Next: Hebrews Chapter 6</a></center>
 </body>