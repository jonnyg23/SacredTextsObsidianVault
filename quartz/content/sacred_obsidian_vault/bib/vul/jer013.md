<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer013.htm">Polyglot</a> 
 <a href="../kjv/jer013.htm">KJV</a> 
 <a href="../sep/jer013.htm">Sep</a> 
 <a href="../tan/jer013.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer012.htm">Previous</a> 
 <a href="jer014.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 13</h3><p><a name="001">1</a> Hæc dicit Dominus ad me: Vade, et posside tibi lumbare lineum, et pones illud super lumbos tuos, et in aquam non inferes illud.</p>
 <p><a name="002">2</a> Et possedi lumbare juxta verbum Domini, et posui circa lumbos meos.</p>
 <p><a name="003">3</a> Et factus est sermo Domini ad me secundo, dicens:</p>
 <p><a name="004">4</a> Tolle lumbare quod possedisti, quod est circa lumbos tuos: et surgens vade ad Euphraten, et absconde ibi illud in foramine petræ.</p>
 <p><a name="005">5</a> Et abii, et abscondi illud in Euphrate, sicut præceperat mihi Dominus.</p>
 <p><a name="006">6</a> Et factum est post dies plurimos, dixit Dominus ad me: Surge, vade ad Euphraten, et tolle inde lumbare quod præcepi tibi ut absconderes illud ibi.</p>
 <p><a name="007">7</a> Et abii ad Euphraten, et fodi, et tuli lumbare de loco ubi absconderam illud: et ecce computruerat lumbare, ita ut nulli usui aptum esset.</p>
 <p><a name="008">8</a> Et factum est verbum Domini ad me, dicens:</p>
 <p><a name="009">9</a> [Hæc dicit Dominus:<br> Sic putrescere faciam superbiam Juda,<br> et superbiam Jerusalem multam:<br></p>
 <p><a name="010">10</a> populum istum pessimum qui nolunt audire verba mea,<br> et ambulant in pravitate cordis sui,<br> abieruntque post deos alienos ut servirent eis et adorarent eos:<br> et erunt sicut lumbare istud,<br> quod nulli usui aptum est.<br></p>
 <p><a name="011">11</a> Sicut enim adhæret lumbare ad lumbos viri,<br> sic agglutinavi mihi omnem domum Israël,<br> et omnem domum Juda, dicit Dominus,<br> ut essent mihi in populum,<br> et in nomen, et in laudem, et in gloriam:<br> et non audierunt.]<br>
 </p>
 <p><a name="012">12</a> Dices ergo ad eos sermonem istum: [Hæc dicit Dominus Deus Israël:<br> Omnis laguncula implebitur vino.] Et dicent ad te: [Numquid ignoramus quia omnis laguncula implebitur vino?]</p>
 <p><a name="013">13</a> Et dices ad eos: [Hæc dicit Dominus:<br> Ecce ego implebo omnes habitatores terræ hujus,<br> et reges qui sedent de stirpe David super thronum ejus,<br> et sacerdotes, et prophetas,<br> et omnes habitatores Jerusalem, ebrietate.<br></p>
 <p><a name="014">14</a> Et dispergam eos virum a fratre suo,<br> et patres et filios pariter, ait Dominus.<br> Non parcam, et non concedam:<br> neque miserebor, ut non disperdam eos.<br></p>
 <p><a name="015">15</a> Audite, et auribus percipite:<br> nolite elevari, quia Dominus locutus est.<br></p>
 <p><a name="016">16</a> Date Domino Deo vestro gloriam<br> antequam contenebrescat,<br> et antequam offendant pedes vestri ad montes caliginosos:<br> exspectabitis lucem,<br> et ponet eam in umbram mortis, et in caliginem.<br></p>
 <p><a name="017">17</a> Quod si hoc non audieritis,<br> in abscondito plorabit anima mea a facie superbiæ:<br> plorans plorabit,<br> et deducet oculus meus lacrimam,<br> quia captus est grex Domini.<br></p>
 <p><a name="018">18</a> Dic regi et dominatrici:<br> Humiliamini, sedete,<br> quoniam descendit de capite vestro corona gloriæ vestræ.<br></p>
 <p><a name="019">19</a> Civitates austri clausæ sunt,<br> et non est qui aperiat:<br> translata est omnis Juda transmigratione perfecta.<br></p>
 <p><a name="020">20</a> Levate oculos vestros et videte,<br> qui venitis ab aquilone:<br> ubi est grex qui datus est tibi,<br> pecus inclytum tuum?<br></p>
 <p><a name="021">21</a> Quid dices cum visitaverit te?<br> tu enim docuisti eos adversum te,<br> et erudisti in caput tuum.<br> Numquid non dolores apprehendent te,<br> quasi mulierem parturientem?<br></p>
 <p><a name="022">22</a> Quod si dixeris in corde tuo: Quare venerunt mihi hæc?<br> propter multitudinem iniquitatis tuæ<br> revelata sunt verecundiora tua,<br> pollutæ sunt plantæ tuæ.<br></p>
 <p><a name="023">23</a> Si mutare potest Æthiops pellem suam,<br> aut pardus varietates suas,<br> et vos poteritis benefacere,<br> cum didiceritis malum.<br></p>
 <p><a name="024">24</a> Et disseminabo eos quasi stipulam<br> quæ vento raptatur in deserto.<br></p>
 <p><a name="025">25</a> Hæc sors tua,<br> parsque mensuræ tuæ a me, dicit Dominus,<br> quia oblita es mei,<br> et confisa es in mendacio.<br></p>
 <p><a name="026">26</a> Unde et ego nudavi femora tua contra faciem tuam,<br> et apparuit ignominia tua:<br></p>
 <p><a name="027">27</a> adulteria tua, et hinnitus tuus,<br> scelus fornicationis tuæ:<br> super colles in agro vidi abominationes tuas.<br> Væ tibi, Jerusalem!<br> non mundaberis post me: usquequo adhuc?]</p>
 <p></p><hr>
 <center>
 <a href="jer014.htm">Next: Jeremiah Chapter 14</a></center>
 </body>