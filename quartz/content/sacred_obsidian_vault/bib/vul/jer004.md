<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer004.htm">Polyglot</a> 
 <a href="../kjv/jer004.htm">KJV</a> 
 <a href="../sep/jer004.htm">Sep</a> 
 <a href="../tan/jer004.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer003.htm">Previous</a> 
 <a href="jer005.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 4</h3><p><a name="001">1</a> [Si reverteris, Israël, ait Dominus,<br> ad me convertere:<br> si abstuleris offendicula tua a facie mea,<br> non commoveberis.<br></p>
 <p><a name="002">2</a> Et jurabis: Vivit Dominus in veritate, et in judicio, et in justitia:<br> et benedicent eum gentes,<br> ipsumque laudabunt.<br></p>
 <p><a name="003">3</a> Hæc enim dicit Dominus viro Juda et Jerusalem:<br> Novate vobis novale,<br> et nolite serere super spinas.<br></p>
 <p><a name="004">4</a> Circumcidimini Domino,<br> et auferte præputia cordium vestrorum,<br> viri Juda, et habitatores Jerusalem:<br> ne forte egrediatur ut ignis indignatio mea,<br> et succendatur, et non sit qui extinguat,<br> propter malitiam cogitationum vestrarum.]<br>
 </p>
 <p><a name="005">5</a> [Annuntiate in Juda, et in Jerusalem auditum facite:<br> loquimini, et canite tuba in terra,<br> clamate fortiter, et dicite:<br> Congregamini, et ingrediamur civitates munitas.<br></p>
 <p><a name="006">6</a> Levate signum in Sion;<br> confortamini, nolite stare:<br> quia malum ego adduco ab aquilone,<br> et contritionem magnam.<br></p>
 <p><a name="007">7</a> Ascendit leo de cubili suo,<br> et prædo gentium se levavit:<br> egressus est de loco suo ut ponat terram tuam in solitudinem:<br> civitates tuæ vastabuntur,<br> remanentes absque habitatore.<br></p>
 <p><a name="008">8</a> Super hoc accingite vos ciliciis;<br> plangite, et ululate:<br> quia non est aversa ira furoris Domini a nobis.<br></p>
 <p><a name="009">9</a> Et erit in die illa, dicit Dominus:<br> peribit cor regis, et cor principum,<br> et obstupescent sacerdotes,<br> et prophetæ consternabuntur.]</p>
 <p><a name="010">10</a> Et dixi: [Heu! heu! heu! Domine Deus,<br> ergone decepisti populum istum et Jerusalem,<br> dicens: Pax erit vobis:<br> et ecce pervenit gladius usque ad animam?]</p>
 <p><a name="011">11</a> [In tempore illo dicetur populo huic et Jerusalem:<br> Ventus urens in viis quæ sunt in deserto viæ filiæ populi mei,<br> non ad ventilandum et ad purgandum.<br></p>
 <p><a name="012">12</a> Spiritus plenus ex his veniet mihi,<br> et nunc ego loquar judicia mea cum eis.<br></p>
 <p><a name="013">13</a> Ecce quasi nubes ascendet,<br> et quasi tempestas currus ejus:<br> velociores aquilis equi illius.<br> Væ nobis, quoniam vastati sumus.<br></p>
 <p><a name="014">14</a> Lava a malitia cor tuum, Jerusalem, ut salva fias:<br> usquequo morabuntur in te cogitationes noxiæ?<br></p>
 <p><a name="015">15</a> Vox enim annuntiantis a Dan,<br> et notum facientis idolum de monte Ephraim.<br></p>
 <p><a name="016">16</a> Dicite gentibus: Ecce auditum est in Jerusalem<br> custodes venire de terra longinqua,<br> et dare super civitates Juda vocem suam:<br></p>
 <p><a name="017">17</a> quasi custodes agrorum facti sunt super eam in gyro,<br> quia me ad iracundiam provocavit, dicit Dominus.<br></p>
 <p><a name="018">18</a> Viæ tuæ et cogitationes tuæ fecerunt hæc tibi:<br> ista malitia tua, quia amara,<br> quia tetigit cor tuum.<br></p>
 <p><a name="019">19</a> Ventrem meum, ventrem meum doleo;<br> sensus cordis mei turbati sunt in me.<br> Non tacebo, quoniam vocem buccinæ audivit anima mea,<br> clamorem prælii.<br></p>
 <p><a name="020">20</a> Contritio super contritionem vocata est,<br> et vastata est omnis terra:<br> repente vastata sunt tabernacula mea;<br> subito pelles meæ.<br></p>
 <p><a name="021">21</a> Usquequo videbo fugientem;<br> audiam vocem buccinæ?<br></p>
 <p><a name="022">22</a> Quia stultus populus meus me non cognovit:<br> filii insipientes sunt et vecordes:<br> sapientes sunt ut faciant mala,<br> bene autem facere nescierunt.<br></p>
 <p><a name="023">23</a> Aspexi terram, et ecce vacua erat et nihili;<br> et cælos, et non erat lux in eis.<br></p>
 <p><a name="024">24</a> Vidi montes, et ecce movebantur:<br> et omnes colles conturbati sunt.<br></p>
 <p><a name="025">25</a> Intuitus sum, et non erat homo:<br> et omne volatile cæli recessit.<br></p>
 <p><a name="026">26</a> Aspexi, et ecce Carmelus desertus,<br> et omnes urbes ejus destructæ sunt a facie Domini,<br> et a facie iræ furoris ejus.<br></p>
 <p><a name="027">27</a> Hæc enim dicit Dominus:<br> Deserta erit omnis terra,<br> sed tamen consummationem non faciam.<br></p>
 <p><a name="028">28</a> Lugebit terra, et mrebunt cæli desuper,<br> eo quod locutus sum.<br> Cogitavi, et non pnituit me,<br> nec aversus sum ab eo.<br></p>
 <p><a name="029">29</a> A voce equitis et mittentis sagittam fugit omnis civitas:<br> ingressi sunt ardua, et ascenderunt rupes:<br> universæ urbes derelictæ sunt,<br> et non habitat in eis homo.<br></p>
 <p><a name="030">30</a> Tu autem vastata, quid facies?<br> cum vestieris te coccino,<br> cum ornata fueris monili aureo,<br> et pinxeris stibio oculos tuos,<br> frustra componeris:<br> contempserunt te amatores tui;<br> animam tuam quærent.<br></p>
 <p><a name="031">31</a> Vocem enim quasi parturientis audivi,<br> angustias ut puerperæ:<br> vox filiæ Sion intermorientis,<br> expandentisque manus suas:<br> Væ mihi, quia defecit anima mea propter interfectos!]</p>
 <p></p><hr>
 <center>
 <a href="jer005.htm">Next: Jeremiah Chapter 5</a></center>
 </body>