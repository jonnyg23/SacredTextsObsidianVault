<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rev012.htm">Polyglot</a> 
 <a href="../gnt/rev012.htm">GNT</a> 
 <a href="../kjv/rev012.htm">KJV</a> 
 
 <br>
 <br><a href="rev.htm">Revelation Index</a><br>
  
 <a href="rev011.htm">Previous</a> 
 <a href="rev013.htm">Next</a> 
 </center>
 <hr>
 
 <h3 align="CENTER">Vulgate (Latin): Revelation Chapter 12</h3><p><a name="001">1</a> Et signum magnum apparuit in cælo: mulier amicta sole, et luna sub pedibus ejus, et in capite ejus corona stellarum duodecim:</p>
 <p><a name="002">2</a> et in utero habens, clamabat parturiens, et cruciabatur ut pariat.</p>
 <p><a name="003">3</a> Et visum est aliud signum in cælo: et ecce draco magnus rufus habens capita septem, et cornua decem: et in capitibus ejus diademata septem,</p>
 <p><a name="004">4</a> et cauda ejus trahebat tertiam partem stellarum cæli, et misit eas in terram: et draco stetit ante mulierem, quæ erat paritura, ut cum peperisset, filium ejus devoraret.</p>
 <p><a name="005">5</a> Et peperit filium masculum, qui recturus erat omnes gentes in virga ferrea: et raptus est filius ejus ad Deum, et ad thronum ejus,</p>
 <p><a name="006">6</a> et mulier fugit in solitudinem ubi habebat locum paratum a Deo, ut ibi pascant eam diebus mille ducentis sexaginta.<br>
 </p>
 <p><a name="007">7</a> Et factum est prælium magnum in cælo: Michaël et angeli ejus præliabantur cum dracone, et draco pugnabat, et angeli ejus:</p>
 <p><a name="008">8</a> et non valuerunt, neque locus inventus est eorum amplius in cælo.</p>
 <p><a name="009">9</a> Et projectus est draco ille magnus, serpens antiquus, qui vocatur diabolus, et Satanas, qui seducit universum orbem: et projectus est in terram, et angeli ejus cum illo missi sunt.</p>
 <p><a name="010">10</a> Et audivi vocem magnam in cælo dicentem: Nunc facta est salus, et virtus, et regnum Dei nostri, et potestas Christi ejus: quia projectus est accusator fratrum nostrorum, qui accusabat illos ante conspectum Dei nostri die ac nocte.</p>
 <p><a name="011">11</a> Et ipsi vicerunt eum propter sanguinem Agni, et propter verbum testimonii sui, et non dilexerunt animas suas usque ad mortem.</p>
 <p><a name="012">12</a> Propterea lætamini cæli, et qui habitatis in eis. Væ terræ, et mari, quia descendit diabolus ad vos habens iram magnam, sciens quod modicum tempus habet.<br>
 </p>
 <p><a name="013">13</a> Et postquam vidit draco quod projectus esset in terram, persecutus est mulierem, quæ peperit masculum:</p>
 <p><a name="014">14</a> et datæ sunt mulieri alæ duæ aquilæ magnæ ut volaret in desertum in locum suum, ubi alitur per tempus et tempora, et dimidium temporis a facie serpentis.</p>
 <p><a name="015">15</a> Et misit serpens ex ore suo post mulierem, aquam tamquam flumen, ut eam faceret trahi a flumine.</p>
 <p><a name="016">16</a> Et adjuvit terra mulierem, et aperuit terra os suum, et absorbuit flumen, quod misit draco de ore suo.</p>
 <p><a name="017">17</a> Et iratus est draco in mulierem: et abiit facere prælium cum reliquis de semine ejus, qui custodiunt mandata Dei, et habent testimonium Jesu Christi.</p>
 <p><a name="018">18</a> Et stetit supra arenam maris.</p>
 <p></p><hr>
 <center>
 <a href="rev013.htm">Next: Revelation Chapter 13</a></center>
 </body>