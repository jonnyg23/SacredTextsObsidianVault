<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze046.htm">Polyglot</a> 
 <a href="../kjv/eze046.htm">KJV</a> 
 <a href="../sep/eze046.htm">Sep</a> 
 <a href="../tan/eze046.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze045.htm">Previous</a> 
 <a href="eze047.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 46</h3><p><a name="001">1</a> Hæc dicit Dominus Deus: Porta atrii interioris quæ respicit ad orientem, erit clausa sex diebus in quibus opus fit: die autem sabbati aperietur, sed et in die calendarum aperietur.</p>
 <p><a name="002">2</a> Et intrabit princeps per viam vestibuli portæ deforis, et stabit in limine portæ: et facient sacerdotes holocaustum ejus, et pacifica ejus: et adorabit super limen portæ, et egredietur: porta autem non claudetur usque ad vesperam.</p>
 <p><a name="003">3</a> Et adorabit populus terræ ad ostium portæ illius in sabbatis et in calendis coram Domino.</p>
 <p><a name="004">4</a> Holocaustum autem hoc offeret princeps Domino: in die sabbati, sex agnos immaculatos, et arietem immaculatum,</p>
 <p><a name="005">5</a> et sacrificium ephi per arietem, in agnis autem sacrificium quod dederit manus ejus, et olei hin per singula ephi.</p>
 <p><a name="006">6</a> In die autem calendarum vitulum de armento immaculatum, et sex agni et arietes immaculati erunt.</p>
 <p><a name="007">7</a> Et ephi per vitulum, ephi quoque per arietem faciet sacrificium: de agnis autem sicut invenerit manus ejus, et olei hin per singula ephi.</p>
 <p><a name="008">8</a> Cumque ingressurus est princeps, per viam vestibuli portæ ingrediatur, et per eamdem viam exeat.</p>
 <p><a name="009">9</a> Et cum intrabit populus terræ in conspectu Domini in solemnitatibus, qui ingreditur per portam aquilonis ut adoret, egrediatur per viam portæ meridianæ: porro qui ingreditur per viam portæ meridianæ, egrediatur per viam portæ aquilonis. Non revertetur per viam portæ per quam ingressus est, sed e regione illius egredietur.</p>
 <p><a name="010">10</a> Princeps autem in medio eorum cum ingredientibus ingredietur, et cum egredientibus egredietur.</p>
 <p><a name="011">11</a> Et in nundinis, et in solemnitatibus, erit sacrificium ephi per vitulum, et ephi per arietem: agnis autem erit sacrificium sicut invenerit manus ejus, et olei hin per singula ephi.</p>
 <p><a name="012">12</a> Cum autem fecerit princeps spontaneum holocaustum, aut pacifica voluntaria Domino, aperietur ei porta quæ respicit ad orientem, et faciet holocaustum suum et pacifica sua, sicut fieri solet in die sabbati: et egredietur, claudeturque porta postquam exierit.</p>
 <p><a name="013">13</a> Et agnum ejusdem anni immaculatum faciet holocaustum quotidie Domino: semper mane faciet illud.</p>
 <p><a name="014">14</a> Et faciet sacrificium super eo cata mane mane sextam partem ephi, et de oleo tertiam partem hin, ut misceatur similæ: sacrificium Domino legitimum, juge atque perpetuum.</p>
 <p><a name="015">15</a> Faciet agnum, et sacrificium, et oleum cata mane mane, holocaustum sempiternum.</p>
 <p><a name="016">16</a> Hæc dicit Dominus Deus: Si dederit princeps donum alicui de filiis suis, hæreditas ejus filiorum suorum erit: possidebunt eam hæreditarie.</p>
 <p><a name="017">17</a> Si autem dederit legatum de hæreditate sua uni servorum suorum, erit illius usque ad annum remissionis, et revertetur ad principem: hæreditas autem ejus filiis ejus erit.</p>
 <p><a name="018">18</a> Et non accipiet princeps de hæreditate populi per violentiam, et de possessione eorum: sed de possessione sua hæreditatem dabit filiis suis, ut non dispergatur populus meus unusquisque a possessione sua.<br>
 </p>
 <p><a name="019">19</a> Et introduxit me per ingressum qui erat ex latere portæ, in gazophylacia sanctuarii ad sacerdotes, quæ respiciebant ad aquilonem: et erat ibi locus vergens ad occidentem.</p>
 <p><a name="020">20</a> Et dixit ad me: Iste est locus ubi coquent sacerdotes pro peccato et pro delicto: ubi coquent sacrificium, ut non efferant in atrium exterius, et sanctificetur populus.</p>
 <p><a name="021">21</a> Et eduxit me in atrium exterius, et circumduxit me per quatuor angulos atrii: et ecce atriolum erat in angulo atrii, atriola singula per angulos atrii.</p>
 <p><a name="022">22</a> In quatuor angulis atrii atriola disposita, quadraginta cubitorum per longum, et triginta per latum: mensuræ unius quatuor erant.</p>
 <p><a name="023">23</a> Et paries per circuitum ambiens quatuor atriola: et culinæ fabricatæ erant subter porticus per gyrum.</p>
 <p><a name="024">24</a> Et dixit ad me: Hæc est domus culinarum, in qua coquent ministri domus Domini victimas populi.</p>
 <p></p><hr>
 <center>
 <a href="eze047.htm">Next: Ezekiel Chapter 47</a></center>
 </body>