<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu011.htm">Polyglot</a> 
 <a href="../kjv/deu011.htm">KJV</a> 
 <a href="../sep/deu011.htm">Sep</a> 
 <a href="../tan/deu011.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu010.htm">Previous</a> 
 <a href="deu012.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 11</h3><p><a name="001">1</a> Ama itaque Dominum Deum tuum, et observa præcepta ejus et cæremonias, judicia atque mandata, omni tempore.</p>
 <p><a name="002">2</a> Cognoscite hodie quæ ignorant filii vestri, qui non viderunt disciplinam Domini Dei vestri, magnalia ejus et robustam manum, extentumque brachium,</p>
 <p><a name="003">3</a> signa et opera quæ fecit in medio Ægypti Pharaoni regi, et universæ terræ ejus,</p>
 <p><a name="004">4</a> omnique exercitui Ægyptiorum, et equis ac curribus: quomodo operuerint eos aquæ maris Rubri, cum vos persequerentur, et deleverit eos Dominus usque in præsentem diem:</p>
 <p><a name="005">5</a> vobisque quæ fecerit in solitudine donec veniretis ad hunc locum:</p>
 <p><a name="006">6</a> et Dathan atque Abiron filiis Eliab, qui fuit filius Ruben: quos aperto ore suo terra absorbuit, cum domibus et tabernaculis, et universa substantia eorum, quam habebant in medio Israël.<br>
 </p>
 <p><a name="007">7</a> Oculi vestri viderunt opera Domini magna quæ fecit,</p>
 <p><a name="008">8</a> ut custodiatis universa mandata illius, quæ ego hodie præcipio vobis, et possitis introire, et possidere terram, ad quam ingredimini,</p>
 <p><a name="009">9</a> multoque in ea vivatis tempore: quam sub juramento pollicitus est Dominus patribus vestris, et semini eorum, lacte et melle manantem.</p>
 <p><a name="010">10</a> Terra enim, ad quam ingrederis possidendam, non est sicut terra Ægypti, de qua existi, ubi jacto semine in hortorum morem aquæ ducuntur irriguæ:</p>
 <p><a name="011">11</a> sed montuosa est et campestris, de cælo expectans pluvias,</p>
 <p><a name="012">12</a> quam Dominus Deus tuus semper invisit, et oculi illius in ea sunt a principio anni usque ad finem ejus.</p>
 <p><a name="013">13</a> Si ergo obedieritis mandatis meis, quæ ego hodie præcipio vobis, ut diligatis Dominum Deum vestrum, et serviatis ei in toto corde vestro, et in tota anima vestra:</p>
 <p><a name="014">14</a> dabit pluviam terræ vestræ temporaneam et serotinam, ut colligatis frumentum, et vinum, et oleum,</p>
 <p><a name="015">15</a> fnumque ex agris ad pascenda jumenta, et ut ipsi comedatis ac saturemini.</p>
 <p><a name="016">16</a> Cavete ne forte decipiatur cor vestrum, et recedatis a Domino, serviatisque diis alienis, et adoretis eos:</p>
 <p><a name="017">17</a> iratusque Dominus claudat cælum, et pluviæ non descendant, nec terra det germen suum, pereatisque velociter de terra optima, quam Dominus daturus est vobis.</p>
 <p><a name="018">18</a> Ponite hæc verba mea in cordibus et in animis vestris, et suspendite ea pro signo in manibus, et inter oculos vestros collocate.</p>
 <p><a name="019">19</a> Docete filios vestros ut illa meditentur: quando sederis in domo tua, et ambulaveris in via, et accubueris atque surrexeris.</p>
 <p><a name="020">20</a> Scribes ea super postes et januas domus tuæ,</p>
 <p><a name="021">21</a> ut multiplicentur dies tui, et filiorum tuorum in terra, quam juravit Dominus patribus tuis, ut daret eis quamdiu cælum imminet terræ.<br>
 </p>
 <p><a name="022">22</a> Si enim custodieritis mandata quæ ego præcipio vobis, et feceritis ea, ut diligatis Dominum Deum vestrum, et ambuletis in omnibus viis ejus, adhærentes ei,</p>
 <p><a name="023">23</a> disperdet Dominus omnes gentes istas ante faciem vestram, et possidebitis eas, quæ majores et fortiores vobis sunt.</p>
 <p><a name="024">24</a> Omnis locus, quem calcaverit pes vester, vester erit. A deserto, et a Libano, a flumine magno Euphrate usque ad mare occidentale erunt termini vestri.</p>
 <p><a name="025">25</a> Nullus stabit contra vos: terrorem vestrum et formidinem dabit Dominus Deus vester super omnem terram quam calcaturi estis, sicut locutus est vobis.</p>
 <p><a name="026">26</a> En propono in conspectu vestro hodie benedictionem et maledictionem:</p>
 <p><a name="027">27</a> benedictionem, si obedieritis mandatis Domini Dei vestri, quæ ego hodie præcipio vobis:</p>
 <p><a name="028">28</a> maledictionem, si non obedieritis mandatis Domini Dei vestri, sed recesseritis de via, quam ego nunc ostendo vobis, et ambulaveritis post deos alienos, quos ignoratis.</p>
 <p><a name="029">29</a> Cum vero introduxerit te Dominus Deus tuus in terram, ad quam pergis habitandam, pones benedictionem super montem Garizim, maledictionem super montem Hebal:</p>
 <p><a name="030">30</a> qui sunt trans Jordanem, post viam quæ vergit ad solis occubitum in terra Chananæi, qui habitat in campestribus contra Galgalam, quæ est juxta vallem tendentem et intrantem procul.</p>
 <p><a name="031">31</a> Vos enim transibitis Jordanem, ut possideatis terram quam Dominus Deus vester daturus est vobis, ut habeatis et possideatis illam.</p>
 <p><a name="032">32</a> Videte ergo ut impleatis cæremonias atque judicia, quæ ego hodie ponam in conspectu vestro.</p>
 <p></p><hr>
 <center>
 <a href="deu012.htm">Next: Deuteronomy Chapter 12</a></center>
 </body>