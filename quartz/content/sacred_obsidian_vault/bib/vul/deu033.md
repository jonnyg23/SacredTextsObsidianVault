<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu033.htm">Polyglot</a> 
 <a href="../kjv/deu033.htm">KJV</a> 
 <a href="../sep/deu033.htm">Sep</a> 
 <a href="../tan/deu033.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu032.htm">Previous</a> 
 <a href="deu034.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 33</h3><p><a name="001">1</a> Hæc est benedictio, qua benedixit Moyses, homo Dei, filiis Israël ante mortem suam.</p>
 <p><a name="002">2</a> Et ait: [Dominus de Sinai venit,<br> et de Seir ortus est nobis:<br> apparuit de monte Pharan,<br> et cum eo sanctorum millia.<br> In dextera ejus ignea lex.<br></p>
 <p><a name="003">3</a> Dilexit populos,<br> omnes sancti in manu illius sunt:<br> et qui appropinquant pedibus ejus,<br> accipient de doctrina illius.<br></p>
 <p><a name="004">4</a> Legem præcepit nobis Moyses,<br> hæreditatem multitudinis Jacob.<br></p>
 <p><a name="005">5</a> Erit apud rectissimum rex,<br> congregatis principibus populi cum tribubus Israël.<br></p>
 <p><a name="006">6</a> Vivat Ruben, et non moriatur,<br> et sit parvus in numero.]</p>
 <p><a name="007">7</a> Hæc est Judæ benedictio: [Audi, Domine, vocem Judæ,<br> et ad populum suum introduc eum:<br> manus ejus pugnabunt pro eo,<br> et adjutor illius contra adversarios ejus erit.]</p>
 <p><a name="008">8</a> Levi quoque ait: [Perfectio tua, et doctrina tua viro sancto tuo,<br> quem probasti in tentatione,<br> et judicasti ad aquas contradictionis.<br></p>
 <p><a name="009">9</a> Qui dixit patri suo et matri suæ: Nescio vos:<br> et fratribus suis: Ignoro vos:<br> et nescierunt filios suos.<br> Hi custodierunt eloquium tuum,<br> et pactum tuum servaverunt.<br></p>
 <p><a name="010">10</a> Judicia tua, o Jacob,<br> et legem tuam, o Israël:<br> ponent thymiama in furore tuo,<br> et holocaustum super altare tuum.<br></p>
 <p><a name="011">11</a> Benedic, Domine, fortitudini ejus:<br> et opera manuum illius suscipe.<br> Percute dorsa inimicorum ejus:<br> et qui oderunt eum, non consurgant.]</p>
 <p><a name="012">12</a> Et Benjamin ait: [Amantissimus Domini habitabit confidenter in eo:<br> quasi in thalamo tota die morabitur,<br> et inter humeros illius requiescet.]</p>
 <p><a name="013">13</a> Joseph quoque ait: [De benedictione Domini terra ejus,<br> de pomis cæli, et rore, atque abysso subjacente.<br></p>
 <p><a name="014">14</a> De pomis fructuum solis ac lunæ,<br></p>
 <p><a name="015">15</a> de vertice antiquorum montium,<br> de pomis collium æternorum:<br></p>
 <p><a name="016">16</a> et de frugibus terræ, et de plenitudine ejus.<br> Benedictio illius qui apparuit in rubo,<br> veniat super caput Joseph,<br> et super verticem nazaræi inter fratres suos.<br></p>
 <p><a name="017">17</a> Quasi primogeniti tauri pulchritudo ejus,<br> cornua rhinocerotis cornua illius:<br> in ipsis ventilabit gentes usque ad terminos terræ.<br> Hæ sunt multitudines Ephraim:<br> et hæc millia Manasse.]</p>
 <p><a name="018">18</a> Et Zabulon ait: [Lætare, Zabulon, in exitu tuo,<br> et Issachar in tabernaculis tuis.<br></p>
 <p><a name="019">19</a> Populos vocabunt ad montem:<br> ibi immolabunt victimas justitiæ.<br> Qui inundationem maris quasi lac sugent,<br> et thesauros absconditos arenarum.]</p>
 <p><a name="020">20</a> Et Gad ait: [Benedictus in latitudine Gad:<br> quasi leo requievit,<br> cepitque brachium et verticem.<br></p>
 <p><a name="021">21</a> Et vidit principatum suum,<br> quod in parte sua doctor esset repositus:<br> qui fuit cum principibus populi,<br> et fecit justitias Domini,<br> et judicium suum cum Israël.]</p>
 <p><a name="022">22</a> Dan quoque ait: [Dan catulus leonis, fluet largiter de Basan.]</p>
 <p><a name="023">23</a> Et Nephthali dixit: [Nephthali abundantia perfruetur,<br> et plenus erit benedictionibus Domini:<br> mare et meridiem possidebit.]</p>
 <p><a name="024">24</a> Aser quoque ait: [Benedictus in filiis Aser,<br> sit placens fratribus suis,<br> et tingat in oleo pedem suum:<br></p>
 <p><a name="025">25</a> ferrum et æs calceamentum ejus.<br> Sicut dies juventutis tuæ, ita et senectus tua.<br></p>
 <p><a name="026">26</a> Non est deus alius ut Deus rectissimi,<br> ascensor cæli, auxiliator tuus.<br> Magnificentia ejus discurrunt nubes,<br></p>
 <p><a name="027">27</a> habitaculum ejus sursum,<br> et subter brachia sempiterna<br> ejiciet a facie tua inimicum,<br> dicetque: Conterere.<br></p>
 <p><a name="028">28</a> Habitabit Israël confidenter, et solus.<br> Oculus Jacob in terra frumenti et vini,<br> cælique caligabunt rore.<br></p>
 <p><a name="029">29</a> Beatus es tu, Israël:<br> quis similis tui, popule, qui salvaris in Domino?<br> Scutum auxilii tui,<br> et gladius gloriæ tuæ:<br> negabunt te inimici tui,<br> et tu eorum colla calcabis.]</p>
 <p></p><hr>
 <center>
 <a href="deu034.htm">Next: Deuteronomy Chapter 34</a></center>
 </body>