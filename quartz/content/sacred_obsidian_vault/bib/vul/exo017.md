<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo017.htm">Polyglot</a> 
 <a href="../kjv/exo017.htm">KJV</a> 
 <a href="../sep/exo017.htm">Sep</a> 
 <a href="../tan/exo017.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo016.htm">Previous</a> 
 <a href="exo018.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 17</h3><p><a name="001">1</a> Igitur profecta omnis multitudo filiorum Israël de deserto Sin per mansiones suas, juxta sermonem Domini, castrametati sunt in Raphidim, ubi non erat aqua ad bibendum populo.</p>
 <p><a name="002">2</a> Qui jurgatus contra Moysen, ait: Da nobis aquam, ut bibamus. Quibus respondit Moyses: Quid jurgamini contra me? cur tentatis Dominum?</p>
 <p><a name="003">3</a> Sitivit ergo ibi populus præ aquæ penuria, et murmuravit contra Moysen, dicens: Cur fecisti nos exire de Ægypto, ut occideres nos, et liberos nostros, ac jumenta siti?</p>
 <p><a name="004">4</a> Clamavit autem Moyses ad Dominum, dicens: Quid faciam populo huic? adhuc paululum, et lapidabit me.</p>
 <p><a name="005">5</a> Et ait Dominus ad Moysen: Antecede populum, et sume tecum de senioribus Israël: et virgam qua percussisti fluvium, tolle in manu tua, et vade.</p>
 <p><a name="006">6</a> En ego stabo ibi coram te, supra petram Horeb: percutiesque petram, et exibit ex ea aqua, ut bibat populus. Fecit Moyses ita coram senioribus Israël:</p>
 <p><a name="007">7</a> et vocavit nomen loci illius, Tentatio, propter jurgium filiorum Israël, et quia tentaverunt Dominum, dicentes: Estne Dominus in nobis, an non?<br>
 </p>
 <p><a name="008">8</a> Venit autem Amalec, et pugnabat contra Israël in Raphidim.</p>
 <p><a name="009">9</a> Dixitque Moyses ad Josue: Elige viros: et egressus, pugna contra Amalec: cras ego stabo in vertice collis, habens virgam Dei in manu mea.</p>
 <p><a name="010">10</a> Fecit Josue ut locutus erat Moyses, et pugnavit contra Amalec: Moyses autem et Aaron et Hur ascenderunt super verticem collis.</p>
 <p><a name="011">11</a> Cumque levaret Moyses manus, vincebat Israël: sin autem paululum remisisset, superabat Amalec.</p>
 <p><a name="012">12</a> Manus autem Moysi erant graves: sumentes igitur lapidem, posuerunt subter eum, in quo sedit: Aaron autem et Hur sustentabant manus ejus ex utraque parte. Et factum est ut manus illius non lassarentur usque ad occasum solis.</p>
 <p><a name="013">13</a> Fugavitque Josue Amalec, et populum ejus in ore gladii.</p>
 <p><a name="014">14</a> Dixit autem Dominus ad Moysen: Scribe hoc ob monimentum in libro, et trade auribus Josue: delebo enim memoriam Amalec sub cælo.</p>
 <p><a name="015">15</a> Ædificavitque Moyses altare: et vocavit nomen ejus, Dominus exaltatio mea, dicens:</p>
 <p><a name="016">16</a> Quia manus solii Domini, et bellum Domini erit contra Amalec, a generatione in generationem.</p>
 <p></p><hr>
 <center>
 <a href="exo018.htm">Next: Exodus Chapter 18</a></center>
 </body>