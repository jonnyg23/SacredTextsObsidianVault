<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze008.htm">Polyglot</a> 
 <a href="../kjv/eze008.htm">KJV</a> 
 <a href="../sep/eze008.htm">Sep</a> 
 <a href="../tan/eze008.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze007.htm">Previous</a> 
 <a href="eze009.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 8</h3><p><a name="001">1</a> Et factum est in anno sexto, in sexto mense, in quinta mensis, ego sedebam in domo mea, et senes Juda sedebant coram me, et cecidit ibi super me manus Domini Dei.</p>
 <p><a name="002">2</a> Et vidi: et ecce similitudo quasi aspectus ignis: ab aspectu lumborum ejus et deorsum, ignis: et a lumbis ejus et sursum, quasi aspectus splendoris, ut visio electri.</p>
 <p><a name="003">3</a> Et emissa similitudo manus apprehendit me in cincinno capitis mei, et elevavit me spiritus inter terram et cælum: et adduxit me in Jerusalem, in visione Dei, juxta ostium interius quod respiciebat ad aquilonem, ubi erat statutum idolum zeli ad provocandam æmulationem.</p>
 <p><a name="004">4</a> Et ecce ibi gloria Dei Israël, secundum visionem quam videram in campo.</p>
 <p><a name="005">5</a> Et dixit ad me: Fili hominis, leva oculos tuos ad viam aquilonis. Et levavi oculos meos ad viam aquilonis, et ecce ab aquilone portæ altaris idolum zeli in ipso introitu.</p>
 <p><a name="006">6</a> Et dixit ad me: Fili hominis, putasne vides tu quid isti faciunt, abominationes magnas quas domus Israël facit hic, ut procul recedam a sanctuario meo? et adhuc conversus videbis abominationes majores.</p>
 <p><a name="007">7</a> Et introduxit me ad ostium atrii, et vidi, et ecce foramen unum in pariete.</p>
 <p><a name="008">8</a> Et dixit ad me: Fili hominis, fode parietem. Et cum fodissem parietem, apparuit ostium unum.</p>
 <p><a name="009">9</a> Et dixit ad me: Ingredere, et vide abominationes pessimas quas isti faciunt hic.</p>
 <p><a name="010">10</a> Et ingressus vidi, et ecce omnis similitudo reptilium et animalium, abominatio, et universa idola domus Israël, depicta erant in pariete in circuitu per totum:</p>
 <p><a name="011">11</a> et septuaginta viri de senioribus domus Israël: et Jezonias filius Saphan stabat in medio eorum stantium ante picturas: et unusquisque habebat thuribulum in manu sua, et vapor nebulæ de thure consurgebat.</p>
 <p><a name="012">12</a> Et dixit ad me: Certe vides, fili hominis, quæ seniores domus Israël faciunt in tenebris, unusquisque in abscondito cubiculi sui: dicunt enim: Non videt Dominus nos; dereliquit Dominus terram.</p>
 <p><a name="013">13</a> Et dixit ad me: Adhuc conversus videbis abominationes majores, quas isti faciunt.</p>
 <p><a name="014">14</a> Et introduxit me per ostium portæ domus Domini quod respiciebat ad aquilonem, et ecce ibi mulieres sedebant plangentes Adonidem.</p>
 <p><a name="015">15</a> Et dixit ad me: Certe vidisti, fili hominis: adhuc conversus videbis abominationes majores his.</p>
 <p><a name="016">16</a> Et introduxit me in atrium domus Domini interius, et ecce in ostio templi Domini, inter vestibulum et altare, quasi viginti quinque viri dorsa habentes contra templum Domini, et facies ad orientem: et adorabant ad ortum solis.</p>
 <p><a name="017">17</a> Et dixit ad me: Certe vidisti, fili hominis: numquid leve est hoc domui Juda, ut facerent abominationes istas quas fecerunt hic, quia replentes terram iniquitate, conversi sunt ad irritandum me? et ecce applicant ramum ad nares suas.</p>
 <p><a name="018">18</a> Ergo et ego faciam in furore: non parcet oculus meus, nec miserebor: et cum clamaverint ad aures meas voce magna, non exaudiam eos.</p>
 <p></p><hr>
 <center>
 <a href="eze009.htm">Next: Ezekiel Chapter 9</a></center>
 </body>