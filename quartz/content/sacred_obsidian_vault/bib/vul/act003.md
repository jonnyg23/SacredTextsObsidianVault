<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act003.htm">Polyglot</a> 
 <a href="../gnt/act003.htm">GNT</a> 
 <a href="../kjv/act003.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act002.htm">Previous</a> 
 <a href="act004.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 3</h3><p><a name="001">1</a> Petrus autem et Joannes ascendebant in templum ad horam orationis nonam.</p>
 <p><a name="002">2</a> Et quidam vir, qui erat claudus ex utero matris suæ, bajulabatur: quem ponebant quotidie ad portam templi, quæ dicitur Speciosa, ut peteret eleemosynam ab introëuntibus in templum.</p>
 <p><a name="003">3</a> Is cum vidisset Petrum et Joannem incipientes introire in templum, rogabat ut eleemosynam acciperet.</p>
 <p><a name="004">4</a> Intuens autem in eum Petrus cum Joanne, dixit: Respice in nos.</p>
 <p><a name="005">5</a> At ille intendebat in eos, sperans se aliquid accepturum ab eis.</p>
 <p><a name="006">6</a> Petrus autem dixit: Argentum et aurum non est mihi: quod autem habeo, hoc tibi do: in nomine Jesu Christi Nazareni surge, et ambula.</p>
 <p><a name="007">7</a> Et apprehensa manu ejus dextera, allevavit eum, et protinus consolidatæ sunt bases ejus et plantæ.</p>
 <p><a name="008">8</a> Et exiliens stetit, et ambulabat: et intravit cum illis in templum ambulans, et exiliens, et laudans Deum.</p>
 <p><a name="009">9</a> Et vidit omnis populus eum ambulantem et laudantem Deum.</p>
 <p><a name="010">10</a> Cognoscebant autem illum, quod ipse erat qui ad eleemosynam sedebat ad Speciosam portam templi: et impleti sunt stupore et extasi in eo quod contigerat illi.</p>
 <p><a name="011">11</a> Cum teneret autem Petrum et Joannem, cucurrit omnis populus ad eos ad porticum quæ appellatur Salomonis, stupentes.<br>
 </p>
 <p><a name="012">12</a> Videns autem Petrus, respondit ad populum: Viri Israëlitæ, quid miramini in hoc, aut nos quid intuemini, quasi nostra virtute aut potestate fecerimus hunc ambulare?</p>
 <p><a name="013">13</a> Deus Abraham, et Deus Isaac, et Deus Jacob, Deus patrum nostrorum glorificavit filium suum Jesum, quem vos quidem tradidistis, et negastis ante faciem Pilati, judicante illo dimitti.</p>
 <p><a name="014">14</a> Vos autem sanctum et justum negastis, et petistis virum homicidam donari vobis:</p>
 <p><a name="015">15</a> auctorem vero vitæ interfecistis, quem Deus suscitavit a mortuis, cujus nos testes sumus.</p>
 <p><a name="016">16</a> Et in fide nominis ejus, hunc quem vos vidistis et nostis, confirmavit nomen ejus: et fides, quæ per eum est, dedit integram sanitatem istam in conspectu omnium vestrum.</p>
 <p><a name="017">17</a> Et nunc, fratres, scio quia per ignorantiam fecistis, sicut et principes vestri.</p>
 <p><a name="018">18</a> Deus autem, quæ prænuntiavit per os omnium prophetarum, pati Christum suum, sic implevit.</p>
 <p><a name="019">19</a> Pnitemini igitur et convertimini, ut deleantur peccata vestra:</p>
 <p><a name="020">20</a> ut cum venerint tempora refrigerii a conspectu Domini, et miserit eum qui prædicatus est vobis, Jesum Christum,</p>
 <p><a name="021">21</a> quem oportet quidem cælum suscipere usque in tempora restitutionis omnium quæ locutus est Deus per os sanctorum suorum a sæculo prophetarum.</p>
 <p><a name="022">22</a> Moyses quidem dixit: Quoniam prophetam suscitabit vobis Dominus Deus vester de fratribus vestris, tamquam me: ipsum audietis juxta omnia quæcumque locutus fuerit vobis.</p>
 <p><a name="023">23</a> Erit autem: omnis anima quæ non audierit prophetam illum, exterminabitur de plebe.</p>
 <p><a name="024">24</a> Et omnes prophetæ, a Samuel et deinceps, qui locuti sunt, annuntiaverunt dies istos.</p>
 <p><a name="025">25</a> Vos estis filii prophetarum, et testamenti quod disposuit Deus ad patres nostros, dicens ad Abraham: Et in semine tuo benedicentur omnes familiæ terræ.</p>
 <p><a name="026">26</a> Vobis primum Deus suscitans filium suum, misit eum benedicentem vobis: ut convertat se unusquisque a nequitia sua.</p>
 <p></p><hr>
 <center>
 <a href="act004.htm">Next: Acts Chapter 4</a></center>
 </body>