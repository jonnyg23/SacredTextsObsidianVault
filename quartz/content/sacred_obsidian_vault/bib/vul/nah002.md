<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/nah002.htm">Polyglot</a> 
 <a href="../kjv/nah002.htm">KJV</a> 
 <a href="../sep/nah002.htm">Sep</a> 
 <a href="../tan/nah002.htm">Tan</a> 
 
 <br>
 <br><a href="nah.htm">Nahum Index</a><br>
  
 <a href="nah001.htm">Previous</a> 
 <a href="nah003.htm">Next</a> 
 </center>
 <hr>
 
 <h3 align="CENTER">Vulgate (Latin): Nahum Chapter 2</h3><p><a name="001">1</a> [Ascendit qui dispergat coram te,<br> qui custodiat obsidionem:<br> contemplare viam, conforta lumbos,<br> robora virtutem valde.<br></p>
 <p><a name="002">2</a> Quia reddidit Dominus superbiam Jacob,<br> sicut superbiam Israël;<br> quia vastatores dissipaverunt eos,<br> et propagines eorum corruperunt.<br></p>
 <p><a name="003">3</a> Clypeus fortium ejus ignitus,<br> viri exercitus in coccineis;<br> igneæ habenæ currus in die præparationis ejus,<br> et agitatores consopiti sunt.<br></p>
 <p><a name="004">4</a> In itineribus conturbati sunt;<br> quadrigæ collisæ sunt in plateis:<br> aspectus eorum quasi lampades,<br> quasi fulgura discurrentia.<br></p>
 <p><a name="005">5</a> Recordabitur fortium suorum;<br> ruent in itineribus suis:<br> velociter ascendent muros ejus,<br> et præparabitur umbraculum.<br></p>
 <p><a name="006">6</a> Portæ fluviorum apertæ sunt,<br> et templum ad solum dirutum.<br></p>
 <p><a name="007">7</a> Et miles captivus abductus est,<br> et ancillæ ejus minabantur gementes ut columbæ,<br> murmurantes in cordibus suis.<br></p>
 <p><a name="008">8</a> Et Ninive quasi piscina aquarum aquæ ejus;<br> ipsi vero fugerunt. State, state!<br> et non est qui revertatur.<br></p>
 <p><a name="009">9</a> Diripite argentum, diripite aurum:<br> et non est finis divitiarum ex omnibus vasis desiderabilibus.<br></p>
 <p><a name="010">10</a> Dissipata est, et scissa, et dilacerata;<br> et cor tabescens, et dissolutio geniculorum,<br> et defectio in cunctis renibus,<br> et facies omnium eorum sicut nigredo ollæ.<br></p>
 <p><a name="011">11</a> Ubi est habitaculum leonum,<br> et pascua catulorum leonum,<br> ad quam ivit leo ut ingrederetur illuc catulus leonis,<br> et non est qui exterreat?<br></p>
 <p><a name="012">12</a> Leo cepit sufficienter catulis suis,<br> et necavit leænis suis,<br> et implevit præda speluncas suas,<br> et cubile suum rapina.<br></p>
 <p><a name="013">13</a> Ecce ego ad te, dicit Dominus exercituum,<br> et succendam usque ad fumum quadrigas tuas,<br> et leunculos tuos comedet gladius,<br> et exterminabo de terra prædam tuam,<br> et non audietur ultra vox nuntiorum tuorum.]</p>
 <p></p><hr>
 <center>
 <a href="nah003.htm">Next: Nahum Chapter 3</a></center>
 </body>