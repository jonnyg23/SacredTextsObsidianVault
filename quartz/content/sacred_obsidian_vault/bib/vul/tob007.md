<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/tob007.htm">Polyglot</a> 
 <a href="../apo/tob007.htm">Apo</a> 
 <a href="../sep/toa007.htm">Sep:ToA</a> 
 <a href="../sep/tos007.htm">Sep:ToS</a> 
 
 <br>
 <br><a href="tob.htm">Tobias Index</a><br>
  
 <a href="tob006.htm">Previous</a> 
 <a href="tob008.htm">Next</a> 
 </center>
 <hr>
 
 <h3 align="CENTER">Vulgate (Latin): Tobias Chapter 7</h3><p><a name="001">1</a> Ingressi sunt autem ad Raguelem, et suscepit eos Raguel cum gaudio.</p>
 <p><a name="002">2</a> Intuensque Tobiam Raguel, dixit Annæ uxori suæ: Quam similis est juvenis iste consobrino meo!</p>
 <p><a name="003">3</a> Et cum hæc dixisset, ait: Unde estis juvenes fratres nostri? At illi dixerunt: Ex tribu Nephthali sumus, ex captivitate Ninive.</p>
 <p><a name="004">4</a> Dixitque illis Raguel: Nostis Tobiam fratrem meum? Qui dixerunt: Novimus.</p>
 <p><a name="005">5</a> Cumque multa bona loqueretur de eo, dixit angelus ad Raguelem: Tobias, de quo interrogas, pater istius est.</p>
 <p><a name="006">6</a> Et misit se Raguel, et cum lacrimis osculatus est eum, et plorans supra collum ejus</p>
 <p><a name="007">7</a> dixit: Benedictio sit tibi, fili mi, quia boni et optimi viri filius es.</p>
 <p><a name="008">8</a> Et Anna uxor ejus, et Sara ipsorum filia, lacrimatæ sunt.</p>
 <p><a name="009">9</a> Postquam autem locuti sunt, præcepit Raguel occidi arietem, et parari convivium. Cumque hortaretur eos discumbere ad prandium,</p>
 <p><a name="010">10</a> Tobias dixit: Hic ego hodie non manducabo neque bibam, nisi prius petitionem meam confirmes, et promittas mihi dare Saram filiam tuam.</p>
 <p><a name="011">11</a> Quo audito verbo Raguel expavit, sciens quid evenerit illis septem viris qui ingressi sunt ad eam: et timere cpit ne forte et hunc similiter contingeret. Et cum nutaret, et non daret petenti ullum responsum,</p>
 <p><a name="012">12</a> dixit ei angelus: Noli timere dare eam isti, quoniam huic timenti Deum debetur conjux filia tua: propterea alius non potuit habere illam.</p>
 <p><a name="013">13</a> Tunc dixit Raguel: Non dubito quod Deus preces et lacrimas meas in conspectu suo admiserit.</p>
 <p><a name="014">14</a> Et credo quoniam ideo fecit vos venire ad me, ut ista conjungeretur cognationi suæ secundum legem Moysi: et nunc noli dubium gerere quod tibi eam tradam.</p>
 <p><a name="015">15</a> Et apprehendens dexteram filiæ suæ, dexteræ Tobiæ tradidit, dicens: Deus Abraham, et Deus Isaac, et Deus Jacob vobiscum sit, et ipse conjungat vos, impleatque benedictionem suam in vobis.</p>
 <p><a name="016">16</a> Et accepta carta, fecerunt conscriptionem conjugii.</p>
 <p><a name="017">17</a> Et post hæc epulati sunt, benedicentes Deum.</p>
 <p><a name="018">18</a> Vocavitque Raguel ad se Annam uxorem suam, et præcepit ei ut præpararet alterum cubiculum.</p>
 <p><a name="019">19</a> Et introduxit illuc Saram filiam suam, et lacrimata est.</p>
 <p><a name="020">20</a> Dixitque ei: Forti animo esto, filia mea: Dominus cæli det tibi gaudium pro tædio quod perpessa es.</p>
 <p></p><hr>
 <center>
 <a href="tob008.htm">Next: Tobias Chapter 8</a></center>
 </body>