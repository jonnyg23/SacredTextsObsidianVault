<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/phi002.htm">Polyglot</a> 
 <a href="../gnt/phi002.htm">GNT</a> 
 <a href="../kjv/phi002.htm">KJV</a> 
 
 <br>
 <br><a href="phi.htm">Philippians Index</a><br>
  
 <a href="phi001.htm">Previous</a> 
 <a href="phi003.htm">Next</a> 
 </center>
 <hr>
 
 <h3 align="CENTER">Vulgate (Latin): Philippians Chapter 2</h3><p><a name="001">1</a> Si qua ergo consolatio in Christo, si quod solatium caritatis, si qua societas spiritus, si qua viscera miserationis:</p>
 <p><a name="002">2</a> implete gaudium meum ut idem sapiatis, eamdem caritatem habentes, unanimes, idipsum sentientes,</p>
 <p><a name="003">3</a> nihil per contentionem, neque per inanem gloriam: sed in humilitate superiores sibi invicem arbitrantes,</p>
 <p><a name="004">4</a> non quæ sua sunt singuli considerantes, sed ea quæ aliorum.<br>
 </p>
 <p><a name="005">5</a> Hoc enim sentite in vobis, quod et in Christo Jesu:</p>
 <p><a name="006">6</a> qui cum in forma Dei esset, non rapinam arbitratus est esse se æqualem Deo:</p>
 <p><a name="007">7</a> sed semetipsum exinanivit, formam servi accipiens, in similitudinem hominum factus, et habitu inventus ut homo.</p>
 <p><a name="008">8</a> Humiliavit semetipsum factus obediens usque ad mortem, mortem autem crucis.</p>
 <p><a name="009">9</a> Propter quod et Deus exaltavit illum, et donavit illi nomen, quod est super omne nomen:</p>
 <p><a name="010">10</a> ut in nomine Jesu omne genu flectatur cælestium, terrestrium et infernorum,</p>
 <p><a name="011">11</a> et omnis lingua confiteatur, quia Dominus Jesus Christus in gloria est Dei Patris.<br>
 </p>
 <p><a name="012">12</a> Itaque carissimi mei (sicut semper obedistis), non ut in præsentia mei tantum, sed multo magis nunc in absentia mea, cum metu et tremore vestram salutem operamini.</p>
 <p><a name="013">13</a> Deus est enim, qui operatur in vobis et velle, et perficere pro bona voluntate.</p>
 <p><a name="014">14</a> Omnia autem facite sine murmurationibus et hæsitationibus:</p>
 <p><a name="015">15</a> ut sitis sine querela, et simplices filii Dei, sine reprehensione in medio nationis pravæ et perversæ: inter quos lucetis sicut luminaria in mundo,</p>
 <p><a name="016">16</a> verbum vitæ continentes ad gloriam meam in die Christi, quia non in vacuum cucurri, neque in vacuum laboravi.</p>
 <p><a name="017">17</a> Sed et si immolor supra sacrificium, et obsequium fidei vestræ, gaudeo, et congratulor omnibus vobis.</p>
 <p><a name="018">18</a> Idipsum autem et vos gaudete, et congratulamini mihi.<br>
 </p>
 <p><a name="019">19</a> Spero autem in Domino Jesu, Timotheum me cito mittere ad vos: ut et ego bono animo sim, cognitis quæ circa vos sunt.</p>
 <p><a name="020">20</a> Neminem enim habeo tam unanimem, qui sincera affectione pro vobis sollicitus sit.</p>
 <p><a name="021">21</a> Omnes enim quæ sua sunt quærunt, non quæ sunt Jesu Christi.</p>
 <p><a name="022">22</a> Experimentum autem ejus cognoscite, quia sicut patri filius, mecum servivit in Evangelio.</p>
 <p><a name="023">23</a> Hunc igitur spero me mittere ad vos, mox ut videro quæ circa me sunt.</p>
 <p><a name="024">24</a> Confido autem in Domino quoniam et ipse veniam ad vos cito.</p>
 <p><a name="025">25</a> Necessarium autem existimavi Epaphroditum fratrem, et cooperatorem, et commilitonem meum, vestrum autem apostolum, et ministrum necessitatis meæ, mittere ad vos:</p>
 <p><a name="026">26</a> quoniam quidem omnes vos desiderabat: et mstus erat, propterea quod audieratis illum infirmatum.</p>
 <p><a name="027">27</a> Nam et infirmatus est usque ad mortem: sed Deus misertus est ejus: non solum autem ejus, verum etiam et mei, ne tristitiam super tristitiam haberem.</p>
 <p><a name="028">28</a> Festinantius ergo misi illum, ut viso eo iterum gaudeatis, et ego sine tristitia sim.</p>
 <p><a name="029">29</a> Excipite itaque illum cum omni gaudio in Domino, et ejusmodi cum honore habetote;</p>
 <p><a name="030">30</a> quoniam propter opus Christi usque ad mortem accessit, tradens animam suam ut impleret id quod ex vobis deerat erga meum obsequium.</p>
 <p></p><hr>
 <center>
 <a href="phi003.htm">Next: Philippians Chapter 3</a></center>
 </body>