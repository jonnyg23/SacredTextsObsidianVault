<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg1005.htm">Polyglot</a> 
 <a href="../kjv/kg1005.htm">KJV</a> 
 <a href="../sep/kg1005.htm">Sep</a> 
 <a href="../tan/kg1005.htm">Tan</a> 
 
 <br>
 <br><a href="kg1.htm">1 Kings Index</a><br>
  
 <a href="kg1004.htm">Previous</a> 
 <a href="kg1006.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Kings Chapter 5</h3><p><a name="001">1</a> Misit quoque Hiram rex Tyri servos suos ad Salomonem: audivit enim quod ipsum unxissent regem pro patre ejus: quia amicus fuerat Hiram David omni tempore.</p>
 <p><a name="002">2</a> Misit autem Salomon ad Hiram, dicens:</p>
 <p><a name="003">3</a> Tu scis voluntatem David patris mei, et quia non potuerit ædificare domum nomini Domini Dei sui propter bella imminentia per circuitum, donec daret Dominus eos sub vestigio pedum ejus.</p>
 <p><a name="004">4</a> Nunc autem requiem dedit Dominus Deus meus mihi per circuitum, et non est satan, neque occursus malus.</p>
 <p><a name="005">5</a> Quam ob rem cogito ædificare templum nomini Domini Dei mei, sicut locutus est Dominus David patri meo, dicens: Filius tuus, quem dabo pro te super solium tuum, ipse ædificabit domum nomini meo.</p>
 <p><a name="006">6</a> Præcipe igitur ut præcidant mihi servi tui cedros de Libano, et servi mei sint cum servis tuis: mercedem autem servorum tuorum dabo tibi quamcumque petieris: scis enim quomodo non est in populo meo vir qui noverit ligna cædere sicut Sidonii.</p>
 <p><a name="007">7</a> Cum ergo audisset Hiram verba Salomonis, lætatus est valde, et ait: Benedictus Dominus Deus hodie, qui dedit David filium sapientissimum super populum hunc plurimum.</p>
 <p><a name="008">8</a> Et misit Hiram ad Salomonem, dicens: Audivi quæcumque mandasti mihi: ego faciam omnem voluntatem tuam in lignis cedrinis et abiegnis.</p>
 <p><a name="009">9</a> Servi mei deponent ea de Libano ad mare, et ego componam ea in ratibus in mari usque ad locum quem significaveris mihi: et applicabo ea ibi, et tu tolles ea: præbebisque necessaria mihi, ut detur cibus domui meæ.</p>
 <p><a name="010">10</a> Itaque Hiram dabat Salomoni ligna cedrina, et ligna abiegna, juxta omnem voluntatem ejus.</p>
 <p><a name="011">11</a> Salomon autem præbebat Hiram coros tritici viginti millia in cibum domui ejus, et viginti coros purissimi olei: hæc tribuebat Salomon Hiram per singulos annos.</p>
 <p><a name="012">12</a> Dedit quoque Dominus sapientiam Salomoni, sicut locutus est ei: et erat pax inter Hiram et Salomonem, et percusserunt ambo fdus.<br>
 </p>
 <p><a name="013">13</a> Elegitque rex Salomon operarios de omni Israël, et erat indictio triginta millia virorum.</p>
 <p><a name="014">14</a> Mittebatque eos in Libanum, decem millia per menses singulos vicissim, ita ut duobus mensibus essent in domibus suis: et Adoniram erat super hujuscemodi indictione.</p>
 <p><a name="015">15</a> Fueruntque Salomoni septuaginta millia eorum qui onera portabant, et octoginta millia latomorum in monte,</p>
 <p><a name="016">16</a> absque præpositis qui præerant singulis operibus, numero trium millium et trecentorum, præcipientium populo et his qui faciebant opus.</p>
 <p><a name="017">17</a> Præcepitque rex ut tollerent lapides grandes, lapides pretiosos in fundamentum templi, et quadrarent eos:</p>
 <p><a name="018">18</a> quos dolaverunt cæmentarii Salomonis et cæmentarii Hiram: porro Giblii præparaverunt ligna et lapides ad ædificandam domum.</p>
 <p></p><hr>
 <center>
 <a href="kg1006.htm">Next: 1 Kings Chapter 6</a></center>
 </body>