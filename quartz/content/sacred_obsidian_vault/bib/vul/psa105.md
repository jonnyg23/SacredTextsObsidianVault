<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa105.htm">Polyglot</a> 
 <a href="../kjv/psa105.htm">KJV</a> 
 <a href="../sep/psa105.htm">Sep</a> 
 <a href="../tan/psa105.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa104.htm">Previous</a> 
 <a href="psa106.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 105</h3><p><a name="001">1</a> Alleluja. [Confitemini Domino, quoniam bonus,<br> quoniam in sæculum misericordia ejus.<br></p>
 <p><a name="002">2</a> Quis loquetur potentias Domini;<br> auditas faciet omnes laudes ejus?<br></p>
 <p><a name="003">3</a> Beati qui custodiunt judicium,<br> et faciunt justitiam in omni tempore.<br></p>
 <p><a name="004">4</a> Memento nostri, Domine, in beneplacito populi tui;<br> visita nos in salutari tuo:<br></p>
 <p><a name="005">5</a> ad videndum in bonitate electorum tuorum;<br> ad lætandum in lætitia gentis tuæ:<br> ut lauderis cum hæreditate tua.<br></p>
 <p><a name="006">6</a> Peccavimus cum patribus nostris:<br> injuste egimus; iniquitatem fecimus.<br></p>
 <p><a name="007">7</a> Patres nostri in Ægypto non intellexerunt mirabilia tua;<br> non fuerunt memores multitudinis misericordiæ tuæ.<br> Et irritaverunt ascendentes in mare, mare Rubrum;<br></p>
 <p><a name="008">8</a> et salvavit eos propter nomen suum,<br> ut notam faceret potentiam suam.<br></p>
 <p><a name="009">9</a> Et increpuit mare Rubrum et exsiccatum est,<br> et deduxit eos in abyssis sicut in deserto.<br></p>
 <p><a name="010">10</a> Et salvavit eos de manu odientium,<br> et redemit eos de manu inimici.<br></p>
 <p><a name="011">11</a> Et operuit aqua tribulantes eos;<br> unus ex eis non remansit.<br></p>
 <p><a name="012">12</a> Et crediderunt verbis ejus,<br> et laudaverunt laudem ejus.<br></p>
 <p><a name="013">13</a> Cito fecerunt; obliti sunt operum ejus:<br> et non sustinuerunt consilium ejus.<br></p>
 <p><a name="014">14</a> Et concupierunt concupiscentiam in deserto,<br> et tentaverunt Deum in inaquoso.<br></p>
 <p><a name="015">15</a> Et dedit eis petitionem ipsorum,<br> et misit saturitatem in animas eorum.<br></p>
 <p><a name="016">16</a> Et irritaverunt Moysen in castris;<br> Aaron, sanctum Domini.<br></p>
 <p><a name="017">17</a> Aperta est terra, et deglutivit Dathan,<br> et operuit super congregationem Abiron.<br></p>
 <p><a name="018">18</a> Et exarsit ignis in synagoga eorum:<br> flamma combussit peccatores.<br></p>
 <p><a name="019">19</a> Et fecerunt vitulum in Horeb,<br> et adoraverunt sculptile.<br></p>
 <p><a name="020">20</a> Et mutaverunt gloriam suam<br> in similitudinem vituli comedentis fnum.<br></p>
 <p><a name="021">21</a> Obliti sunt Deum qui salvavit eos;<br> qui fecit magnalia in Ægypto,<br></p>
 <p><a name="022">22</a> mirabilia in terra Cham,<br> terribilia in mari Rubro.<br></p>
 <p><a name="023">23</a> Et dixit ut disperderet eos,<br> si non Moyses, electus ejus,<br> stetisset in confractione in conspectu ejus,<br> ut averteret iram ejus, ne disperderet eos.<br></p>
 <p><a name="024">24</a> Et pro nihilo habuerunt terram desiderabilem;<br> non crediderunt verbo ejus.<br></p>
 <p><a name="025">25</a> Et murmuraverunt in tabernaculis suis;<br> non exaudierunt vocem Domini.<br></p>
 <p><a name="026">26</a> Et elevavit manum suam super eos<br> ut prosterneret eos in deserto:<br></p>
 <p><a name="027">27</a> et ut dejiceret semen eorum in nationibus,<br> et dispergeret eos in regionibus.<br></p>
 <p><a name="028">28</a> Et initiati sunt Beelphegor,<br> et comederunt sacrificia mortuorum.<br></p>
 <p><a name="029">29</a> Et irritaverunt eum in adinventionibus suis,<br> et multiplicata est in eis ruina.<br></p>
 <p><a name="030">30</a> Et stetit Phinees, et placavit,<br> et cessavit quassatio.<br></p>
 <p><a name="031">31</a> Et reputatum est ei in justitiam,<br> in generationem et generationem usque in sempiternum.<br></p>
 <p><a name="032">32</a> Et irritaverunt eum ad aquas contradictionis,<br> et vexatus est Moyses propter eos:<br></p>
 <p><a name="033">33</a> quia exacerbaverunt spiritum ejus,<br> et distinxit in labiis suis.<br></p>
 <p><a name="034">34</a> Non disperdiderunt gentes<br> quas dixit Dominus illis:<br></p>
 <p><a name="035">35</a> et commisti sunt inter gentes,<br> et didicerunt opera eorum;<br></p>
 <p><a name="036">36</a> et servierunt sculptilibus eorum,<br> et factum est illis in scandalum.<br></p>
 <p><a name="037">37</a> Et immolaverunt filios suos et filias suas dæmoniis.<br></p>
 <p><a name="038">38</a> Et effuderunt sanguinem innocentem,<br> sanguinem filiorum suorum et filiarum suarum,<br> quas sacrificaverunt sculptilibus Chanaan.<br> Et infecta est terra in sanguinibus,<br></p>
 <p><a name="039">39</a> et contaminata est in operibus eorum:<br> et fornicati sunt in adinventionibus suis.<br></p>
 <p><a name="040">40</a> Et iratus est furore Dominus in populum suum,<br> et abominatus est hæreditatem suam.<br></p>
 <p><a name="041">41</a> Et tradidit eos in manus gentium;<br> et dominati sunt eorum qui oderunt eos.<br></p>
 <p><a name="042">42</a> Et tribulaverunt eos inimici eorum,<br> et humiliati sunt sub manibus eorum;<br></p>
 <p><a name="043">43</a> sæpe liberavit eos.<br> Ipsi autem exacerbaverunt eum in consilio suo,<br> et humiliati sunt in iniquitatibus suis.<br></p>
 <p><a name="044">44</a> Et vidit cum tribularentur,<br> et audivit orationem eorum.<br></p>
 <p><a name="045">45</a> Et memor fuit testamenti sui,<br> et pnituit eum secundum multitudinem misericordiæ suæ:<br></p>
 <p><a name="046">46</a> et dedit eos in misericordias,<br> in conspectu omnium qui ceperant eos.<br></p>
 <p><a name="047">47</a> Salvos nos fac, Domine Deus noster,<br> et congrega nos de nationibus:<br> ut confiteamur nomini sancto tuo,<br> et gloriemur in laude tua.<br></p>
 <p><a name="048">48</a> Benedictus Dominus Deus Israël, a sæculo et usque in sæculum;<br> et dicet omnis populus: Fiat, fiat.]</p>
 <p></p><hr>
 <center>
 <a href="psa106.htm">Next: Psalms Chapter 106</a></center>
 </body>