<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir008.htm">Polyglot</a> 
 <a href="../apo/sir008.htm">Apo</a> 
 <a href="../sep/sir008.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir007.htm">Previous</a> 
 <a href="sir009.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 8</h3><p><a name="001">1</a> [Non litiges cum homine potente,<br> ne forte incidas in manus illius.<br></p>
 <p><a name="002">2</a> Non contendas cum viro locuplete,<br> ne forte contra te constituat litem tibi:<br></p>
 <p><a name="003">3</a> multos enim perdidit aurum et argentum,<br> et usque ad cor regum extendit et convertit.<br></p>
 <p><a name="004">4</a> Non litiges cum homine linguato,<br> et non strues in ignem illius ligna.<br></p>
 <p><a name="005">5</a> Non communices homini indocto,<br> ne male de progenie tua loquatur.<br></p>
 <p><a name="006">6</a> Ne despicias hominem avertentem se a peccato,<br> neque improperes ei:<br> memento quoniam omnes in correptione sumus.<br></p>
 <p><a name="007">7</a> Ne spernas hominem in sua senectute,<br> etenim ex nobis senescunt.<br></p>
 <p><a name="008">8</a> Noli de mortuo inimico tuo gaudere:<br> sciens quoniam omnes morimur,<br> et in gaudium nolumus venire.<br></p>
 <p><a name="009">9</a> Ne despicias narrationem presbyterorum sapientium,<br> et in proverbiis eorum conversare:<br></p>
 <p><a name="010">10</a> ab ipsis enim disces sapientiam et doctrinam intellectus,<br> et servire magnatis sine querela.<br></p>
 <p><a name="011">11</a> Non te prætereat narratio seniorum,<br> ipsi enim didicerunt a patribus suis:<br></p>
 <p><a name="012">12</a> quoniam ab ipsis disces intellectum,<br> et in tempore necessitatis dare responsum.<br></p>
 <p><a name="013">13</a> Non incendas carbones peccatorum arguens eos,<br> et ne incendaris flamma ignis peccatorum illorum.<br></p>
 <p><a name="014">14</a> Ne contra faciem stes contumeliosi,<br> ne sedeat quasi insidiator ori tuo.<br></p>
 <p><a name="015">15</a> Noli fnerari homini fortiori te:<br> quod si fneraveris, quasi perditum habe.<br></p>
 <p><a name="016">16</a> Non spondeas super virtutem tuam:<br> quod si spoponderis, quasi restituens cogita.<br></p>
 <p><a name="017">17</a> Non judices contra judicem,<br> quoniam secundum quod justum est judicat.<br></p>
 <p><a name="018">18</a> Cum audace non eas in via,<br> ne forte gravet mala sua in te:<br> ipse enim secundum voluntatem suam vadit,<br> et simul cum stultitia illius peries.<br></p>
 <p><a name="019">19</a> Cum iracundo non facias rixam,<br> et cum audace non eas in desertum:<br> quoniam quasi nihil est ante illum sanguis,<br> et ubi non est adjutorium, elidet te.<br></p>
 <p><a name="020">20</a> Cum fatuis consilium non habeas:<br> non enim poterunt diligere nisi quæ eis placent.<br></p>
 <p><a name="021">21</a> Coram extraneo ne facias consilium:<br> nescis enim quid pariet.<br></p>
 <p><a name="022">22</a> Non omni homini cor tuum manifestes,<br> ne forte inferat tibi gratiam falsam, et convicietur tibi.]</p>
 <p></p><hr>
 <center>
 <a href="sir009.htm">Next: Sirach Chapter 9</a></center>
 </body>