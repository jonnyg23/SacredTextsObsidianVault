<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg2024.htm">Polyglot</a> 
 <a href="../kjv/kg2024.htm">KJV</a> 
 <a href="../sep/kg2024.htm">Sep</a> 
 <a href="../tan/kg2024.htm">Tan</a> 
 
 <br>
 <br><a href="kg2.htm">2 Kings Index</a><br>
  
 <a href="kg2023.htm">Previous</a> 
 <a href="kg2025.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Kings Chapter 24</h3><p><a name="001">1</a> In diebus ejus ascendit Nabuchodonosor rex Babylonis, et factus est ei Joakim servus tribus annis: et rursum rebellavit contra eum.</p>
 <p><a name="002">2</a> Immisitque ei Dominus latrunculos Chaldæorum, et latrunculos Syriæ, et latrunculos Moab, et latrunculos filiorum Ammon: et immisit eos in Judam ut disperderent eum, juxta verbum Domini quod locutus fuerat per servos suos prophetas.</p>
 <p><a name="003">3</a> Factum est autem hoc per verbum Domini contra Judam, ut auferret eum coram se propter peccata Manasse universa quæ fecit,</p>
 <p><a name="004">4</a> et propter sanguinem innoxium quem effudit, et implevit Jerusalem cruore innocentium: et ob hanc rem noluit Dominus propitiari.</p>
 <p><a name="005">5</a> Reliqua autem sermonum Joakim, et universa quæ fecit, nonne hæc scripta sunt in libro sermonum dierum regum Juda? Et dormivit Joakim cum patribus suis:</p>
 <p><a name="006">6</a> et regnavit Joachin filius ejus pro eo.</p>
 <p><a name="007">7</a> Et ultra non addidit rex Ægypti ut egrederetur de terra sua: tulerat enim rex Babylonis, a rivo Ægypti usque ad fluvium Euphraten, omnia quæ fuerant regis Ægypti.<br>
 </p>
 <p><a name="008">8</a> Decem et octo annorum erat Joachin cum regnare cpisset, et tribus mensibus regnavit in Jerusalem: nomen matris ejus Nohesta filia Elnathan de Jerusalem.</p>
 <p><a name="009">9</a> Et fecit malum coram Domino, juxta omnia quæ fecerat pater ejus.</p>
 <p><a name="010">10</a> In tempore illo ascenderunt servi Nabuchodonosor regis Babylonis in Jerusalem, et circumdata est urbs munitionibus.</p>
 <p><a name="011">11</a> Venitque Nabuchodonosor rex Babylonis ad civitatem cum servis suis ut oppugnarent eam.</p>
 <p><a name="012">12</a> Egressusque est Joachin rex Juda ad regem Babylonis, ipse et mater ejus, et servi ejus, et principes ejus, et eunuchi ejus: et suscepit eum rex Babylonis anno octavo regni sui.</p>
 <p><a name="013">13</a> Et protulit inde omnes thesauros domus Domini, et thesauros domus regiæ: et concidit universa vasa aurea quæ fecerat Salomon rex Israël in templo Domini juxta verbum Domini.<br>
 </p>
 <p><a name="014">14</a> Et transtulit omnem Jerusalem, et universos principes, et omnes fortes exercitus, decem millia, in captivitatem, et omnem artificem et clusorem: nihilque relictum est, exceptis pauperibus populi terræ.</p>
 <p><a name="015">15</a> Transtulit quoque Joachin in Babylonem, et matrem regis, et uxores regis, et eunuchos ejus: et judices terræ duxit in captivitatem de Jerusalem in Babylonem.</p>
 <p><a name="016">16</a> Et omnes viros robustos, septem millia, et artifices, et clusores mille, omnes viros fortes et bellatores: duxitque eos rex Babylonis captivos in Babylonem.</p>
 <p><a name="017">17</a> Et constituit Matthaniam patruum ejus pro eo: imposuitque nomen ei Sedeciam.<br>
 </p>
 <p><a name="018">18</a> Vigesimum et primum annum ætatis habebat Sedecias cum regnare cpisset, et undecim annis regnavit in Jerusalem: nomen matris ejus erat Amital filia Jeremiæ de Lobna.</p>
 <p><a name="019">19</a> Et fecit malum coram Domino, juxta omnia quæ fecerat Joakim.</p>
 <p><a name="020">20</a> Irascebatur enim Dominus contra Jerusalem et contra Judam, donec projiceret eos a facie sua: recessitque Sedecias a rege Babylonis.</p>
 <p></p><hr>
 <center>
 <a href="kg2025.htm">Next: 2 Kings Chapter 25</a></center>
 </body>