<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa002.htm">Polyglot</a> 
 <a href="../kjv/isa002.htm">KJV</a> 
 <a href="../sep/isa002.htm">Sep</a> 
 <a href="../tan/isa002.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa001.htm">Previous</a> 
 <a href="isa003.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 2</h3><p><a name="001">1</a> Verbum quod vidit Isaias, filius Amos, super Juda et Jerusalem.</p>
 <p><a name="002">2</a> [Et erit in novissimis diebus:<br> præparatus mons domus Domini<br> in vertice montium,<br> et elevabitur super colles;<br> et fluent ad eum omnes gentes,<br></p>
 <p><a name="003">3</a> et ibunt populi multi, et dicent:<br> Venite, et ascendamus ad montem Domini,<br> et ad domum Dei Jacob;<br> et docebit nos vias suas,<br> et ambulabimus in semitis ejus,<br> quia de Sion exibit lex,<br> et verbum Domini de Jerusalem.<br></p>
 <p><a name="004">4</a> Et judicabit gentes,<br> et arguet populos multos;<br> et conflabunt gladios suos in vomeres,<br> et lanceas suas in falces.<br> Non levabit gens contra gentem gladium,<br> nec exercebuntur ultra ad prælium.<br></p>
 <p><a name="005">5</a> Domus Jacob, venite,<br> et ambulemus in lumine Domini.]<br>
 </p>
 <p><a name="006">6</a> [Projecisti enim populum tuum,<br> domum Jacob,<br> quia repleti sunt ut olim,<br> et augeres habuerunt ut Philisthiim,<br> et pueris alienis adhæserunt.<br></p>
 <p><a name="007">7</a> Repleta est terra argento et auro,<br> et non est finis thesaurorum ejus.<br></p>
 <p><a name="008">8</a> Et repleta est terra ejus equis,<br> et innumerabiles quadrigæ ejus.<br> Et repleta est terra ejus idolis;<br> opus manuum suarum adoraverunt,<br> quod fecerunt digiti eorum.<br></p>
 <p><a name="009">9</a> Et incurvavit se homo,<br> et humiliatus est vir;<br> ne ergo dimittas eis.<br></p>
 <p><a name="010">10</a> Ingredere in petram, et abscondere in fossa humo<br> a facie timoris Domini, et a gloria majestatis ejus.<br></p>
 <p><a name="011">11</a> Oculi sublimes hominis humiliati sunt,<br> et incurvabitur altitudo virorum;<br> exaltabitur autem Dominus solus<br> in die illa.<br></p>
 <p><a name="012">12</a> Quia dies Domini exercituum<br> super omnem superbum, et excelsum,<br> et super omnem arrogantem,<br> et humiliabitur;<br></p>
 <p><a name="013">13</a> et super omnes cedros Libani sublimes et erectas,<br> et super omnes quercus Basan,<br></p>
 <p><a name="014">14</a> et super omnes montes excelsos,<br> et super omnes colles elevatos,<br></p>
 <p><a name="015">15</a> et super omnem turrim excelsam,<br> et super omnem murum munitum,<br></p>
 <p><a name="016">16</a> et super omnes naves Tharsis,<br> et super omne quod visu pulchrum est,<br></p>
 <p><a name="017">17</a> et incurvabitur sublimitas hominum,<br> et humiliabitur altitudo virorum,<br> et elevabitur Dominus solus<br> in die illa;<br></p>
 <p><a name="018">18</a> et idola penitus conterentur;<br></p>
 <p><a name="019">19</a> et introibunt in speluncas petrarum,<br> et in voragines terræ,<br> a facie formidinis Domini<br> et a gloria majestatis ejus,<br> cum surrexerit percutere terram.<br></p>
 <p><a name="020">20</a> In die illa projiciet homo<br> idola argenti sui, et simulacra auri sui,<br> quæ fecerat sibi ut adoraret,<br> talpas et vespertiliones.<br></p>
 <p><a name="021">21</a> Et ingreditur scissuras petrarum<br> et in cavernas saxorum,<br> a facie formidinis Domini,<br> et a gloria majestatis ejus,<br> cum surrexerit percutere terram.<br></p>
 <p><a name="022">22</a> Quiescite ergo ab homine,<br> cujus spiritus in naribus ejus est,<br> quia excelsus reputatus est ipse.]</p>
 <p></p><hr>
 <center>
 <a href="isa003.htm">Next: Isaiah Chapter 3</a></center>
 </body>