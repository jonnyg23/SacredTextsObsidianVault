<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co2008.htm">Polyglot</a> 
 <a href="../gnt/co2008.htm">GNT</a> 
 <a href="../kjv/co2008.htm">KJV</a> 
 
 <br>
 <br><a href="co2.htm">2 Corinthians Index</a><br>
  
 <a href="co2007.htm">Previous</a> 
 <a href="co2009.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Corinthians Chapter 8</h3><p><a name="001">1</a> Notam autem facimus vobis, fratres, gratiam Dei, quæ data est in ecclesiis Macedoniæ:</p>
 <p><a name="002">2</a> quod in multo experimento tribulationis abundantia gaudii ipsorum fuit, et altissima paupertas eorum, abundavit in divitias simplicitatis eorum:</p>
 <p><a name="003">3</a> quia secundum virtutem testimonium illis reddo, et supra virtutem voluntarii fuerunt,</p>
 <p><a name="004">4</a> cum multa exhortatione obsecrantes nos gratiam, et communicationem ministerii, quod fit in sanctos.</p>
 <p><a name="005">5</a> Et non sicut speravimus, sed semetipsos dederunt primum Domino, deinde nobis per voluntatem Dei,</p>
 <p><a name="006">6</a> ita ut rogaremus Titum, ut quemadmodum cpit, ita et perficiat in vobis etiam gratiam istam.</p>
 <p><a name="007">7</a> Sed sicut in omnibus abundatis fide, et sermone, et scientia, et omni sollicitudine, insuper et caritate vestra in nos, ut et in hac gratia abundetis.</p>
 <p><a name="008">8</a> Non quasi imperans dico: sed per aliorum sollicitudinem, etiam vestræ caritatis ingenium bonum comprobans.</p>
 <p><a name="009">9</a> Scitis enim gratiam Domini nostri Jesu Christi, quoniam propter vos egenus factus est, cum esset dives, ut illius inopia vos divites essetis.</p>
 <p><a name="010">10</a> Et consilium in hoc do: hoc enim vobis utile est, qui non solum facere, sed et velle cpistis ab anno priore:</p>
 <p><a name="011">11</a> nunc vero et facto perficite: ut quemadmodum promptus est animus voluntatis, ita sit et perficiendi ex eo quod habetis.</p>
 <p><a name="012">12</a> Si enim voluntas prompta est, secundum id quod habet, accepta est, non secundum id quod non habet.</p>
 <p><a name="013">13</a> Non enim ut aliis sit remissio, vobis autem tribulatio, sed ex æqualitate.</p>
 <p><a name="014">14</a> In præsenti tempore vestra abundantia illorum inopiam suppleat: ut et illorum abundantia vestræ inopiæ sit supplementum, ut fiat æqualitas, sicut scriptum est:</p>
 <p><a name="015">15</a> Qui multum, non abundavit: et qui modicum, non minoravit.<br>
 </p>
 <p><a name="016">16</a> Gratias autem Deo, qui dedit eamdem sollicitudinem pro vobis in corde Titi,</p>
 <p><a name="017">17</a> quoniam exhortationem quidem suscepit: sed cum sollicitior esset, sua voluntate profectus est ad vos.</p>
 <p><a name="018">18</a> Misimus etiam cum illo fratrem, cujus laus est in Evangelio per omnes ecclesias:</p>
 <p><a name="019">19</a> non solum autem, sed et ordinatus est ab ecclesiis comes peregrinationis nostræ in hanc gratiam, quæ ministratur a nobis ad Domini gloriam, et destinatam voluntatem nostram:</p>
 <p><a name="020">20</a> devitantes hoc, ne quis nos vituperet in hac plenitudine, quæ ministratur a nobis.</p>
 <p><a name="021">21</a> Providemus enim bona non solum coram Deo, sed etiam coram hominibus.</p>
 <p><a name="022">22</a> Misimus autem cum illis et fratrem nostrum, quem probavimus in multis sæpe sollicitum esse: nunc autem multo sollicitiorem, confidentia multa in vos,</p>
 <p><a name="023">23</a> sive pro Tito, qui est socius meus, et in vos adjutor, sive fratres nostri, Apostoli ecclesiarum, gloria Christi.</p>
 <p><a name="024">24</a> Ostensionem ergo, quæ est caritatis vestræ, et nostræ gloriæ pro vobis, in illos ostendite in faciem ecclesiarum.</p>
 <p></p><hr>
 <center>
 <a href="co2009.htm">Next: 2 Corinthians Chapter 9</a></center>
 </body>