<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa144.htm">Polyglot</a> 
 <a href="../kjv/psa144.htm">KJV</a> 
 <a href="../sep/psa144.htm">Sep</a> 
 <a href="../tan/psa144.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa143.htm">Previous</a> 
 <a href="psa145.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 144</h3><p><a name="001">1</a> Laudatio ipsi David. [Exaltabo te, Deus meus rex,<br> et benedicam nomini tuo in sæculum, et in sæculum sæculi.<br></p>
 <p><a name="002">2</a> Per singulos dies benedicam tibi,<br> et laudabo nomen tuum in sæculum, et in sæculum sæculi.<br></p>
 <p><a name="003">3</a> Magnus Dominus, et laudabilis nimis,<br> et magnitudinis ejus non est finis.<br></p>
 <p><a name="004">4</a> Generatio et generatio laudabit opera tua,<br> et potentiam tuam pronuntiabunt.<br></p>
 <p><a name="005">5</a> Magnificentiam gloriæ sanctitatis tuæ loquentur,<br> et mirabilia tua narrabunt.<br></p>
 <p><a name="006">6</a> Et virtutem terribilium tuorum dicent,<br> et magnitudinem tuam narrabunt.<br></p>
 <p><a name="007">7</a> Memoriam abundantiæ suavitatis tuæ eructabunt,<br> et justitia tua exsultabunt.<br></p>
 <p><a name="008">8</a> Miserator et misericors Dominus:<br> patiens, et multum misericors.<br></p>
 <p><a name="009">9</a> Suavis Dominus universis,<br> et miserationes ejus super omnia opera ejus.<br></p>
 <p><a name="010">10</a> Confiteantur tibi, Domine, omnia opera tua,<br> et sancti tui benedicant tibi.<br></p>
 <p><a name="011">11</a> Gloriam regni tui dicent,<br> et potentiam tuam loquentur:<br></p>
 <p><a name="012">12</a> ut notam faciant filiis hominum potentiam tuam,<br> et gloriam magnificentiæ regni tui.<br></p>
 <p><a name="013">13</a> Regnum tuum regnum omnium sæculorum;<br> et dominatio tua in omni generatione et generationem.<br> Fidelis Dominus in omnibus verbis suis,<br> et sanctus in omnibus operibus suis.<br></p>
 <p><a name="014">14</a> Allevat Dominus omnes qui corruunt,<br> et erigit omnes elisos.<br></p>
 <p><a name="015">15</a> Oculi omnium in te sperant, Domine,<br> et tu das escam illorum in tempore opportuno.<br></p>
 <p><a name="016">16</a> Aperis tu manum tuam,<br> et imples omne animal benedictione.<br></p>
 <p><a name="017">17</a> Justus Dominus in omnibus viis suis,<br> et sanctus in omnibus operibus suis.<br></p>
 <p><a name="018">18</a> Prope est Dominus omnibus invocantibus eum,<br> omnibus invocantibus eum in veritate.<br></p>
 <p><a name="019">19</a> Voluntatem timentium se faciet,<br> et deprecationem eorum exaudiet, et salvos faciet eos.<br></p>
 <p><a name="020">20</a> Custodit Dominus omnes diligentes se,<br> et omnes peccatores disperdet.<br></p>
 <p><a name="021">21</a> Laudationem Domini loquetur os meum;<br> et benedicat omnis caro nomini sancto ejus in sæculum, et in sæculum sæculi.]</p>
 <p></p><hr>
 <center>
 <a href="psa145.htm">Next: Psalms Chapter 145</a></center>
 </body>