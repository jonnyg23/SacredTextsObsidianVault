<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa027.htm">Polyglot</a> 
 <a href="../kjv/isa027.htm">KJV</a> 
 <a href="../sep/isa027.htm">Sep</a> 
 <a href="../tan/isa027.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa026.htm">Previous</a> 
 <a href="isa028.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 27</h3><p><a name="001">1</a> [In die illa visitabit Dominus<br> in gladio suo duro, et grandi, et forti,<br> super Leviathan, serpentem vectem,<br> et super Leviathan, serpentem tortuosum,<br> et occidet cetum qui in mari est.<br></p>
 <p><a name="002">2</a> In die illa vinea meri cantabit ei.<br></p>
 <p><a name="003">3</a> Ego Dominus qui servo eam;<br> repente propinabo ei.<br> Ne forte visitetur contra eam,<br> nocte et die servo eam.<br></p>
 <p><a name="004">4</a> Indignatio non est mihi.<br> Quis dabit me spinam et veprem in prælio?<br> gradiar super eam,<br> succendam eam pariter.<br></p>
 <p><a name="005">5</a> An potius tenebit fortitudinem meam?<br> faciet pacem mihi,<br> pacem faciet mihi.<br></p>
 <p><a name="006">6</a> Qui ingrediuntur impetu ad Jacob,<br> florebit et germinabit Israël,<br> et implebunt faciem orbis semine.<br></p>
 <p><a name="007">7</a> Numquid juxta plagam percutientis se percussit eum?<br> aut sicut occidit interfectos ejus, sic occisus est?<br></p>
 <p><a name="008">8</a> In mensura contra mensuram,<br> cum abjecta fuerit, judicabis eam;<br> meditatus est in spiritu suo duro<br> per diem æstus.<br></p>
 <p><a name="009">9</a> Idcirco super hoc dimittetur iniquitas domui Jacob;<br> et iste omnis fructus: ut auferatur peccatum ejus,<br> cum posuerit omnes lapides altaris<br> sicut lapides cineris allisos:<br> non stabunt luci et delubra.<br></p>
 <p><a name="010">10</a> Civitas enim munita desolata erit;<br> speciosa relinquetur, et dimittetur quasi desertum;<br> ibi pascetur vitulus,<br> et ibi accubabit, et consumet summitates ejus.<br></p>
 <p><a name="011">11</a> In siccitate messes illius conterentur.<br> Mulieres venientes, et docentes eam;<br> non est enim populus sapiens:<br> propterea non miserebitur ejus qui fecit eum,<br> et qui formavit eum non parcet ei.<br></p>
 <p><a name="012">12</a> Et erit: in die illa<br> percutiet Dominus<br> ab alveo fluminis usque ad torrentem Ægypti;<br> et vos congregabimini unus et unus, filii Israël.<br></p>
 <p><a name="013">13</a> Et erit: in die illa clangetur in tuba magna;<br> et venient qui perditi fuerant de terra Assyriorum,<br> et qui ejecti erant in terra Ægypti,<br> et adorabunt Dominum<br> in monte sancto in Jerusalem.]</p>
 <p></p><hr>
 <center>
 <a href="isa028.htm">Next: Isaiah Chapter 28</a></center>
 </body>