<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa017.htm">Polyglot</a> 
 <a href="../kjv/psa017.htm">KJV</a> 
 <a href="../sep/psa017.htm">Sep</a> 
 <a href="../tan/psa017.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa016.htm">Previous</a> 
 <a href="psa018.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 17</h3><p><a name="001">1</a> In finem. Puero Domini David, qui locutus est Domino verba cantici hujus, in die qua eripuit eum Dominus de manu omnium inimicorum ejus, et de manu Saul, et dixit:</p>
 <p><a name="002">2</a> [Diligam te, Domine, fortitudo mea.<br></p>
 <p><a name="003">3</a> Dominus firmamentum meum, et refugium meum, et liberator meus.<br> Deus meus adjutor meus, et sperabo in eum;<br> protector meus, et cornu salutis meæ, et susceptor meus.<br></p>
 <p><a name="004">4</a> Laudans invocabo Dominum,<br> et ab inimicis meis salvus ero.<br></p>
 <p><a name="005">5</a> Circumdederunt me dolores mortis,<br> et torrentes iniquitatis conturbaverunt me.<br></p>
 <p><a name="006">6</a> Dolores inferni circumdederunt me;<br> præoccupaverunt me laquei mortis.<br></p>
 <p><a name="007">7</a> In tribulatione mea invocavi Dominum,<br> et ad Deum meum clamavi:<br> et exaudivit de templo sancto suo vocem meam;<br> et clamor meus in conspectu ejus introivit in aures ejus.<br></p>
 <p><a name="008">8</a> Commota est, et contremuit terra;<br> fundamenta montium conturbata sunt, et commota sunt:<br> quoniam iratus est eis.<br></p>
 <p><a name="009">9</a> Ascendit fumus in ira ejus,<br> et ignis a facie ejus exarsit;<br> carbones succensi sunt ab eo.<br></p>
 <p><a name="010">10</a> Inclinavit cælos, et descendit,<br> et caligo sub pedibus ejus.<br></p>
 <p><a name="011">11</a> Et ascendit super cherubim, et volavit;<br> volavit super pennas ventorum.<br></p>
 <p><a name="012">12</a> Et posuit tenebras latibulum suum;<br> in circuitu ejus tabernaculum ejus,<br> tenebrosa aqua in nubibus aëris.<br></p>
 <p><a name="013">13</a> Præ fulgore in conspectu ejus nubes transierunt;<br> grando et carbones ignis.<br></p>
 <p><a name="014">14</a> Et intonuit de cælo Dominus,<br> et Altissimus dedit vocem suam:<br> grando et carbones ignis.<br></p>
 <p><a name="015">15</a> Et misit sagittas suas, et dissipavit eos;<br> fulgura multiplicavit, et conturbavit eos.<br></p>
 <p><a name="016">16</a> Et apparuerunt fontes aquarum,<br> et revelata sunt fundamenta orbis terrarum,<br> ab increpatione tua, Domine,<br> ab inspiratione spiritus iræ tuæ.<br></p>
 <p><a name="017">17</a> Misit de summo, et accepit me;<br> et assumpsit me de aquis multis.<br></p>
 <p><a name="018">18</a> Eripuit me de inimicis meis fortissimis, et ab his qui oderunt me.<br> Quoniam confortati sunt super me;<br></p>
 <p><a name="019">19</a> prævenerunt me in die afflictionis meæ:<br> et factus est Dominus protector meus.<br></p>
 <p><a name="020">20</a> Et eduxit me in latitudinem;<br> salvum me fecit, quoniam voluit me,<br></p>
 <p><a name="021">21</a> et retribuet mihi Dominus secundum justitiam meam,<br> et secundum puritatem manuum mearum retribuet mihi:<br></p>
 <p><a name="022">22</a> quia custodivi vias Domini,<br> nec impie gessi a Deo meo;<br></p>
 <p><a name="023">23</a> quoniam omnia judicia ejus in conspectu meo,<br> et justitias ejus non repuli a me.<br></p>
 <p><a name="024">24</a> Et ero immaculatus cum eo;<br> et observabo me ab iniquitate mea.<br></p>
 <p><a name="025">25</a> Et retribuet mihi Dominus secundum justitiam meam,<br> et secundum puritatem manuum mearum in conspectu oculorum ejus.<br></p>
 <p><a name="026">26</a> Cum sancto sanctus eris,<br> et cum viro innocente innocens eris,<br></p>
 <p><a name="027">27</a> et cum electo electus eris,<br> et cum perverso perverteris.<br></p>
 <p><a name="028">28</a> Quoniam tu populum humilem salvum facies,<br> et oculos superborum humiliabis.<br></p>
 <p><a name="029">29</a> Quoniam tu illuminas lucernam meam, Domine;<br> Deus meus, illumina tenebras meas.<br></p>
 <p><a name="030">30</a> Quoniam in te eripiar a tentatione;<br> et in Deo meo transgrediar murum.<br></p>
 <p><a name="031">31</a> Deus meus, impolluta via ejus;<br> eloquia Domini igne examinata:<br> protector est omnium sperantium in se.<br></p>
 <p><a name="032">32</a> Quoniam quis deus præter Dominum?<br> aut quis deus præter Deum nostrum?<br></p>
 <p><a name="033">33</a> Deus qui præcinxit me virtute,<br> et posuit immaculatam viam meam;<br></p>
 <p><a name="034">34</a> qui perfecit pedes meos tamquam cervorum,<br> et super excelsa statuens me;<br></p>
 <p><a name="035">35</a> qui docet manus meas ad prælium.<br> Et posuisti, ut arcum æreum, brachia mea,<br></p>
 <p><a name="036">36</a> et dedisti mihi protectionem salutis tuæ:<br> et dextera tua suscepit me,<br> et disciplina tua correxit me in finem,<br> et disciplina tua ipsa me docebit.<br></p>
 <p><a name="037">37</a> Dilatasti gressus meos subtus me,<br> et non sunt infirmata vestigia mea.<br></p>
 <p><a name="038">38</a> Persequar inimicos meos, et comprehendam illos;<br> et non convertar donec deficiant.<br></p>
 <p><a name="039">39</a> Confringam illos, nec poterunt stare;<br> cadent subtus pedes meos.<br></p>
 <p><a name="040">40</a> Et præcinxisti me virtute ad bellum,<br> et supplantasti insurgentes in me subtus me.<br></p>
 <p><a name="041">41</a> Et inimicos meos dedisti mihi dorsum,<br> et odientes me disperdidisti.<br></p>
 <p><a name="042">42</a> Clamaverunt, nec erat qui salvos faceret;<br> ad Dominum, nec exaudivit eos.<br></p>
 <p><a name="043">43</a> Et comminuam eos ut pulverem ante faciem venti;<br> ut lutum platearum delebo eos.<br></p>
 <p><a name="044">44</a> Eripies me de contradictionibus populi;<br> constitues me in caput gentium.<br></p>
 <p><a name="045">45</a> Populus quem non cognovi servivit mihi;<br> in auditu auris obedivit mihi.<br></p>
 <p><a name="046">46</a> Filii alieni mentiti sunt mihi,<br> filii alieni inveterati sunt,<br> et claudicaverunt a semitis suis.<br></p>
 <p><a name="047">47</a> Vivit Dominus, et benedictus Deus meus,<br> et exaltetur Deus salutis meæ.<br></p>
 <p><a name="048">48</a> Deus qui das vindictas mihi,<br> et subdis populos sub me;<br> liberator meus de inimicis meis iracundis.<br></p>
 <p><a name="049">49</a> Et ab insurgentibus in me exaltabis me;<br> a viro iniquo eripies me.<br></p>
 <p><a name="050">50</a> Propterea confitebor tibi in nationibus, Domine,<br> et nomini tuo psalmum dicam;<br></p>
 <p><a name="051">51</a> magnificans salutes regis ejus,<br> et faciens misericordiam christo suo David,<br> et semini ejus usque in sæculum.]</p>
 <p></p><hr>
 <center>
 <a href="psa018.htm">Next: Psalms Chapter 18</a></center>
 </body>