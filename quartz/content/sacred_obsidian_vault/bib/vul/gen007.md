<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen007.htm">Polyglot</a> 
 <a href="../kjv/gen007.htm">KJV</a> 
 <a href="../sep/gen007.htm">Sep</a> 
 <a href="../tan/gen007.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen006.htm">Previous</a> 
 <a href="gen008.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 7</h3><p><a name="001">1</a> Dixitque Dominus ad eum: Ingredere tu et omnis domus tua in arcam: te enim vidi justum coram me in generatione hac.</p>
 <p><a name="002">2</a> Ex omnibus animantibus mundis tolle septena et septena, masculum et feminam: de animantibus vero immundis duo et duo, masculum et feminam.</p>
 <p><a name="003">3</a> Sed et de volatilibus cæli septena et septena, masculum et feminam: ut salvetur semen super faciem universæ terræ.</p>
 <p><a name="004">4</a> Adhuc enim, et post dies septem ego pluam super terram quadraginta diebus et quadraginta noctibus: et delebo omnem substantiam, quam feci, de superficie terræ.</p>
 <p><a name="005">5</a> Fecit ergo Noë omnia quæ mandaverat ei Dominus.</p>
 <p><a name="006">6</a> Eratque sexcentorum annorum quando diluvii aquæ inundaverunt super terram.</p>
 <p><a name="007">7</a> Et ingressus est Noë et filii ejus, uxor ejus et uxores filiorum ejus cum eo in arcam propter aquas diluvii.</p>
 <p><a name="008">8</a> De animantibus quoque mundis et immundis, et de volucribus, et ex omni quod movetur super terram,</p>
 <p><a name="009">9</a> duo et duo ingressa sunt ad Noë in arcam, masculus et femina, sicut præceperat Dominus Noë.</p>
 <p><a name="010">10</a> Cumque transissent septem dies, aquæ diluvii inundaverunt super terram.</p>
 <p><a name="011">11</a> Anno sexcentesimo vitæ Noë, mense secundo, septimodecimo die mensis, rupti sunt omnes fontes abyssi magnæ, et cataractæ cæli apertæ sunt:</p>
 <p><a name="012">12</a> et facta est pluvia super terram quadraginta diebus et quadraginta noctibus.</p>
 <p><a name="013">13</a> In articulo diei illius ingressus est Noë, et Sem, et Cham, et Japheth filii ejus; uxor illius, et tres uxores filiorum ejus cum eis in arcam:</p>
 <p><a name="014">14</a> ipsi et omne animal secundum genus suum, universaque jumenta in genere suo, et omne quod movetur super terram in genere suo, cunctumque volatile secundum genus suum, universæ aves, omnesque volucres,</p>
 <p><a name="015">15</a> ingressæ sunt ad Noë in arcam, bina et bina ex omni carne, in qua erat spiritus vitæ.</p>
 <p><a name="016">16</a> Et quæ ingressa sunt, masculus et femina ex omni carne introierunt, sicut præceperat ei Deus: et inclusit eum Dominus deforis.<br>
 </p>
 <p><a name="017">17</a> Factumque est diluvium quadraginta diebus super terram: et multiplicatæ sunt aquæ, et elevaverunt arcam in sublime a terra.</p>
 <p><a name="018">18</a> Vehementer enim inundaverunt, et omnia repleverunt in superficie terræ: porro arca ferebatur super aquas.</p>
 <p><a name="019">19</a> Et aquæ prævaluerunt nimis super terram: opertique sunt omnes montes excelsi sub universo cælo.</p>
 <p><a name="020">20</a> Quindecim cubitis altior fuit aqua super montes, quos operuerat.</p>
 <p><a name="021">21</a> Consumptaque est omnis caro quæ movebatur super terram, volucrum, animantium, bestiarum, omniumque reptilium, quæ reptant super terram: universi homines,</p>
 <p><a name="022">22</a> et cuncta, in quibus spiraculum vitæ est in terra, mortua sunt.</p>
 <p><a name="023">23</a> Et delevit omnem substantiam quæ erat super terram, ab homine usque ad pecus, tam reptile quam volucres cæli: et deleta sunt de terra. Remansit autem solus Noë, et qui cum eo erant in arca.</p>
 <p><a name="024">24</a> Obtinueruntque aquæ terram centum quinquaginta diebus.</p>
 <p></p><hr>
 <center>
 <a href="gen008.htm">Next: Genesis Chapter 8</a></center>
 </body>