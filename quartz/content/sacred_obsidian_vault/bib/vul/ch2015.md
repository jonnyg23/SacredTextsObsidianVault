<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2015.htm">Polyglot</a> 
 <a href="../kjv/ch2015.htm">KJV</a> 
 <a href="../sep/ch2015.htm">Sep</a> 
 <a href="../tan/ch2015.htm">Tan</a> 
 
 <br>
 <br><a href="ch2.htm">2 Chronicles Index</a><br>
  
 <a href="ch2014.htm">Previous</a> 
 <a href="ch2016.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Chronicles Chapter 15</h3><p><a name="001">1</a> Azarias autem filius Oded, facto in se spiritu Dei,</p>
 <p><a name="002">2</a> egressus est in occursum Asa, et dixit ei: Audite me, Asa, et omnis Juda et Benjamin: Dominus vobiscum, quia fuistis cum eo. Si quæsieritis eum, invenietis: si autem dereliqueritis eum, derelinquet vos.</p>
 <p><a name="003">3</a> Transibant autem multi dies in Israël absque Deo vero, et absque sacerdote doctore, et absque lege.</p>
 <p><a name="004">4</a> Cumque reversi fuerint in angustia sua ad Dominum Deum Israël, et quæsierint eum, reperient eum.</p>
 <p><a name="005">5</a> In tempore illo, non erit pax egredienti et ingredienti, sed terrores undique in cunctis habitatoribus terrarum:</p>
 <p><a name="006">6</a> pugnavit enim gens contra gentem, et civitas contra civitatem, quia Dominus conturbabit eos in omni angustia.</p>
 <p><a name="007">7</a> Vos ergo confortamini, et non dissolvantur manus vestræ: erit enim merces operi vestro.</p>
 <p><a name="008">8</a> Quod cum audisset Asa, verba scilicet, et prophetiam Azariæ filii Oded prophetæ, confortatus est, et abstulit idola de omni terra Juda et de Benjamin, et ex urbibus quas ceperat, montis Ephraim: et dedicavit altare Domini quod erat ante porticum Domini.</p>
 <p><a name="009">9</a> Congregavitque universum Judam et Benjamin, et advenas cum eis de Ephraim, et de Manasse, et de Simeon: plures enim ad eum confugerant ex Israël, videntes quod Dominus Deus illius esset cum eo.</p>
 <p><a name="010">10</a> Cumque venissent in Jerusalem mense tertio, anno decimoquinto regni Asa,</p>
 <p><a name="011">11</a> immolaverunt Domino in die illa de manubiis et præda quam adduxerant, boves septingentos, et arietes septem millia.</p>
 <p><a name="012">12</a> Et intravit ex more ad corroborandum fdus ut quærerent Dominum Deum patrum suorum in toto corde, et in tota anima sua.</p>
 <p><a name="013">13</a> Si quis autem, inquit, non quæsierit Dominum Deum Israël, moriatur, a minimo usque ad maximum, a viro usque ad mulierem.</p>
 <p><a name="014">14</a> Juraveruntque Domino voce magna in jubilo, et in clangore tubæ, et in sonitu buccinarum,</p>
 <p><a name="015">15</a> omnes qui erant in Juda, cum execratione: in omni enim corde suo juraverunt, et in tota voluntate quæsierunt eum, et invenerunt: præstititque eis Dominus requiem per circuitum.</p>
 <p><a name="016">16</a> Sed et Maacham matrem Asa regis ex augusto deposuit imperio, eo quod fecisset in luco simulacrum Priapi: quod omne contrivit, et in frustra comminuens combussit in torrente Cedron.</p>
 <p><a name="017">17</a> Excelsa autem derelicta sunt in Israël: attamen cor Asa erat perfectum cunctis diebus ejus,</p>
 <p><a name="018">18</a> eaque quæ voverat pater suus, et ipse, intulit in domum Domini, argentum, et aurum, vasorumque diversam supellectilem.</p>
 <p><a name="019">19</a> Bellum vero non fuit usque ad trigesimum quintum annum regni Asa.</p>
 <p></p><hr>
 <center>
 <a href="ch2016.htm">Next: 2 Chronicles Chapter 16</a></center>
 </body>