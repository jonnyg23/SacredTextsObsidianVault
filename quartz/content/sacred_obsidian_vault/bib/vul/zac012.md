<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/zac012.htm">Polyglot</a> 
 <a href="../kjv/zac012.htm">KJV</a> 
 <a href="../sep/zac012.htm">Sep</a> 
 <a href="../tan/zac012.htm">Tan</a> 
 
 <br>
 <br><a href="zac.htm">Zechariah Index</a><br>
  
 <a href="zac011.htm">Previous</a> 
 <a href="zac013.htm">Next</a> 
 </center>
 <hr>
 
 <h3 align="CENTER">Vulgate (Latin): Zechariah Chapter 12</h3><p><a name="001">1</a> Onus verbi Domini super Israël. [Dicit Dominus extendens cælum, et fundans terram,<br> et fingens spiritum hominis in eo:<br></p>
 <p><a name="002">2</a> Ecce ego ponam Jerusalem superliminare crapulæ<br> omnibus populis in circuitu:<br> sed et Juda erit in obsidione contra Jerusalem.<br></p>
 <p><a name="003">3</a> Et erit: in die illa ponam Jerusalem lapidem oneris cunctis populis:<br> omnes qui levabunt eam concisione lacerabuntur,<br> et colligentur adversus eam omnia regna terræ.<br></p>
 <p><a name="004">4</a> In die illa, dicit Dominus,<br> percutiam omnem equum in stuporem,<br> et ascensorem ejus in amentiam:<br> et super domum Juda aperiam oculos meos,<br> et omnem equum populorum percutiam cæcitate.<br></p>
 <p><a name="005">5</a> Et dicent duces Juda in corde suo:<br> Confortentur mihi habitatores Jerusalem<br> in Domino exercituum, Deo eorum!<br></p>
 <p><a name="006">6</a> In die illa ponam duces Juda<br> sicut caminum ignis in lignis,<br> et sicut facem ignis in fno:<br> et devorabunt ad dexteram et ad sinistram omnes populos in circuitu,<br> et habitabitur Jerusalem rursus in loco suo in Jerusalem.<br></p>
 <p><a name="007">7</a> Et salvabit Dominus tabernacula Juda, sicut in principio,<br> ut non magnifice glorietur domus David,<br> et gloria habitantium Jerusalem contra Judam.<br></p>
 <p><a name="008">8</a> In die illa proteget Dominus habitatores Jerusalem:<br> et erit qui offenderit ex eis in die illa quasi David,<br> et domus David quasi Dei,<br> sicut angelus Domini in conspectu eorum.]<br>
 </p>
 <p><a name="009">9</a> [Et erit in die illa:<br> quæram conterere omnes gentes quæ veniunt contra Jerusalem.<br></p>
 <p><a name="010">10</a> Et effundam super domum David<br> et super habitatores Jerusalem<br> spiritum gratiæ et precum:<br> et aspicient ad me quem confixerunt,<br> et plangent eum planctu quasi super unigenitum,<br> et dolebunt super eum,<br> ut doleri solet in morte primogeniti.<br></p>
 <p><a name="011">11</a> In die illa, magnus erit planctus in Jerusalem,<br> sicut planctus Adadremmon in campo Mageddon.<br></p>
 <p><a name="012">12</a> Et planget terra: familiæ et familiæ seorsum:<br> familiæ domus David seorsum, et mulieres eorum seorsum:<br></p>
 <p><a name="013">13</a> familiæ domus Nathan seorsum, et mulieres eorum seorsum:<br> familiæ domus Levi seorsum, et mulieres eorum seorsum:<br> familiæ Semei seorsum, et mulieres eorum seorsum:<br></p>
 <p><a name="014">14</a> omnes familiæ reliquæ,<br> familiæ et familiæ seorsum, et mulieres eorum seorsum.]</p>
 <p></p><hr>
 <center>
 <a href="zac013.htm">Next: Zechariah Chapter 13</a></center>
 </body>