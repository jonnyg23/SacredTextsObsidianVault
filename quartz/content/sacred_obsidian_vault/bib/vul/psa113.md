<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa113.htm">Polyglot</a> 
 <a href="../kjv/psa113.htm">KJV</a> 
 <a href="../sep/psa113.htm">Sep</a> 
 <a href="../tan/psa113.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa112.htm">Previous</a> 
 <a href="psa114.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 113</h3><p><a name="001">1</a> Alleluja. [In exitu Israël de Ægypto,<br> domus Jacob de populo barbaro,<br></p>
 <p><a name="002">2</a> facta est Judæa sanctificatio ejus;<br> Israël potestas ejus.<br></p>
 <p><a name="003">3</a> Mare vidit, et fugit;<br> Jordanis conversus est retrorsum.<br></p>
 <p><a name="004">4</a> Montes exsultaverunt ut arietes,<br> et colles sicut agni ovium.<br></p>
 <p><a name="005">5</a> Quid est tibi, mare, quod fugisti?<br> et tu, Jordanis, quia conversus es retrorsum?<br></p>
 <p><a name="006">6</a> montes, exsultastis sicut arietes?<br> et colles, sicut agni ovium?<br></p>
 <p><a name="007">7</a> A facie Domini mota est terra,<br> a facie Dei Jacob:<br></p>
 <p><a name="008">8</a> qui convertit petram in stagna aquarum,<br> et rupem in fontes aquarum.<br></p>
 <p><a name="009">9</a> Non nobis, Domine, non nobis,<br> sed nomini tuo da gloriam:<br></p>
 <p><a name="010">10</a> super misericordia tua et veritate tua;<br> nequando dicant gentes:<br> Ubi est Deus eorum?<br></p>
 <p><a name="011">11</a> Deus autem noster in cælo;<br> omnia quæcumque voluit fecit.<br></p>
 <p><a name="012">12</a> Simulacra gentium argentum et aurum,<br> opera manuum hominum.<br></p>
 <p><a name="013">13</a> Os habent, et non loquentur;<br> oculos habent, et non videbunt.<br></p>
 <p><a name="014">14</a> Aures habent, et non audient;<br> nares habent, et non odorabunt.<br></p>
 <p><a name="015">15</a> Manus habent, et non palpabunt;<br> pedes habent, et non ambulabunt;<br> non clamabunt in gutture suo.<br></p>
 <p><a name="016">16</a> Similes illis fiant qui faciunt ea,<br> et omnes qui confidunt in eis.<br></p>
 <p><a name="017">17</a> Domus Israël speravit in Domino;<br> adjutor eorum et protector eorum est.<br></p>
 <p><a name="018">18</a> Domus Aaron speravit in Domino;<br> adjutor eorum et protector eorum est.<br></p>
 <p><a name="019">19</a> Qui timent Dominum speraverunt in Domino; adjutor eorum et protector eorum est.<br></p>
 <p><a name="020">20</a> Dominus memor fuit nostri,<br> et benedixit nobis.<br> Benedixit domui Israël;<br> benedixit domui Aaron.<br></p>
 <p><a name="021">21</a> Benedixit omnibus qui timent Dominum,<br> pusillis cum majoribus.<br></p>
 <p><a name="022">22</a> Adjiciat Dominus super vos,<br> super vos et super filios vestros.<br></p>
 <p><a name="023">23</a> Benedicti vos a Domino,<br> qui fecit cælum et terram.<br></p>
 <p><a name="024">24</a> Cælum cæli Domino;<br> terram autem dedit filiis hominum.<br></p>
 <p><a name="025">25</a> Non mortui laudabunt te, Domine,<br> neque omnes qui descendunt in infernum:<br></p>
 <p><a name="026">26</a> sed nos qui vivimus, benedicimus Domino,<br> ex hoc nunc et usque in sæculum.]</p>
 <p></p><hr>
 <center>
 <a href="psa114.htm">Next: Psalms Chapter 114</a></center>
 </body>