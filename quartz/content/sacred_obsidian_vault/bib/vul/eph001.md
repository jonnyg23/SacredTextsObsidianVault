<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eph001.htm">Polyglot</a> 
 <a href="../gnt/eph001.htm">GNT</a> 
 <a href="../kjv/eph001.htm">KJV</a> 
 
 <br>
 <br><a href="eph.htm">Ephesians Index</a><br>
  
 <a href="gal006.htm">Previous</a> 
 <a href="eph002.htm">Next</a> 
 </center>
 <hr>
 
 <h3 align="CENTER">Vulgate (Latin): Ephesians Chapter 1</h3><p><a name="001">1</a> Paulus Apostolus Jesu Christi per voluntatem Dei, omnibus sanctis qui sunt Ephesi, et fidelibus in Christo Jesu.</p>
 <p><a name="002">2</a> Gratia vobis, et pax a Deo Patre nostro, et Domino Jesu Christo.<br>
 </p>
 <p><a name="003">3</a> Benedictus Deus et Pater Domini nostri Jesu Christi, qui benedixit nos in omni benedictione spirituali in cælestibus in Christo,</p>
 <p><a name="004">4</a> sicut elegit nos in ipso ante mundi constitutionem, ut essemus sancti et immaculati in conspectu ejus in caritate.</p>
 <p><a name="005">5</a> Qui prædestinavit nos in adoptionem filiorum per Jesum Christum in ipsum: secundum propositum voluntatis suæ,</p>
 <p><a name="006">6</a> in laudem gloriæ gratiæ suæ, in qua gratificavit nos in dilecto Filio suo.</p>
 <p><a name="007">7</a> In quo habemus redemptionem per sanguinem ejus, remissionem peccatorum secundum divitias gratiæ ejus,</p>
 <p><a name="008">8</a> quæ superabundavit in nobis in omni sapientia et prudentia:</p>
 <p><a name="009">9</a> ut notum faceret nobis sacramentum voluntatis suæ, secundum beneplacitum ejus, quod proposuit in eo,</p>
 <p><a name="010">10</a> in dispensatione plenitudinis temporum, instaurare omnia in Christo, quæ in cælis et quæ in terra sunt, in ipso;</p>
 <p><a name="011">11</a> in quo etiam et nos sorte vocati sumus prædestinati secundum propositum ejus qui operatur omnia secundum consilium voluntatis suæ:</p>
 <p><a name="012">12</a> ut simus in laudem gloriæ ejus nos, qui ante speravimus in Christo;</p>
 <p><a name="013">13</a> in quo et vos, cum audissetis verbum veritatis, Evangelium salutis vestræ, in quo et credentes signati estis Spiritu promissionis Sancto,</p>
 <p><a name="014">14</a> qui est pignus hæreditatis nostræ, in redemptionem acquisitionis, in laudem gloriæ ipsius.<br>
 </p>
 <p><a name="015">15</a> Propterea et ego audiens fidem vestram, quæ est in Domino Jesu, et dilectionem in omnes sanctos,</p>
 <p><a name="016">16</a> non cesso gratias agens pro vobis, memoriam vestri faciens in orationibus meis:</p>
 <p><a name="017">17</a> ut Deus Domini nostri Jesu Christi, Pater gloriæ, det vobis spiritum sapientiæ et revelationis in agnitione ejus,</p>
 <p><a name="018">18</a> illuminatos oculos cordis vestri, ut sciatis quæ sit spes vocationis ejus, et quæ divitiæ gloriæ hæreditatis ejus in sanctis,</p>
 <p><a name="019">19</a> et quæ sit supereminens magnitudo virtutis ejus in nos, qui credimus secundum operationem potentiæ virtutis ejus,</p>
 <p><a name="020">20</a> quam operatus est in Christo, suscitans illum a mortuis, et constituens ad dexteram suam in cælestibus:</p>
 <p><a name="021">21</a> supra omnem principatum, et potestatem, et virtutem, et dominationem, et omne nomen, quod nominatur non solum in hoc sæculo, sed etiam in futuro.</p>
 <p><a name="022">22</a> Et omnia subjecit sub pedibus ejus: et ipsum dedit caput supra omnem ecclesiam,</p>
 <p><a name="023">23</a> quæ est corpus ipsius, et plenitudo ejus, qui omnia in omnibus adimpletur.</p>
 <p></p><hr>
 <center>
 <a href="eph002.htm">Next: Ephesians Chapter 2</a></center>
 </body>