<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa098.htm">Polyglot</a> 
 <a href="../kjv/psa098.htm">KJV</a> 
 <a href="../sep/psa098.htm">Sep</a> 
 <a href="../tan/psa098.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa097.htm">Previous</a> 
 <a href="psa099.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 98</h3><p><a name="001">1</a> Psalmus ipsi David. [Dominus regnavit: irascantur populi;<br> qui sedet super cherubim: moveatur terra.<br></p>
 <p><a name="002">2</a> Dominus in Sion magnus,<br> et excelsus super omnes populos.<br></p>
 <p><a name="003">3</a> Confiteantur nomini tuo magno,<br> quoniam terribile et sanctum est,<br></p>
 <p><a name="004">4</a> et honor regis judicium diligit.<br> Tu parasti directiones;<br> judicium et justitiam in Jacob tu fecisti.<br></p>
 <p><a name="005">5</a> Exaltate Dominum Deum nostrum,<br> et adorate scabellum pedum ejus,<br> quoniam sanctum est.<br></p>
 <p><a name="006">6</a> Moyses et Aaron in sacerdotibus ejus,<br> et Samuel inter eos qui invocant nomen ejus:<br> invocabant Dominum, et ipse exaudiebat eos;<br></p>
 <p><a name="007">7</a> in columna nubis loquebatur ad eos.<br> Custodiebant testimonia ejus,<br> et præceptum quod dedit illis.<br></p>
 <p><a name="008">8</a> Domine Deus noster, tu exaudiebas eos;<br> Deus, tu propitius fuisti eis,<br> et ulciscens in omnes adinventiones eorum.<br></p>
 <p><a name="009">9</a> Exaltate Dominum Deum nostrum,<br> et adorate in monte sancto ejus,<br> quoniam sanctus Dominus Deus noster.]</p>
 <p></p><hr>
 <center>
 <a href="psa099.htm">Next: Psalms Chapter 99</a></center>
 </body>