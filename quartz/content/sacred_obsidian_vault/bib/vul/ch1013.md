<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch1013.htm">Polyglot</a> 
 <a href="../kjv/ch1013.htm">KJV</a> 
 <a href="../sep/ch1013.htm">Sep</a> 
 <a href="../tan/ch1013.htm">Tan</a> 
 
 <br>
 <br><a href="ch1.htm">1 Chronicles Index</a><br>
  
 <a href="ch1012.htm">Previous</a> 
 <a href="ch1014.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Chronicles Chapter 13</h3><p><a name="001">1</a> Iniit autem consilium David cum tribunis, et centurionibus, et universis principibus,</p>
 <p><a name="002">2</a> et ait ad omnem ctum Israël: Si placet vobis, et a Domino Deo nostro egreditur sermo quem loquor, mittamus ad fratres nostros reliquos in universas regiones Israël, et ad sacerdotes et Levitas qui habitant in suburbanis urbium, ut congregentur ad nos,</p>
 <p><a name="003">3</a> et reducamus arcam Dei nostri ad nos: non enim requisivimus eam in diebus Saul.</p>
 <p><a name="004">4</a> Et respondit universa multitudo ut ita fieret: placuerat enim sermo omni populo.</p>
 <p><a name="005">5</a> Congregavit ergo David cunctum Israël, a Sihor Ægypti usque dum ingrediaris Emath, ut adduceret arcam Dei de Cariathiarim.</p>
 <p><a name="006">6</a> Et ascendit David, et omnis vir Israël, ad collem Cariathiarim, qui est in Juda, ut afferret inde arcam Domini Dei sedentis super cherubim, ubi invocatum est nomen ejus.</p>
 <p><a name="007">7</a> Imposueruntque arcam Dei super plaustrum novum, de domo Abinadab: Oza autem, et frater ejus minabant plaustrum.</p>
 <p><a name="008">8</a> Porro David, et universus Israël, ludebant coram Deo omni virtute in canticis, et in citharis, et psalteriis, et tympanis, et cymbalis, et tubis.</p>
 <p><a name="009">9</a> Cum autem pervenisset ad aream Chidon, tetendit Oza manum suam, ut sustentaret arcam: bos quippe lasciviens paululum inclinaverat eam.</p>
 <p><a name="010">10</a> Iratus est itaque Dominus contra Ozam, et percussit eum, eo quod tetigisset arcam: et mortuus est ibi coram Domino.</p>
 <p><a name="011">11</a> Contristatusque est David, eo quod divisisset Dominus Ozam: vocavitque locum illum Divisio Ozæ, usque in præsentem diem.</p>
 <p><a name="012">12</a> Et timuit Deum tunc temporis, dicens: Quomodo possum ad me introducere arcam Dei?</p>
 <p><a name="013">13</a> et ob hanc causam non adduxit eam ad se, hoc est, in civitatem David, sed avertit in domum Obededom Gethæi.</p>
 <p><a name="014">14</a> Mansit ergo arca Dei in domo Obededom tribus mensibus: et benedixit Dominus domui ejus, et omnibus quæ habebat.</p>
 <p></p><hr>
 <center>
 <a href="ch1014.htm">Next: 1 Chronicles Chapter 14</a></center>
 </body>