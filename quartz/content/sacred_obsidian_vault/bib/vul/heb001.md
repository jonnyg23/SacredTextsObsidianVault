<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/heb001.htm">Polyglot</a> 
 <a href="../gnt/heb001.htm">GNT</a> 
 <a href="../kjv/heb001.htm">KJV</a> 
 
 <br>
 <br><a href="heb.htm">Hebrews Index</a><br>
  
 <a href="plm001.htm">Previous</a> 
 <a href="heb002.htm">Next</a> 
 </center>
 <hr>
 
 <h3 align="CENTER">Vulgate (Latin): Hebrews Chapter 1</h3><p><a name="001">1</a> Multifariam, multisque modis olim Deus loquens patribus in prophetis:</p>
 <p><a name="002">2</a> novissime, diebus istis locutus est nobis in Filio, quem constituit hæredem universorum, per quem fecit et sæcula:</p>
 <p><a name="003">3</a> qui cum sit splendor gloriæ, et figura substantiæ ejus, portansque omnia verbo virtutis suæ, purgationem peccatorum faciens, sedet ad dexteram majestatis in excelsis:</p>
 <p><a name="004">4</a> tanto melior angelis effectus, quanto differentius præ illis nomen hæreditavit.</p>
 <p><a name="005">5</a> Cui enim dixit aliquando angelorum: Filius meus es tu, ego hodie genui te? Et rursum: Ego ero illi in patrem, et ipse erit mihi in filium?</p>
 <p><a name="006">6</a> Et cum iterum introducit primogenitum in orbem terræ, dicit: Et adorent eum omnes angeli Dei.</p>
 <p><a name="007">7</a> Et ad angelos quidem dicit: Qui facit angelos suos spiritus, et ministros suos flammam ignis.</p>
 <p><a name="008">8</a> Ad Filium autem: Thronus tuus Deus in sæculum sæculi: virga æquitatis, virga regni tui.</p>
 <p><a name="009">9</a> Dilexisti justitiam, et odisti iniquitatem: propterea unxit te Deus, Deus tuus, oleo exultationis præ participibus tuis.</p>
 <p><a name="010">10</a> Et: Tu in principio, Domine, terram fundasti: et opera manuum tuarum sunt cæli.</p>
 <p><a name="011">11</a> Ipsi peribunt, tu autem permanebis, et omnes ut vestimentum veterascent:</p>
 <p><a name="012">12</a> et velut amictum mutabis eos, et mutabuntur: tu autem idem ipse es, et anni tui non deficient.</p>
 <p><a name="013">13</a> Ad quem autem angelorum dixit aliquando: Sede a dextris meis, quoadusque ponam inimicos tuos scabellum pedum tuorum?</p>
 <p><a name="014">14</a> Nonne omnes sunt administratorii spiritus, in ministerium missi propter eos, qui hæreditatem capient salutis?</p>
 <p></p><hr>
 <center>
 <a href="heb002.htm">Next: Hebrews Chapter 2</a></center>
 </body>