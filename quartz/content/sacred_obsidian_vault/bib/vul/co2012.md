<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co2012.htm">Polyglot</a> 
 <a href="../gnt/co2012.htm">GNT</a> 
 <a href="../kjv/co2012.htm">KJV</a> 
 
 <br>
 <br><a href="co2.htm">2 Corinthians Index</a><br>
  
 <a href="co2011.htm">Previous</a> 
 <a href="co2013.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Corinthians Chapter 12</h3><p><a name="001">1</a> Si gloriari oportet (non expedit quidem), veniam autem ad visiones et revelationes Domini.</p>
 <p><a name="002">2</a> Scio hominem in Christo ante annos quatuordecim, sive in corpore nescio, sive extra corpus nescio, Deus scit, raptum hujusmodi usque ad tertium cælum.</p>
 <p><a name="003">3</a> Et scio hujusmodi hominem sive in corpore, sive extra corpus nescio, Deus scit:</p>
 <p><a name="004">4</a> quoniam raptus est in paradisum: et audivit arcana verba, quæ non licet homini loqui.</p>
 <p><a name="005">5</a> Pro hujusmodi gloriabor: pro me autem nihil gloriabor nisi in infirmitatibus meis.</p>
 <p><a name="006">6</a> Nam etsi voluero gloriari, non ero insipiens: veritatem enim dicam: parco autem, ne quis me existimet supra id quod videt in me, aut aliquid audit ex me.</p>
 <p><a name="007">7</a> Et ne magnitudo revelationum extollat me, datus est mihi stimulus carnis meæ angelus Satanæ, qui me colaphizet.</p>
 <p><a name="008">8</a> Propter quod ter Dominum rogavi ut discederet a me:</p>
 <p><a name="009">9</a> et dixit mihi: Sufficit tibi gratia mea: nam virtus in infirmitate perficitur. Libenter igitur gloriabor in infirmitatibus meis, ut inhabitet in me virtus Christi.</p>
 <p><a name="010">10</a> Propter quod placeo mihi in infirmitatibus meis, in contumeliis, in necessitatibus, in persecutionibus, in angustiis pro Christo: cum enim infirmor, tunc potens sum.</p>
 <p><a name="011">11</a> Factus sum insipiens, vos me coëgistis. Ego enim a vobis debui commendari: nihil enim minus fui ab iis, qui sunt supra modum Apostoli: tametsi nihil sum:</p>
 <p><a name="012">12</a> signa tamen apostolatus mei facta sunt super vos in omni patientia, in signis, et prodigiis, et virtutibus.</p>
 <p><a name="013">13</a> Quid est enim, quod minus habuistis præ ceteris ecclesiis, nisi quod ego ipse non gravavi vos? donate mihi hanc injuriam.<br>
 </p>
 <p><a name="014">14</a> Ecce tertio hoc paratus sum venire ad vos: et non ero gravis vobis. Non enim quæro quæ vestra sunt, sed vos. Nec enim debent filii parentibus thesaurizare, sed parentes filiis.</p>
 <p><a name="015">15</a> Ego autem libentissime impendam, et super impendar ipse pro animabus vestris: licet plus vos diligens, minus diligar.</p>
 <p><a name="016">16</a> Sed esto: ego vos non gravavi: sed cum essem astutus, dolo vos cepi.</p>
 <p><a name="017">17</a> Numquid per aliquem eorum, quod misi ad vos, circumveni vos?</p>
 <p><a name="018">18</a> Rogavi Titum, et misi cum illo fratrem. Numquid Titus vos circumvenit? nonne eodem spiritu ambulavimus? nonne iisdem vestigiis?<br>
 </p>
 <p><a name="019">19</a> Olim putatis quod excusemus nos apud vos? coram Deo in Christo loquimur: omnia autem, carissimi, propter ædificationem vestram.</p>
 <p><a name="020">20</a> Timeo enim ne forte cum venero, non quales volo, inveniam vos: et ego inveniar a vobis, qualem non vultis: ne forte contentiones, æmulationes, animositates, dissensiones, detractiones, susurrationes, inflationes, seditiones sint inter vos:</p>
 <p><a name="021">21</a> ne iterum cum venero, humiliet me Deus apud vos, et lugeam multos ex iis qui ante peccaverunt, et non egerunt pnitentiam super immunditia, et fornicatione, et impudicitia, quam gesserunt.</p>
 <p></p><hr>
 <center>
 <a href="co2013.htm">Next: 2 Corinthians Chapter 13</a></center>
 </body>