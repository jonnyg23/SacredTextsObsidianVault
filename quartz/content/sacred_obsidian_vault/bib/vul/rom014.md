<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rom014.htm">Polyglot</a> 
 <a href="../gnt/rom014.htm">GNT</a> 
 <a href="../kjv/rom014.htm">KJV</a> 
 
 <br>
 <br><a href="rom.htm">Romans Index</a><br>
  
 <a href="rom013.htm">Previous</a> 
 <a href="rom015.htm">Next</a> 
 </center>
 <hr>
 
 <h3 align="CENTER">Vulgate (Latin): Romans Chapter 14</h3><p><a name="001">1</a> Infirmum autem in fide assumite, non in disceptationibus cogitationum.</p>
 <p><a name="002">2</a> Alius enim credit se manducare omnia: qui autem infirmus est, olus manducet.</p>
 <p><a name="003">3</a> Is qui manducat, non manducantem non spernat: et qui non manducat, manducantem non judicet: Deus enim illum assumpsit.</p>
 <p><a name="004">4</a> Tu quis es, qui judicas alienum servum? domino suo stat, aut cadit: stabit autem: potens est enim Deus statuere illum.</p>
 <p><a name="005">5</a> Nam alius judicat diem inter diem: alius autem judicat omnem diem: unusquisque in suo sensu abundet.</p>
 <p><a name="006">6</a> Qui sapit diem, Domino sapit, et qui manducat, Domino manducat: gratias enim agit Deo. Et qui non manducat, Domino non manducat, et gratias agit Deo.</p>
 <p><a name="007">7</a> Nemo enim nostrum sibi vivit, et nemo sibi moritur.</p>
 <p><a name="008">8</a> Sive enim vivemus, Domino vivimus: sive morimur, Domino morimur. Sive ergo vivimus, sive morimur, Domini sumus.</p>
 <p><a name="009">9</a> In hoc enim Christus mortuus est, et resurrexit: ut et mortuorum et vivorum dominetur.</p>
 <p><a name="010">10</a> Tu autem quid judicas fratrem tuum? aut tu quare spernis fratrem tuum? omnes enim stabimus ante tribunal Christi.</p>
 <p><a name="011">11</a> Scriptum est enim: Vivo ego, dicit Dominus, quoniam mihi flectetur omne genu: et omnis lingua confitebitur Deo.</p>
 <p><a name="012">12</a> Itaque unusquisque nostrum pro se rationem reddet Deo.<br>
 </p>
 <p><a name="013">13</a> Non ergo amplius invicem judicemus: sed hoc judicate magis, ne ponatis offendiculum fratri, vel scandalum.</p>
 <p><a name="014">14</a> Scio, et confido in Domino Jesu, quia nihil commune per ipsum, nisi ei qui existimat quid commune esset, illi commune est.</p>
 <p><a name="015">15</a> Si enim propter cibum frater tuus contristatur, jam non secundum caritatem ambulas. Noli cibo tuo illum perdere, pro quo Christus mortuus est.</p>
 <p><a name="016">16</a> Non ergo blasphemetur bonum nostrum.</p>
 <p><a name="017">17</a> Non est enim regnum Dei esca et potus: sed justitia, et pax, et gaudium in Spiritu Sancto:</p>
 <p><a name="018">18</a> qui enim in hoc servit Christo, placet Deo, et probatus est hominibus.</p>
 <p><a name="019">19</a> Itaque quæ pacis sunt, sectemur: et quæ ædificationis sunt, in invicem custodiamus.</p>
 <p><a name="020">20</a> Noli propter escam destruere opus Dei, omnia quidem sunt munda: sed malum est homini, qui per offendiculum manducat.</p>
 <p><a name="021">21</a> Bonum est non manducare carnem, et non bibere vinum, neque in quo frater tuus offenditur, aut scandalizatur, aut infirmatur.</p>
 <p><a name="022">22</a> Tu fidem habes? penes temetipsum habe coram Deo. Beatus qui non judicat semetipsum in eo quod probat.</p>
 <p><a name="023">23</a> Qui autem discernit, si manducaverit, damnatus est: quia non ex fide. Omne autem, quod non est ex fide, peccatum est.</p>
 <p></p><hr>
 <center>
 <a href="rom015.htm">Next: Romans Chapter 15</a></center>
 </body>