<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa034.htm">Polyglot</a> 
 <a href="../kjv/psa034.htm">KJV</a> 
 <a href="../sep/psa034.htm">Sep</a> 
 <a href="../tan/psa034.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa033.htm">Previous</a> 
 <a href="psa035.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 34</h3><p><a name="001">1</a> Ipsi David. [Judica, Domine, nocentes me;<br> expugna impugnantes me.<br></p>
 <p><a name="002">2</a> Apprehende arma et scutum,<br> et exsurge in adjutorium mihi.<br></p>
 <p><a name="003">3</a> Effunde frameam, et conclude adversus eos qui persequuntur me;<br> dic animæ meæ: Salus tua ego sum.<br></p>
 <p><a name="004">4</a> Confundantur et revereantur quærentes animam meam;<br> avertantur retrorsum et confundantur cogitantes mihi mala.<br></p>
 <p><a name="005">5</a> Fiant tamquam pulvis ante faciem venti,<br> et angelus Domini coarctans eos.<br></p>
 <p><a name="006">6</a> Fiat via illorum tenebræ et lubricum,<br> et angelus Domini persequens eos.<br></p>
 <p><a name="007">7</a> Quoniam gratis absconderunt mihi interitum laquei sui; supervacue exprobraverunt animam meam.<br></p>
 <p><a name="008">8</a> Veniat illi laqueus quem ignorat,<br> et captio quam abscondit apprehendat eum,<br> et in laqueum cadat in ipsum.<br></p>
 <p><a name="009">9</a> Anima autem mea exsultabit in Domino,<br> et delectabitur super salutari suo.<br></p>
 <p><a name="010">10</a> Omnia ossa mea dicent:<br> Domine, quis similis tibi?<br> eripiens inopem de manu fortiorum ejus;<br> egenum et pauperem a diripientibus eum.<br></p>
 <p><a name="011">11</a> Surgentes testes iniqui,<br> quæ ignorabam interrogabant me.<br></p>
 <p><a name="012">12</a> Retribuebant mihi mala pro bonis,<br> sterilitatem animæ meæ.<br></p>
 <p><a name="013">13</a> Ego autem, cum mihi molesti essent, induebar cilicio;<br> humiliabam in jejunio animam meam,<br> et oratio mea in sinu meo convertetur.<br></p>
 <p><a name="014">14</a> Quasi proximum et quasi fratrem nostrum sic complacebam;<br> quasi lugens et contristatus sic humiliabar.<br></p>
 <p><a name="015">15</a> Et adversum me lætati sunt, et convenerunt;<br> congregata sunt super me flagella, et ignoravi.<br></p>
 <p><a name="016">16</a> Dissipati sunt, nec compuncti;<br> tentaverunt me, subsannaverunt me subsannatione;<br> frenduerunt super me dentibus suis.<br></p>
 <p><a name="017">17</a> Domine, quando respicies?<br> Restitue animam meam a malignitate eorum;<br> a leonibus unicam meam.<br></p>
 <p><a name="018">18</a> Confitebor tibi in ecclesia magna; in populo gravi laudabo te.<br></p>
 <p><a name="019">19</a> Non supergaudeant mihi qui adversantur mihi inique,<br> qui oderunt me gratis, et annuunt oculis.<br></p>
 <p><a name="020">20</a> Quoniam mihi quidem pacifice loquebantur;<br> et in iracundia terræ loquentes, dolos cogitabant.<br></p>
 <p><a name="021">21</a> Et dilataverunt super me os suum;<br> dixerunt: Euge, euge! viderunt oculi nostri.<br></p>
 <p><a name="022">22</a> Vidisti, Domine: ne sileas;<br> Domine, ne discedas a me.<br></p>
 <p><a name="023">23</a> Exsurge et intende judicio meo, Deus meus;<br> et Dominus meus, in causam meam.<br></p>
 <p><a name="024">24</a> Judica me secundum justitiam tuam, Domine Deus meus,<br> et non supergaudeant mihi.<br></p>
 <p><a name="025">25</a> Non dicant in cordibus suis: Euge, euge, animæ nostræ;<br> nec dicant: Devoravimus eum.<br></p>
 <p><a name="026">26</a> Erubescant et revereantur simul qui gratulantur malis meis;<br> induantur confusione et reverentia qui magna loquuntur super me.<br></p>
 <p><a name="027">27</a> Exsultent et lætentur qui volunt justitiam meam;<br> et dicant semper: Magnificetur Dominus, qui volunt pacem servi ejus.<br></p>
 <p><a name="028">28</a> Et lingua mea meditabitur justitiam tuam;<br> tota die laudem tuam.]</p>
 <p></p><hr>
 <center>
 <a href="psa035.htm">Next: Psalms Chapter 35</a></center>
 </body>