<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch1022.htm">Polyglot</a> 
 <a href="../kjv/ch1022.htm">KJV</a> 
 <a href="../sep/ch1022.htm">Sep</a> 
 <a href="../tan/ch1022.htm">Tan</a> 
 
 <br>
 <br><a href="ch1.htm">1 Chronicles Index</a><br>
  
 <a href="ch1021.htm">Previous</a> 
 <a href="ch1023.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Chronicles Chapter 22</h3><p><a name="001">1</a> Dixitque David: Hæc est domus Dei, et hoc altare in holocaustum Israëli.</p>
 <p><a name="002">2</a> Et præcepit ut congregarentur omnes proselyti de terra Israël, et constituit ex eis latomos ad cædendos lapides et poliendos, ut ædificaretur domus Dei.</p>
 <p><a name="003">3</a> Ferrum quoque plurimum ad clavos januarum, et ad commissuras atque juncturas, præparavit David: et æris pondus innumerabile.</p>
 <p><a name="004">4</a> Ligna quoque cedrina non poterant æstimari, quæ Sidonii et Tyrii deportaverant ad David.</p>
 <p><a name="005">5</a> Et dixit David: Solomon filius meus puer parvulus est et delicatus: domus autem, quam ædificari volo Domino, talis esse debet ut in cunctis regionibus nominetur: præparabo ergo ei necessaria. Et ob hanc causam ante mortem suam omnes præparavit impensas.<br>
 </p>
 <p><a name="006">6</a> Vocavitque Salomonem filium suum, et præcepit ei ut ædificaret domum Domino Deo Israël.</p>
 <p><a name="007">7</a> Dixitque David ad Salomonem: Fili mi, voluntatis meæ fuit ut ædificarem domum nomini Domini Dei mei:</p>
 <p><a name="008">8</a> sed factus est sermo Domini ad me, dicens: Multum sanguinem effudisti, et plurima bella bellasti: non poteris ædificare domum nomini meo, tanto effuso sanguine coram me:</p>
 <p><a name="009">9</a> filius qui nascetur tibi, erit vir quietissimus: faciam enim eum requiescere ab omnibus inimicis suis per circuitum: et ob hanc causam Pacificus vocabitur: et pacem et otium dabo in Israël cunctis diebus ejus.</p>
 <p><a name="010">10</a> Ipse ædificabit domum nomini meo, et ipse erit mihi in filium, et ego ero illi in patrem: firmaboque solium regni ejus super Israël in æternum.</p>
 <p><a name="011">11</a> Nunc ergo fili mi, sit Dominus tecum, et prosperare, et ædifica domum Domino Deo tuo sicut locutus est de te.</p>
 <p><a name="012">12</a> Det quoque Dominus prudentiam et sensum ut regere possis Israël, et custodire legem Domini Dei tui.</p>
 <p><a name="013">13</a> Tunc enim proficere poteris, si custodieris mandata et judicia quæ præcepit Dominus Moysi ut doceret Israël. Confortare, et viriliter age: ne timeas, neque paveas.</p>
 <p><a name="014">14</a> Ecce ego in paupertate mea præparavi impensas domus Domini, auri talenta centum millia, et argenti mille millia talentorum: æris vero et ferri non est pondus, vincitur enim numerus magnitudine; ligna et lapides præparavi ad universa impendia.</p>
 <p><a name="015">15</a> Habes quoque plurimos artifices, latomos, et cæmentarios, artificesque lignorum, et omnium artium ad faciendum opus prudentissimos,</p>
 <p><a name="016">16</a> in auro et argento et ære et ferro, cujus non est numerus. Surge igitur et fac, et erit Dominus tecum.<br>
 </p>
 <p><a name="017">17</a> Præcepit quoque David cunctis principibus Israël ut adjuvarent Salomonem filium suum:</p>
 <p><a name="018">18</a> Cernitis, inquiens, quod Dominus Deus vester vobiscum sit, et dederit vobis requiem per circuitum, et tradiderit omnes inimicos vestros in manus vestras, et subjecta sit terra coram Domino, et coram populo ejus.</p>
 <p><a name="019">19</a> Præbete igitur corda vestra et animas vestras, ut quæratis Dominum Deum vestrum: et consurgite, et ædificate sanctuarium Domino Deo, ut introducatur arca fderis Domini, et vasa Domino consecrata, in domum quæ ædificatur nomini Domini.</p>
 <p></p><hr>
 <center>
 <a href="ch1023.htm">Next: 1 Chronicles Chapter 23</a></center>
 </body>