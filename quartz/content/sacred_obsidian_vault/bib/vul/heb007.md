<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/heb007.htm">Polyglot</a> 
 <a href="../gnt/heb007.htm">GNT</a> 
 <a href="../kjv/heb007.htm">KJV</a> 
 
 <br>
 <br><a href="heb.htm">Hebrews Index</a><br>
  
 <a href="heb006.htm">Previous</a> 
 <a href="heb008.htm">Next</a> 
 </center>
 <hr>
 
 <h3 align="CENTER">Vulgate (Latin): Hebrews Chapter 7</h3><p><a name="001">1</a> Hic enim Melchisedech, rex Salem, sacerdos Dei summi, qui obviavit Abrahæ regresso a cæde regum, et benedixit ei:</p>
 <p><a name="002">2</a> cui et decimas omnium divisit Abraham: primum quidem qui interpretatur rex justitiæ: deinde autem et rex Salem, quod est, rex pacis,</p>
 <p><a name="003">3</a> sine patre, sine matre, sine genealogia, neque initium dierum, neque finem vitæ habens, assimilatus autem Filio Dei, manet sacerdos in perpetuum.<br>
 </p>
 <p><a name="004">4</a> Intuemini autem quantus sit hic, cui et decimas dedit de præcipuis Abraham patriarcha.</p>
 <p><a name="005">5</a> Et quidem de filiis Levi sacerdotium accipientes, mandatum habent decimas sumere a populo secundum legem, id est, a fratribus suis: quamquam et ipsi exierint de lumbis Abrahæ.</p>
 <p><a name="006">6</a> Cujus autem generatio non annumeratur in eis, decimas sumpsit ab Abraham, et hunc, qui habebat repromissiones, benedixit.</p>
 <p><a name="007">7</a> Sine ulla autem contradictione, quod minus est, a meliore benedicitur.</p>
 <p><a name="008">8</a> Et hic quidem, decimas morientes homines accipiunt: ibi autem contestatur, quia vivit.</p>
 <p><a name="009">9</a> Et (ut ita dictum sit) per Abraham, et Levi, qui decimas accepit, decimatus est:</p>
 <p><a name="010">10</a> adhuc enim in lumbis patris erat, quando obviavit ei Melchisedech.<br>
 </p>
 <p><a name="011">11</a> Si ergo consummatio per sacerdotium Leviticum erat (populus enim sub ipso legem accepit) quid adhuc necessarium fuit secundum ordinem Melchisedech, alium surgere sacerdotem, et non secundum ordinem Aaron dici?</p>
 <p><a name="012">12</a> Translato enim sacerdotio, necesse erat ut et legis translatio fiat.</p>
 <p><a name="013">13</a> In quo enim hæc dicuntur, de alia tribu est, de qua nullus altari præsto fuit.</p>
 <p><a name="014">14</a> Manifestum est enim quod ex Juda ortus sit Dominus noster: in qua tribu nihil de sacerdotibus Moyses locutus est.</p>
 <p><a name="015">15</a> Et amplius adhuc manifestum est: si secundum similitudinem Melchisedech exsurgat alius sacerdos,</p>
 <p><a name="016">16</a> qui non secundum legem mandati carnalis factus est, sed secundum virtutem vitæ insolubilis.</p>
 <p><a name="017">17</a> Contestatur enim: Quoniam tu es sacerdos in æternum, secundum ordinem Melchisedech.</p>
 <p><a name="018">18</a> Reprobatio quidem fit præcedentis mandati, propter infirmitatem ejus, et inutilitatem:</p>
 <p><a name="019">19</a> nihil enim ad perfectum adduxit lex: introductio vero melioris spei, per quam proximamus ad Deum.</p>
 <p><a name="020">20</a> Et quantum est non sine jurejurando (alii quidem sine jurejurando sacerdotes facti sunt,</p>
 <p><a name="021">21</a> hic autem cum jurejurando per eum, qui dixit ad illum: Juravit Dominus, et non pnitebit eum: tu es sacerdos in æternum):</p>
 <p><a name="022">22</a> in tantum melioris testamenti sponsor factus est Jesus.</p>
 <p><a name="023">23</a> Et alii quidem plures facti sunt sacerdotes, idcirco quod morte prohiberentur permanere:</p>
 <p><a name="024">24</a> hic autem eo quod maneat in æternum, sempiternum habet sacerdotium.</p>
 <p><a name="025">25</a> Unde et salvare in perpetuum potest accedentes per semetipsum ad Deum: semper vivens ad interpellandum pro nobis.</p>
 <p><a name="026">26</a> Talis enim decebat ut nobis esset pontifex, sanctus, innocens, impollutus, segregatus a peccatoribus, et excelsior cælis factus:</p>
 <p><a name="027">27</a> qui non habet necessitatem quotidie, quemadmodum sacerdotes, prius pro suis delictis hostias offerre, deinde pro populi: hoc enim fecit semel, seipsum offerendo.</p>
 <p><a name="028">28</a> Lex enim homines constituit sacerdotes infirmitatem habentes: sermo autem jurisjurandi, qui post legem est, Filium in æternum perfectum.</p>
 <p></p><hr>
 <center>
 <a href="heb008.htm">Next: Hebrews Chapter 8</a></center>
 </body>