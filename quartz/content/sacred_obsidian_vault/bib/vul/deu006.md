<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu006.htm">Polyglot</a> 
 <a href="../kjv/deu006.htm">KJV</a> 
 <a href="../sep/deu006.htm">Sep</a> 
 <a href="../tan/deu006.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu005.htm">Previous</a> 
 <a href="deu007.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 6</h3><p><a name="001">1</a> Hæc sunt præcepta, et cæremoniæ, atque judicia, quæ mandavit Dominus Deus vester ut docerem vos, et faciatis ea in terra, ad quam transgredimini possidendam:</p>
 <p><a name="002">2</a> ut timeas Dominum Deum tuum, et custodias omnia mandata et præcepta ejus, quæ ego præcipio tibi, et filiis, ac nepotibus tuis, cunctis diebus vitæ tuæ, ut prolongentur dies tui.</p>
 <p><a name="003">3</a> Audi, Israël, et observa ut facias quæ præcepit tibi Dominus, et bene sit tibi, et multipliceris amplius, sicut pollicitus est Dominus Deus patrum tuorum tibi terram lacte et melle manantem.</p>
 <p><a name="004">4</a> Audi, Israël: Dominus Deus noster, Dominus unus est.</p>
 <p><a name="005">5</a> Diliges Dominum Deum tuum ex toto corde tuo, et ex tota anima tua, et ex tota fortitudine tua.</p>
 <p><a name="006">6</a> Eruntque verba hæc, quæ ego præcipio tibi hodie, in corde tuo:</p>
 <p><a name="007">7</a> et narrabis ea filiis tuis, et meditaberis in eis sedens in domo tua, et ambulans in itinere, dormiens atque consurgens.</p>
 <p><a name="008">8</a> Et ligabis ea quasi signum in manu tua, eruntque et movebuntur inter oculos tuos,</p>
 <p><a name="009">9</a> scribesque ea in limine, et ostiis domus tuæ.<br>
 </p>
 <p><a name="010">10</a> Cumque introduxerit te Dominus Deus tuus in terram, pro qua juravit patribus tuis Abraham, Isaac, et Jacob, et dederit tibi civitates magnas et optimas, quas non ædificasti,</p>
 <p><a name="011">11</a> domos plenas cunctarum opum, quas non exstruxisti, cisternas, quas non fodisti, vineta et oliveta, quæ non plantasti,</p>
 <p><a name="012">12</a> et comederis, et saturatus fueris:</p>
 <p><a name="013">13</a> cave diligenter ne obliviscaris Domini, qui eduxit te de terra Ægypti, de domo servitutis. Dominum Deum tuum timebis, et illi soli servies, ac per nomen illius jurabis.</p>
 <p><a name="014">14</a> Non ibitis post deos alienos cunctarum gentium, quæ in circuitu vestro sunt:</p>
 <p><a name="015">15</a> quoniam Deus æmulator Dominus Deus tuus in medio tui: nequando irascatur furor Domini Dei tui contra te, et auferat te de superficie terræ.</p>
 <p><a name="016">16</a> Non tentabis Dominum Deum tuum, sicut tentasti in loco tentationis.</p>
 <p><a name="017">17</a> Custodi præcepta Domini Dei tui, ac testimonia et cæremonias, quas præcepit tibi:</p>
 <p><a name="018">18</a> et fac quod placitum est et bonum in conspectu Domini, ut bene sit tibi: et ingressus possideas terram optimam, de qua juravit Dominus patribus tuis,</p>
 <p><a name="019">19</a> ut deleret omnes inimicos tuos coram te, sicut locutus est.<br>
 </p>
 <p><a name="020">20</a> Cumque interrogaverit te filius tuus cras, dicens: Quid sibi volunt testimonia hæc, et cæremoniæ, atque judicia, quæ præcepit Dominus Deus noster nobis?</p>
 <p><a name="021">21</a> dices ei: Servi eramus Pharaonis in Ægypto, et eduxit nos Dominus de Ægypto in manu forti:</p>
 <p><a name="022">22</a> fecitque signa atque prodigia magna et pessima in Ægypto contra Pharaonem, et omnem domum illius in conspectu nostro,</p>
 <p><a name="023">23</a> et eduxit nos inde, ut introductis daret terram, super qua juravit patribus nostris.</p>
 <p><a name="024">24</a> Præcepitque nobis Dominus ut faciamus omnia legitima hæc, et timeamus Dominum Deum nostrum, ut bene sit nobis cunctis diebus vitæ nostræ, sicut est hodie.</p>
 <p><a name="025">25</a> Eritque nostri misericors, si custodierimus et fecerimus omnia præcepta ejus coram Domino Deo nostro, sicut mandavit nobis.</p>
 <p></p><hr>
 <center>
 <a href="deu007.htm">Next: Deuteronomy Chapter 7</a></center>
 </body>