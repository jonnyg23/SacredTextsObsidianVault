<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro028.htm">Polyglot</a> 
 <a href="../kjv/pro028.htm">KJV</a> 
 <a href="../tan/pro028.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro027.htm">Previous</a> 
 <a href="pro029.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 28</h3><p><a name="001">1</a> [Fugit impius nemine persequente;<br> justus autem, quasi leo confidens, absque terrore erit.<br></p>
 <p><a name="002">2</a> Propter peccata terræ multi principes ejus;<br> et propter hominis sapientiam, et horum scientiam quæ dicuntur,<br> vita ducis longior erit.<br></p>
 <p><a name="003">3</a> Vir pauper calumnians pauperes<br> similis est imbri vehementi in quo paratur fames.]<br>
 </p>
 <p><a name="004">4</a> [Qui derelinquunt legem laudant impium;<br> qui custodiunt, succenduntur contra eum.<br></p>
 <p><a name="005">5</a> Viri mali non cogitant judicium;<br> qui autem inquirunt Dominum animadvertunt omnia.<br></p>
 <p><a name="006">6</a> Melior est pauper ambulans in simplicitate sua<br> quam dives in pravis itineribus.<br></p>
 <p><a name="007">7</a> Qui custodit legem filius sapiens est;<br> qui autem comessatores pascit confundit patrem suum.<br></p>
 <p><a name="008">8</a> Qui coacervat divitias usuris et fnore,<br> liberali in pauperes congregat eas.<br></p>
 <p><a name="009">9</a> Qui declinat aures suas ne audiat legem,<br> oratio ejus erit execrabilis.<br></p>
 <p><a name="010">10</a> Qui decipit justos in via mala, in interitu suo corruet,<br> et simplices possidebunt bona ejus.<br></p>
 <p><a name="011">11</a> Sapiens sibi videtur vir dives;<br> pauper autem prudens scrutabitur eum.<br></p>
 <p><a name="012">12</a> In exsultatione justorum multa gloria est;<br> regnantibus impiis, ruinæ hominum.<br></p>
 <p><a name="013">13</a> Qui abscondit scelera sua non dirigetur;<br> qui autem confessus fuerit et reliquerit ea, misericordiam consequetur.<br></p>
 <p><a name="014">14</a> Beatus homo qui semper est pavidus;<br> qui vero mentis est duræ corruet in malum.<br></p>
 <p><a name="015">15</a> Leo rugiens et ursus esuriens,<br> princeps impius super populum pauperem.<br></p>
 <p><a name="016">16</a> Dux indigens prudentia multos opprimet per calumniam;<br> qui autem odit avaritiam, longi fient dies ejus.<br></p>
 <p><a name="017">17</a> Hominem qui calumniatur animæ sanguinem,<br> si usque ad lacum fugerit, nemo sustinet.<br></p>
 <p><a name="018">18</a> Qui ambulat simpliciter salvus erit;<br> qui perversis graditur viis concidet semel.<br></p>
 <p><a name="019">19</a> Qui operatur terram suam satiabitur panibus;<br> qui autem sectatur otium replebitur egestate.]<br>
 </p>
 <p><a name="020">20</a> [Vir fidelis multum laudabitur;<br> qui autem festinat ditari non erit innocens.<br></p>
 <p><a name="021">21</a> Qui cognoscit in judicio faciem non bene facit;<br> iste et pro buccella panis deserit veritatem.<br></p>
 <p><a name="022">22</a> Vir qui festinat ditari, et aliis invidet,<br> ignorat quod egestas superveniet ei.<br></p>
 <p><a name="023">23</a> Qui corripit hominem gratiam postea inveniet apud eum,<br> magis quam ille qui per linguæ blandimenta decipit.<br></p>
 <p><a name="024">24</a> Qui subtrahit aliquid a patre suo et a matre,<br> et dicit hoc non esse peccatum,<br> particeps homicidæ est.<br></p>
 <p><a name="025">25</a> Qui se jactat et dilatat, jurgia concitat;<br> qui vero sperat in Domino sanabitur.<br></p>
 <p><a name="026">26</a> Qui confidit in corde suo stultus est;<br> qui autem graditur sapienter, ipse salvabitur.<br></p>
 <p><a name="027">27</a> Qui dat pauperi non indigebit;<br> qui despicit deprecantem sustinebit penuriam.<br></p>
 <p><a name="028">28</a> Cum surrexerint impii, abscondentur homines;<br> cum illi perierint, multiplicabuntur justi.]</p>
 <p></p><hr>
 <center>
 <a href="pro029.htm">Next: Proverbs Chapter 29</a></center>
 </body>