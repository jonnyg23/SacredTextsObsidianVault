<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/tit002.htm">Polyglot</a> 
 <a href="../gnt/tit002.htm">GNT</a> 
 <a href="../kjv/tit002.htm">KJV</a> 
 
 <br>
 <br><a href="tit.htm">Titus Index</a><br>
  
 <a href="tit001.htm">Previous</a> 
 <a href="tit003.htm">Next</a> 
 </center>
 <hr>
 
 <h3 align="CENTER">Vulgate (Latin): Titus Chapter 2</h3><p><a name="001">1</a> Tu autem loquere quæ decent sanam doctrinam:</p>
 <p><a name="002">2</a> senes ut sobrii sint, pudici, prudentes, sani in fide, in dilectione, in patientia:</p>
 <p><a name="003">3</a> anus similiter in habitu sancto, non criminatrices, non multo vino servientes, bene docentes:</p>
 <p><a name="004">4</a> ut prudentiam doceant adolescentulas, ut viros suos ament, filios suos diligant,</p>
 <p><a name="005">5</a> prudentes, castas, sobrias, domus curam habentes, benignas, subditas viris suis, ut non blasphemetur verbum Dei.</p>
 <p><a name="006">6</a> Juvenes similiter hortare ut sobrii sint.</p>
 <p><a name="007">7</a> In omnibus teipsum præbe exemplum bonorum operum, in doctrina, in integritate, in gravitate,</p>
 <p><a name="008">8</a> verbum sanum, irreprehensibile: ut is qui ex adverso est, vereatur, nihil habens malum dicere de nobis.</p>
 <p><a name="009">9</a> Servos dominis suis subditos esse, in omnibus placentes, non contradicentes,</p>
 <p><a name="010">10</a> non fraudantes, sed in omnibus fidem bonam ostendentes: ut doctrinam Salvatoris nostri Dei ornent in omnibus.</p>
 <p><a name="011">11</a> Apparuit enim gratia Dei Salvatoris nostri omnibus hominibus,</p>
 <p><a name="012">12</a> erudiens nos, ut abnegantes impietatem, et sæcularia desideria, sobrie, et juste, et pie vivamus in hoc sæculo,</p>
 <p><a name="013">13</a> exspectantes beatam spem, et adventum gloriæ magni Dei, et Salvatoris nostri Jesu Christi:</p>
 <p><a name="014">14</a> qui dedit semetipsum pro nobis, ut nos redimeret ab omni iniquitate, et mundaret sibi populum acceptabilem, sectatorem bonorum operum.</p>
 <p><a name="015">15</a> Hæc loquere, et exhortare, et argue cum omni imperio. Nemo te contemnat.</p>
 <p></p><hr>
 <center>
 <a href="tit003.htm">Next: Titus Chapter 3</a></center>
 </body>