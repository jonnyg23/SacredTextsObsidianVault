<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo006.htm">Polyglot</a> 
 <a href="../kjv/exo006.htm">KJV</a> 
 <a href="../sep/exo006.htm">Sep</a> 
 <a href="../tan/exo006.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo005.htm">Previous</a> 
 <a href="exo007.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 6</h3><p><a name="001">1</a> Dixitque Dominus ad Moysen: Nunc videbis quæ facturus sim Pharaoni: per manum enim fortem dimittet eos, et in manu robusta ejiciet illos de terra sua.</p>
 <p><a name="002">2</a> Locutusque est Dominus ad Moysen dicens: Ego Dominus</p>
 <p><a name="003">3</a> qui apparui Abraham, Isaac et Jacob in Deo omnipotente: et nomen meum Adonai non indicavi eis.</p>
 <p><a name="004">4</a> Pepigique fdus cum eis, ut darem eis terram Chanaan, terram peregrinationis eorum, in qua fuerunt advenæ.</p>
 <p><a name="005">5</a> Ego audivi gemitum filiorum Israël, quo Ægyptii oppresserunt eos: et recordatus sum pacti mei.</p>
 <p><a name="006">6</a> Ideo dic filiis Israël: Ego Dominus qui educam vos de ergastulo Ægyptiorum, et eruam de servitute, ac redimam in brachio excelso et judiciis magnis.</p>
 <p><a name="007">7</a> Et assumam vos mihi in populum, et ero vester Deus: et scietis quod ego sum Dominus Deus vester qui eduxerim vos de ergastulo Ægyptiorum,</p>
 <p><a name="008">8</a> et induxerim in terram, super quam levavi manum meam ut darem eam Abraham, Isaac et Jacob: daboque illam vobis possidendam. Ego Dominus.<br>
 </p>
 <p><a name="009">9</a> Narravit ergo Moyses omnia filiis Israël: qui non acquieverunt ei propter angustiam spiritus, et opus durissimum.</p>
 <p><a name="010">10</a> Locutusque est Dominus ad Moysen, dicens:</p>
 <p><a name="011">11</a> Ingredere, et loquere ad Pharaonem regem Ægypti, ut dimittat filios Israël de terra sua.</p>
 <p><a name="012">12</a> Respondit Moyses coram Domino: Ecce filii Israël non audiunt me: et quomodo audiet Pharao, præsertim cum incircumcisus sim labiis?</p>
 <p><a name="013">13</a> Locutusque est Dominus ad Moysen et Aaron, et dedit mandatum ad filios Israël, et ad Pharaonem regem Ægypti ut educerent filios Israël de terra Ægypti.<br>
 </p>
 <p><a name="014">14</a> Isti sunt principes domorum per familias suas. Filii Ruben primogeniti Israëlis: Henoch et Phallu, Hesron et Charmi:</p>
 <p><a name="015">15</a> hæ cognationes Ruben. Filii Simeon: Jamuel, et Jamin, et Ahod, et Jachin, et Soar, et Saul filius Chananitidis: hæ progenies Simeon.</p>
 <p><a name="016">16</a> Et hæc nomina filiorum Levi per cognationes suas: Gerson, et Caath, et Merari. Anni autem vitæ Levi fuerunt centum triginta septem.</p>
 <p><a name="017">17</a> Filii Gerson: Lobni et Semei, per cognationes suas.</p>
 <p><a name="018">18</a> Filii Caath: Amram, et Isaar, et Hebron, et Oziel; anni quoque vitæ Caath, centum triginta tres.</p>
 <p><a name="019">19</a> Filii Merari: Moholi et Musi: hæ cognationes Levi per familias suas.</p>
 <p><a name="020">20</a> Accepit autem Amram uxorem Jochabed patruelem suam: quæ peperit ei Aaron et Moysen. Fueruntque anni vitæ Amram, centum triginta septem.</p>
 <p><a name="021">21</a> Filii quoque Isaar: Core, et Nepheg, et Zechri.</p>
 <p><a name="022">22</a> Filii quoque Oziel: Misaël, et Elisaphan, et Sethri.</p>
 <p><a name="023">23</a> Accepit autem Aaron uxorem Elisabeth filiam Aminadab, sororem Nahason, quæ peperit ei Nadab, et Abiu, et Eleazar, et Ithamar.</p>
 <p><a name="024">24</a> Filii quoque Core: Aser, et Elcana, et Abiasaph: hæ sunt cognationes Coritarum.</p>
 <p><a name="025">25</a> At vero Eleazar filius Aaron accepit uxorem de filiabus Phutiel: quæ peperit ei Phinees. Hi sunt principes familiarum Leviticarum per cognationes suas.</p>
 <p><a name="026">26</a> Iste est Aaron et Moyses, quibus præcepit Dominus ut educerent filios Israël de terra Ægypti per turmas suas.</p>
 <p><a name="027">27</a> Hi sunt, qui loquuntur ad Pharaonem regem Ægypti, ut educant filios Israël de Ægypto: iste est Moyses et Aaron,</p>
 <p><a name="028">28</a> in die qua locutus est Dominus ad Moysen, in terra Ægypti.<br>
 </p>
 <p><a name="029">29</a> Et locutus est Dominus ad Moysen, dicens: Ego Dominus: loquere ad Pharaonem regem Ægypti, omnia quæ ego loquor tibi.</p>
 <p><a name="030">30</a> Et ait Moyses coram Domino: En incircumcisus labiis sum, quomodo audiet me Pharao?</p>
 <p></p><hr>
 <center>
 <a href="exo007.htm">Next: Exodus Chapter 7</a></center>
 </body>