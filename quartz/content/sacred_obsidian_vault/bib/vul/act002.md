<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act002.htm">Polyglot</a> 
 <a href="../gnt/act002.htm">GNT</a> 
 <a href="../kjv/act002.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act001.htm">Previous</a> 
 <a href="act003.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 2</h3><p><a name="001">1</a> Et cum complerentur dies Pentecostes, erant omnes pariter in eodem loco:</p>
 <p><a name="002">2</a> et factus est repente de cælo sonus, tamquam advenientis spiritus vehementis, et replevit totam domum ubi erant sedentes.</p>
 <p><a name="003">3</a> Et apparuerunt illis dispertitæ linguæ tamquam ignis, seditque supra singulos eorum:</p>
 <p><a name="004">4</a> et repleti sunt omnes Spiritu Sancto, et cperunt loqui variis linguis, prout Spiritus Sanctus dabat eloqui illis.</p>
 <p><a name="005">5</a> Erant autem in Jerusalem habitantes Judæi, viri religiosi ex omni natione quæ sub cælo est.</p>
 <p><a name="006">6</a> Facta autem hac voce, convenit multitudo, et mente confusa est, quoniam audiebat unusquisque lingua sua illos loquentes.</p>
 <p><a name="007">7</a> Stupebant autem omnes, et mirabantur, dicentes: Nonne ecce omnes isti qui loquuntur, Galilæi sunt?</p>
 <p><a name="008">8</a> et quomodo nos audivimus unusquisque linguam nostram in qua nati sumus?</p>
 <p><a name="009">9</a> Parthi, et Medi, et Ælamitæ, et qui habitant Mespotamiam, Judæam, et Cappadociam, Pontum, et Asiam,</p>
 <p><a name="010">10</a> Phrygiam, et Pamphyliam, Ægyptum, et partes Libyæ quæ est circa Cyrenen: et advenæ Romani,</p>
 <p><a name="011">11</a> Judæi quoque, et Proselyti, Cretes, et Arabes: audivimus eos loquentes nostris linguis magnalia Dei.</p>
 <p><a name="012">12</a> Stupebant autem omnes, et mirabantur ad invicem, dicentes: Quidnam vult hoc esse?</p>
 <p><a name="013">13</a> Alii autem irridentes dicebant: Quia musto pleni sunt isti.<br>
 </p>
 <p><a name="014">14</a> Stans autem Petrus cum undecim, levavit vocem suam, et locutus est eis: Viri Judæi, et qui habitatis Jerusalem universi, hoc vobis notum sit, et auribus percipite verba mea.</p>
 <p><a name="015">15</a> Non enim, sicut vos æstimatis, hi ebrii sunt, cum sit hora diei tertia:</p>
 <p><a name="016">16</a> sed hoc est quod dictum est per prophetam Joël:</p>
 <p><a name="017">17</a> [Et erit in novissimis diebus, dicit Dominus,<br> effundam de Spiritu meo super omnem carnem:<br> et prophetabunt filii vestri et filiæ vestræ,<br> et juvenes vestri visiones videbunt,<br> et seniores vestri somnia somniabunt.<br></p>
 <p><a name="018">18</a> Et quidem super servos meos, et super ancillas meas,<br> in diebus illis effundam de Spiritu meo,<br> et prophetabunt:<br></p>
 <p><a name="019">19</a> et dabo prodigia in cælo sursum,<br> et signa in terra deorsum, sanguinem, et ignem, et vaporem fumi:<br></p>
 <p><a name="020">20</a> sol convertetur in tenebras,<br> et luna in sanguinem,<br> antequam veniat dies Domini magnus et manifestus.<br></p>
 <p><a name="021">21</a> Et erit: omnis quicumque invocaverit nomen Domini, salvus erit.]</p>
 <p><a name="022">22</a> Viri Israëlitæ, audite verba hæc: Jesum Nazarenum, virum approbatum a Deo in vobis, virtutibus, et prodigiis, et signis, quæ fecit Deus per illum in medio vestri, sicut et vos scitis:</p>
 <p><a name="023">23</a> hunc, definito consilio et præscientia Dei traditum, per manus iniquorum affligentes interemistis:</p>
 <p><a name="024">24</a> quem Deus suscitavit, solutis doloribus inferni, juxta quod impossibile erat teneri illum ab eo.</p>
 <p><a name="025">25</a> David enim dicit in eum: [Providebam Dominum in conspectu meo semper:<br> quoniam a dextris est mihi, ne commovear:<br></p>
 <p><a name="026">26</a> propter hoc lætatum est cor meum, et exsultavit lingua mea,<br> insuper et caro mea requiescet in spe:<br></p>
 <p><a name="027">27</a> quoniam non derelinques animam meam in inferno,<br> nec dabis sanctum tuum videre corruptionem.<br></p>
 <p><a name="028">28</a> Notas mihi fecisti vias vitæ:<br> et replebis me jucunditate cum facie tua.]</p>
 <p><a name="029">29</a> Viri fratres, liceat audenter dicere ad vos de patriarcha David, quoniam defunctus est, et sepultus: et sepulchrum ejus est apud nos usque in hodiernum diem.</p>
 <p><a name="030">30</a> Propheta igitur cum esset, et sciret quia jurejurando jurasset illi Deus de fructu lumbi ejus sedere super sedem ejus:</p>
 <p><a name="031">31</a> providens locutus est de resurrectione Christi, quia neque derelictus est in inferno, neque caro ejus vidit corruptionem.</p>
 <p><a name="032">32</a> Hunc Jesum resuscitavit Deus, cujus omnes nos testes sumus.</p>
 <p><a name="033">33</a> Dextera igitur Dei exaltatus, et promissione Spiritus Sancti accepta a Patre, effudit hunc, quem vos videtis et auditis.</p>
 <p><a name="034">34</a> Non enim David ascendit in cælum: dixit autem ipse: [Dixit Dominus Domino meo:<br> Sede a dextris meis,<br></p>
 <p><a name="035">35</a> donec ponam inimicos tuos<br> scabellum pedum tuorum.]</p>
 <p><a name="036">36</a> Certissime sciat ergo omnis domus Israël, quia et Dominum eum et Christum fecit Deus hunc Jesum, quem vos crucifixistis.<br>
 </p>
 <p><a name="037">37</a> His autem auditis, compuncti sunt corde, et dixerunt ad Petrum et ad reliquos Apostolos: Quid faciemus, viri fratres?</p>
 <p><a name="038">38</a> Petrus vero ad illos: Pnitentiam, inquit, agite, et baptizetur unusquisque vestrum in nomine Jesu Christi in remissionem peccatorum vestrorum: et accipietis donum Spiritus Sancti.</p>
 <p><a name="039">39</a> Vobis enim est repromissio, et filiis vestris, et omnibus qui longe sunt, quoscumque advocaverit Dominus Deus noster.</p>
 <p><a name="040">40</a> Aliis etiam verbis plurimis testificatus est, et exhortabatur eos, dicens: Salvamini a generatione ista prava.</p>
 <p><a name="041">41</a> Qui ergo receperunt sermonem ejus, baptizati sunt: et appositæ sunt in die illa animæ circiter tria millia.<br>
 </p>
 <p><a name="042">42</a> Erant autem perseverantes in doctrina Apostolorum, et communicatione fractionis panis, et orationibus.</p>
 <p><a name="043">43</a> Fiebat autem omni animæ timor: multa quoque prodigia et signa per Apostolos in Jerusalem fiebant, et metus erat magnus in universis.</p>
 <p><a name="044">44</a> Omnes etiam qui credebant, erant pariter, et habebant omnia communia.</p>
 <p><a name="045">45</a> Possessiones et substantias vendebant, et dividebant illa omnibus, prout cuique opus erat.</p>
 <p><a name="046">46</a> Quotidie quoque perdurantes unanimiter in templo, et frangentes circa domos panem, sumebant cibum cum exsultatione et simplicitate cordis,</p>
 <p><a name="047">47</a> collaudantes Deum et habentes gratiam ad omnem plebem. Dominus autem augebat qui salvi fierent quotidie in idipsum.</p>
 <p></p><hr>
 <center>
 <a href="act003.htm">Next: Acts Chapter 3</a></center>
 </body>