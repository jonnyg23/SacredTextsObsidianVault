<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat006.htm">Polyglot</a> 
 <a href="../gnt/mat006.htm">GNT</a> 
 <a href="../kjv/mat006.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat005.htm">Previous</a> 
 <a href="mat007.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 6</h3><p><a name="001">1</a> Attendite ne justitiam vestram faciatis coram hominibus, ut videamini ab eis: alioquin mercedem non habebitis apud Patrem vestrum qui in cælis est.</p>
 <p><a name="002">2</a> Cum ergo facis eleemosynam, noli tuba canere ante te, sicut hypocritæ faciunt in synagogis, et in vicis, ut honorificentur ab hominibus. Amen dico vobis, receperunt mercedem suam.</p>
 <p><a name="003">3</a> Te autem faciente eleemosynam, nesciat sinistra tua quid faciat dextera tua:</p>
 <p><a name="004">4</a> ut sit eleemosyna tua in abscondito, et Pater tuus, qui videt in abscondito, reddet tibi.<br>
 </p>
 <p><a name="005">5</a> Et cum oratis, non eritis sicut hypocritæ qui amant in synagogis et in angulis platearum stantes orare, ut videantur ab hominibus: amen dico vobis, receperunt mercedem suam.</p>
 <p><a name="006">6</a> Tu autem cum oraveris, intra in cubiculum tuum, et clauso ostio, ora Patrem tuum in abscondito: et Pater tuus, qui videt in abscondito, reddet tibi.</p>
 <p><a name="007">7</a> Orantes autem, nolite multum loqui, sicut ethnici, putant enim quod in multiloquio suo exaudiantur.</p>
 <p><a name="008">8</a> Nolite ergo assimilari eis: scit enim Pater vester, quid opus sit vobis, antequam petatis eum.</p>
 <p><a name="009">9</a> Sic ergo vos orabitis: [Pater noster, qui es in cælis,<br> sanctificetur nomen tuum.<br></p>
 <p><a name="010">10</a> Adveniat regnum tuum;<br> fiat voluntas tua, sicut in cælo et in terra.<br></p>
 <p><a name="011">11</a> Panem nostrum supersubstantialem da nobis hodie,<br></p>
 <p><a name="012">12</a> et dimitte nobis debita nostra,<br> sicut et nos dimittimus debitoribus nostris.<br></p>
 <p><a name="013">13</a> Et ne nos inducas in tentationem,<br> sed libera nos a malo. Amen.]</p>
 <p><a name="014">14</a> Si enim dimiseritis hominibus peccata eorum: dimittet et vobis Pater vester cælestis delicta vestra.</p>
 <p><a name="015">15</a> Si autem non dimiseritis hominibus: nec Pater vester dimittet vobis peccata vestra.<br>
 </p>
 <p><a name="016">16</a> Cum autem jejunatis, nolite fieri sicut hypocritæ, tristes. Exterminant enim facies suas, ut appareant hominibus jejunantes. Amen dico vobis, quia receperunt mercedem suam.</p>
 <p><a name="017">17</a> Tu autem, cum jejunas, unge caput tuum, et faciem tuam lava,</p>
 <p><a name="018">18</a> ne videaris hominibus jejunans, sed Patri tuo, qui est in abscondito: et Pater tuus, qui videt in abscondito, reddet tibi.<br>
 </p>
 <p><a name="019">19</a> Nolite thesaurizare vobis thesauros in terra: ubi ærugo, et tinea demolitur: et ubi fures effodiunt, et furantur.</p>
 <p><a name="020">20</a> Thesaurizate autem vobis thesauros in cælo, ubi neque ærugo, neque tinea demolitur, et ubi fures non effodiunt, nec furantur.</p>
 <p><a name="021">21</a> Ubi enim est thesaurus tuus, ibi est et cor tuum.</p>
 <p><a name="022">22</a> Lucerna corporis tui est oculus tuus. Si oculus tuus fuerit simplex, totum corpus tuum lucidum erit.</p>
 <p><a name="023">23</a> Si autem oculus tuus fuerit nequam, totum corpus tuum tenebrosum erit. Si ergo lumen, quod in te est, tenebræ sunt: ipsæ tenebræ quantæ erunt?</p>
 <p><a name="024">24</a> Nemo potest duobus dominis servire: aut enim unum odio habebit, et alterum diliget: aut unum sustinebit, et alterum contemnet. Non potestis Deo servire et mammonæ.</p>
 <p><a name="025">25</a> Ideo dico vobis, ne solliciti sitis animæ vestræ quid manducetis, neque corpori vestro quid induamini. Nonne anima plus est quam esca, et corpus plus quam vestimentum?</p>
 <p><a name="026">26</a> Respicite volatilia cæli, quoniam non serunt, neque metunt, neque congregant in horrea: et Pater vester cælestis pascit illa. Nonne vos magis pluris estis illis?</p>
 <p><a name="027">27</a> Quis autem vestrum cogitans potest adjicere ad staturam suam cubitum unum?</p>
 <p><a name="028">28</a> Et de vestimento quid solliciti estis? Considerate lilia agri quomodo crescunt: non laborant, neque nent.</p>
 <p><a name="029">29</a> Dico autem vobis, quoniam nec Salomon in omni gloria sua coopertus est sicut unum ex istis.</p>
 <p><a name="030">30</a> Si autem fnum agri, quod hodie est, et cras in clibanum mittitur, Deus sic vestit, quanto magis vos modicæ fidei?</p>
 <p><a name="031">31</a> Nolite ergo solliciti esse, dicentes: Quid manducabimus, aut quid bibemus, aut quo operiemur?</p>
 <p><a name="032">32</a> hæc enim omnia gentes inquirunt. Scit enim Pater vester, quia his omnibus indigetis.</p>
 <p><a name="033">33</a> Quærite ergo primum regnum Dei, et justitiam ejus: et hæc omnia adjicientur vobis.</p>
 <p><a name="034">34</a> Nolite ergo solliciti esse in crastinum. Crastinus enim dies sollicitus erit sibi ipsi: sufficit diei malitia sua.</p>
 <p></p><hr>
 <center>
 <a href="mat007.htm">Next: Matthew Chapter 7</a></center>
 </body>