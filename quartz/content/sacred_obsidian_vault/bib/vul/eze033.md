<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze033.htm">Polyglot</a> 
 <a href="../kjv/eze033.htm">KJV</a> 
 <a href="../sep/eze033.htm">Sep</a> 
 <a href="../tan/eze033.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze032.htm">Previous</a> 
 <a href="eze034.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 33</h3><p><a name="001">1</a> Et factum est verbum Domini ad me, dicens:</p>
 <p><a name="002">2</a> Fili hominis, loquere ad filios populi tui, et dices ad eos: Terra, cum induxero super eam gladium, et tulerit populus terræ virum unum de novissimis suis, et constituerit eum super se speculatorem:</p>
 <p><a name="003">3</a> et ille viderit gladium venientem super terram, et cecinerit buccina, et annuntiaverit populo:</p>
 <p><a name="004">4</a> audiens autem quisquis ille est sonitum buccinæ, et non se observaverit, veneritque gladius, et tulerit eum: sanguis ipsius super caput ejus erit.</p>
 <p><a name="005">5</a> Sonum buccinæ audivit, et non se observavit: sanguis ejus in ipso erit. Si autem se custodierit, animam suam salvabit.</p>
 <p><a name="006">6</a> Quod si speculator viderit gladium venientem, et non insonuerit buccina, et populus se non custodierit, veneritque gladius, et tulerit de eis animam: ille quidem in iniquitate sua captus est; sanguinem autem ejus de manu speculatoris requiram.</p>
 <p><a name="007">7</a> Et tu, fili hominis, speculatorem dedi te domui Israël: audiens ergo ex ore meo sermonem, annuntiabis eis ex me.</p>
 <p><a name="008">8</a> Si me dicente ad impium: Impie, morte morieris: non fueris locutus ut se custodiat impius a via sua, ipse impius in iniquitate sua morietur; sanguinem autem ejus de manu tua requiram.</p>
 <p><a name="009">9</a> Si autem annuntiante te ad impium ut a viis suis convertatur, non fuerit conversus a via sua, ipse in iniquitate sua morietur, porro tu animam tuam liberasti.<br>
 </p>
 <p><a name="010">10</a> Tu ergo, fili hominis, dic ad domum Israël: Sic locuti estis, dicentes: Iniquitates nostræ et peccata nostra super nos sunt, et in ipsis nos tabescimus: quomodo ergo vivere poterimus?</p>
 <p><a name="011">11</a> Dic ad eos: Vivo ego, dicit Dominus Deus, nolo mortem impii, sed ut convertatur impius a via sua, et vivat. Convertimini, convertimini a viis vestris pessimis, et quare moriemini, domus Israël?</p>
 <p><a name="012">12</a> Tu itaque, fili hominis, dic ad filios populi tui: Justitia justi non liberabit eum, in quacumque die peccaverit, et impietas impii non nocebit ei, in quacumque die conversus fuerit ab impietate sua: et justus non poterit vivere in justitia sua, in quacumque die peccaverit.</p>
 <p><a name="013">13</a> Etiamsi dixero justo quod vita vivat, et confisus in justitia sua fecerit iniquitatem, omnes justitiæ ejus oblivioni tradentur, et in iniquitate sua quam operatus est, in ipsa morietur.</p>
 <p><a name="014">14</a> Si autem dixero impio: Morte morieris: et egerit pnitentiam a peccato suo, feceritque judicium et justitiam,</p>
 <p><a name="015">15</a> et pignus restituerit ille impius, rapinamque reddiderit, in mandatis vitæ ambulaverit, nec fecerit quidquam injustum: vita vivet, et non morietur.</p>
 <p><a name="016">16</a> Omnia peccata ejus quæ peccavit, non imputabuntur ei: judicium et justitiam fecit: vita vivet.</p>
 <p><a name="017">17</a> Et dixerunt filii populi tui: Non est æqui ponderis via Domini: et ipsorum via injusta est.</p>
 <p><a name="018">18</a> Cum enim recesserit justus a justitia sua, feceritque iniquitates, morietur in eis.</p>
 <p><a name="019">19</a> Et cum recesserit impius ab impietate sua, feceritque judicium et justitiam, vivet in eis.</p>
 <p><a name="020">20</a> Et dicitis: Non est recta via Domini. Unumquemque juxta vias suas judicabo de vobis, domus Israël.<br>
 </p>
 <p><a name="021">21</a> Et factum est in duodecimo anno, in decimo mense, in quinta mensis transmigrationis nostræ, venit ad me qui fugerat de Jerusalem, dicens: Vastata est civitas.</p>
 <p><a name="022">22</a> Manus autem Domini facta fuerat ad me vespere, antequam veniret qui fugerat: aperuitque os meum donec veniret ad me mane: et aperto ore meo, non silui amplius.</p>
 <p><a name="023">23</a> Et factum est verbum Domini ad me, dicens:</p>
 <p><a name="024">24</a> Fili hominis, qui habitant in ruinosis his super humum Israël, loquentes aiunt: Unus erat Abraham, et hæreditate possedit terram: nos autem multi sumus: nobis data est terra in possessionem.</p>
 <p><a name="025">25</a> Idcirco dices ad eos: Hæc dicit Dominus Deus: Qui in sanguine comeditis, et oculos vestros levatis ad immunditias vestras, et sanguinem funditis, numquid terram hæreditate possidebitis?</p>
 <p><a name="026">26</a> stetistis in gladiis vestris, fecistis abominationes, et unusquisque uxorem proximi sui polluit: et terram hæreditate possidebitis?</p>
 <p><a name="027">27</a> Hæc dices ad eos: Sic dicit Dominus Deus: Vivo ego, quia qui in ruinosis habitant, gladio cadent: et qui in agro est, bestiis tradetur ad devorandum: qui autem in præsidiis et speluncis sunt, peste morientur.</p>
 <p><a name="028">28</a> Et dabo terram in solitudinem et in desertum, et deficiet superba fortitudo ejus: et desolabuntur montes Israël, eo quod nullus sit qui per eos transeat:</p>
 <p><a name="029">29</a> et scient quia ego Dominus, cum dedero terram eorum desolatam et desertam, propter universas abominationes suas quas operati sunt.</p>
 <p><a name="030">30</a> Et tu, fili hominis, filii populi tui, qui loquuntur de te juxta muros et in ostiis domorum, et dicunt unus ad alterum, vir ad proximum suum, loquentes: Venite, et audiamus quis sit sermo egrediens a Domino.</p>
 <p><a name="031">31</a> Et veniunt ad te, quasi si ingrediatur populus, et sedent coram te populus meus: et audiunt sermones tuos, et non faciunt eos: quia in canticum oris sui vertunt illos, et avaritiam suam sequitur cor eorum.</p>
 <p><a name="032">32</a> Et es eis quasi carmen musicum, quod suavi dulcique sono canitur: et audiunt verba tua, et non faciunt ea.</p>
 <p><a name="033">33</a> Et cum venerit quod prædictum est (ecce enim venit), tunc scient quod prophetes fuerit inter eos.</p>
 <p></p><hr>
 <center>
 <a href="eze034.htm">Next: Ezekiel Chapter 34</a></center>
 </body>