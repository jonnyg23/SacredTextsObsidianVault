<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/phi004.htm">Polyglot</a> 
 <a href="../gnt/phi004.htm">GNT</a> 
 <a href="../kjv/phi004.htm">KJV</a> 
 
 <br>
 <br><a href="phi.htm">Philippians Index</a><br>
  
 <a href="phi003.htm">Previous</a> 
 <a href="col001.htm">Next</a> 
 </center>
 <hr>
 
 <h3 align="CENTER">Vulgate (Latin): Philippians Chapter 4</h3><p><a name="001">1</a> Itaque fratres mei carissimi, et desideratissimi, gaudium meum, et corona mea: sic state in Domino, carissimi.</p>
 <p><a name="002">2</a> Evodiam rogo, et Syntychen deprecor, idipsum sapere in Domino.</p>
 <p><a name="003">3</a> Etiam rogo et te, germane compar, adjuva illas, quæ mecum laboraverunt in Evangelio cum Clemente, et ceteris adjutoribus meis, quorum nomina sunt in libro vitæ.</p>
 <p><a name="004">4</a> Gaudete in Domino semper: iterum dico gaudete.</p>
 <p><a name="005">5</a> Modestia vestra nota sit omnibus hominibus: Dominus prope est.</p>
 <p><a name="006">6</a> Nihil solliciti sitis: sed in omni oratione, et obsecratione, cum gratiarum actione petitiones vestræ innotescant apud Deum.</p>
 <p><a name="007">7</a> Et pax Dei, quæ exuperat omnem sensum, custodiat corda vestra, et intelligentias vestras in Christo Jesu.</p>
 <p><a name="008">8</a> De cetero fratres, quæcumque sunt vera, quæcumque pudica, quæcumque justa, quæcumque sancta, quæcumque amabilia, quæcumque bonæ famæ, siqua virtus, siqua laus disciplinæ, hæc cogitate.</p>
 <p><a name="009">9</a> Quæ et didicistis, et accepistis, et audistis, et vidistis in me, hæc agite: et Deus pacis erit vobiscum.<br>
 </p>
 <p><a name="010">10</a> Gavisus sum autem in Domino vehementer, quoniam tandem aliquando refloruistis pro me sentire, sicut et sentiebatis: occupati autem eratis.</p>
 <p><a name="011">11</a> Non quasi propter penuriam dico: ego enim didici, in quibus sum, sufficiens esse.</p>
 <p><a name="012">12</a> Scio et humiliari, scio et abundare (ubique et in omnibus institutus sum): et satiari, et esurire, et abundare, et penuriam pati.</p>
 <p><a name="013">13</a> Omnia possum in eo qui me confortat.</p>
 <p><a name="014">14</a> Verumtamen bene fecistis, communicantes tribulationi meæ.</p>
 <p><a name="015">15</a> Scitis autem et vos Philippenses, quod in principio Evangelii, quando profectus sum a Macedonia, nulla mihi ecclesia communicavit in ratione dati et accepti, nisi vos soli:</p>
 <p><a name="016">16</a> quia et Thessalonicam semel et bis in usum mihi misistis.</p>
 <p><a name="017">17</a> Non quia quæro datum, sed requiro fructum abundantem in ratione vestra.</p>
 <p><a name="018">18</a> Habeo autem omnia, et abundo: repletus sum, acceptis ab Epaphrodito quæ misistis odorem suavitatis, hostiam acceptam, placentem Deo.</p>
 <p><a name="019">19</a> Deus autem meus impleat omne desiderium vestrum secundum divitias suas in gloria in Christo Jesu.</p>
 <p><a name="020">20</a> Deo autem et Patri nostro gloria in sæcula sæculorum. Amen.<br>
 </p>
 <p><a name="021">21</a> Salutate omnem sanctum in Christo Jesu.</p>
 <p><a name="022">22</a> Salutant vos, qui mecum sunt, fratres. Salutant vos omnes sancti, maxime autem qui de Cæsaris domo sunt.</p>
 <p><a name="023">23</a> Gratia Domini nostri Jesu Christi cum spiritu vestro. Amen.</p>
 <p></p>
 <p></p><hr>
 <center>
 <a href="col001.htm">Next: Colossians Chapter 1</a></center>
 </body>