<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu026.htm">Polyglot</a> 
 <a href="../kjv/deu026.htm">KJV</a> 
 <a href="../sep/deu026.htm">Sep</a> 
 <a href="../tan/deu026.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu025.htm">Previous</a> 
 <a href="deu027.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 26</h3><p><a name="001">1</a> Cumque intraveris terram, quam Dominus Deus tuus tibi daturus est possidendam, et obtinueris eam, atque habitaveris in ea:</p>
 <p><a name="002">2</a> tolles de cunctis frugibus tuis primitias, et pones in cartallo, pergesque ad locum quem Dominus Deus tuus elegerit, ut ibi invocetur nomen ejus:</p>
 <p><a name="003">3</a> accedesque ad sacerdotem, qui fuerit in diebus illis, et dices ad eum: Profiteor hodie coram Domino Deo tuo, quod ingressus sum in terram, pro qua juravit patribus nostris, ut daret eam nobis.</p>
 <p><a name="004">4</a> Suscipiensque sacerdos cartallum de manu tua, ponet ante altare Domini Dei tui:</p>
 <p><a name="005">5</a> et loqueris in conspectu Domini Dei tui: Syrus persequebatur patrem meum, qui descendit in Ægyptum, et ibi peregrinatus est in paucissimo numero: crevitque in gentem magnam ac robustam et infinitæ multitudinis.</p>
 <p><a name="006">6</a> Afflixeruntque nos Ægyptii, et persecuti sunt, imponentes onera gravissima:</p>
 <p><a name="007">7</a> et clamavimus ad Dominum Deum patrum nostrorum: qui exaudivit nos, et respexit humilitatem nostram, et laborem, atque angustiam:</p>
 <p><a name="008">8</a> et eduxit nos de Ægypto in manu forti, et brachio extento, in ingenti pavore, in signis atque portentis:</p>
 <p><a name="009">9</a> et introduxit ad locum istum, et tradidit nobis terram lacte et melle manantem.</p>
 <p><a name="010">10</a> Et idcirco nunc offero primitias frugum terræ, quam Dominus dedit mihi. Et dimittes eas in conspectu Domini Dei tui, et adorato Domino Deo tuo.</p>
 <p><a name="011">11</a> Et epulaberis in omnibus bonis, quæ Dominus Deus tuus dederit tibi et domui tuæ, tu et Levites, et advena qui tecum est.<br>
 </p>
 <p><a name="012">12</a> Quando compleveris decimam cunctarum frugum tuarum, anno decimarum tertio, dabis Levitæ, et advenæ, et pupillo et viduæ, ut comedant intra portas tuas, et saturentur:</p>
 <p><a name="013">13</a> loquerisque in conspectu Domini Deo tui: Abstuli quod sanctificatum est de domo mea, et dedi illud Levitæ et advenæ, et pupillo ac viduæ, sicut jussisti mihi: non præterivi mandata tua, nec sum oblitus imperii tui.</p>
 <p><a name="014">14</a> Non comedi ex eis in luctu meo, nec separavi ea in qualibet immunditia, nec expendi ex his quidquam in re funebri. Obedivi voci Domini Dei mei, et feci omnia sicut præcepisti mihi.</p>
 <p><a name="015">15</a> Respice de sanctuario tuo, et de excelso cælorum habitaculo, et benedic populo tuo Israël, et terræ, quam dedisti nobis, sicut jurasti patribus nostris, terræ lacte et melle mananti.<br>
 </p>
 <p><a name="016">16</a> Hodie Dominus Deus tuus præcepit tibi ut facias mandata hæc atque judicia: et custodias et impleas ex toto corde tuo, et ex tota anima tua.</p>
 <p><a name="017">17</a> Dominum elegisti hodie, ut sit tibi Deus, et ambules in viis ejus, et custodias cæremonias illius, et mandata atque judicia, et obedias ejus imperio.</p>
 <p><a name="018">18</a> Et Dominus elegit te hodie ut sis ei populus peculiaris, sicut locutus est tibi, et custodias omnia præcepta illius:</p>
 <p><a name="019">19</a> et faciat te excelsiorem cunctis gentibus quas creavit, in laudem, et nomen, et gloriam suam: ut sis populus sanctus Domini Dei tui, sicut locutus est.</p>
 <p></p><hr>
 <center>
 <a href="deu027.htm">Next: Deuteronomy Chapter 27</a></center>
 </body>