<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev027.htm">Polyglot</a> 
 <a href="../kjv/lev027.htm">KJV</a> 
 <a href="../sep/lev027.htm">Sep</a> 
 <a href="../tan/lev027.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev026.htm">Previous</a> 
 <a href="num001.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 27</h3><p><a name="001">1</a> Locutusque est Dominus ad Moysen, dicens:</p>
 <p><a name="002">2</a> Loquere filiis Israël, et dices ad eos: Homo qui votum fecerit, et spoponderit Deo animam suam, sub æstimatione dabit pretium.</p>
 <p><a name="003">3</a> Si fuerit masculus a vigesimo anno usque ad sexagesimum annum, dabit quinquaginta siclos argenti ad mensuram sanctuarii:</p>
 <p><a name="004">4</a> si mulier, triginta.</p>
 <p><a name="005">5</a> A quinto autem anno usque ad vigesimum, masculus dabit viginti siclos: femina, decem.</p>
 <p><a name="006">6</a> Ab uno mense usque ad annum quintum, pro masculo dabuntur quinque sicli: pro femina, tres.</p>
 <p><a name="007">7</a> Sexagenarius et ultra masculus dabit quindecim siclos: femina, decem.</p>
 <p><a name="008">8</a> Si pauper fuerit, et æstimationem reddere non valebit, stabit coram sacerdote: et quantum ille æstimaverit, et viderit eum posse reddere, tantum dabit.<br>
 </p>
 <p><a name="009">9</a> Animal autem, quod immolari potest Domino, si quis voverit, sanctum erit,</p>
 <p><a name="010">10</a> et mutari non poterit, id est, nec melius malo, nec pejus bono: quod si mutaverit, et ipsum quod mutatum est, et illud pro quo mutatum est, consecratum erit Domino.</p>
 <p><a name="011">11</a> Animal immundum, quod immolari Domino non potest, si quis voverit, adducetur ante sacerdotem:</p>
 <p><a name="012">12</a> qui judicans utrum bonum an malum sit, statuet pretium.</p>
 <p><a name="013">13</a> Quod si dare voluerit is qui offert, addet supra æstimationem quintam partem.<br>
 </p>
 <p><a name="014">14</a> Homo si voverit domum suam, et sanctificaverit Domino, considerabit eam sacerdos utrum bona an mala sit, et juxta pretium, quod ab eo fuerit constitutum, venundabitur:</p>
 <p><a name="015">15</a> sin autem ille qui voverat, voluerit redimere eam, dabit quintam partem æstimationis supra, et habebit domum.</p>
 <p><a name="016">16</a> Quod si agrum possessionis suæ voverit, et consecraverit Domino, juxta mensuram sementis æstimabitur pretium: si triginta modiis hordei seritur terra, quinquaginta siclis venundetur argenti.</p>
 <p><a name="017">17</a> Si statim ab anno incipientis jubilæi voverit agrum, quanto valere potest, tanto æstimabitur.</p>
 <p><a name="018">18</a> Sin autem post aliquantum temporis, supputabit sacerdos pecuniam juxta annorum, qui reliqui sunt, numerum usque ad jubilæum, et detrahetur ex pretio.</p>
 <p><a name="019">19</a> Quod si voluerit redimere agrum ille qui voverat, addet quintam partem æstimatæ pecuniæ, et possidebit eum.</p>
 <p><a name="020">20</a> Sin autem noluerit redimere, sed alteri cuilibet fuerit venundatus, ultra eum qui voverat redimere non poterit.</p>
 <p><a name="021">21</a> Quia cum jubilæi venerit dies, sanctificatus erit Domino, et possessio consecrata ad jus pertinet sacerdotum.</p>
 <p><a name="022">22</a> Si ager emptus est, et non de possessione majorum sanctificatus fuerit Domino,</p>
 <p><a name="023">23</a> supputabit sacerdos juxta annorum numerum usque ad jubilæum, pretium: et dabit ille qui voverat eum, Domino.</p>
 <p><a name="024">24</a> In jubilæo autem revertetur ad priorem dominum, qui vendiderat eum, et habuerat in sorte possessionis suæ.</p>
 <p><a name="025">25</a> Omnis æstimatio siclo sanctuarii ponderabitur. Siclus viginti obolos habet.<br>
 </p>
 <p><a name="026">26</a> Primogenita, quæ ad Dominum pertinent, nemo sanctificare poterit et vovere: sive bos, sive ovis fuerit, Domini sunt.</p>
 <p><a name="027">27</a> Quod si immundum est animal, redimet qui obtulit, juxta æstimationem tuam, et addet quintam partem pretii: si redimere noluerit, vendetur alteri quantocumque a te fuerit æstimatum.</p>
 <p><a name="028">28</a> Omne quod Domino consecratur, sive homo fuerit, sive animal, sive ager, non vendetur, nec redimi poterit. Quidquid semel fuerit consecratum, Sanctum sanctorum erit Domino:</p>
 <p><a name="029">29</a> et omnis consecratio, quæ offertur ab homine, non redimetur, sed morte morietur.<br>
 </p>
 <p><a name="030">30</a> Omnes decimæ terræ, sive de frugibus, sive de pomis arborum, Domini sunt, et illi sanctificantur.</p>
 <p><a name="031">31</a> Si quis autem voluerit redimere decimas suas, addet quintam partem earum.</p>
 <p><a name="032">32</a> Omnium decimarum bovis et ovis et capræ, quæ sub pastoris virga transeunt, quidquid decimum venerit, sanctificabitur Domino.</p>
 <p><a name="033">33</a> Non eligetur nec bonum nec malum, nec altero commutabitur, si quis mutaverit: et quod mutatum est, et pro quo mutatum est, sanctificabitur Domino, et non redimetur.<br>
 </p>
 <p><a name="034">34</a> Hæc sunt præcepta, quæ mandavit Dominus Moysi ad filios Israël in monte Sinai.</p>
 <p></p>
 <p></p><hr>
 <center>
 <a href="num001.htm">Next: Numbers Chapter 1</a></center>
 </body>