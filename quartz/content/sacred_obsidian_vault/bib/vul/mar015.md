<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mar015.htm">Polyglot</a> 
 <a href="../gnt/mar015.htm">GNT</a> 
 <a href="../kjv/mar015.htm">KJV</a> 
 
 <br>
 <br><a href="mar.htm">Mark Index</a><br>
  
 <a href="mar014.htm">Previous</a> 
 <a href="mar016.htm">Next</a> 
 </center>
 <hr>
 
 <h3 align="CENTER">Vulgate (Latin): Mark Chapter 15</h3><p><a name="001">1</a> Et confestim mane consilium facientes summi sacerdotes cum senioribus, et scribis, et universo concilio, vincientes Jesum, duxerunt, et tradiderunt Pilato.</p>
 <p><a name="002">2</a> Et interrogavit eum Pilatus: Tu es rex Judæorum? At ille respondens, ait illi: Tu dicis.</p>
 <p><a name="003">3</a> Et accusabant eum summi sacerdotes in multis.</p>
 <p><a name="004">4</a> Pilatus autem rursum interrogavit eum, dicens: Non respondes quidquam? vide in quantis te accusant.</p>
 <p><a name="005">5</a> Jesus autem amplius nihil respondit, ita ut miraretur Pilatus.</p>
 <p><a name="006">6</a> Per diem autem festum solebat dimittere illis unum ex vinctis, quemcumque petissent.</p>
 <p><a name="007">7</a> Erat autem qui dicebatur Barrabas, qui cum seditiosis erat vinctus, qui in seditione fecerat homicidium.</p>
 <p><a name="008">8</a> Et cum ascendisset turba, cpit rogare, sicut semper faciebat illis.</p>
 <p><a name="009">9</a> Pilatus autem respondit eis, et dixit: Vultis dimittam vobis regem Judæorum?</p>
 <p><a name="010">10</a> Sciebat enim quod per invidiam tradidissent eum summi sacerdotes.</p>
 <p><a name="011">11</a> Pontifices autem concitaverunt turbam, ut magis Barabbam dimitteret eis.</p>
 <p><a name="012">12</a> Pilatus autem iterum respondens, ait illis: Quid ergo vultis faciam regi Judæorum?</p>
 <p><a name="013">13</a> At illi iterum clamaverunt: Crucifige eum.</p>
 <p><a name="014">14</a> Pilatus vero dicebat illis: Quid enim mali fecit? At illi magis clamabant: Crucifige eum.</p>
 <p><a name="015">15</a> Pilatus autem volens populo satisfacere, dimisit illis Barabbam, et tradidit Jesum flagellis cæsum, ut crucifigeretur.<br>
 </p>
 <p><a name="016">16</a> Milites autem duxerunt eum in atrium prætorii, et convocant totam cohortem,</p>
 <p><a name="017">17</a> et induunt eum purpura, et imponunt ei plectentes spineam coronam.</p>
 <p><a name="018">18</a> Et cperunt salutare eum: Ave rex Judæorum.</p>
 <p><a name="019">19</a> Et percutiebant caput ejus arundine: et conspuebant eum, et ponentes genua, adorabant eum.</p>
 <p><a name="020">20</a> Et postquam illuserunt ei, exuerunt illum purpura, et induerunt eum vestimentis suis: et educunt illum ut crucifigerent eum.<br>
 </p>
 <p><a name="021">21</a> Et angariaverunt prætereuntem quempiam, Simonem Cyrenæum venientem de villa, patrem Alexandri et Rufi, ut tolleret crucem ejus.</p>
 <p><a name="022">22</a> Et perducunt illum in Golgotha locum: quod est interpretatum Calvariæ locus.</p>
 <p><a name="023">23</a> Et dabant ei bibere myrrhatum vinum: et non accepit.</p>
 <p><a name="024">24</a> Et crucifigentes eum, diviserunt vestimenta ejus, mittentes sortem super eis, quis quid tolleret.</p>
 <p><a name="025">25</a> Erat autem hora tertia: et crucifixerunt eum.</p>
 <p><a name="026">26</a> Et erat titulus causæ ejus inscriptus: Rex Judæorum.</p>
 <p><a name="027">27</a> Et cum eo crucifigunt duos latrones: unum a dextris, et alium a sinistris ejus.</p>
 <p><a name="028">28</a> Et impleta est Scriptura, quæ dicit: Et cum iniquis reputatus est.</p>
 <p><a name="029">29</a> Et prætereuntes blasphemabant eum, moventes capita sua, et dicentes: Vah! qui destruis templum Dei, et in tribus diebus reædificas,</p>
 <p><a name="030">30</a> salvum fac temetipsum descendens de cruce.</p>
 <p><a name="031">31</a> Similiter et summi sacerdotes illudentes, ad alterutrum cum scribis dicebant: Alios salvos fecit; seipsum non potest salvum facere.</p>
 <p><a name="032">32</a> Christus rex Israël descendat nunc de cruce, ut videamus, et credamus. Et qui cum eo crucifixi erant, convitiabantur ei.<br>
 </p>
 <p><a name="033">33</a> Et facta hora sexta, tenebræ factæ sunt per totam terram usque in horam nonam.</p>
 <p><a name="034">34</a> Et hora nona exclamavit Jesus voce magna, dicens: Eloi, eloi, lamma sabacthani? quod est interpretatum: Deus meus, Deus meus, ut quid dereliquisti me?</p>
 <p><a name="035">35</a> Et quidam de circumstantibus audientes, dicebant: Ecce Eliam vocat.</p>
 <p><a name="036">36</a> Currens autem unus, et implens spongiam aceto, circumponensque calamo, potum dabat ei, dicens: Sinite, videamus si veniat Elias ad deponendum eum.</p>
 <p><a name="037">37</a> Jesus autem emissa voce magna expiravit.<br>
 </p>
 <p><a name="038">38</a> Et velum templi scissum est in duo, a summo usque deorsum.</p>
 <p><a name="039">39</a> Videns autem centurio, qui ex adverso stabat, quia sic clamans expirasset, ait: Vere hic homo Filius Dei erat.<br>
 </p>
 <p><a name="040">40</a> Erant autem et mulieres de longe aspicientes: inter quas erat Maria Magdalene, et Maria Jacobi minoris, et Joseph mater, et Salome:</p>
 <p><a name="041">41</a> et cum esset in Galilæa, sequebantur eum, et ministrabant ei, et aliæ multæ, quæ simul cum eo ascenderant Jerosolymam.</p>
 <p><a name="042">42</a> Et cum jam sero esset factum (quia erat parasceve, quod est ante sabbatum),</p>
 <p><a name="043">43</a> venit Joseph ab Arimathæa nobilis decurio, qui et ipse erat exspectans regnum Dei, et audacter introivit ad Pilatum, et petiit corpus Jesu.</p>
 <p><a name="044">44</a> Pilatus autem mirabatur si jam obiisset. Et accersito centurione, interrogavit eum si jam mortuus esset.</p>
 <p><a name="045">45</a> Et cum cognovisset a centurione, donavit corpus Joseph.</p>
 <p><a name="046">46</a> Joseph autem mercatus sindonem, et deponens eum involvit sindone, et posuit eum in monumento quod erat excisum de petra, et advolvit lapidem ad ostium monumenti.</p>
 <p><a name="047">47</a> Maria autem Magdalene et Maria Joseph aspiciebant ubi poneretur.</p>
 <p></p><hr>
 <center>
 <a href="mar016.htm">Next: Mark Chapter 16</a></center>
 </body>