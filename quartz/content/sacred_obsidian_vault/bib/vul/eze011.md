<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze011.htm">Polyglot</a> 
 <a href="../kjv/eze011.htm">KJV</a> 
 <a href="../sep/eze011.htm">Sep</a> 
 <a href="../tan/eze011.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze010.htm">Previous</a> 
 <a href="eze012.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 11</h3><p><a name="001">1</a> Et elevavit me spiritus, et introduxit me ad portam domus Domini orientalem, quæ respicit ad solis ortum: et ecce in introitu portæ viginti quinque viri: et vidi in medio eorum Jezoniam filium Azur, et Pheltiam filium Banaiæ, principes populi.</p>
 <p><a name="002">2</a> Dixitque ad me: Fili hominis, hi sunt viri qui cogitant iniquitatem, et tractant consilium pessimum in urbe ista,</p>
 <p><a name="003">3</a> dicentes: Nonne dudum ædificatæ sunt domus? hæc est lebes, nos autem carnes.</p>
 <p><a name="004">4</a> Idcirco vaticinare de eis, vaticinare, fili hominis.</p>
 <p><a name="005">5</a> Et irruit in me spiritus Domini, et dixit ad me: Loquere: Hæc dicit Dominus: Sic locuti estis, domus Israël, et cogitationes cordis vestri ego novi.</p>
 <p><a name="006">6</a> Plurimos occidistis in urbe hac, et implestis vias ejus interfectis.</p>
 <p><a name="007">7</a> Propterea hæc dicit Dominus Deus: Interfecti vestri, quos posuistis in medio ejus, hi sunt carnes, et hæc est lebes: et educam vos de medio ejus.</p>
 <p><a name="008">8</a> Gladium metuistis, et gladium inducam super vos, ait Dominus Deus.</p>
 <p><a name="009">9</a> Et ejiciam vos de medio ejus, daboque vos in manu hostium, et faciam in vobis judicia.</p>
 <p><a name="010">10</a> Gladio cadetis: in finibus Israël judicabo vos, et scietis quia ego Dominus.</p>
 <p><a name="011">11</a> Hæc non erit vobis in lebetem, et vos non eritis in medio ejus in carnes: in finibus Israël judicabo vos,</p>
 <p><a name="012">12</a> et scietis quia ego Dominus: quia in præceptis meis non ambulastis, et judicia mea non fecistis, sed juxta judicia gentium quæ in circuitu vestro sunt estis operati.</p>
 <p><a name="013">13</a> Et factum est cum prophetarem, Pheltias filius Banaiæ mortuus est: et cecidi in faciem meam clamans voce magna, et dixi: Heu! heu! heu! Domine Deus, consummationem tu facis reliquiarum Israël?<br>
 </p>
 <p><a name="014">14</a> Et factum est verbum Domini ad me, dicens:</p>
 <p><a name="015">15</a> Fili hominis, fratres tui, fratres tui, viri propinqui tui, et omnis domus Israël, universi quibus dixerunt habitatores Jerusalem: Longe recedite a Domino: nobis data est terra in possessionem.</p>
 <p><a name="016">16</a> Propterea hæc dicit Dominus Deus: Quia longe feci eos in gentibus, et quia dispersi eos in terris: ero eis in sanctificationem modicam in terris ad quas venerunt.</p>
 <p><a name="017">17</a> Propterea loquere: Hæc dicit Dominus Deus: Congregabo vos de populis, et adunabo de terris in quibus dispersi estis, daboque vobis humum Israël.</p>
 <p><a name="018">18</a> Et ingredientur illuc, et auferent omnes offensiones, cunctasque abominationes ejus de illa.</p>
 <p><a name="019">19</a> Et dabo eis cor unum, et spiritum novum tribuam in visceribus eorum: et auferam cor lapideum de carne eorum, et dabo eis cor carneum,</p>
 <p><a name="020">20</a> ut in præceptis meis ambulent, et judicia mea custodiant, faciantque ea, et sint mihi in populum, et ego sim eis in Deum.</p>
 <p><a name="021">21</a> Quorum cor post offendicula et abominationes suas ambulat, horum viam in capite suo ponam, dicit Dominus Deus.</p>
 <p><a name="022">22</a> Et elevaverunt cherubim alas suas, et rotæ cum eis, et gloria Dei Israël erat super ea:</p>
 <p><a name="023">23</a> et ascendit gloria Domini de medio civitatis, stetitque super montem qui est ad orientem urbis.</p>
 <p><a name="024">24</a> Et spiritus levavit me, adduxitque in Chaldæam ad transmigrationem, in visione, in spiritu Dei: et sublata est a me visio quam videram.</p>
 <p><a name="025">25</a> Et locutus sum ad transmigrationem omnia verba Domini quæ ostenderat mihi.</p>
 <p></p><hr>
 <center>
 <a href="eze012.htm">Next: Ezekiel Chapter 12</a></center>
 </body>