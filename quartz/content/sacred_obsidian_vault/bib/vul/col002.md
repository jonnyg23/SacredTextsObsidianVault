<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/col002.htm">Polyglot</a> 
 <a href="../gnt/col002.htm">GNT</a> 
 <a href="../kjv/col002.htm">KJV</a> 
 
 <br>
 <br><a href="col.htm">Colossians Index</a><br>
  
 <a href="col001.htm">Previous</a> 
 <a href="col003.htm">Next</a> 
 </center>
 <hr>
 
 <h3 align="CENTER">Vulgate (Latin): Colossians Chapter 2</h3><p><a name="001">1</a> Volo enim vos scire qualem sollicitudinem habeam pro vobis, et pro iis qui sunt Laodiciæ, et quicumque non viderunt faciem meam in carne:</p>
 <p><a name="002">2</a> ut consolentur corda ipsorum, instructi in caritate, et in omnes divitias plenitudinis intellectus, in agnitionem mysterii Dei Patris et Christi Jesu:</p>
 <p><a name="003">3</a> in quo sunt omnes thesauri sapientiæ et scientiæ absconditi.<br>
 </p>
 <p><a name="004">4</a> Hoc autem dico, ut nemo vos decipiat in sublimitate sermonum.</p>
 <p><a name="005">5</a> Nam etsi corpore absens sum, sed spiritu vobiscum sum: gaudens, et videns ordinem vestrum, et firmamentum ejus, quæ in Christo est, fidei vestræ.</p>
 <p><a name="006">6</a> Sicut ergo accepistis Jesum Christum Dominum, in ipso ambulate,</p>
 <p><a name="007">7</a> radicati, et superædificati in ipso, et confirmati fide, sicut et didicistis, abundantes in illo in gratiarum actione.</p>
 <p><a name="008">8</a> Videte ne quis vos decipiat per philosophiam, et inanem fallaciam secundum traditionem hominum, secundum elementa mundi, et non secundum Christum:</p>
 <p><a name="009">9</a> quia in ipso inhabitat omnis plenitudo divinitatis corporaliter:</p>
 <p><a name="010">10</a> et estis in illo repleti, qui est caput omnis principatus et potestatis:</p>
 <p><a name="011">11</a> in quo et circumcisi estis circumcisione non manu facta in expoliatione corporis carnis, sed in circumcisione Christi:</p>
 <p><a name="012">12</a> consepulti ei in baptismo, in quo et resurrexistis per fidem operationis Dei, qui suscitavit illum a mortuis.</p>
 <p><a name="013">13</a> Et vos cum mortui essetis in delictis, et præputio carnis vestræ, convivificavit cum illo, donans vobis omnia delicta:</p>
 <p><a name="014">14</a> delens quod adversus nos erat chirographum decreti, quod erat contrarium nobis, et ipsum tulit de medio, affigens illud cruci:</p>
 <p><a name="015">15</a> et expolians principatus, et potestates traduxit confidenter, palam triumphans illos in semetipso.<br>
 </p>
 <p><a name="016">16</a> Nemo ergo vos judicet in cibo, aut in potu, aut in parte diei festi, aut neomeniæ, aut sabbatorum:</p>
 <p><a name="017">17</a> quæ sunt umbra futurorum: corpus autem Christi.</p>
 <p><a name="018">18</a> Nemo vos seducat, volens in humilitate, et religione angelorum, quæ non vidit ambulans, frustra inflatus sensu carnis suæ,</p>
 <p><a name="019">19</a> et non tenens caput, ex quo totum corpus per nexus, et conjunctiones subministratum, et constructum crescit in augmentum Dei.</p>
 <p><a name="020">20</a> Si ergo mortui estis cum Christo ab elementis hujus mundi: quid adhuc tamquam viventes in mundo decernitis?</p>
 <p><a name="021">21</a> Ne tetigeritis, neque gustaveritis, neque contrectaveritis:</p>
 <p><a name="022">22</a> quæ sunt omnia in interitum ipso usu, secundum præcepta et doctrinas hominum:</p>
 <p><a name="023">23</a> quæ sunt rationem quidem habentia sapientiæ in superstitione, et humilitate, et non ad parcendum corpori, non in honore aliquo ad saturitatem carnis.</p>
 <p></p><hr>
 <center>
 <a href="col003.htm">Next: Colossians Chapter 3</a></center>
 </body>