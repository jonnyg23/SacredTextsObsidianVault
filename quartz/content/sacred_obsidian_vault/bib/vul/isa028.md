<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa028.htm">Polyglot</a> 
 <a href="../kjv/isa028.htm">KJV</a> 
 <a href="../sep/isa028.htm">Sep</a> 
 <a href="../tan/isa028.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa027.htm">Previous</a> 
 <a href="isa029.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 28</h3><p><a name="001">1</a> [Væ coronæ superbiæ, ebriis Ephraim,<br> et flori decidenti, gloriæ exsultationis ejus,<br> qui erant in vertice vallis pinguissimæ,<br> errantes a vino.<br></p>
 <p><a name="002">2</a> Ecce validus et fortis Dominus<br> sicut impetus grandinis; turbo confringens,<br> sicut impetus aquarum multarum inundantium<br> et emissarum super terram spatiosam.<br></p>
 <p><a name="003">3</a> Pedibus conculcabitur<br> corona superbiæ ebriorum Ephraim.<br></p>
 <p><a name="004">4</a> Et erit flos decidens gloriæ exsultationis ejus,<br> qui est super verticem vallis pinguium,<br> quasi temporaneum ante maturitatem autumni,<br> quod, cum aspexerit videns,<br> statim ut manu tenuerit, devorabit illud.<br></p>
 <p><a name="005">5</a> In die illa erit Dominus exercituum corona gloriæ,<br> et sertum exsultationis residuo populi sui;<br></p>
 <p><a name="006">6</a> et spiritus judicii sedenti super judicium,<br> et fortitudo revertentibus de bello ad portam.]<br>
 </p>
 <p><a name="007">7</a> [Verum hi quoque præ vino nescierunt, et præ ebrietate erraverunt;<br> sacerdos et propheta nescierunt præ ebrietate;<br> absorpti sunt a vino, erraverunt in ebrietate,<br> nescierunt videntem, ignoraverunt judicium.<br></p>
 <p><a name="008">8</a> Omnes enim mensæ repletæ sunt vomitu sordiumque,<br> ita ut non esset ultra locus.<br></p>
 <p><a name="009">9</a> Quem docebit scientiam?<br> et quem intelligere faciet auditum?<br> Ablactatos a lacte,<br> avulsos ab uberibus.<br></p>
 <p><a name="010">10</a> Quia manda, remanda; manda, remanda;<br> exspecta, reexspecta; exspecta, reexspecta;<br> modicum ibi, modicum ibi.<br></p>
 <p><a name="011">11</a> In loquela enim labii,<br> et lingua altera<br> loquetur ad populum istum.<br></p>
 <p><a name="012">12</a> Cui dixit: Hæc est requies mea,<br> reficite lassum;<br> et hoc est meum refrigerium:<br> et noluerunt audire.<br></p>
 <p><a name="013">13</a> Et erit eis verbum Domini:<br> Manda, remanda; manda, remanda;<br> exspecta, reexspecta; exspecta, reexspecta;<br> modicum ibi, modicum ibi;<br> ut vadant, et cadant retrorsum,<br> et conterantur, et illaqueentur, et capiantur.<br></p>
 <p><a name="014">14</a> Propter hoc audite verbum Domini, viri illusores,<br> qui dominamini super populum meum, qui est in Jerusalem.<br></p>
 <p><a name="015">15</a> Dixistis enim: Percussimus fdus cum morte,<br> et cum inferno fecimus pactum:<br> flagellum inundans cum transierit, non veniet super nos<br> quia posuimus mendacium spem nostram,<br> et mendacio protecti sumus.<br></p>
 <p><a name="016">16</a> Idcirco hæc dicit Dominus Deus:<br> Ecce ego mittam in fundamentis Sion lapidem,<br> lapidem probatum,<br> angularem, pretiosum, in fundamento fundatum;<br> qui crediderit, non festinet.<br></p>
 <p><a name="017">17</a> Et ponam in pondere judicium,<br> et justitiam in mensura;<br> et subvertet grando spem mendacii,<br> et protectionem aquæ inundabunt.<br></p>
 <p><a name="018">18</a> Et delebitur fdus vestrum cum morte,<br> et pactum vestrum cum inferno non stabit:<br> flagellum inundans cum transierit, eritis ei in conculcationem.<br></p>
 <p><a name="019">19</a> Quandocumque pertransierit, tollet vos,<br> quoniam in mane diluculo pertransibit in die et in nocte;<br> et tantummodo sola vexatio intellectum dabit auditui.<br></p>
 <p><a name="020">20</a> Coangustatum est enim stratum, ita ut alter decidat;<br> et pallium breve utrumque operire non potest.<br></p>
 <p><a name="021">21</a> Sicut enim in monte divisionum stabit Dominus;<br> sicut in valle quæ est in Gabaon irascetur,<br> ut faciat opus suum, alienum opus ejus:<br> ut operetur opus suum, peregrinum est opus ejus ab eo.<br></p>
 <p><a name="022">22</a> Et nunc nolite illudere,<br> ne forte constringantur vincula vestra;<br> consummationem enim et abbreviationem audivi<br> a Domino Deo exercituum, super universam terram.]<br>
 </p>
 <p><a name="023">23</a> [Auribus percipite, et audite vocem meam:<br> attendite, et audite eloquium meum.<br></p>
 <p><a name="024">24</a> Numquid tota die arabit arans ut serat?<br> proscindet et sarriet humum suam?<br></p>
 <p><a name="025">25</a> Nonne cum adæquaverit faciem ejus,<br> seret gith et cyminum sparget?<br> et ponet triticum per ordinem, et hordeum,<br> et milium, et viciam in finibus suis?<br></p>
 <p><a name="026">26</a> Et erudiet illum in judicio;<br> Deus suus docebit illum.<br></p>
 <p><a name="027">27</a> Non enim in serris triturabitur gith,<br> nec rota plaustri super cyminum circuibit;<br> sed in virga excutietur gith,<br> et cyminum in baculo.<br></p>
 <p><a name="028">28</a> Panis autem comminuetur;<br> verum non in perpetuum triturans triturabit illum,<br> neque vexabit eum rota plaustri,<br> neque ungulis suis comminuet eum.<br></p>
 <p><a name="029">29</a> Et hoc a Domino Deo exercituum exivit,<br> ut mirabile faceret consilium, et magnificaret justitiam.]</p>
 <p></p><hr>
 <center>
 <a href="isa029.htm">Next: Isaiah Chapter 29</a></center>
 </body>