<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ecc003.htm">Polyglot</a> 
 <a href="../kjv/ecc003.htm">KJV</a> 
 <a href="../sep/ecc003.htm">Sep</a> 
 <a href="../tan/ecc003.htm">Tan</a> 
 
 <br>
 <br><a href="ecc.htm">Ecclesiastes Index</a><br>
  
 <a href="ecc002.htm">Previous</a> 
 <a href="ecc004.htm">Next</a> 
 </center>
 <hr>
 
 <h3 align="CENTER">Vulgate (Latin): Ecclesiastes Chapter 3</h3><p><a name="001">1</a> [Omnia tempus habent,<br> et suis spatiis transeunt universa sub cælo.<br></p>
 <p><a name="002">2</a> Tempus nascendi, et tempus moriendi;<br> tempus plantandi, et tempus evellendi quod plantatum est.<br></p>
 <p><a name="003">3</a> Tempus occidendi, et tempus sanandi;<br> tempus destruendi, et tempus ædificandi.<br></p>
 <p><a name="004">4</a> Tempus flendi, et tempus ridendi;<br> tempus plangendi, et tempus saltandi.<br></p>
 <p><a name="005">5</a> Tempus spargendi lapides, et tempus colligendi,<br> tempus amplexandi, et tempus longe fieri ab amplexibus.<br></p>
 <p><a name="006">6</a> Tempus acquirendi, et tempus perdendi;<br> tempus custodiendi, et tempus abjiciendi.<br></p>
 <p><a name="007">7</a> Tempus scindendi, et tempus consuendi;<br> tempus tacendi, et tempus loquendi.<br></p>
 <p><a name="008">8</a> Tempus dilectionis, et tempus odii;<br> tempus belli, et tempus pacis.]<br>
 </p>
 <p><a name="009">9</a> [Quid habet amplius homo de labore suo?<br></p>
 <p><a name="010">10</a> Vidi afflictionem quam dedit Deus filiis hominum,<br> ut distendantur in ea.<br></p>
 <p><a name="011">11</a> Cuncta fecit bona in tempore suo,<br> et mundum tradidit disputationi eorum,<br> ut non inveniat homo opus<br> quod operatus est Deus ab initio usque ad finem.<br></p>
 <p><a name="012">12</a> Et cognovi quod non esset melius nisi lætari,<br> et facere bene in vita sua;<br></p>
 <p><a name="013">13</a> omnis enim homo qui comedit et bibit,<br> et videt bonum de labore suo,<br> hoc donum Dei est.<br></p>
 <p><a name="014">14</a> Didici quod omnia opera quæ fecit Deus perseverent in perpetuum;<br> non possumus eis quidquam addere, nec auferre,<br> quæ fecit Deus ut timeatur.<br></p>
 <p><a name="015">15</a> Quod factum est, ipsum permanet;<br> quæ futura sunt jam fuerunt,<br> et Deus instaurat quod abiit.]<br>
 </p>
 <p><a name="016">16</a> [Vidi sub sole in loco judicii impietatem,<br> et in loco justitiæ iniquitatem:<br></p>
 <p><a name="017">17</a> et dixi in corde meo:<br> Justum et impium judicabit Deus,<br> et tempus omnis rei tunc erit.<br></p>
 <p><a name="018">18</a> Dixi in corde meo de filiis hominum,<br> ut probaret eos Deus,<br> et ostenderet similes esse bestiis.<br></p>
 <p><a name="019">19</a> Idcirco unus interitus est hominis et jumentorum,<br> et æqua utriusque conditio.<br> Sicut moritur homo,<br> sic et illa moriuntur.<br> Similiter spirant omnia,<br> et nihil habet homo jumento amplius:<br> cuncta subjacent vanitati,<br></p>
 <p><a name="020">20</a> et omnia pergunt ad unum locum.<br> De terra facta sunt,<br> et in terram pariter revertuntur.<br></p>
 <p><a name="021">21</a> Quis novit si spiritus filiorum Adam ascendat sursum,<br> et si spiritus jumentorum descendat deorsum?<br></p>
 <p><a name="022">22</a> Et deprehendi nihil esse melius<br> quam lætari hominem in opere suo,<br> et hanc esse partem illius.<br> Quis enim eum adducet ut post se futura cognoscat?]</p>
 <p></p><hr>
 <center>
 <a href="ecc004.htm">Next: Ecclesiastes Chapter 4</a></center>
 </body>