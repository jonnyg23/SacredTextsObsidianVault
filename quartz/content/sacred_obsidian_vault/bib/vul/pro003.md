<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro003.htm">Polyglot</a> 
 <a href="../kjv/pro003.htm">KJV</a> 
 <a href="../sep/pro003.htm">Sep</a> 
 <a href="../tan/pro003.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro002.htm">Previous</a> 
 <a href="pro004.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 3</h3><p><a name="001">1</a> [Fili mi, ne obliviscaris legis meæ,<br> et præcepta mea cor tuum custodiat:<br></p>
 <p><a name="002">2</a> longitudinem enim dierum, et annos vitæ, et pacem,<br> apponent tibi.<br></p>
 <p><a name="003">3</a> Misericordia et veritas te non deserant;<br> circumda eas gutturi tuo,<br> et describe in tabulis cordis tui:<br></p>
 <p><a name="004">4</a> et invenies gratiam, et disciplinam bonam,<br> coram Deo et hominibus.<br></p>
 <p><a name="005">5</a> Habe fiduciam in Domino ex toto corde tuo,<br> et ne innitaris prudentiæ tuæ.<br></p>
 <p><a name="006">6</a> In omnibus viis tuis cogita illum,<br> et ipse diriget gressus tuos.<br></p>
 <p><a name="007">7</a> Ne sis sapiens apud temetipsum;<br> time Deum, et recede a malo:<br></p>
 <p><a name="008">8</a> sanitas quippe erit umbilico tuo,<br> et irrigatio ossium tuorum.<br></p>
 <p><a name="009">9</a> Honora Dominum de tua substantia,<br> et de primitiis omnium frugum tuarum da ei:<br></p>
 <p><a name="010">10</a> et implebuntur horrea tua saturitate,<br> et vino torcularia tua redundabunt.]<br>
 </p>
 <p><a name="011">11</a> [Disciplinam Domini, fili mi, ne abjicias,<br> nec deficias cum ab eo corriperis:<br></p>
 <p><a name="012">12</a> quem enim diligit Dominus, corripit,<br> et quasi pater in filio complacet sibi.<br></p>
 <p><a name="013">13</a> Beatus homo qui invenit sapientiam,<br> et qui affluit prudentia.<br></p>
 <p><a name="014">14</a> Melior est acquisitio ejus negotiatione argenti,<br> et auri primi et purissimi fructus ejus.<br></p>
 <p><a name="015">15</a> Pretiosior est cunctis opibus,<br> et omnia quæ desiderantur huic non valent comparari.<br></p>
 <p><a name="016">16</a> Longitudo dierum in dextera ejus,<br> et in sinistra illius divitiæ et gloria.<br></p>
 <p><a name="017">17</a> Viæ ejus viæ pulchræ,<br> et omnes semitæ illius pacificæ.<br></p>
 <p><a name="018">18</a> Lignum vitæ est his qui apprehenderint eam,<br> et qui tenuerit eam beatus.<br></p>
 <p><a name="019">19</a> Dominus sapientia fundavit terram;<br> stabilivit cælos prudentia.<br></p>
 <p><a name="020">20</a> Sapientia illius eruperunt abyssi,<br> et nubes rore concrescunt.]<br>
 </p>
 <p><a name="021">21</a> [Fili mi, ne effluant hæc ab oculis tuis.<br> Custodi legem atque consilium,<br></p>
 <p><a name="022">22</a> et erit vita animæ tuæ,<br> et gratia faucibus tuis.<br></p>
 <p><a name="023">23</a> Tunc ambulabis fiducialiter in via tua,<br> et pes tuus non impinget.<br></p>
 <p><a name="024">24</a> Si dormieris, non timebis;<br> quiesces, et suavis erit somnus tuus.<br></p>
 <p><a name="025">25</a> Ne paveas repentino terrore,<br> et irruentes tibi potentias impiorum.<br></p>
 <p><a name="026">26</a> Dominus enim erit in latere tuo,<br> et custodiet pedem tuum, ne capiaris.]<br>
 </p>
 <p><a name="027">27</a> [Noli prohibere benefacere eum qui potest:<br> si vales, et ipse benefac.<br></p>
 <p><a name="028">28</a> Ne dicas amico tuo: Vade, et revertere: cras dabo tibi:<br> cum statim possis dare.<br></p>
 <p><a name="029">29</a> Ne moliaris amico tuo malum,<br> cum ille in te habeat fiduciam.<br></p>
 <p><a name="030">30</a> Ne contendas adversus hominem frustra,<br> cum ipse tibi nihil mali fecerit.<br></p>
 <p><a name="031">31</a> Ne æmuleris hominem injustum,<br> nec imiteris vias ejus:<br></p>
 <p><a name="032">32</a> quia abominatio Domini est omnis illusor,<br> et cum simplicibus sermocinatio ejus.<br></p>
 <p><a name="033">33</a> Egestas a Domino in domo impii;<br> habitacula autem justorum benedicentur.<br></p>
 <p><a name="034">34</a> Ipse deludet illusores,<br> et mansuetis dabit gratiam.<br></p>
 <p><a name="035">35</a> Gloriam sapientes possidebunt;<br> stultorum exaltatio ignominia.]<br>
 </p>
 <p></p><hr>
 <center>
 <a href="pro004.htm">Next: Proverbs Chapter 4</a></center>
 </body>