<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa1012.htm">Polyglot</a> 
 <a href="../kjv/sa1012.htm">KJV</a> 
 <a href="../sep/sa1012.htm">Sep</a> 
 <a href="../tan/sa1012.htm">Tan</a> 
 
 <br>
 <br><a href="sa1.htm">1 Samuel Index</a><br>
  
 <a href="sa1011.htm">Previous</a> 
 <a href="sa1013.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Samuel Chapter 12</h3><p><a name="001">1</a> Dixit autem Samuel ad universum Israël: Ecce audivi vocem vestram juxta omnia quæ locuti estis ad me, et constitui super vos regem.</p>
 <p><a name="002">2</a> Et nunc rex graditur ante vos: ego autem senui, et incanui: porro filii mei vobiscum sunt: itaque conversatus coram vobis ab adolescentia mea usque ad hanc diem, ecce præsto sum.</p>
 <p><a name="003">3</a> Loquimini de me coram Domino, et coram christo ejus, utrum bovem cujusquam tulerim, aut asinum: si quempiam calumniatus sum, si oppressi aliquem, si de manu cujusquam munus accepi: et contemnam illud hodie, restituamque vobis.</p>
 <p><a name="004">4</a> Et dixerunt: Non es calumniatus nos, neque oppressisti, neque tulisti de manu alicujus quippiam.</p>
 <p><a name="005">5</a> Dixitque ad eos: Testis est Dominus adversum vos, et testis christus ejus in die hac, quia non inveneritis in manu mea quippiam. Et dixerunt: Testis.<br>
 </p>
 <p><a name="006">6</a> Et ait Samuel ad populum: Dominus, qui fecit Moysen et Aaron, et eduxit patres nostros de terra Ægypti.</p>
 <p><a name="007">7</a> Nunc ergo state, ut judicio contendam adversum vos coram Domino de omnibus misericordiis Domini quas fecit vobiscum et cum patribus vestris:</p>
 <p><a name="008">8</a> quomodo Jacob ingressus est in Ægyptum, et clamaverunt patres vestri ad Dominum: et misit Dominus Moysen et Aaron, et eduxit patres vestros de Ægypto, et collocavit eos in loco hoc.</p>
 <p><a name="009">9</a> Qui obliti sunt Domini Dei sui, et tradidit eos in manu Sisaræ magistri militiæ Hasor, et in manu Philisthinorum, et in manu regis Moab: et pugnaverunt adversum eos.</p>
 <p><a name="010">10</a> Postea autem clamaverunt ad Dominum, et dixerunt: Peccavimus, quia dereliquimus Dominum, et servivimus Baalim et Astaroth: nunc ergo erue nos de manu inimicorum nostrorum, et serviemus tibi.</p>
 <p><a name="011">11</a> Et misit Dominus Jerobaal, et Badan, et Jephte, et Samuel, et eruit vos de manu inimicorum vestrorum per circuitum, et habitastis confidenter.</p>
 <p><a name="012">12</a> Videntes autem quod Naas rex filiorum Ammon venisset adversum vos, dixistis mihi: Nequaquam, sed rex imperabit nobis: cum Dominus Deus vester regnaret in vobis.</p>
 <p><a name="013">13</a> Nunc ergo præsto est rex vester, quem elegistis et petistis: ecce dedit vobis Dominus regem.</p>
 <p><a name="014">14</a> Si timueritis Dominum, et servieritis ei, et audieritis vocem ejus, et non exasperaveritis os Domini, eritis et vos, et rex qui imperat vobis, sequentes Dominum Deum vestrum:</p>
 <p><a name="015">15</a> si autem non audieritis vocem Domini, sed exasperaveritis sermones ejus, erit manus Domini super vos, et super patres vestros.</p>
 <p><a name="016">16</a> Sed et nunc state, et videte rem istam grandem quam facturus est Dominus in conspectu vestro.</p>
 <p><a name="017">17</a> Numquid non messis tritici est hodie? invocabo Dominum, et dabit voces et pluvias: et scietis, et videbitis, quia grande malum feceritis vobis in conspectu Domini, petentes super vos regem.</p>
 <p><a name="018">18</a> Et clamavit Samuel ad Dominum, et dedit Dominus voces et pluvias in illa die.<br>
 </p>
 <p><a name="019">19</a> Et timuit omnis populus nimis Dominum et Samuelem, et dixit universus populus ad Samuelem: Ora pro servis tuis ad Dominum Deum tuum, ut non moriamur: addidimus enim universis peccatis nostris malum, ut peteremus nobis regem.</p>
 <p><a name="020">20</a> Dixit autem Samuel ad populum: Nolite timere: vos fecistis universum malum hoc, verumtamen nolite recedere a tergo Domini, sed servite Domino in omni corde vestro.</p>
 <p><a name="021">21</a> Et nolite declinare post vana, quæ non proderunt vobis, neque eruent vos, quia vana sunt.</p>
 <p><a name="022">22</a> Et non derelinquet Dominus populum suum propter nomen suum magnum: quia juravit Dominus facere vos sibi populum.</p>
 <p><a name="023">23</a> Absit autem a me hoc peccatum in Dominum, ut cessem orare pro vobis, et docebo vos viam bonam et rectam.</p>
 <p><a name="024">24</a> Igitur timete Dominum, et servite ei in veritate, et ex toto corde vestro: vidistis enim magnifica quæ in vobis gesserit.</p>
 <p><a name="025">25</a> Quod si perseveraveritis in malitia, et vos et rex vester pariter peribitis.</p>
 <p></p><hr>
 <center>
 <a href="sa1013.htm">Next: 1 Samuel Chapter 13</a></center>
 </body>