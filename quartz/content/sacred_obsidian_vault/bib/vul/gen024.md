<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen024.htm">Polyglot</a> 
 <a href="../kjv/gen024.htm">KJV</a> 
 <a href="../sep/gen024.htm">Sep</a> 
 <a href="../tan/gen024.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen023.htm">Previous</a> 
 <a href="gen025.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 24</h3><p><a name="001">1</a> Erat autem Abraham senex, dierumque multorum: et Dominus in cunctis benedixerat ei.</p>
 <p><a name="002">2</a> Dixitque ad servum seniorem domus suæ, qui præerat omnibus quæ habebat: Pone manum tuam subter femur meum,</p>
 <p><a name="003">3</a> ut adjurem te per Dominum Deum cæli et terræ, ut non accipias uxorem filio meo de filiabus Chananæorum, inter quos habito:</p>
 <p><a name="004">4</a> sed ad terram et cognationem meam proficiscaris et inde accipias uxorem filio meo Isaac.</p>
 <p><a name="005">5</a> Respondit servus: Si noluerit mulier venire mecum in terram hanc, numquid reducere debeo filium tuum ad locum, de quo egressus es?</p>
 <p><a name="006">6</a> Dixitque Abraham: Cave nequando reducas filium meum illuc.</p>
 <p><a name="007">7</a> Dominus Deus cæli, qui tulit me de domo patris mei, et de terra nativitatis meæ, qui locutus est mihi, et juravit mihi, dicens: Semini tuo dabo terram hanc: ipse mittet angelum suum coram te, et accipies inde uxorem filio meo:</p>
 <p><a name="008">8</a> sin autem mulier noluerit sequi te, non teneberis juramento: filium meum tantum ne reducas illuc.</p>
 <p><a name="009">9</a> Posuit ergo servus manum sub femore Abraham domini sui, et juravit illi super sermone hoc.</p>
 <p><a name="010">10</a> Tulitque decem camelos de grege domini sui, et abiit, ex omnibus bonis ejus portans secum, profectusque perrexit in Mesopotamiam ad urbem Nachor.</p>
 <p><a name="011">11</a> Cumque camelos fecisset accumbere extra oppidum juxta puteum aquæ vespere, tempore quo solent mulieres egredi ad hauriendam aquam, dixit:</p>
 <p><a name="012">12</a> Domine Deus domini mei Abraham, occurre, obsecro, mihi hodie, et fac misericordiam cum domino meo Abraham.</p>
 <p><a name="013">13</a> Ecce ego sto prope fontem aquæ, et filiæ habitatorum hujus civitatis egredientur ad hauriendam aquam.</p>
 <p><a name="014">14</a> Igitur puella, cui ego dixero: Inclina hydriam tuam ut bibam: et illa responderit: Bibe, quin et camelis tuis dabo potum: ipsa est quam præparasti servo tuo Isaac: et per hoc intelligam quod feceris misericordiam cum domino meo.</p>
 <p><a name="015">15</a> Necdum intra se verba compleverat, et ecce Rebecca egrediebatur, filia Bathuel, filii Melchæ uxoris Nachor fratris Abraham, habens hydriam in scapula sua:</p>
 <p><a name="016">16</a> puella decora nimis, virgoque pulcherrima, et incognita viro: descenderat autem ad fontem, et impleverat hydriam, ac revertebatur.</p>
 <p><a name="017">17</a> Occurritque ei servus, et ait: Pauxillum aquæ mihi ad bibendum præbe de hydria tua.</p>
 <p><a name="018">18</a> Quæ respondit: Bibe, domine mi: celeriterque deposuit hydriam super ulnam suam, et dedit ei potum.</p>
 <p><a name="019">19</a> Cumque ille bibisset, adjecit: Quin et camelis tuis hauriam aquam, donec cuncti bibant.</p>
 <p><a name="020">20</a> Effundensque hydriam in canalibus, recurrit ad puteum ut hauriret aquam: et haustam omnibus camelis dedit.</p>
 <p><a name="021">21</a> Ipse autem contemplabatur eam tacitus, scire volens utrum prosperum iter suum fecisset Dominus, an non.</p>
 <p><a name="022">22</a> Postquam autem biberunt cameli, protulit vir inaures aureas, appendentes siclos duos, et armillas totidem pondo siclorum decem.</p>
 <p><a name="023">23</a> Dixitque ad eam: Cujus es filia? indica mihi, est in domo patris tui locus ad manendum?</p>
 <p><a name="024">24</a> Quæ respondit: Filia sum Bathuelis, filii Melchæ, quem peperit ipsi Nachor.</p>
 <p><a name="025">25</a> Et addidit, dicens: Palearum quoque et fni plurimum est apud nos, et locus spatiosus ad manendum.</p>
 <p><a name="026">26</a> Inclinavit se homo, et adoravit Dominum,</p>
 <p><a name="027">27</a> dicens: Benedictus Dominus Deus domini mei Abraham, qui non abstulit misericordiam et veritatem suam a domino meo, et recto itinere me perduxit in domum fratris domini mei.<br>
 </p>
 <p><a name="028">28</a> Cucurrit itaque puella, et nuntiavit in domum matris suæ omnia quæ audierat.</p>
 <p><a name="029">29</a> Habebat autem Rebecca fratrem nomine Laban, qui festinus egressus est ad hominem, ubi erat fons.</p>
 <p><a name="030">30</a> Cumque vidisset inaures et armillas in manibus sororis suæ, et audisset cuncta verba referentis: Hæc locutus est mihi homo: venit ad virum qui stabat juxta camelos, et prope fontem aquæ:</p>
 <p><a name="031">31</a> dixitque ad eum: Ingredere, benedicte Domini: cur foris stas? præparavi domum, et locum camelis.</p>
 <p><a name="032">32</a> Et introduxit eum in hospitium: ac destravit camelos, deditque paleas et fnum, et aquam ad lavandos pedes ejus, et virorum qui venerant cum eo.</p>
 <p><a name="033">33</a> Et appositus est in conspectu ejus panis. Qui ait: Non comedam, donec loquar sermones meos. Respondit ei: Loquere.</p>
 <p><a name="034">34</a> At ille: Servus, inquit, Abraham sum:</p>
 <p><a name="035">35</a> et Dominus benedixit domino meo valde, magnificatusque est: et dedit ei oves et boves, argentum et aurum, servos et ancillas, camelos et asinos.</p>
 <p><a name="036">36</a> Et peperit Sara uxor domini mei filium domino meo in senectute sua, deditque illi omnia quæ habuerat.</p>
 <p><a name="037">37</a> Et adjuravit me dominus meus, dicens: Non accipies uxorem filio meo de filiabus Chananæorum, in quorum terra habito:</p>
 <p><a name="038">38</a> sed ad domum patris mei perges, et de cognatione mea accipies uxorem filio meo.</p>
 <p><a name="039">39</a> Ego vero respondi domino meo: Quid si noluerit venire mecum mulier?</p>
 <p><a name="040">40</a> Dominus, ait, in cujus conspectu ambulo, mittet angelum suum tecum, et diriget viam tuam: accipiesque uxorem filio meo de cognatione mea, et de domo patris mei.</p>
 <p><a name="041">41</a> Innocens eris a maledictione mea, cum veneris ad propinquos meos, et non dederint tibi.</p>
 <p><a name="042">42</a> Veni ergo hodie ad fontem aquæ, et dixi: Domine Deus domini mei Abraham, si direxisti viam meam, in qua nunc ambulo,</p>
 <p><a name="043">43</a> ecce sto juxta fontem aquæ, et virgo, quæ egredietur ad hauriendam aquam, audierit a me: Da mihi pauxillum aquæ ad bibendum ex hydria tua:</p>
 <p><a name="044">44</a> et dixerit mihi: Et tu bibe, et camelis tuis hauriam: ipsa est mulier, quam præparavit Dominus filio domini mei.</p>
 <p><a name="045">45</a> Dumque hæc tacitus mecum volverem, apparuit Rebecca veniens cum hydria, quam portabat in scapula: descenditque ad fontem, et hausit aquam. Et aio ad eam: Da mihi paululum bibere.</p>
 <p><a name="046">46</a> Quæ festinans deposuit hydriam de humero, et dixit mihi: Et tu bibe, et camelis tuis tribuam potum. Bibi, et adaquavit camelos.</p>
 <p><a name="047">47</a> Interrogavique eam, et dixi: Cujus es filia? Quæ respondit: Filia Bathuelis sum, filii Nachor, quem peperit ei Melcha. Suspendi itaque inaures ad ornandam faciem ejus, et armillas posui in manibus ejus.</p>
 <p><a name="048">48</a> Pronusque adoravi Dominum, benedicens Domino Deo domini mei Abraham, qui perduxit me recto itinere, ut sumerem filiam fratris domini mei filio ejus.</p>
 <p><a name="049">49</a> Quam ob rem si facitis misericordiam et veritatem cum domino meo, indicate mihi: sin autem aliud placet, et hoc dicite mihi, ut vadam ad dextram, sive ad sinistram.<br>
 </p>
 <p><a name="050">50</a> Responderuntque Laban et Bathuel: A Domino egressus est sermo: non possumus extra placitum ejus quidquam aliud loqui tecum.</p>
 <p><a name="051">51</a> En Rebecca coram te est, tolle eam, et proficiscere, et sit uxor filii domini tui, sicut locutus est Dominus.</p>
 <p><a name="052">52</a> Quod cum audisset puer Abraham, procidens adoravit in terram Dominum.</p>
 <p><a name="053">53</a> Prolatisque vasis argenteis, et aureis, ac vestibus, dedit ea Rebecca pro munere: fratribus quoque ejus et matri dona obtulit.</p>
 <p><a name="054">54</a> Inito convivio, vescentes pariter et bibentes manserunt ibi. Surgens autem mane, locutus est puer: Dimitte me, ut vadam ad dominum meum.</p>
 <p><a name="055">55</a> Responderuntque fratres ejus et mater: Maneat puella saltem decem dies apud nos, et postea proficiscetur.</p>
 <p><a name="056">56</a> Nolite, ait, me retinere, quia Dominus direxit viam meam: dimittite me ut pergam ad dominum meum.</p>
 <p><a name="057">57</a> Et dixerunt: Vocemus puellam, et quæramus ipsius voluntatem.</p>
 <p><a name="058">58</a> Cumque vocata venisset, sciscitati sunt: Vis ire cum homine isto? Quæ ait: Vadam.</p>
 <p><a name="059">59</a> Dimiserunt ergo eam, et nutricem illius, servumque Abraham, et comites ejus,</p>
 <p><a name="060">60</a> imprecantes prospera sorori suæ, atque dicentes: Soror nostra es, crescas in mille millia, et possideat semen tuum portas inimicorum suorum.</p>
 <p><a name="061">61</a> Igitur Rebecca et puellæ illius, ascensis camelis, secutæ sunt virum: qui festinus revertebatur ad dominum suum.</p>
 <p><a name="062">62</a> Eo autem tempore deambulabat Isaac per viam quæ ducit ad puteum, cujus nomen est Viventis et videntis: habitabat enim in terra australi:</p>
 <p><a name="063">63</a> et egressus fuerat ad meditandum in agro, inclinata jam die: cumque elevasset oculos, vidit camelos venientes procul.</p>
 <p><a name="064">64</a> Rebecca quoque, conspecto Isaac, descendit de camelo,</p>
 <p><a name="065">65</a> et ait ad puerum: Quis est ille homo qui venit per agrum in occursum nobis? Dixitque ei: Ipse est dominus meus. At illa tollens cito pallium, operuit se.</p>
 <p><a name="066">66</a> Servus autem cuncta, quæ gesserat, narravit Isaac.</p>
 <p><a name="067">67</a> Qui introduxit eam in tabernaculum Saræ matris suæ, et accepit eam uxorem: et in tantum dilexit eam, ut dolorem, qui ex morte matris ejus acciderat, temperaret.</p>
 <p></p><hr>
 <center>
 <a href="gen025.htm">Next: Genesis Chapter 25</a></center>
 </body>