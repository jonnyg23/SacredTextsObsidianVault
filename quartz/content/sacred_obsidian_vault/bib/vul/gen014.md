<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen014.htm">Polyglot</a> 
 <a href="../kjv/gen014.htm">KJV</a> 
 <a href="../sep/gen014.htm">Sep</a> 
 <a href="../tan/gen014.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen013.htm">Previous</a> 
 <a href="gen015.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 14</h3><p><a name="001">1</a> Factum est autem in illo tempore, ut Amraphel rex Senaar, et Arioch rex Ponti, et Chodorlahomor rex Elamitarum, et Thadal rex gentium</p>
 <p><a name="002">2</a> inirent bellum contra Bara regem Sodomorum, et contra Bersa regem Gomorrhæ, et contra Sennaab regem Adamæ, et contra Semeber regem Seboim, contraque regem Balæ, ipsa est Segor.</p>
 <p><a name="003">3</a> Omnes hi convenerunt in vallem Silvestrem, quæ nunc est mare salis.</p>
 <p><a name="004">4</a> Duodecim enim annis servierunt Chodorlahomor, et tertiodecimo anno recesserunt ab eo.</p>
 <p><a name="005">5</a> Igitur quartodecimo anno venit Chodorlahomor, et reges qui erant cum eo: percusseruntque Raphaim in Astarothcarnaim, et Zuzim cum eis, et Emim in Save Cariathaim,</p>
 <p><a name="006">6</a> et Chorræos in montibus Seir, usque ad Campestria Pharan, quæ est in solitudine.</p>
 <p><a name="007">7</a> Reversique sunt, et venerunt ad fontem Misphat, ipsa est Cades: et percusserunt omnem regionem Amalecitarum, et Amorrhæum, qui habitabat in Asasonthamar.</p>
 <p><a name="008">8</a> Et egressi sunt rex Sodomorum, et rex Gomorrhæ, rexque Adamæ, et rex Seboim, necnon et rex Balæ, quæ est Segor: et direxerunt aciem contra eos in valle Silvestri:</p>
 <p><a name="009">9</a> scilicet adversus Chodorlahomor regem Elamitarum, et Thadal regem Gentium, et Amraphel regem Sennaar, et Arioch regem Ponti: quatuor reges adversus quinque.</p>
 <p><a name="010">10</a> Vallis autem Silvestris habebat puteos multos bituminis. Itaque rex Sodomorum, et Gomorrhæ, terga verterunt, cecideruntque ibi: et qui remanserant, fugerunt ad montem.</p>
 <p><a name="011">11</a> Tulerunt autem omnem substantiam Sodomorum et Gomorrhæ, et universa quæ ad cibum pertinent, et abierunt:</p>
 <p><a name="012">12</a> necnon et Lot, et substantiam ejus, filium fratris Abram, qui habitabat in Sodomis.<br>
 </p>
 <p><a name="013">13</a> Et ecce unus, qui evaserat, nuntiavit Abram Hebræo, qui habitabat in convalle Mambre Amorrhæi, fratris Escol, et fratris Aner: hi enim pepigerant fdus cum Abram.</p>
 <p><a name="014">14</a> Quod cum audisset Abram, captum videlicet Lot fratrem suum, numeravit expeditos vernaculos suos trecentos decem et octo: et persecutus est usque Dan.</p>
 <p><a name="015">15</a> Et divisis sociis, irruit super eos nocte: percussitque eos, et persecutus est eos usque Hoba, quæ est ad lævam Damasci.</p>
 <p><a name="016">16</a> Reduxitque omnem substantiam, et Lot fratrem suum cum substantia illius, mulieres quoque et populum.</p>
 <p><a name="017">17</a> Egressus est autem rex Sodomorum in occursum ejus postquam reversus est a cæde Chodorlahomor, et regum qui cum eo erant in valle Save, quæ est vallis regis.<br>
 </p>
 <p><a name="018">18</a> At vero Melchisedech rex Salem, proferens panem et vinum, erat enim sacerdos Dei altissimi,</p>
 <p><a name="019">19</a> benedixit ei, et ait: Benedictus Abram Deo excelso, qui creavit cælum et terram:</p>
 <p><a name="020">20</a> et benedictus Deus excelsus, quo protegente, hostes in manibus tuis sunt. Et dedit ei decimas ex omnibus.</p>
 <p><a name="021">21</a> Dixit autem rex Sodomorum ad Abram: Da mihi animas, cetera tolle tibi.</p>
 <p><a name="022">22</a> Qui respondit ei: Levo manum meam ad Dominum Deum excelsum possessorem cæli et terræ,</p>
 <p><a name="023">23</a> quod a filo subtegminis usque ad corigiam caligæ, non accipiam ex omnibus quæ tua sunt, ne dicas: Ego ditavi Abram:</p>
 <p><a name="024">24</a> exceptis his, quæ comederunt juvenes, et partibus virorum, qui venerunt mecum, Aner, Escol et Mambre: isti accipient partes suas.</p>
 <p></p><hr>
 <center>
 <a href="gen015.htm">Next: Genesis Chapter 15</a></center>
 </body>