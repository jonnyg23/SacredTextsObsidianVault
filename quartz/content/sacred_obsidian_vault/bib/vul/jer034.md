<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer034.htm">Polyglot</a> 
 <a href="../kjv/jer034.htm">KJV</a> 
 <a href="../sep/jer034.htm">Sep</a> 
 <a href="../tan/jer034.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer033.htm">Previous</a> 
 <a href="jer035.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 34</h3><p><a name="001">1</a> Verbum quod factum est ad Jeremiam a Domino quando Nabuchodonosor rex Babylonis, et omnis exercitus ejus, universaque regna terræ quæ erant sub potestate manus ejus, et omnes populi, bellabant contra Jerusalem, et contra omnes urbes ejus, dicens:</p>
 <p><a name="002">2</a> Hæc dicit Dominus Deus Israël: Vade, et loquere ad Sedeciam regem Juda, et dices ad eum: Hæc dicit Dominus: Ecce ego tradam civitatem hanc in manus regis Babylonis, et succendet eam igni:</p>
 <p><a name="003">3</a> et tu non effugies de manu ejus, sed comprehensione capieris, et in manu ejus traderis: et oculi tui oculos regis Babylonis videbunt, et os ejus cum ore tuo loquetur, et Babylonem introibis.</p>
 <p><a name="004">4</a> Attamen audi verbum Domini, Sedecia, rex Juda: Hæc dicit Dominus ad te: Non morieris in gladio,</p>
 <p><a name="005">5</a> sed in pace morieris: et secundum combustiones patrum tuorum, regum priorum qui fuerunt ante te, sic comburent te: et: Væ domine, plangent te: quia verbum ego locutus sum, dicit Dominus.</p>
 <p><a name="006">6</a> Et locutus est Jeremias propheta ad Sedeciam regem Juda universa verba hæc in Jerusalem.</p>
 <p><a name="007">7</a> Et exercitus regis Babylonis pugnabat contra Jerusalem, et contra omnes civitates Juda quæ reliquæ erant, contra Lachis et contra Azecha: hæ enim supererant de civitatibus Juda, urbes munitæ.<br>
 </p>
 <p><a name="008">8</a> Verbum quod factum est ad Jeremiam a Domino, postquam percussit rex Sedecias fdus cum omni populo in Jerusalem, prædicans</p>
 <p><a name="009">9</a> ut dimitteret unusquisque servum suum et unusquisque ancillam suam, Hebræum et Hebræam, liberos, et nequaquam dominarentur eis, id est, in Judæo et fratre suo.</p>
 <p><a name="010">10</a> Audierunt ergo omnes principes et universus populus qui inierant pactum ut dimitteret unusquisque servum suum et unusquisque ancillam suam liberos, et ultra non dominarentur eis: audierunt igitur, et dimiserunt.</p>
 <p><a name="011">11</a> Et conversi sunt deinceps: et retraxerunt servos et ancillas suas quos dimiserant liberos, et subjugaverunt in famulos et famulas.</p>
 <p><a name="012">12</a> Et factum est verbum Domini ad Jeremiam a Domino, dicens:</p>
 <p><a name="013">13</a> Hæc dicit Dominus Deus Israël: Ego percussi fdus cum patribus vestris in die qua eduxi eos de terra Ægypti, de domo servitutis, dicens:</p>
 <p><a name="014">14</a> Cum completi fuerint septem anni, dimittat unusquisque fratrem suum Hebræum, qui venditus est ei: et serviet tibi sex annis, et dimittes eum a te liberum: et non audierunt patres vestri me, nec inclinaverunt aurem suam.</p>
 <p><a name="015">15</a> Et conversi estis vos hodie, et fecistis quod rectum est in oculis meis, ut prædicaretis libertatem unusquisque ad amicum suum: et inistis pactum in conspectu meo, in domo in qua invocatum est nomen meum super eam:</p>
 <p><a name="016">16</a> et reversi estis, et commaculastis nomen meum, et reduxistis unusquisque servum suum et unusquisque ancillam suam quos dimiseratis ut essent liberi et suæ potestatis, et subjugastis eos ut sint vobis servi et ancillæ.</p>
 <p><a name="017">17</a> Propterea hæc dicit Dominus: Vos non audistis me, ut prædicaretis libertatem unusquisque fratri suo et unusquisque amico suo: ecce ego prædico vobis libertatem, ait Dominus, ad gladium, ad pestem, et ad famem, et dabo vos in commotionem cunctis regnis terræ.</p>
 <p><a name="018">18</a> Et dabo viros qui prævaricantur fdus meum, et non observaverunt verba fderis quibus assensi sunt in conspectu meo, vitulum quem conciderunt in duas partes, et transierunt inter divisiones ejus,</p>
 <p><a name="019">19</a> principes Juda et principes Jerusalem, eunuchi et sacerdotes, et omnis populus terræ, qui transierunt inter divisiones vituli:</p>
 <p><a name="020">20</a> et dabo eos in manus inimicorum suorum, et in manus quærentium animam eorum, et erit morticinum eorum in escam volatilibus cæli et bestiis terræ.</p>
 <p><a name="021">21</a> Et Sedeciam regem Juda, et principes ejus, dabo in manus inimicorum suorum, et in manus quærentium animas eorum, et in manus exercituum regis Babylonis, qui recesserunt a vobis.</p>
 <p><a name="022">22</a> Ecce ego præcipio, dicit Dominus, et reducam eos in civitatem hanc, et præliabuntur adversus eam, et capient eam, et incendent igni: et civitates Juda dabo in solitudinem, eo quod non sit habitator.</p>
 <p></p><hr>
 <center>
 <a href="jer035.htm">Next: Jeremiah Chapter 35</a></center>
 </body>