<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze001.htm">Polyglot</a> 
 <a href="../kjv/eze001.htm">KJV</a> 
 <a href="../sep/eze001.htm">Sep</a> 
 <a href="../tan/eze001.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="bar006.htm">Previous</a> 
 <a href="eze002.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 1</h3><p><a name="001">1</a> Et factum est in trigesimo anno, in quarto, in quinta mensis, cum essem in medio captivorum juxta fluvium Chobar, aperti sunt cæli, et vidi visiones Dei.</p>
 <p><a name="002">2</a> In quinta mensis, ipse est annus quintus transmigrationis regis Joachim,</p>
 <p><a name="003">3</a> factum est verbum Domini ad Ezechielem filium Buzi sacerdotem, in terra Chaldæorum, secus flumen Chobar: et facta est super eum ibi manus Domini.</p>
 <p><a name="004">4</a> Et vidi, et ecce ventus turbinis veniebat ab aquilone, et nubes magna, et ignis involvens, et splendor in circuitu ejus: et de medio ejus, quasi species electri, id est, de medio ignis:</p>
 <p><a name="005">5</a> et in medio ejus similitudo quatuor animalium. Et hic aspectus eorum, similitudo hominis in eis.</p>
 <p><a name="006">6</a> Quatuor facies uni, et quatuor pennæ uni.</p>
 <p><a name="007">7</a> Pedes eorum, pedes recti, et planta pedis eorum quasi planta pedis vituli: et scintillæ quasi aspectus æris candentis.</p>
 <p><a name="008">8</a> Et manus hominis sub pennis eorum, in quatuor partibus: et facies et pennas per quatuor partes habebant.</p>
 <p><a name="009">9</a> Junctæque erant pennæ eorum alterius ad alterum: non revertebantur cum incederent, sed unumquodque ante faciem suam gradiebatur.</p>
 <p><a name="010">10</a> Similitudo autem vultus eorum, facies hominis et facies leonis a dextris ipsorum quatuor, facies autem bovis a sinistris ipsorum quatuor, et facies aquilæ desuper ipsorum quatuor.</p>
 <p><a name="011">11</a> Facies eorum et pennæ eorum extentæ desuper: duæ pennæ singulorum jungebantur, et duæ tegebant corpora eorum.<br>
 </p>
 <p><a name="012">12</a> Et unumquodque eorum coram facie sua ambulabat: ubi erat impetus spiritus, illuc gradiebantur, nec revertebantur cum ambularent.</p>
 <p><a name="013">13</a> Et similitudo animalium, aspectus eorum quasi carbonum ignis ardentium, et quasi aspectus lampadarum: hæc erat visio discurrens in medio animalium, splendor ignis, et de igne fulgur egrediens.</p>
 <p><a name="014">14</a> Et animalia ibant et revertebantur, in similitudinem fulguris coruscantis.</p>
 <p><a name="015">15</a> Cumque aspicerem animalia, apparuit rota una super terram juxta animalia, habens quatuor facies.</p>
 <p><a name="016">16</a> Et aspectus rotarum et opus earum quasi visio maris: et una similitudo ipsarum quatuor: et aspectus earum et opera quasi sit rota in medio rotæ.</p>
 <p><a name="017">17</a> Per quatuor partes earum euntes ibant, et non revertebantur cum ambularent.</p>
 <p><a name="018">18</a> Statura quoque erat rotis, et altitudo, et horribilis aspectus: et totum corpus oculis plenum in circuitu ipsarum quatuor.</p>
 <p><a name="019">19</a> Cumque ambularent animalia, ambulabant pariter et rotæ juxta ea: et cum elevarentur animalia de terra, elevabantur simul et rotæ.</p>
 <p><a name="020">20</a> Quocumque ibat spiritus, illuc, eunte spiritu, et rotæ pariter elevabantur sequentes eum: spiritus enim vitæ erat in rotis.</p>
 <p><a name="021">21</a> Cum euntibus ibant, et cum stantibus stabant: et cum elevatis a terra, pariter elevabantur et rotæ sequentes ea, quia spiritus vitæ erat in rotis.<br>
 </p>
 <p><a name="022">22</a> Et similitudo super capita animalium firmamenti, quasi aspectus crystalli horribilis, et extenti super capita eorum desuper.</p>
 <p><a name="023">23</a> Sub firmamento autem pennæ eorum rectæ alterius ad alterum: unumquodque duabus alis velabat corpus suum, et alterum similiter velabatur.</p>
 <p><a name="024">24</a> Et audiebam sonum alarum, quasi sonum aquarum multarum, quasi sonum sublimis Dei: cum ambularent, quasi sonus erat multitudinis ut sonus castrorum: cumque starent, demittebantur pennæ eorum.</p>
 <p><a name="025">25</a> Nam cum fieret vox super firmamentum quod erat super caput eorum, stabant, et submittebant alas suas.</p>
 <p><a name="026">26</a> Et super firmamentum quod erat imminens capiti eorum, quasi aspectus lapidis sapphiri similitudo throni: et super similitudinem throni similitudo quasi aspectus hominis desuper.</p>
 <p><a name="027">27</a> Et vidi quasi speciem electri, velut aspectum ignis, intrinsecus ejus per circuitum: a lumbis ejus et desuper, et a lumbis ejus usque deorsum, vidi quasi speciem ignis splendentis in circuitu,</p>
 <p><a name="028">28</a> velut aspectum arcus cum fuerit in nube in die pluviæ. Hic erat aspectus splendoris per gyrum.</p>
 <p></p><hr>
 <center>
 <a href="eze002.htm">Next: Ezekiel Chapter 2</a></center>
 </body>