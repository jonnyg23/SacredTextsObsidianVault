<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jos024.htm">Polyglot</a> 
 <a href="../kjv/jos024.htm">KJV</a> 
 <a href="../sep/jsb024.htm">Sep:JsB</a> 
 <a href="../tan/jos024.htm">Tan</a> 
 
 <br>
 <br><a href="jos.htm">Joshua Index</a><br>
  
 <a href="jos023.htm">Previous</a> 
 <a href="jdg001.htm">Next</a> 
 </center>
 <hr>
 
 <h3 align="CENTER">Vulgate (Latin): Joshua Chapter 24</h3><p><a name="001">1</a> Congregavitque Josue omnes tribus Israël in Sichem, et vocavit majores natu, ac principes, et judices, et magistros: steteruntque in conspectu Domini,</p>
 <p><a name="002">2</a> et ad populum sic locutus est: Hæc dicit Dominus Deus Israël: Trans fluvium habitaverunt patres vestri ab initio, Thare pater Abraham et Nachor: servieruntque diis alienis.</p>
 <p><a name="003">3</a> Tuli ergo patrem vestrum Abraham de Mesopotamiæ finibus, et adduxi eum in terram Chanaan, multiplicavique semen ejus,</p>
 <p><a name="004">4</a> et dedi ei Isaac: illique rursum dedi Jacob et Esau. E quibus, Esau dedi montem Seir ad possidendum: Jacob vero et filii ejus descenderunt in Ægyptum.</p>
 <p><a name="005">5</a> Misique Moysen et Aaron, et percussi Ægyptum multis signis atque portentis.</p>
 <p><a name="006">6</a> Eduxique vos et patres vestros de Ægypto, et venistis ad mare: persecutique sunt Ægyptii patres vestros cum curribus et equitatu, usque ad mare Rubrum.</p>
 <p><a name="007">7</a> Clamaverunt autem ad Dominum filii Israël: qui posuit tenebras inter vos et Ægyptios, et adduxit super eos mare, et operuit eos. Viderunt oculi vestri cuncta quæ in Ægypto fecerim, et habitastis in solitudine multo tempore:</p>
 <p><a name="008">8</a> et introduxi vos in terram Amorrhæi, qui habitabat trans Jordanem. Cumque pugnarent contra vos, tradidi eos in manus vestras, et possedistis terram eorum, atque interfecistis eos.</p>
 <p><a name="009">9</a> Surrexit autem Balac filius Sephor rex Moab, et pugnavit contra Israëlem. Misitque et vocavit Balaam filium Beor, ut malediceret vobis:</p>
 <p><a name="010">10</a> et ego nolui audire eum, sed e contrario per illum benedixi vobis, et liberavi vos de manu ejus.</p>
 <p><a name="011">11</a> Transistisque Jordanem, et venistis ad Jericho. Pugnaveruntque contra vos viri civitatis ejus, Amorrhæus et Pherezæus, et Chananæus, et Hethæus, et Gergezæus, et Hevæus, et Jebusæus: et tradidi illos in manus vestras.</p>
 <p><a name="012">12</a> Misique ante vos crabrones: et ejeci eos de locis suis, duos reges Amorrhæorum, non in gladio nec in arcu tuo.</p>
 <p><a name="013">13</a> Dedique vobis terram, in qua non laborastis, et urbes quas non ædificastis, ut habitaretis in eis: vineas, et oliveta, quæ non plantastis.</p>
 <p><a name="014">14</a> Nunc ergo timete Dominum, et servite ei perfecto corde atque verissimo: et auferte deos quibus servierunt patres vestri in Mesopotamia et in Ægypto, ac servite Domino.</p>
 <p><a name="015">15</a> Sin autem malum vobis videtur ut Domino serviatis, optio vobis datur: eligite hodie quod placet, cui servire potissimum debeatis: utrum diis, quibus servierunt patres vestri in Mesopotamia, an diis Amorrhæorum, in quorum terra habitatis: ego autem et domus mea serviemus Domino.<br>
 </p>
 <p><a name="016">16</a> Responditque populus, et ait: Absit a nobis ut relinquamus Dominum, et serviamus diis alienis.</p>
 <p><a name="017">17</a> Dominus Deus noster, ipse eduxit nos et patres nostros de terra Ægypti, de domo servitutis: fecitque videntibus nobis signa ingentia, et custodivit nos in omni via per quam ambulavimus, et in cunctis populis per quos transivimus.</p>
 <p><a name="018">18</a> Et ejecit universas gentes, Amorrhæum habitatorem terræ quam nos intravimus. Serviemus igitur Domino, quia ipse est Deus noster.</p>
 <p><a name="019">19</a> Dixitque Josue ad populum: Non poteritis servire Domino: Deus enim sanctus et fortis æmulator est, nec ignoscet sceleribus vestris atque peccatis.</p>
 <p><a name="020">20</a> Si dimiseritis Dominum, et servieritis diis alienis, convertet se, et affliget vos atque subvertet, postquam vobis præstiterit bona.</p>
 <p><a name="021">21</a> Dixitque populus ad Josue: Nequaquam ita ut loqueris erit, sed Domino serviemus.</p>
 <p><a name="022">22</a> Et Josue ad populum: Testes, inquit, vos estis, quia ipsi elegeritis vobis Dominum ut serviatis ei. Responderuntque: Testes.</p>
 <p><a name="023">23</a> Nunc ergo, ait, auferte deos alienos de medio vestri, et inclinate corda vestra ad Dominum Deum Israël.</p>
 <p><a name="024">24</a> Dixitque populus ad Josue: Domino Deo nostro serviemus, et obedientes erimus præceptis ejus.<br>
 </p>
 <p><a name="025">25</a> Percussit ergo Josue in die illo fdus, et proposuit populo præcepta atque judicia in Sichem.</p>
 <p><a name="026">26</a> Scripsit quoque omnia verba hæc in volumine legis Domini: et tulit lapidem pergrandem, posuitque eum subter quercum, quæ erat in sanctuario Domini:</p>
 <p><a name="027">27</a> et dixit ad omnem populum: En lapis iste erit vobis in testimonium, quod audierit omnia verba Domini, quæ locutus est vobis: ne forte postea negare velitis, et mentiri Domino Deo vestro.</p>
 <p><a name="028">28</a> Dimisitque populum, singulos in possessionem suam.<br>
 </p>
 <p><a name="029">29</a> Et post hæc mortuus est Josue filius Nun servus Domini, centum et decem annorum:</p>
 <p><a name="030">30</a> sepelieruntque eum in finibus possessionis suæ in Thamnathsare, quæ est sita in monte Ephraim, a septentrionali parte montis Gaas.</p>
 <p><a name="031">31</a> Servivitque Israël Domino cunctis diebus Josue et seniorum, qui longo vixerunt tempore post Josue, et qui noverunt omnia opera Domini quæ fecerat in Israël.<br>
 </p>
 <p><a name="032">32</a> Ossa quoque Joseph, quæ tulerant filii Israël de Ægypto, sepelierunt in Sichem, in parte agri quem emerat Jacob a filiis Hemor patris Sichem, centum novellis ovibus, et fuit in possessionem filiorum Joseph.</p>
 <p><a name="033">33</a> Eleazar quoque filius Aaron mortuus est: et sepelierunt eum in Gabaath Phinees filii ejus, quæ data est ei in monte Ephraim.</p>
 <p></p>
 <p></p><hr>
 <center>
 <a href="jdg001.htm">Next: Judges Chapter 1</a></center>
 </body>