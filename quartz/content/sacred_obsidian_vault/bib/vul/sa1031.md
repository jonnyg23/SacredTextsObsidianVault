<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa1031.htm">Polyglot</a> 
 <a href="../kjv/sa1031.htm">KJV</a> 
 <a href="../sep/sa1031.htm">Sep</a> 
 <a href="../tan/sa1031.htm">Tan</a> 
 
 <br>
 <br><a href="sa1.htm">1 Samuel Index</a><br>
  
 <a href="sa1030.htm">Previous</a> 
 <a href="sa2001.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Samuel Chapter 31</h3><p><a name="001">1</a> Philisthiim autem pugnabant adversum Israël: et fugerunt viri Israël ante faciem Philisthiim, et ceciderunt interfecti in monte Gelboë.</p>
 <p><a name="002">2</a> Irrueruntque Philisthiim in Saul et in filios ejus, et percusserunt Jonathan, et Abinadab, et Melchisua filios Saul:</p>
 <p><a name="003">3</a> totumque pondus prælii versum est in Saul, et consecuti sunt eum viri sagittarii, et vulneratus est vehementer a sagittariis.</p>
 <p><a name="004">4</a> Dixitque Saul ad armigerum suum: Evagina gladium tuum, et percute me: ne forte veniant incircumcisi isti, et interficiant me, illudentes mihi. Et noluit armiger ejus: fuerat enim nimio terrore perterritus. Arripuit itaque Saul gladium, et irruit super eum.</p>
 <p><a name="005">5</a> Quod cum vidisset armiger ejus, videlicet quod mortuus esset Saul, irruit etiam ipse super gladium suum, et mortuus est cum eo.</p>
 <p><a name="006">6</a> Mortuus est ergo Saul, et tres filii ejus, et armiger illius, et universi viri ejus in die illa pariter.</p>
 <p><a name="007">7</a> Videntes autem viri Israël qui erant trans vallem et trans Jordanem, quod fugissent viri Israëlitæ, et quod mortuus esset Saul et filii ejus, reliquerunt civitates suas, et fugerunt: veneruntque Philisthiim, et habitaverunt ibi.</p>
 <p><a name="008">8</a> Facta autem die altera, venerunt Philisthiim ut spoliarent interfectos, et invenerunt Saul et tres filios ejus jacentes in monte Gelboë.</p>
 <p><a name="009">9</a> Et præciderunt caput Saul, et spoliaverunt eum armis: et miserunt in terram Philisthinorum per circuitum, ut annuntiaretur in templo idolorum, et in populis.</p>
 <p><a name="010">10</a> Et posuerunt arma ejus in templo Astaroth, corpus vero ejus suspenderunt in muro Bethsan.</p>
 <p><a name="011">11</a> Quod cum audissent habitatores Jabes Galaad, quæcumque fecerant Philisthiim Saul,</p>
 <p><a name="012">12</a> surrexerunt omnes viri fortissimi, et ambulaverunt tota nocte, et tulerunt cadaver Saul, et cadavera filiorum ejus, de muro Bethsan: veneruntque Jabes Galaad, et combusserunt ea ibi:</p>
 <p><a name="013">13</a> et tulerunt ossa eorum, et sepelierunt in nemore Jabes, et jejunaverunt septem diebus.</p>
 <p></p>
 <p></p><hr>
 <center>
 <a href="sa2001.htm">Next: 2 Samuel Chapter 1</a></center>
 </body>