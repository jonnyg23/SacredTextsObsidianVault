<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2001.htm">Polyglot</a> 
 <a href="../kjv/ch2001.htm">KJV</a> 
 <a href="../sep/ch2001.htm">Sep</a> 
 <a href="../tan/ch2001.htm">Tan</a> 
 
 <br>
 <br><a href="ch2.htm">2 Chronicles Index</a><br>
  
 <a href="ch1029.htm">Previous</a> 
 <a href="ch2002.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Chronicles Chapter 1</h3><p><a name="001">1</a> Confortatus est ergo Salomon filius David in regno suo, et Dominus Deus ejus erat cum eo, et magnificavit eum in excelsum.</p>
 <p><a name="002">2</a> Præcepitque Salomon universo Israëli, tribunis, et centurionibus, et ducibus, et judicibus omnis Israël, et principibus familiarum:</p>
 <p><a name="003">3</a> et abiit cum universa multitudine in excelsum Gabaon, ubi erat tabernaculum fderis Dei, quod fecit Moyses famulus Dei in solitudine.</p>
 <p><a name="004">4</a> Arcam autem Dei adduxerat David de Cariathiarim in locum quem præparaverat ei, et ubi fixerat illi tabernaculum, hoc est, in Jerusalem.</p>
 <p><a name="005">5</a> Altare quoque æneum quod fabricatus fuerat Beseleel filius Uri filii Hur, ibi erat coram tabernaculo Domini: quod et requisivit Salomon, et omnis ecclesia.</p>
 <p><a name="006">6</a> Ascenditque Salomon ad altare æneum, coram tabernaculo fderis Domini, et obtulit in eo mille hostias.</p>
 <p><a name="007">7</a> Ecce autem in ipsa nocte apparuit ei Deus, dicens: Postula quod vis, ut dem tibi.</p>
 <p><a name="008">8</a> Dixitque Salomon Deo: Tu fecisti cum David patre meo misericordiam magnam, et constituisti me regem pro eo.</p>
 <p><a name="009">9</a> Nunc ergo Domine Deus, impleatur sermo tuus quem pollicitus es David patri meo: tu enim me fecisti regem super populum tuum multum, qui tam innumerabilis est quam pulvis terræ.</p>
 <p><a name="010">10</a> Da mihi sapientiam et intelligentiam, ut ingrediar et egrediar coram populo tuo: quis enim potest hunc populum tuum digne, qui tam grandis est, judicare?<br>
 </p>
 <p><a name="011">11</a> Dixit autem Deus ad Salomonem: Quia hoc magis placuit cordi tuo, et non postulasti divitias, et substantiam, et gloriam, neque animas eorum qui te oderant, sed nec dies vitæ plurimos: petisti autem sapientiam et scientiam, ut judicare possis populum meum super quem constitui te regem:</p>
 <p><a name="012">12</a> sapientia et scientia data sunt tibi: divitias autem et substantiam et gloriam dabo tibi, ita ut nullus in regibus nec ante te nec post te fuerit similis tui.</p>
 <p><a name="013">13</a> Venit ergo Salomon ab excelso Gabaon in Jerusalem coram tabernaculo fderis, et regnavit super Israël.</p>
 <p><a name="014">14</a> Congregavitque sibi currus et equites, et facti sunt ei mille quadringenti currus, et duodecim millia equitum: et fecit eos esse in urbibus quadrigarum, et cum rege in Jerusalem.</p>
 <p><a name="015">15</a> Præbuitque rex argentum et aurum in Jerusalem quasi lapides, et cedros quasi sycomoros quæ nascuntur in campestribus multitudine magna.</p>
 <p><a name="016">16</a> Adducebantur autem ei equi de Ægypto et de Coa a negotiatoribus regis, qui ibant et emebant pretio,</p>
 <p><a name="017">17</a> quadrigam equorum sexcentis argenteis, et equum centum quinquaginta: similiter de universis regnis Hethæorum, et a regibus Syriæ emptio celebrabatur.</p>
 <p></p><hr>
 <center>
 <a href="ch2002.htm">Next: 2 Chronicles Chapter 2</a></center>
 </body>