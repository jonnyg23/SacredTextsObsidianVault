<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rev013.htm">Polyglot</a> 
 <a href="../gnt/rev013.htm">GNT</a> 
 <a href="../kjv/rev013.htm">KJV</a> 
 
 <br>
 <br><a href="rev.htm">Revelation Index</a><br>
  
 <a href="rev012.htm">Previous</a> 
 <a href="rev014.htm">Next</a> 
 </center>
 <hr>
 
 <h3 align="CENTER">Vulgate (Latin): Revelation Chapter 13</h3><p><a name="001">1</a> Et vidi de mari bestiam ascendentem habentem capita septem, et cornua decem, et super cornua ejus decem diademata, et super capita ejus nomina blasphemiæ.</p>
 <p><a name="002">2</a> Et bestia, quam vidi, similis erat pardo, et pedes ejus sicut pedes ursi, et os ejus sicut os leonis. Et dedit illi draco virtutem suam, et potestatem magnam.</p>
 <p><a name="003">3</a> Et vidi unum de capitibus suis quasi occisum in mortem: et plaga mortis ejus curata est. Et admirata est universa terra post bestiam.</p>
 <p><a name="004">4</a> Et adoraverunt draconem, qui dedit potestatem bestiæ: et adoraverunt bestiam, dicentes: Quis similis bestiæ? et quis poterit pugnare cum ea?</p>
 <p><a name="005">5</a> Et datum est ei os loquens magna et blasphemias: et data est ei potestas facere menses quadraginta duos.</p>
 <p><a name="006">6</a> Et aperuit os suum in blasphemias ad Deum, blasphemare nomen ejus, et tabernaculum ejus, et eos qui in cælo habitant.</p>
 <p><a name="007">7</a> Et est datum illi bellum facere cum sanctis, et vincere eos. Et data est illi potestas in omnem tribum, et populum, et linguam, et gentem,</p>
 <p><a name="008">8</a> et adoraverunt eam omnes, qui inhabitant terram: quorum non sunt scripta nomina in libro vitæ Agni, qui occisus est ab origine mundi.</p>
 <p><a name="009">9</a> Si quis habet aurem, audiat.</p>
 <p><a name="010">10</a> Qui in captivitatem duxerit, in captivitatem vadet: qui in gladio occiderit, oportet eum gladio occidi. Hic est patientia, et fides sanctorum.<br>
 </p>
 <p><a name="011">11</a> Et vidi aliam bestiam ascendentem de terra, et habebat cornua duo similia Agni, et loquebatur sicut draco.</p>
 <p><a name="012">12</a> Et potestatem prioris bestiæ omnem faciebat in conspectu ejus: et fecit terram, et habitantes in ea, adorare bestiam primam, cujus curata est plaga mortis.</p>
 <p><a name="013">13</a> Et fecit signa magna, ut etiam ignem faceret de cælo descendere in terram in conspectu hominum.</p>
 <p><a name="014">14</a> Et seduxit habitantes in terra propter signa, quæ data sunt illi facere in conspectu bestiæ, dicens habitantibus in terra, ut faciant imaginem bestiæ, quæ habet plagam gladii, et vixit.</p>
 <p><a name="015">15</a> Et datum est illi ut daret spiritum imagini bestiæ, et ut loquatur imago bestiæ: et faciat ut quicumque non adoraverint imaginem bestiæ, occidantur.</p>
 <p><a name="016">16</a> Et faciet omnes pusillos, et magnos, et divites, et pauperes, et liberos, et servos habere caracterem in dextera manu sua, aut in frontibus suis:</p>
 <p><a name="017">17</a> et nequis possit emere, aut vendere, nisi qui habet caracterem, aut nomen bestiæ, aut numerum nominis ejus.</p>
 <p><a name="018">18</a> Hic sapientia est. Qui habet intellectum, computet numerum bestiæ. Numerus enim hominis est: et numerus ejus sexcenti sexaginta sex.</p>
 <p></p><hr>
 <center>
 <a href="rev014.htm">Next: Revelation Chapter 14</a></center>
 </body>