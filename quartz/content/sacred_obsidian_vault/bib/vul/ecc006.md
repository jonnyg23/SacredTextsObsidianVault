<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ecc006.htm">Polyglot</a> 
 <a href="../kjv/ecc006.htm">KJV</a> 
 <a href="../sep/ecc006.htm">Sep</a> 
 <a href="../tan/ecc006.htm">Tan</a> 
 
 <br>
 <br><a href="ecc.htm">Ecclesiastes Index</a><br>
  
 <a href="ecc005.htm">Previous</a> 
 <a href="ecc007.htm">Next</a> 
 </center>
 <hr>
 
 <h3 align="CENTER">Vulgate (Latin): Ecclesiastes Chapter 6</h3><p><a name="001">1</a> [Est et aliud malum quod vidi sub sole,<br> et quidem frequens apud homines:<br></p>
 <p><a name="002">2</a> vir cui dedit Deus divitias,<br> et substantiam, et honorem,<br> et nihil deest animæ suæ ex omnibus quæ desiderat;<br> nec tribuit ei potestatem Deus ut comedat ex eo,<br> sed homo extraneus vorabit illud:<br> hoc vanitas et miseria magna est.<br></p>
 <p><a name="003">3</a> Si genuerit quispiam centum liberos,<br> et vixerit multos annos,<br> et plures dies ætatis habuerit,<br> et anima illius non utatur bonis substantiæ suæ,<br> sepulturaque careat:<br> de hoc ergo pronuntio quod melior illo sit abortivus.<br></p>
 <p><a name="004">4</a> Frustra enim venit,<br> et pergit ad tenebras,<br> et oblivione delebitur nomen ejus.<br></p>
 <p><a name="005">5</a> Non vidit solem,<br> neque cognovit distantiam boni et mali.<br></p>
 <p><a name="006">6</a> Etiam si duobus millibus annis vixerit,<br> et non fuerit perfruitus bonis,<br> nonne ad unum locum properant omnia?<br></p>
 <p><a name="007">7</a> Omnis labor hominis in ore ejus;<br> sed anima ejus non implebitur.<br></p>
 <p><a name="008">8</a> Quid habet amplius sapiens a stulto?<br> et quid pauper, nisi ut pergat illuc ubi est vita?<br></p>
 <p><a name="009">9</a> Melius est videre quod cupias,<br> quam desiderare quod nescias.<br> Sed et hoc vanitas est, et præsumptio spiritus.<br></p>
 <p><a name="010">10</a> Qui futurus est, jam vocatum est nomen ejus;<br> et scitur quod homo sit,<br> et non possit contra fortiorem se in judicio contendere.<br></p>
 <p><a name="011">11</a> Verba sunt plurima,<br> multamque in disputando habentia vanitatem.]</p>
 <p></p><hr>
 <center>
 <a href="ecc007.htm">Next: Ecclesiastes Chapter 7</a></center>
 </body>