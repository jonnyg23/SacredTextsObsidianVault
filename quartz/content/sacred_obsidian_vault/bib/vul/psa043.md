<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa043.htm">Polyglot</a> 
 <a href="../kjv/psa043.htm">KJV</a> 
 <a href="../sep/psa043.htm">Sep</a> 
 <a href="../tan/psa043.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa042.htm">Previous</a> 
 <a href="psa044.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 43</h3><p><a name="001">1</a> In finem. Filiis Core ad intellectum.</p>
 <p><a name="002">2</a> [Deus, auribus nostris audivimus,<br> patres nostri annuntiaverunt nobis,<br> opus quod operatus es in diebus eorum,<br> et in diebus antiquis.<br></p>
 <p><a name="003">3</a> Manus tua gentes disperdidit, et plantasti eos;<br> afflixisti populos, et expulisti eos.<br></p>
 <p><a name="004">4</a> Nec enim in gladio suo possederunt terram,<br> et brachium eorum non salvavit eos:<br> sed dextera tua et brachium tuum,<br> et illuminatio vultus tui, quoniam complacuisti in eis.<br></p>
 <p><a name="005">5</a> Tu es ipse rex meus et Deus meus,<br> qui mandas salutes Jacob.<br></p>
 <p><a name="006">6</a> In te inimicos nostros ventilabimus cornu,<br> et in nomine tuo spernemus insurgentes in nobis.<br></p>
 <p><a name="007">7</a> Non enim in arcu meo sperabo,<br> et gladius meus non salvabit me:<br></p>
 <p><a name="008">8</a> salvasti enim nos de affligentibus nos,<br> et odientes nos confudisti.<br></p>
 <p><a name="009">9</a> In Deo laudabimur tota die,<br> et in nomine tuo confitebimur in sæculum.<br></p>
 <p><a name="010">10</a> Nunc autem repulisti et confudisti nos,<br> et non egredieris, Deus, in virtutibus nostris.<br></p>
 <p><a name="011">11</a> Avertisti nos retrorsum post inimicos nostros,<br> et qui oderunt nos diripiebant sibi.<br></p>
 <p><a name="012">12</a> Dedisti nos tamquam oves escarum,<br> et in gentibus dispersisti nos.<br></p>
 <p><a name="013">13</a> Vendidisti populum tuum sine pretio,<br> et non fuit multitudo in commutationibus eorum.<br></p>
 <p><a name="014">14</a> Posuisti nos opprobrium vicinis nostris;<br> subsannationem et derisum his qui sunt in circuitu nostro.<br></p>
 <p><a name="015">15</a> Posuisti nos in similitudinem gentibus;<br> commotionem capitis in populis.<br></p>
 <p><a name="016">16</a> Tota die verecundia mea contra me est,<br> et confusio faciei meæ cooperuit me:<br></p>
 <p><a name="017">17</a> a voce exprobrantis et obloquentis,<br> a facie inimici et persequentis.<br></p>
 <p><a name="018">18</a> Hæc omnia venerunt super nos; nec obliti sumus te,<br> et inique non egimus in testamento tuo.<br></p>
 <p><a name="019">19</a> Et non recessit retro cor nostrum;<br> et declinasti semitas nostras a via tua:<br></p>
 <p><a name="020">20</a> quoniam humiliasti nos in loco afflictionis,<br> et cooperuit nos umbra mortis.<br></p>
 <p><a name="021">21</a> Si obliti sumus nomen Dei nostri,<br> et si expandimus manus nostras ad deum alienum,<br></p>
 <p><a name="022">22</a> nonne Deus requiret ista?<br> ipse enim novit abscondita cordis.<br> Quoniam propter te mortificamur tota die;<br> æstimati sumus sicut oves occisionis.<br></p>
 <p><a name="023">23</a> Exsurge; quare obdormis, Domine?<br> exsurge, et ne repellas in finem.<br></p>
 <p><a name="024">24</a> Quare faciem tuam avertis?<br> oblivisceris inopiæ nostræ et tribulationis nostræ?<br></p>
 <p><a name="025">25</a> Quoniam humiliata est in pulvere anima nostra;<br> conglutinatus est in terra venter noster.<br></p>
 <p><a name="026">26</a> Exsurge, Domine, adjuva nos,<br> et redime nos propter nomen tuum.]</p>
 <p></p><hr>
 <center>
 <a href="psa044.htm">Next: Psalms Chapter 44</a></center>
 </body>