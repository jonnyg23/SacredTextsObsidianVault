<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/heb003.htm">Polyglot</a> 
 <a href="../gnt/heb003.htm">GNT</a> 
 <a href="../kjv/heb003.htm">KJV</a> 
 
 <br>
 <br><a href="heb.htm">Hebrews Index</a><br>
  
 <a href="heb002.htm">Previous</a> 
 <a href="heb004.htm">Next</a> 
 </center>
 <hr>
 
 <h3 align="CENTER">Vulgate (Latin): Hebrews Chapter 3</h3><p><a name="001">1</a> Unde, fratres sancti, vocationis cælestis participes, considerate Apostolum, et pontificem confessionis nostræ Jesum:</p>
 <p><a name="002">2</a> qui fidelis est ei, qui fecit illum, sicut et Moyses in omni domo ejus.</p>
 <p><a name="003">3</a> Amplioris enim gloriæ iste præ Moyse dignus est habitus, quanto ampliorem honorem habet domus, qui fabricavit illam.</p>
 <p><a name="004">4</a> Omnis namque domus fabricatur ab aliquo: qui autem omnia creavit, Deus est.</p>
 <p><a name="005">5</a> Et Moyses quidem fidelis erat in tota domo ejus tamquam famulus, in testimonium eorum, quæ dicenda erant:</p>
 <p><a name="006">6</a> Christus vero tamquam filius in domo sua: quæ domus sumus nos, si fiduciam, et gloriam spei usque ad finem, firmam retineamus.<br>
 </p>
 <p><a name="007">7</a> Quapropter sicut dicit Spiritus Sanctus: Hodie si vocem ejus audieritis,</p>
 <p><a name="008">8</a> nolite obdurare corda vestra, sicut in exacerbatione secundum diem tentationis in deserto,</p>
 <p><a name="009">9</a> ubi tentaverunt me patres vestri: probaverunt, et viderunt opera mea</p>
 <p><a name="010">10</a> quadraginta annis: propter quod infensus fui generationi huic, et dixi: Semper errant corde. Ipsi autem non cognoverunt vias meas,</p>
 <p><a name="011">11</a> sicut juravi in ira mea: Si introibunt in requiem meam.</p>
 <p><a name="012">12</a> Videte fratres, ne forte sit in aliquo vestrum cor malum incredulitatis, discedendi a Deo vivo:</p>
 <p><a name="013">13</a> sed adhortamini vosmetipsos per singulos dies, donec hodie cognominatur, ut non obduretur quis ex vobis fallacia peccati.</p>
 <p><a name="014">14</a> Participes enim Christi effecti sumus, si tamen initium substantiæ ejus usque ad finem firmum retineamus.</p>
 <p><a name="015">15</a> Dum dicitur: Hodie si vocem ejus audieritis, nolite obdurare corda vestra, quemadmodum in illa exacerbatione.</p>
 <p><a name="016">16</a> Quidam enim audientes exacerbaverunt: sed non universi qui profecti sunt ex Ægypto per Moysen.</p>
 <p><a name="017">17</a> Quibus autem infensus est quadraginta annis? nonne illis qui peccaverunt, quorum cadavera prostrata sunt in deserto?</p>
 <p><a name="018">18</a> Quibus autem juravit non introire in requiem ipsius, nisi illis qui increduli fuerunt?</p>
 <p><a name="019">19</a> Et videmus, quia non potuerunt introire propter incredulitatem.</p>
 <p></p><hr>
 <center>
 <a href="heb004.htm">Next: Hebrews Chapter 4</a></center>
 </body>