<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat015.htm">Polyglot</a> 
 <a href="../gnt/mat015.htm">GNT</a> 
 <a href="../kjv/mat015.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat014.htm">Previous</a> 
 <a href="mat016.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 15</h3><p><a name="001">1</a> Tunc accesserunt ad eum ab Jerosolymis scribæ et pharisæi, dicentes:</p>
 <p><a name="002">2</a> Quare discipuli tui transgrediuntur traditionem seniorum? non enim lavant manus suas cum panem manducant.</p>
 <p><a name="003">3</a> Ipse autem respondens ait illis: Quare et vos transgredimini mandatum Dei propter traditionem vestram? Nam Deus dixit:</p>
 <p><a name="004">4</a> Honora patrem, et matrem: et, Qui maledixerit patri, vel matri, morte moriatur.</p>
 <p><a name="005">5</a> Vos autem dicitis: Quicumque dixerit patri, vel matri: Munus, quodcumque est ex me, tibi proderit:</p>
 <p><a name="006">6</a> et non honorificavit patrem suum, aut matrem suam: et irritum fecistis mandatum Dei propter traditionem vestram.</p>
 <p><a name="007">7</a> Hypocritæ, bene prophetavit de vobis Isaias, dicens:</p>
 <p><a name="008">8</a> [Populus hic labiis me honorat:<br> cor autem eorum longe est a me.<br></p>
 <p><a name="009">9</a> Sine causa autem colunt me,<br> docentes doctrinas et mandata hominum.]<br>
 </p>
 <p><a name="010">10</a> Et convocatis ad se turbis, dixit eis: Audite, et intelligite.</p>
 <p><a name="011">11</a> Non quod intrat in os, coinquinat hominem: sed quod procedit ex ore, hoc coinquinat hominem.</p>
 <p><a name="012">12</a> Tunc accedentes discipuli ejus, dixerunt ei: Scis quia pharisæi audito verbo hoc, scandalizati sunt?</p>
 <p><a name="013">13</a> At ille respondens ait: Omnis plantatio, quam non plantavit Pater meus cælestis, eradicabitur.</p>
 <p><a name="014">14</a> Sinite illos: cæci sunt, et duces cæcorum; cæcus autem si cæco ducatum præstet, ambo in foveam cadunt.</p>
 <p><a name="015">15</a> Respondens autem Petrus dixit ei: Edissere nobis parabolam istam.</p>
 <p><a name="016">16</a> At ille dixit: Adhuc et vos sine intellectu estis?</p>
 <p><a name="017">17</a> Non intelligitis quia omne quod in os intrat, in ventrem vadit, et in secessum emittitur?</p>
 <p><a name="018">18</a> Quæ autem procedunt de ore, de corde exeunt, et ea coinquinant hominem:</p>
 <p><a name="019">19</a> de corde enim exeunt cogitationes malæ, homicidia, adulteria, fornicationes, furta, falsa testimonia, blasphemiæ:</p>
 <p><a name="020">20</a> hæc sunt, quæ coinquinant hominem. Non lotis autem manibus manducare, non coinquinat hominem.<br>
 </p>
 <p><a name="021">21</a> Et egressus inde Jesus secessit in partes Tyri et Sidonis.</p>
 <p><a name="022">22</a> Et ecce mulier chananæa a finibus illis egressa clamavit, dicens ei: Miserere mei, Domine fili David: filia mea male a dæmonio vexatur.</p>
 <p><a name="023">23</a> Qui non respondit ei verbum. Et accedentes discipuli ejus rogabant eum dicentes: Dimitte eam: quia clamat post nos.</p>
 <p><a name="024">24</a> Ipse autem respondens ait: Non sum missus nisi ad oves, quæ perierunt domus Israël.</p>
 <p><a name="025">25</a> At illa venit, et adoravit eum, dicens: Domine, adjuva me.</p>
 <p><a name="026">26</a> Qui respondens ait: Non est bonum sumere panem filiorum, et mittere canibus.</p>
 <p><a name="027">27</a> At illa dixit: Etiam Domine: nam et catelli edunt de micis quæ cadunt de mensa dominorum suorum.</p>
 <p><a name="028">28</a> Tunc respondens Jesus, ait illi: O mulier, magna est fides tua: fiat tibi sicut vis. Et sanata est filia ejus ex illa hora.<br>
 </p>
 <p><a name="029">29</a> Et cum transisset inde Jesus, venit secus mare Galilææ: et ascendens in montem, sedebat ibi.</p>
 <p><a name="030">30</a> Et accesserunt ad eum turbæ multæ, habentes secum mutos, cæcos, claudos, debiles, et alios multos: et projecerunt eos ad pedes ejus, et curavit eos,</p>
 <p><a name="031">31</a> ita ut turbæ mirarentur, videntes mutos loquentes, claudos ambulantes, cæcos videntes: et magnificabant Deum Israël.</p>
 <p><a name="032">32</a> Jesus autem, convocatis discipulis suis, dixit: Misereor turbæ, quia triduo jam perseverant mecum, et non habent quod manducent: et dimittere eos jejunos nolo, ne deficiant in via.</p>
 <p><a name="033">33</a> Et dicunt ei discipuli: Unde ergo nobis in deserto panes tantos, ut saturemus turbam tantam?</p>
 <p><a name="034">34</a> Et ait illis Jesus: Quot habetis panes? At illi dixerunt: Septem, et paucos pisciculos.</p>
 <p><a name="035">35</a> Et præcepit turbæ ut discumberent super terram.</p>
 <p><a name="036">36</a> Et accipiens septem panes, et pisces, et gratias agens, fregit, et dedit discipulis suis, et discipuli dederunt populo.</p>
 <p><a name="037">37</a> Et comederunt omnes, et saturati sunt. Et quod superfuit de fragmentis, tulerunt septem sportas plenas.</p>
 <p><a name="038">38</a> Erant autem qui manducaverunt quatuor millia hominum, extra parvulos et mulieres.</p>
 <p><a name="039">39</a> Et, dimissa turba, ascendit in naviculam: et venit in fines Magedan.</p>
 <p></p><hr>
 <center>
 <a href="mat016.htm">Next: Matthew Chapter 16</a></center>
 </body>