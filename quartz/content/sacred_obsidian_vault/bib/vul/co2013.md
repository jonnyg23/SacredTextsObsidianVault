<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co2013.htm">Polyglot</a> 
 <a href="../gnt/co2013.htm">GNT</a> 
 <a href="../kjv/co2013.htm">KJV</a> 
 
 <br>
 <br><a href="co2.htm">2 Corinthians Index</a><br>
  
 <a href="co2012.htm">Previous</a> 
 <a href="gal001.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Corinthians Chapter 13</h3><p><a name="001">1</a> Ecce tertio hoc venio ad vos: in ore duorum vel trium testium stabit omne verbum.</p>
 <p><a name="002">2</a> Prædixi, et prædico, ut præsens, et nunc absens iis qui ante peccaverunt, et ceteris omnibus, quoniam si venero iterum, non parcam.</p>
 <p><a name="003">3</a> An experimentum quæritis ejus, qui in me loquitur Christus, qui in vobis non infirmatur, sed potens est in vobis?</p>
 <p><a name="004">4</a> Nam etsi crucifixus est ex infirmitate: sed vivit ex virtute Dei. Nam et nos infirmi sumus in illo: sed vivemus cum eo ex virtute Dei in vobis.</p>
 <p><a name="005">5</a> Vosmetipsos tentate si estis in fide: ipsi vos probate. An non cognoscitis vosmetipsos quia Christus Jesus in vobis est? nisi forte reprobi estis.</p>
 <p><a name="006">6</a> Spero autem quod cognoscetis, quia nos non sumus reprobi.</p>
 <p><a name="007">7</a> Oramus autem Deum ut nihil mali faciatis, non ut nos probati appareamus, sed ut vos quod bonum est faciatis: nos autem ut reprobi simus.</p>
 <p><a name="008">8</a> Non enim possumus aliquid adversus veritatem, sed pro veritate.</p>
 <p><a name="009">9</a> Gaudemus enim, quoniam nos infirmi sumus, vos autem potentes estis. Hoc et oramus, vestram consummationem.</p>
 <p><a name="010">10</a> Ideo hæc absens scribo, ut non præsens durius agam secundum potestatem, quam Dominus dedit mihi in ædificationem, et non in destructionem.<br>
 </p>
 <p><a name="011">11</a> De cetero, fratres, gaudete, perfecti estote, exhortamini, idem sapite, pacem habete, et Deus pacis et dilectionis erit vobiscum.</p>
 <p><a name="012">12</a> Salutate invicem in osculo sancto. Salutant vos omnes sancti.</p>
 <p><a name="013">13</a> Gratia Domini nostri Jesu Christi, et caritas Dei, et communicatio Sancti Spiritus sit cum omnibus vobis. Amen.</p>
 <p></p>
 <p></p><hr>
 <center>
 <a href="gal001.htm">Next: Galatians Chapter 1</a></center>
 </body>