<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co2009.htm">Polyglot</a> 
 <a href="../gnt/co2009.htm">GNT</a> 
 <a href="../kjv/co2009.htm">KJV</a> 
 
 <br>
 <br><a href="co2.htm">2 Corinthians Index</a><br>
  
 <a href="co2008.htm">Previous</a> 
 <a href="co2010.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Corinthians Chapter 9</h3><p><a name="001">1</a> Nam de ministerio, quod fit in sanctos ex abundanti est mihi scribere vobis.</p>
 <p><a name="002">2</a> Scio enim promptum animum vestrum: pro quo de vobis glorior apud Macedones. Quoniam et Achaia parata est ab anno præterito, et vestra æmulatio provocavit plurimos.</p>
 <p><a name="003">3</a> Misi autem fratres: ut ne quod gloriamur de vobis, evacuetur in hac parte, ut (quemadmodum dixi) parati sitis:</p>
 <p><a name="004">4</a> ne cum venerint Macedones mecum, et invenerint vos imparatos, erubescamus nos (ut non dicamus vos) in hac substantia.</p>
 <p><a name="005">5</a> Necessarium ergo existimavi rogare fratres, ut præveniant ad vos, et præparent repromissam benedictionem hanc paratam esse sic, quasi benedictionem, non tamquam avaritiam.<br>
 </p>
 <p><a name="006">6</a> Hoc autem dico: qui parce seminat, parce et metet: et qui seminat in benedictionibus, de benedictionibus et metet.</p>
 <p><a name="007">7</a> Unusquisque, prout destinavit in corde suo, non ex tristitia, aut ex necessitate: hilarem enim datorem diligit Deus.</p>
 <p><a name="008">8</a> Potens est autem Deus omnem gratiam abundare facere in vobis: ut in omnibus semper omnem sufficientiam habentes, abundetis in omne opus bonum,</p>
 <p><a name="009">9</a> sicut scriptum est: Dispersit, dedit pauperibus: justitia ejus manet in sæculum sæculi.</p>
 <p><a name="010">10</a> Qui autem administrat semen seminanti: et panem ad manducandum præstabit, et multiplicabit semen vestrum, et augebit incrementa frugum justitiæ vestræ:</p>
 <p><a name="011">11</a> ut in omnibus locupletati abundetis in omnem simplicitatem, quæ operatur per nos gratiarum actionem Deo.</p>
 <p><a name="012">12</a> Quoniam ministerium hujus officii non solum supplet ea quæ desunt sanctis, sed etiam abundat per multas gratiarum actiones in Domino,</p>
 <p><a name="013">13</a> per probationem ministerii hujus, glorificantes Deum in obedientia confessionis vestræ, in Evangelium Christi, et simplicitate communicationis in illos, et in omnes,</p>
 <p><a name="014">14</a> et in ipsorum obsecratione pro vobis, desiderantium vos propter eminentem gratiam Dei in vobis.</p>
 <p><a name="015">15</a> Gratias Deo super inenarrabili dono ejus.</p>
 <p></p><hr>
 <center>
 <a href="co2010.htm">Next: 2 Corinthians Chapter 10</a></center>
 </body>