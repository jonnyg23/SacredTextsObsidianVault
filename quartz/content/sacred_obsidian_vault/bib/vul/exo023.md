<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo023.htm">Polyglot</a> 
 <a href="../kjv/exo023.htm">KJV</a> 
 <a href="../sep/exo023.htm">Sep</a> 
 <a href="../tan/exo023.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo022.htm">Previous</a> 
 <a href="exo024.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 23</h3><p><a name="001">1</a> Non suscipies vocem mendacii, nec junges manum tuam ut pro impio dicas falsum testimonium.</p>
 <p><a name="002">2</a> Non sequeris turbam ad faciendum malum: nec in judicio, plurimorum acquiesces sententiæ, ut a vero devies.</p>
 <p><a name="003">3</a> Pauperis quoque non misereberis in judicio.</p>
 <p><a name="004">4</a> Si occurreris bovi inimici tui, aut asino erranti, reduc ad eum.</p>
 <p><a name="005">5</a> Si videris asinum odientis te jacere sub onere, non pertransibis, sed sublevabis cum eo.</p>
 <p><a name="006">6</a> Non declinabis in judicium pauperis.</p>
 <p><a name="007">7</a> Mendacium fugies. Insontem et justum non occides: quia aversor impium.</p>
 <p><a name="008">8</a> Nec accipies munera, quæ etiam excæcant prudentes, et subvertunt verba justorum.</p>
 <p><a name="009">9</a> Peregrino molestus non eris. Scitis enim advenarum animas: quia et ipsi peregrini fuistis in terra Ægypti.<br>
 </p>
 <p><a name="010">10</a> Sex annis seminabis terram tuam, et congregabis fruges ejus:</p>
 <p><a name="011">11</a> anno autem septimo dimittes eam, et requiescere facies, ut comedant pauperes populi tui: et quidquid reliquum fuerit, edant bestiæ agri: ita facies in vinea et in oliveto tuo.</p>
 <p><a name="012">12</a> Sex diebus operaberis: septimo die cessabis, ut requiescat bos et asinus tuus, et refrigeretur filius ancillæ tuæ, et advena.</p>
 <p><a name="013">13</a> Omnia quæ dixi vobis, custodite. Et per nomen externorum deorum non jurabitis, neque audietur ex ore vestro.<br>
 </p>
 <p><a name="014">14</a> Tribus vicibus per singulos annos mihi festa celebrabitis.</p>
 <p><a name="015">15</a> Solemnitatem azymorum custodies. Septem diebus comedes azyma, sicut præcepi tibi, tempore mensis novorum, quando egressus es de Ægypto: non apparebis in conspectu meo vacuus.</p>
 <p><a name="016">16</a> Et solemnitatem messis primitivorum operis tui, quæcumque seminaveris in agro: solemnitatem quoque in exitu anni, quando congregaveris omnes fruges tuas de agro.</p>
 <p><a name="017">17</a> Ter in anno apparebit omne masculinum tuum coram Domino Deo tuo.</p>
 <p><a name="018">18</a> Non immolabis super fermento sanguinem victimæ meæ, nec remanebit adeps solemnitatis meæ usque mane.</p>
 <p><a name="019">19</a> Primitias frugum terræ tuæ deferes in domum Domini Dei tui. Non coques hædum in lacte matris suæ.<br>
 </p>
 <p><a name="020">20</a> Ecce ego mittam angelum meum, qui præcedat te, et custodiat in via, et introducat in locum quem paravi.</p>
 <p><a name="021">21</a> Observa eum, et audi vocem ejus, nec contemnendum putes: quia non dimittet cum peccaveris, et est nomen meum in illo.</p>
 <p><a name="022">22</a> Quod si audieris vocem ejus, et feceris omnia quæ loquor, inimicus ero inimicis tuis, et affligam affligentes te.<br>
 </p>
 <p><a name="023">23</a> Præcedetque te angelus meus, et introducet te ad Amorrhæum, et Hethæum, et Pherezæum, Chananæumque, et Hevæum, et Jebusæum, quos ego conteram.</p>
 <p><a name="024">24</a> Non adorabis deos eorum, nec coles eos: non facies opera eorum, sed destrues eos, et confringes statuas eorum.</p>
 <p><a name="025">25</a> Servietisque Domino Deo vestro, ut benedicam panibus tuis et aquis, et auferam infirmitatem de medio tui.</p>
 <p><a name="026">26</a> Non erit infcunda, nec sterilis in terra tua: numerum dierum tuorum implebo.</p>
 <p><a name="027">27</a> Terrorem meum mittam in præcursum tuum, et occidam omnem populum, ad quem ingredieris: cunctorumque inimicorum tuorum coram te terga vertam:</p>
 <p><a name="028">28</a> emittens crabrones prius, qui fugabunt Hevæum, et Chananæum, et Hethæum, antequam introëas.</p>
 <p><a name="029">29</a> Non ejiciam eos a facie tua anno uno: ne terra in solitudinem redigatur, et crescant contra te bestiæ.</p>
 <p><a name="030">30</a> Paulatim expellam eos de conspectu tuo, donec augearis, et possideas terram.</p>
 <p><a name="031">31</a> Ponam autem terminos tuos a mari Rubro usque ad mare Palæstinorum, et a deserto usque ad fluvium: tradam in manibus vestris habitatores terræ, et ejiciam eos de conspectu vestro.</p>
 <p><a name="032">32</a> Non inibis cum eis fdus, nec cum diis eorum.</p>
 <p><a name="033">33</a> Non habitent in terra tua, ne forte peccare te faciant in me, si servieris diis eorum: quod tibi certe erit in scandalum.</p>
 <p></p><hr>
 <center>
 <a href="exo024.htm">Next: Exodus Chapter 24</a></center>
 </body>