<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/neh001.htm">Polyglot</a> 
 <a href="../kjv/neh001.htm">KJV</a> 
 <a href="../tan/neh001.htm">Tan</a> 
 
 <br>
 <br><a href="neh.htm">Nehemiah Index</a><br>
  
 <a href="ezr010.htm">Previous</a> 
 <a href="neh002.htm">Next</a> 
 </center>
 <hr>
 
 <h3 align="CENTER">Vulgate (Latin): Nehemiah Chapter 1</h3><p><a name="001">1</a> Verba Nehemiæ filii Helchiæ. Et factum est in mense Casleu, anno vigesimo, et ego eram in Susis castro.</p>
 <p><a name="002">2</a> Et venit Hanani, unus de fratribus meis, ipse et viri ex Juda: et interrogavi eos de Judæis qui remanserant, et supererant de captivitate, et Jerusalem.</p>
 <p><a name="003">3</a> Et dixerunt mihi: Qui remanserunt, et relicti sunt de captivitate ibi in provincia, in afflictione magna sunt, et in opprobrio: et murus Jerusalem dissipatus est, et portæ ejus combustæ sunt igni.</p>
 <p><a name="004">4</a> Cumque audissem verba hujuscemodi, sedi, et flevi, et luxi diebus multis: jejunabam, et orabam ante faciem Dei cæli:</p>
 <p><a name="005">5</a> et dixi: Quæso, Domine Deus cæli fortis, magne atque terribilis, qui custodis pactum et misericordiam cum his qui te diligunt, et custodiunt mandata tua:</p>
 <p><a name="006">6</a> fiant aures tuæ auscultantes, et oculi tui aperti, ut audias orationem servi tui, quam ego oro coram te hodie nocte et die pro filiis Israël servis tuis: et confiteor pro peccatis filiorum Israël, quibus peccaverunt tibi: ego et domus patris mei peccavimus,</p>
 <p><a name="007">7</a> vanitate seducti sumus, et non custodivimus mandatum tuum, et cæremonias, et judicia quæ præcepisti Moysi famulo tuo.</p>
 <p><a name="008">8</a> Memento verbi quod mandasti Moysi servo tuo, dicens: Cum transgressi fueritis, ego dispergam vos in populos:</p>
 <p><a name="009">9</a> et si revertamini ad me, et custodiatis præcepta mea, et faciatis ea: etiamsi abducti fueritis ad extrema cæli, inde congregabo vos, et reducam in locum quem elegi ut habitaret nomen meum ibi.</p>
 <p><a name="010">10</a> Et ipsi servi tui, et populus tuus, quos redemisti in fortitudine tua magna, et in manu tua valida.</p>
 <p><a name="011">11</a> Obsecro, Domine, sit auris tua attendens ad orationem servi tui, et ad orationem servorum tuorum, qui volunt timere nomen tuum: et dirige servum tuum hodie, et da ei misericordiam ante virum hunc. Ego enim eram pincerna regis.</p>
 <p></p><hr>
 <center>
 <a href="neh002.htm">Next: Nehemiah Chapter 2</a></center>
 </body>