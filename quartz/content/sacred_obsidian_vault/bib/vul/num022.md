<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num022.htm">Polyglot</a> 
 <a href="../kjv/num022.htm">KJV</a> 
 <a href="../sep/num022.htm">Sep</a> 
 <a href="../tan/num022.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num021.htm">Previous</a> 
 <a href="num023.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 22</h3><p><a name="001">1</a> Profectique castrametati sunt in campestribus Moab, ubi trans Jordanem Jericho sita est.</p>
 <p><a name="002">2</a> Videns autem Balac filius Sephor omnia quæ fecerat Israël Amorrhæo,</p>
 <p><a name="003">3</a> et quod pertimuissent eum Moabitæ, et impetum ejus ferre non possent,</p>
 <p><a name="004">4</a> dixit ad majores natu Madian: Ita delebit hic populus omnes, qui in nostris finibus commorantur, quomodo solet bos herbas usque ad radices carpere. Ipse erat eo tempore rex in Moab.</p>
 <p><a name="005">5</a> Misit ergo nuntios ad Balaam filium Beor ariolum, qui habitabat super flumen terræ filiorum Ammon, ut vocarent eum, et dicerent: Ecce egressus est populus ex Ægypto, qui operuit superficiem terræ, sedens contra me.</p>
 <p><a name="006">6</a> Veni igitur, et maledic populo huic, quia fortior me est: si quomodo possim percutere et ejicere eum de terra mea. Novi enim quod benedictus sit cui benedixeris, et maledictus in quem maledicta congesseris.</p>
 <p><a name="007">7</a> Perrexeruntque seniores Moab, et majores natu Madian, habentes divinationis pretium in manibus. Cumque venissent ad Balaam, et narrassent ei omnia verba Balac,</p>
 <p><a name="008">8</a> ille respondit: Manete hic nocte, et respondebo quidquid mihi dixerit Dominus. Manentibus illis apud Balaam, venit Deus, et ait ad eum:</p>
 <p><a name="009">9</a> Quid sibi volunt homines isti apud te?</p>
 <p><a name="010">10</a> Respondit: Balac filius Sephor rex Moabitarum misit ad me,</p>
 <p><a name="011">11</a> dicens: Ecce populus qui egressus est de Ægypto, operuit superficiem terræ: veni, et maledic ei, si quomodo possim pugnans abigere eum.</p>
 <p><a name="012">12</a> Dixitque Deus ad Balaam: Noli ire cum eis, neque maledicas populo: quia benedictus est.</p>
 <p><a name="013">13</a> Qui mane consurgens dixit ad principes: Ite in terram vestram, quia prohibuit me Dominus venire vobiscum.</p>
 <p><a name="014">14</a> Reversi principes dixerunt ad Balac: Noluit Balaam venire nobiscum.<br>
 </p>
 <p><a name="015">15</a> Rursum ille multo plures et nobiliores quam ante miserat, misit.</p>
 <p><a name="016">16</a> Qui cum venissent ad Balaam, dixerunt: Sic dicit Balac filius Sephor: Ne cuncteris venire ad me:</p>
 <p><a name="017">17</a> paratus sum honorare te, et quidquid volueris, dabo tibi: veni, et maledic populo isti.</p>
 <p><a name="018">18</a> Respondit Balaam: Si dederit mihi Balac plenam domum suam argenti et auri, non potero immutare verbum Domini Dei mei, ut vel plus, vel minus loquar.</p>
 <p><a name="019">19</a> Obsecro ut hic maneatis etiam hac nocte, et scire queam quid mihi rursum respondeat Dominus.</p>
 <p><a name="020">20</a> Venit ergo Deus ad Balaam nocte, et ait ei: Si vocare te venerunt homines isti, surge, et vade cum eis: ita dumtaxat, ut quod tibi præcepero, facias.</p>
 <p><a name="021">21</a> Surrexit Balaam mane, et strata asina sua profectus est cum eis.<br>
 </p>
 <p><a name="022">22</a> Et iratus est Deus. Stetitque angelus Domini in via contra Balaam, qui insidebat asinæ, et duos pueros habebat secum.</p>
 <p><a name="023">23</a> Cernens asina angelum stantem in via, evaginato gladio, avertit se de itinere, et ibat per agrum. Quam cum verberaret Balaam, et vellet ad semitam reducere,</p>
 <p><a name="024">24</a> stetit angelus in angustiis duarum maceriarum, quibus vineæ cingebantur.</p>
 <p><a name="025">25</a> Quem videns asina, junxit se parieti, et attrivit sedentis pedem. At ille iterum verberabat eam:</p>
 <p><a name="026">26</a> et nihilominus angelus ad locum angustum transiens, ubi nec ad dexteram, nec ad sinistram poterat deviare, obvius stetit.</p>
 <p><a name="027">27</a> Cumque vidisset asina stantem angelum, concidit sub pedibus sedentis: qui iratus, vehementius cædebat fuste latera ejus.</p>
 <p><a name="028">28</a> Aperuitque Dominus os asinæ, et locuta est: Quid feci tibi? cur percutis me ecce jam tertio?</p>
 <p><a name="029">29</a> Respondit Balaam: Quia commeruisti, et illusisti mihi: utinam haberem gladium, ut te percuterem!</p>
 <p><a name="030">30</a> Dixit asina: Nonne animal tuum sum, cui semper sedere consuevisti usque in præsentem diem? dic quid simile umquam fecerim tibi. At ille ait: Numquam.</p>
 <p><a name="031">31</a> Protinus aperuit Dominus oculos Balaam, et vidit angelum stantem in via, evaginato gladio, adoravitque eum pronus in terram.</p>
 <p><a name="032">32</a> Cui angelus: Cur, inquit, tertio verberas asinam tuam? ego veni ut adversarer tibi, quia perversa est via tua, mihique contraria:</p>
 <p><a name="033">33</a> et nisi asina declinasset de via, dans locum resistenti, te occidissem, et illa viveret.<br>
 </p>
 <p><a name="034">34</a> Dixit Balaam: Peccavi, nesciens quod tu stares contra me: et nunc si displicet tibi ut vadam, revertar.</p>
 <p><a name="035">35</a> Ait angelus: Vade cum istis, et cave ne aliud quam præcepero tibi loquaris. Ivit igitur cum principibus.</p>
 <p><a name="036">36</a> Quod cum audisset Balac, egressus est in occursum ejus in oppido Moabitarum, quod situm est in extremis finibus Arnon.</p>
 <p><a name="037">37</a> Dixitque ad Balaam: Misi nuntios ut vocarent te: cur non statim venisti ad me? an quia mercedem adventui tuo reddere nequeo?</p>
 <p><a name="038">38</a> Cui ille respondit: Ecce adsum: numquid loqui potero aliud, nisi quod Deus posuerit in ore meo?</p>
 <p><a name="039">39</a> Perrexerunt ergo simul, et venerunt in urbem, quæ in extremis regni ejus finibus erat.</p>
 <p><a name="040">40</a> Cumque occidisset Balac boves et oves, misit ad Balaam, et principes qui cum eo erant, munera.</p>
 <p><a name="041">41</a> Mane autem facto, duxit eum ad excelsa Baal, et intuitus est extremam partem populi.</p>
 <p></p><hr>
 <center>
 <a href="num023.htm">Next: Numbers Chapter 23</a></center>
 </body>