<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa036.htm">Polyglot</a> 
 <a href="../kjv/psa036.htm">KJV</a> 
 <a href="../sep/psa036.htm">Sep</a> 
 <a href="../tan/psa036.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa035.htm">Previous</a> 
 <a href="psa037.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 36</h3><p><a name="001">1</a> Psalmus ipsi David. [Noli æmulari in malignantibus,<br> neque zelaveris facientes iniquitatem:<br></p>
 <p><a name="002">2</a> quoniam tamquam fnum velociter arescent,<br> et quemadmodum olera herbarum cito decident.<br></p>
 <p><a name="003">3</a> Spera in Domino, et fac bonitatem;<br> et inhabita terram, et pasceris in divitiis ejus.<br></p>
 <p><a name="004">4</a> Delectare in Domino,<br> et dabit tibi petitiones cordis tui.<br></p>
 <p><a name="005">5</a> Revela Domino viam tuam,<br> et spera in eo, et ipse faciet.<br></p>
 <p><a name="006">6</a> Et educet quasi lumen justitiam tuam,<br> et judicium tuum tamquam meridiem.<br></p>
 <p><a name="007">7</a> Subditus esto Domino, et ora eum.<br> Noli æmulari in eo qui prosperatur in via sua;<br> in homine faciente injustitias.<br></p>
 <p><a name="008">8</a> Desine ab ira, et derelinque furorem;<br> noli æmulari ut maligneris.<br></p>
 <p><a name="009">9</a> Quoniam qui malignantur exterminabuntur;<br> sustinentes autem Dominum, ipsi hæreditabunt terram.<br></p>
 <p><a name="010">10</a> Et adhuc pusillum, et non erit peccator;<br> et quæres locum ejus, et non invenies.<br></p>
 <p><a name="011">11</a> Mansueti autem hæreditabunt terram,<br> et delectabuntur in multitudine pacis.<br></p>
 <p><a name="012">12</a> Observabit peccator justum,<br> et stridebit super eum dentibus suis.<br></p>
 <p><a name="013">13</a> Dominus autem irridebit eum,<br> quoniam prospicit quod veniet dies ejus.<br></p>
 <p><a name="014">14</a> Gladium evaginaverunt peccatores;<br> intenderunt arcum suum:<br> ut dejiciant pauperem et inopem,<br> ut trucident rectos corde.<br></p>
 <p><a name="015">15</a> Gladius eorum intret in corda ipsorum,<br> et arcus eorum confringatur.<br></p>
 <p><a name="016">16</a> Melius est modicum justo,<br> super divitias peccatorum multas:<br></p>
 <p><a name="017">17</a> quoniam brachia peccatorum conterentur:<br> confirmat autem justos Dominus.<br></p>
 <p><a name="018">18</a> Novit Dominus dies immaculatorum,<br> et hæreditas eorum in æternum erit.<br></p>
 <p><a name="019">19</a> Non confundentur in tempore malo,<br> et in diebus famis saturabuntur:<br></p>
 <p><a name="020">20</a> quia peccatores peribunt.<br> Inimici vero Domini mox ut honorificati fuerint et exaltati,<br> deficientes quemadmodum fumus deficient.<br></p>
 <p><a name="021">21</a> Mutuabitur peccator, et non solvet;<br> justus autem miseretur et tribuet:<br></p>
 <p><a name="022">22</a> quia benedicentes ei hæreditabunt terram;<br> maledicentes autem ei disperibunt.<br></p>
 <p><a name="023">23</a> Apud Dominum gressus hominis dirigentur,<br> et viam ejus volet.<br></p>
 <p><a name="024">24</a> Cum ceciderit, non collidetur,<br> quia Dominus supponit manum suam.<br></p>
 <p><a name="025">25</a> Junior fui, etenim senui;<br> et non vidi justum derelictum,<br> nec semen ejus quærens panem.<br></p>
 <p><a name="026">26</a> Tota die miseretur et commodat;<br> et semen illius in benedictione erit.<br></p>
 <p><a name="027">27</a> Declina a malo, et fac bonum,<br> et inhabita in sæculum sæculi:<br></p>
 <p><a name="028">28</a> quia Dominus amat judicium,<br> et non derelinquet sanctos suos:<br> in æternum conservabuntur.<br> Injusti punientur,<br> et semen impiorum peribit.<br></p>
 <p><a name="029">29</a> Justi autem hæreditabunt terram,<br> et inhabitabunt in sæculum sæculi super eam.<br></p>
 <p><a name="030">30</a> Os justi meditabitur sapientiam,<br> et lingua ejus loquetur judicium.<br></p>
 <p><a name="031">31</a> Lex Dei ejus in corde ipsius,<br> et non supplantabuntur gressus ejus.<br></p>
 <p><a name="032">32</a> Considerat peccator justum,<br> et quærit mortificare eum.<br></p>
 <p><a name="033">33</a> Dominus autem non derelinquet eum in manibus ejus,<br> nec damnabit eum cum judicabitur illi.<br></p>
 <p><a name="034">34</a> Exspecta Dominum, et custodi viam ejus,<br> et exaltabit te ut hæreditate capias terram:<br> cum perierint peccatores, videbis.<br></p>
 <p><a name="035">35</a> Vidi impium superexaltatum,<br> et elevatum sicut cedros Libani:<br></p>
 <p><a name="036">36</a> et transivi, et ecce non erat;<br> et quæsivi eum, et non est inventus locus ejus.<br></p>
 <p><a name="037">37</a> Custodi innocentiam, et vide æquitatem,<br> quoniam sunt reliquiæ homini pacifico.<br></p>
 <p><a name="038">38</a> Injusti autem disperibunt simul;<br> reliquiæ impiorum interibunt.<br></p>
 <p><a name="039">39</a> Salus autem justorum a Domino;<br> et protector eorum in tempore tribulationis.<br></p>
 <p><a name="040">40</a> Et adjuvabit eos Dominus, et liberabit eos;<br> et eruet eos a peccatoribus, et salvabit eos,<br> quia speraverunt in eo.]</p>
 <p></p><hr>
 <center>
 <a href="psa037.htm">Next: Psalms Chapter 37</a></center>
 </body>