<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze039.htm">Polyglot</a> 
 <a href="../kjv/eze039.htm">KJV</a> 
 <a href="../sep/eze039.htm">Sep</a> 
 <a href="../tan/eze039.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze038.htm">Previous</a> 
 <a href="eze040.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 39</h3><p><a name="001">1</a> Tu autem, fili hominis, vaticinare adversum Gog, et dices: [Hæc dicit Dominus Deus:<br> Ecce ego super te, Gog,<br> principem capitis Mosoch et Thubal.<br></p>
 <p><a name="002">2</a> Et circumagam te, et educam te,<br> et ascendere te faciam de lateribus aquilonis,<br> et adducam te super montes Israël.<br></p>
 <p><a name="003">3</a> Et percutiam arcum tuum in manu sinistra tua,<br> et sagittas tuas de manu dextera tua dejiciam.<br></p>
 <p><a name="004">4</a> Super montes Israël cades tu, et omnia agmina tua,<br> et populi tui qui sunt tecum:<br> feris, avibus, omnique volatili et bestiis terræ<br> dedi te ad devorandum.<br></p>
 <p><a name="005">5</a> Super faciem agri cades,<br> quia ego locutus sum,<br> ait Dominus Deus.<br></p>
 <p><a name="006">6</a> Et immittam ignem in Magog,<br> et in his qui habitant in insulis confidenter:<br> et scient quia ego Dominus.<br></p>
 <p><a name="007">7</a> Et nomen sanctum meum notum faciam in medio populi mei Israël,<br> et non polluam nomen sanctum meum amplius:<br> et scient gentes quia ego Dominus, Sanctus Israël.<br></p>
 <p><a name="008">8</a> Ecce venit, et factum est,<br> ait Dominus Deus:<br> hæc est dies de qua locutus sum.<br></p>
 <p><a name="009">9</a> Et egredientur habitatores de civitatibus Israël,<br> et succendent et comburent arma,<br> clypeum et hastas, arcum et sagittas, et baculos manuum et contos:<br> et succendent ea igni septem annis.<br></p>
 <p><a name="010">10</a> Et non portabunt ligna de regionibus,<br> neque succident de saltibus:<br> quoniam arma succendent igni,<br> et deprædabuntur eos quibus prædæ fuerant,<br> et diripient vastatores suos,<br> ait Dominus Deus.]<br>
 </p>
 <p><a name="011">11</a> [Et erit in die illa:<br> dabo Gog locum nominatum sepulchrum in Israël,<br> vallem viatorum ad orientem maris,<br> quæ obstupescere faciet prætereuntes:<br> et sepelient ibi Gog, et omnem multitudinem ejus,<br> et vocabitur vallis multitudinis Gog.<br></p>
 <p><a name="012">12</a> Et sepelient eos domus Israël,<br> ut mundent terram septem mensibus.<br></p>
 <p><a name="013">13</a> Sepeliet autem eum omnis populus terræ:<br> et erit eis nominata dies in qua glorificatus sum,<br> ait Dominus Deus.<br></p>
 <p><a name="014">14</a> Et viros jugiter constituent lustrantes terram,<br> qui sepeliant et requirant eos qui remanserant super faciem terræ,<br> ut emundent eam:<br> post menses autem septem quærere incipient.<br></p>
 <p><a name="015">15</a> Et circuibunt peragrantes terram:<br> cumque viderint os hominis, statuent juxta illud titulum,<br> donec sepeliant illud pollinctores in valle multitudinis Gog.<br></p>
 <p><a name="016">16</a> Nomen autem civitatis Amona:<br> et mundabunt terram.<br></p>
 <p><a name="017">17</a> Tu ergo, fili hominis, hæc dicit Dominus Deus:<br> Dic omni volucri, et universis avibus,<br> cunctisque bestiis agri:<br> Convenite, properate,<br> concurrite undique ad victimam meam<br> quam ego immolo vobis,<br> victimam grandem super montes Israël,<br> ut comedatis carnem,<br> et bibatis sanguinem.<br></p>
 <p><a name="018">18</a> Carnes fortium comedetis,<br> et sanguinem principum terræ bibetis:<br> arietum, et agnorum, et hircorum,<br> taurorumque et altilium, et pinguium omnium.<br></p>
 <p><a name="019">19</a> Et comedetis adipem in saturitatem,<br> et bibetis sanguinem in ebrietatem,<br> de victima quam ego immolabo vobis:<br></p>
 <p><a name="020">20</a> et saturabimini super mensam meam<br> de equo, et equite forti,<br> et de universis viris bellatoribus,<br> ait Dominus Deus.<br></p>
 <p><a name="021">21</a> Et ponam gloriam meam in gentibus:<br> et videbunt omnes gentes judicium meum quod fecerim,<br> et manum meam quam posuerim super eos.<br></p>
 <p><a name="022">22</a> Et scient domus Israël quia ego Dominus Deus eorum,<br> a die illa et deinceps.<br></p>
 <p><a name="023">23</a> Et scient gentes quoniam in iniquitate sua capta sit domus Israël,<br> eo quod dereliquerint me,<br> et absconderim faciem meam ab eis,<br> et tradiderim eos in manus hostium,<br> et ceciderint in gladio universi.<br></p>
 <p><a name="024">24</a> Juxta immunditiam eorum et scelus feci eis,<br> et abscondi faciem meam ab illis.]<br>
 </p>
 <p><a name="025">25</a> [Propterea hæc dicit Dominus Deus:<br> Nunc reducam captivitatem Jacob,<br> et miserebor omnis domus Israël,<br> et assumam zelum pro nomine sancto meo.<br></p>
 <p><a name="026">26</a> Et portabunt confusionem suam,<br> et omnem prævaricationem qua prævaricati sunt in me,<br> cum habitaverint in terra sua confidenter,<br> neminem formidantes:<br></p>
 <p><a name="027">27</a> et reduxero eos de populis,<br> et congregavero de terris inimicorum suorum,<br> et sanctificatus fuero in eis,<br> in oculis gentium plurimarum.<br></p>
 <p><a name="028">28</a> Et scient quia ego Dominus Deus eorum,<br> eo quod transtulerim eos in nationes,<br> et congregaverim eos super terram suam,<br> et non dereliquerim quemquam ex eis ibi.<br></p>
 <p><a name="029">29</a> Et non abscondam ultra faciem meam ab eis,<br> eo quod effuderim spiritum meum super omnem domum Israël,<br> ait Dominus Deus.]</p>
 <p></p><hr>
 <center>
 <a href="eze040.htm">Next: Ezekiel Chapter 40</a></center>
 </body>