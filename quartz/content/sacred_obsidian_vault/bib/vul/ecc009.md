<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ecc009.htm">Polyglot</a> 
 <a href="../kjv/ecc009.htm">KJV</a> 
 <a href="../sep/ecc009.htm">Sep</a> 
 <a href="../tan/ecc009.htm">Tan</a> 
 
 <br>
 <br><a href="ecc.htm">Ecclesiastes Index</a><br>
  
 <a href="ecc008.htm">Previous</a> 
 <a href="ecc010.htm">Next</a> 
 </center>
 <hr>
 
 <h3 align="CENTER">Vulgate (Latin): Ecclesiastes Chapter 9</h3><p><a name="001">1</a> [Omnia hæc tractavi in corde meo,<br> ut curiose intelligerem.<br> Sunt justi atque sapientes,<br> et opera eorum in manu Dei;<br> et tamen nescit homo utrum amore an odio dignus sit.<br></p>
 <p><a name="002">2</a> Sed omnia in futurum servantur incerta,<br> eo quod universa æque eveniant justo et impio,<br> bono et malo, mundo et immundo,<br> immolanti victimas et sacrificia contemnenti.<br> Sicut bonus, sic et peccator;<br> ut perjurus, ita et ille qui verum dejerat.]<br>
 </p>
 <p><a name="003">3</a> [Hoc est pessimum inter omnia quæ sub sole fiunt:<br> quia eadem cunctis eveniunt.<br> Unde et corda filiorum hominum implentur malitia<br> et contemptu in vita sua,<br> et post hæc ad inferos deducentur.<br></p>
 <p><a name="004">4</a> Nemo est qui semper vivat, et qui hujus rei habeat fiduciam;<br> melior est canis vivus leone mortuo.<br></p>
 <p><a name="005">5</a> Viventes enim sciunt se esse morituros;<br> mortui vero nihil noverunt amplius,<br> nec habent ultra mercedem,<br> quia oblivioni tradita est memoria eorum.<br></p>
 <p><a name="006">6</a> Amor quoque, et odium, et invidiæ simul perierunt;<br> nec habent partem in hoc sæculo,<br> et in opere quod sub sole geritur.<br></p>
 <p><a name="007">7</a> Vade ergo, et comede in lætitia panem tuum,<br> et bibe cum gaudio vinum tuum,<br> quia Deo placent opera tua.<br></p>
 <p><a name="008">8</a> Omni tempore sint vestimenta tua candida,<br> et oleum de capite tuo non deficiat.<br></p>
 <p><a name="009">9</a> Perfruere vinum cum uxore quam diligis,<br> cunctis diebus vitæ instabilitatis tuæ,<br> qui dati sunt tibi sub sole omni tempore vanitatis tuæ:<br> hæc est enim pars in vita<br> et in labore tuo quo laboras sub sole.<br></p>
 <p><a name="010">10</a> Quodcumque facere potest manus tua,<br> instanter operare,<br> quia nec opus, nec ratio, nec sapientia, nec scientia<br> erunt apud inferos, quo tu properas.]<br>
 </p>
 <p><a name="011">11</a> [Verti me ad aliud, et vidi sub sole<br> nec velocium esse cursum,<br> nec fortium bellum,<br> nec sapientium panem,<br> nec doctorum divitias,<br> nec artificum gratiam;<br> sed tempus casumque in omnibus.<br></p>
 <p><a name="012">12</a> Nescit homo finem suum;<br> sed sicut pisces capiuntur hamo,<br> et sicut aves laqueo comprehenduntur,<br> sic capiuntur homines in tempore malo,<br> cum eis extemplo supervenerit.<br></p>
 <p><a name="013">13</a> Hanc quoque sub sole vidi sapientiam,<br> et probavi maximam:<br></p>
 <p><a name="014">14</a> civitas parva, et pauci in ea viri;<br> venit contra eam rex magnus, et vallavit eam,<br> exstruxitque munitiones per gyrum, et perfecta est obsidio.<br></p>
 <p><a name="015">15</a> Inventusque est in ea vir pauper et sapiens,<br> et liberavit urbem per sapientiam suam;<br> et nullus deinceps recordatus est hominis illius pauperis.<br></p>
 <p><a name="016">16</a> Et dicebam ego meliorem esse sapientiam fortitudine.<br> Quomodo ergo sapientia pauperis contempta est,<br> et verba ejus non sunt audita?<br></p>
 <p><a name="017">17</a> Verba sapientium audiuntur in silentio,<br> plus quam clamor principis inter stultos.<br></p>
 <p><a name="018">18</a> Melior est sapientia quam arma bellica;<br> et qui in uno peccaverit, multa bona perdet.]</p>
 <p></p><hr>
 <center>
 <a href="ecc010.htm">Next: Ecclesiastes Chapter 10</a></center>
 </body>