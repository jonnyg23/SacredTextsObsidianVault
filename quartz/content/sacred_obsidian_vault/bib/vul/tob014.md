<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/tob014.htm">Polyglot</a> 
 <a href="../apo/tob014.htm">Apo</a> 
 <a href="../sep/toa014.htm">Sep:ToA</a> 
 <a href="../sep/tos014.htm">Sep:ToS</a> 
 
 <br>
 <br><a href="tob.htm">Tobias Index</a><br>
  
 <a href="tob013.htm">Previous</a> 
 <a href="jdt001.htm">Next</a> 
 </center>
 <hr>
 
 <h3 align="CENTER">Vulgate (Latin): Tobias Chapter 14</h3><p><a name="001">1</a> Et consummati sunt sermones Tobiæ. Et postquam illuminatus est Tobias, vixit annis quadraginta duobus, et vidit filios nepotum suorum.</p>
 <p><a name="002">2</a> Completis itaque annis centum duobus, sepultus est honorifice in Ninive.</p>
 <p><a name="003">3</a> Quinquaginta namque et sex annorum lumen oculorum amisit, sexagenarius vero recepit.</p>
 <p><a name="004">4</a> Reliquum vero vitæ suæ in gaudio fuit, et cum bono profectu timoris Dei perrexit in pace.</p>
 <p><a name="005">5</a> In hora autem mortis suæ vocavit ad se Tobiam filium suum, et septem juvenes filios ejus nepotes suos, dixitque eis:</p>
 <p><a name="006">6</a> Prope erit interitus Ninive: non enim excidit verbum Domini: et fratres nostri, qui dispersi sunt a terra Israël, revertentur ad eam.</p>
 <p><a name="007">7</a> Omnis autem deserta terra ejus replebitur, et domus Dei, quæ in ea incensa est, iterum reædificabitur: ibique revertentur omnes timentes Deum,</p>
 <p><a name="008">8</a> et relinquent gentes idola sua, et venient in Jerusalem, et inhabitabunt in ea:</p>
 <p><a name="009">9</a> et gaudebunt in ea omnes reges terræ, adorantes regem Israël.</p>
 <p><a name="010">10</a> Audite ergo, filii mei, patrem vestrum: servite Domino in veritate, et inquirite ut faciatis quæ placita sunt illi:</p>
 <p><a name="011">11</a> et filiis vestris mandate ut faciant justitias et eleemosynas, ut sint memores Dei, et benedicant eum in omni tempore in veritate, et in tota virtute sua.</p>
 <p><a name="012">12</a> Nunc ergo filii, audite me, et nolite manere hic: sed quacumque die sepelieritis matrem vestram circa me in uno sepulchro, ex eo dirigite gressus vestros ut exeatis hinc:</p>
 <p><a name="013">13</a> video enim quia iniquitas ejus finem dabit ei.</p>
 <p><a name="014">14</a> Factum est autem post obitum matris suæ, Tobias abscessit ex Ninive cum uxore sua, et filiis, et filiorum filiis, et reversus est ad soceros suos:</p>
 <p><a name="015">15</a> invenitque eos incolumes in senectute bona: et curam eorum gessit, et ipse clausit oculos eorum: et omnem hæreditatem domus Raguelis ipse percepit: viditque quintam generationem, filios filiorum suorum.</p>
 <p><a name="016">16</a> Et completis annis nonaginta novem in timore Domini, cum gaudio sepelierunt eum.</p>
 <p><a name="017">17</a> Omnis autem cognatio ejus et omnis generatio ejus in bona vita et in sancta conversatione permansit, ita ut accepti essent tam Deo quam hominibus, et cunctis habitantibus in terra.</p>
 <p></p>
 <p></p><hr>
 <center>
 <a href="jdt001.htm">Next: Judith Chapter 1</a></center>
 </body>