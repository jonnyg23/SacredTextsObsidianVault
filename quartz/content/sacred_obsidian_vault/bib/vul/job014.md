<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job014.htm">Polyglot</a> 
 <a href="../kjv/job014.htm">KJV</a> 
 <a href="../sep/job014.htm">Sep</a> 
 <a href="../tan/job014.htm">Tan</a> 
 
 <br>
 <br><a href="job.htm">Job Index</a><br>
  
 <a href="job013.htm">Previous</a> 
 <a href="job015.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 14</h3><p><a name="001">1</a> [Homo natus de muliere, brevi vivens tempore,<br> repletur multis miseriis.<br></p>
 <p><a name="002">2</a> Qui quasi flos egreditur et conteritur,<br> et fugit velut umbra, et numquam in eodem statu permanet.<br></p>
 <p><a name="003">3</a> Et dignum ducis super hujuscemodi aperire oculos tuos,<br> et adducere eum tecum in judicium?<br></p>
 <p><a name="004">4</a> Quis potest facere mundum de immundo conceptum semine?<br> nonne tu qui solus es?<br></p>
 <p><a name="005">5</a> Breves dies hominis sunt:<br> numerus mensium ejus apud te est:<br> constituisti terminos ejus, qui præteriri non poterunt.<br></p>
 <p><a name="006">6</a> Recede paululum ab eo, ut quiescat,<br> donec optata veniat, sicut mercenarii, dies ejus.<br></p>
 <p><a name="007">7</a> Lignum habet spem:<br> si præcisum fuerit, rursum virescit,<br> et rami ejus pullulant.<br></p>
 <p><a name="008">8</a> Si senuerit in terra radix ejus,<br> et in pulvere emortuus fuerit truncus illius,<br></p>
 <p><a name="009">9</a> ad odorem aquæ germinabit,<br> et faciet comam, quasi cum primum plantatum est.<br></p>
 <p><a name="010">10</a> Homo vero cum mortuus fuerit, et nudatus,<br> atque consumptus, ubi, quæso, est?<br></p>
 <p><a name="011">11</a> Quomodo si recedant aquæ de mari,<br> et fluvius vacuefactus arescat:<br></p>
 <p><a name="012">12</a> sic homo, cum dormierit, non resurget:<br> donec atteratur cælum, non evigilabit,<br> nec consurget de somno suo.<br></p>
 <p><a name="013">13</a> Quis mihi hoc tribuat, ut in inferno protegas me,<br> et abscondas me donec pertranseat furor tuus,<br> et constituas mihi tempus in quo recorderis mei?<br></p>
 <p><a name="014">14</a> Putasne mortuus homo rursum vivat?<br> cunctis diebus quibus nunc milito, expecto<br> donec veniat immutatio mea.<br></p>
 <p><a name="015">15</a> Vocabis me, et ego respondebo tibi:<br> operi manuum tuarum porriges dexteram.<br></p>
 <p><a name="016">16</a> Tu quidem gressus meos dinumerasti:<br> sed parce peccatis meis.<br></p>
 <p><a name="017">17</a> Signasti quasi in sacculo delicta mea,<br> sed curasti iniquitatem meam.<br></p>
 <p><a name="018">18</a> Mons cadens defluit,<br> et saxum transfertur de loco suo:<br></p>
 <p><a name="019">19</a> lapides excavant aquæ,<br> et alluvione paulatim terra consumitur:<br> et hominem ergo similiter perdes.<br></p>
 <p><a name="020">20</a> Roborasti eum paululum, ut in perpetuum transiret:<br> immutabis faciem ejus, et emittes eum.<br></p>
 <p><a name="021">21</a> Sive nobiles fuerint filii ejus,<br> sive ignobiles, non intelliget.<br></p>
 <p><a name="022">22</a> Attamen caro ejus, dum vivet, dolebit,<br> et anima illius super semetipso lugebit.]</p>
 <p></p><hr>
 <center>
 <a href="job015.htm">Next: Job Chapter 15</a></center>
 </body>