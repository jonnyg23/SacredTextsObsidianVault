<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro016.htm">Polyglot</a> 
 <a href="../kjv/pro016.htm">KJV</a> 
 <a href="../sep/pro016.htm">Sep</a> 
 <a href="../tan/pro016.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro015.htm">Previous</a> 
 <a href="pro017.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 16</h3><p><a name="001">1</a> [Hominis est animam præparare,<br> et Domini gubernare linguam.<br></p>
 <p><a name="002">2</a> Omnes viæ hominis patent oculis ejus;<br> spirituum ponderator est Dominus.<br></p>
 <p><a name="003">3</a> Revela Domino opera tua,<br> et dirigentur cogitationes tuæ.<br></p>
 <p><a name="004">4</a> Universa propter semetipsum operatus est Dominus;<br> impium quoque ad diem malum.<br></p>
 <p><a name="005">5</a> Abominatio Domini est omnis arrogans;<br> etiamsi manus ad manum fuerit, non est innocens.<br> Initium viæ bonæ facere justitiam;<br> accepta est autem apud Deum magis quam immolare hostias.<br></p>
 <p><a name="006">6</a> Misericordia et veritate redimitur iniquitas,<br> et in timore Domini declinatur a malo.<br></p>
 <p><a name="007">7</a> Cum placuerint Domino viæ hominis,<br> inimicos quoque ejus convertet ad pacem.<br></p>
 <p><a name="008">8</a> Melius est parum cum justitia<br> quam multi fructus cum iniquitate.<br></p>
 <p><a name="009">9</a> Cor hominis disponit viam suam,<br> sed Domini est dirigere gressus ejus.]<br>
 </p>
 <p><a name="010">10</a> [Divinatio in labiis regis;<br> in judicio non errabit os ejus.<br></p>
 <p><a name="011">11</a> Pondus et statera judicia Domini sunt,<br> et opera ejus omnes lapides sacculi.<br></p>
 <p><a name="012">12</a> Abominabiles regi qui agunt impie,<br> quoniam justitia firmatur solium.<br></p>
 <p><a name="013">13</a> Voluntas regum labia justa;<br> qui recta loquitur diligetur.<br></p>
 <p><a name="014">14</a> Indignatio regis nuntii mortis,<br> et vir sapiens placabit eam.<br></p>
 <p><a name="015">15</a> In hilaritate vultus regis vita,<br> et clementia ejus quasi imber serotinus.]<br>
 </p>
 <p><a name="016">16</a> [Posside sapientiam, quia auro melior est,<br> et acquire prudentiam, quia pretiosior est argento.<br></p>
 <p><a name="017">17</a> Semita justorum declinat mala;<br> custos animæ suæ servat viam suam.<br></p>
 <p><a name="018">18</a> Contritionem præcedit superbia,<br> et ante ruinam exaltatur spiritus.<br></p>
 <p><a name="019">19</a> Melius est humiliari cum mitibus<br> quam dividere spolia cum superbis.<br></p>
 <p><a name="020">20</a> Eruditus in verbo reperiet bona,<br> et qui sperat in Domino beatus est.<br></p>
 <p><a name="021">21</a> Qui sapiens est corde appellabitur prudens,<br> et qui dulcis eloquio majora percipiet.<br></p>
 <p><a name="022">22</a> Fons vitæ eruditio possidentis;<br> doctrina stultorum fatuitas.]<br>
 </p>
 <p><a name="023">23</a> [Cor sapientis erudiet os ejus,<br> et labiis ejus addet gratiam.<br></p>
 <p><a name="024">24</a> Favus mellis composita verba;<br> dulcedo animæ sanitas ossium.<br></p>
 <p><a name="025">25</a> Est via quæ videtur homini recta,<br> et novissima ejus ducunt ad mortem.<br></p>
 <p><a name="026">26</a> Anima laborantis laborat sibi,<br> quia compulit eum os suum.<br></p>
 <p><a name="027">27</a> Vir impius fodit malum,<br> et in labiis ejus ignis ardescit.<br></p>
 <p><a name="028">28</a> Homo perversus suscitat lites,<br> et verbosus separat principes.<br></p>
 <p><a name="029">29</a> Vir iniquus lactat amicum suum,<br> et ducit eum per viam non bonam.<br></p>
 <p><a name="030">30</a> Qui attonitis oculis cogitat prava,<br> mordens labia sua perficit malum.<br></p>
 <p><a name="031">31</a> Corona dignitatis senectus,<br> quæ in viis justitiæ reperietur.<br></p>
 <p><a name="032">32</a> Melior est patiens viro forti,<br> et qui dominatur animo suo expugnatore urbium.<br></p>
 <p><a name="033">33</a> Sortes mittuntur in sinum,<br> sed a Domino temperantur.]</p>
 <p></p><hr>
 <center>
 <a href="pro017.htm">Next: Proverbs Chapter 17</a></center>
 </body>