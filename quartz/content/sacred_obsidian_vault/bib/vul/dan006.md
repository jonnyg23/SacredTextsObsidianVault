<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/dan006.htm">Polyglot</a> 
 <a href="../kjv/dan006.htm">KJV</a> 
 <a href="../sep/dan006.htm">Sep:Dan</a> 
 <a href="../sep/dat006.htm">Sep:DaT</a> 
 <a href="../tan/dan006.htm">Tan</a> 
 
 <br>
 <br><a href="dan.htm">Daniel Index</a><br>
  
 <a href="dan005.htm">Previous</a> 
 <a href="dan007.htm">Next</a> 
 </center>
 <hr>
 
 <h3 align="CENTER">Vulgate (Latin): Daniel Chapter 6</h3><p><a name="001">1</a> Placuit Dario, et constituit super regnum satrapas centum viginti ut essent in toto regno suo.</p>
 <p><a name="002">2</a> Et super eos principes tres, ex quibus Daniel unus erat: ut satrapæ illis redderent rationem, et rex non sustineret molestiam.</p>
 <p><a name="003">3</a> Igitur Daniel superabat omnes principes et satrapas, quia spiritus Dei amplior erat in illo.</p>
 <p><a name="004">4</a> Porro rex cogitabat constituere eum super omne regnum: unde principes, et satrapæ quærebant occasionem ut invenirent Danieli ex latere regis: nullamque causam, et suspicionem reperire potuerunt, eo quod fidelis esset, et omnis culpa, et suspicio non inveniretur in eo.</p>
 <p><a name="005">5</a> Dixerunt ergo viri illi: Non inveniemus Danieli huic aliquam occasionem, nisi forte in lege Dei sui.</p>
 <p><a name="006">6</a> Tunc principes et satrapæ surripuerunt regi, et sic locuti sunt ei: Dari rex, in æternum vive!</p>
 <p><a name="007">7</a> consilium inierunt omnes principes regni tui, magistratus, et satrapæ, senatores, et judices, ut decretum imperatorium exeat, et edictum: ut omnis, qui petierit aliquam petitionem a quocumque deo et homine usque ad triginta dies, nisi a te, rex, mittatur in lacum leonum.</p>
 <p><a name="008">8</a> Nunc itaque rex, confirma sententiam, et scribe decretum: ut non immutetur quod statutum est a Medis et Persis, nec prævaricari cuiquam liceat.</p>
 <p><a name="009">9</a> Porro rex Darius proposuit edictum, et statuit.<br>
 </p>
 <p><a name="010">10</a> Quod cum Daniel comperisset, id est, constitutam legem, ingressus est domum suam: et fenestris apertis in cnaculo suo contra Jerusalem tribus temporibus in die flectebat genua sua, et adorabat, confitebaturque coram Deo suo sicut et ante facere consueverat.</p>
 <p><a name="011">11</a> Viri ergo illi curiosius inquirentes invenerunt Danielem orantem, et obsecrantem Deum suum.</p>
 <p><a name="012">12</a> Et accedentes locuti sunt regi super edicto: Rex, numquid non constituisti ut omnis homo qui rogaret quemquam de diis et hominibus usque ad dies triginta, nisi te, rex, mitteretur in lacum leonum? Ad quos respondens rex, ait: Verus est sermo juxta decretum Medorum atque Persarum, quod prævaricari non licet.</p>
 <p><a name="013">13</a> Tunc respondentes dixerunt coram rege: Daniel de filiis captivitatis Juda, non curavit de lege tua, et de edicto quod constituisti: sed tribus temporibus per diem orat obsecratione sua.</p>
 <p><a name="014">14</a> Quod verbum cum audisset rex, satis contristatus est: et pro Daniele posuit cor ut liberaret eum, et usque ad occasum solis laborabat ut erueret illum.</p>
 <p><a name="015">15</a> Viri autem illi, intelligentes regem, dixerunt ei: Scito, rex, quia lex Medorum atque Persarum est ut omne decretum, quod constituerit rex, non liceat immutari.</p>
 <p><a name="016">16</a> Tunc rex præcepit, et adduxerunt Danielem, et miserunt eum in lacum leonum. Dixitque rex Danieli: Deus tuus, quem colis semper, ipse liberabit te.</p>
 <p><a name="017">17</a> Allatusque est lapis unus, et positus est super os laci: quem obsignavit rex annulo suo, et annulo optimatum suorum, ne quid fieret contra Danielem.<br>
 </p>
 <p><a name="018">18</a> Et abiit rex in domum suam, et dormivit incnatus, cibique non sunt allati coram eo, insuper et somnus recessit ab eo.</p>
 <p><a name="019">19</a> Tunc rex primo diluculo consurgens, festinus ad lacum leonum perrexit:</p>
 <p><a name="020">20</a> appropinquansque lacui, Danielem voce lacrimabili inclamavit, et affatus est eum: Daniel serve Dei viventis, Deus tuus, cui tu servis semper, putasne valuit te liberare a leonibus?</p>
 <p><a name="021">21</a> Et Daniel regi respondens ait: Rex, in æternum vive!</p>
 <p><a name="022">22</a> Deus meus misit angelum suum, et conclusit ora leonum, et non nocuerunt mihi: quia coram eo justitia inventa est in me: sed et coram te, rex, delictum non feci.</p>
 <p><a name="023">23</a> Tunc vehementer rex gavisus est super eo, et Danielem præcepit educi de lacu: eductusque est Daniel de lacu, et nulla læsio inventa est in eo, quia credidit Deo suo.</p>
 <p><a name="024">24</a> Jubente autem rege, adducti sunt viri illi, qui accusaverant Danielem: et in lacum leonum missi sunt, ipsi, et filii, et uxores eorum: et non pervenerunt usque ad pavimentum laci, donec arriperent eos leones, et omnia ossa eorum comminuerunt.</p>
 <p><a name="025">25</a> Tunc Darius rex scripsit universis populis, tribubus, et linguis habitantibus in universa terra: Pax vobis multiplicetur.</p>
 <p><a name="026">26</a> A me constitutum est decretum, ut in universo imperio et regno meo, tremiscant et paveant Deum Danielis: ipse est enim Deus vivens, et æternus in sæcula, et regnum ejus non dissipabitur, et potestas ejus usque in æternum.</p>
 <p><a name="027">27</a> Ipse liberator atque salvator, faciens signa et mirabilia in cælo et in terra: qui liberavit Danielem de lacu leonum.</p>
 <p><a name="028">28</a> Porro Daniel perseveravit usque ad regnum Darii, regnumque Cyri Persæ.</p>
 <p></p><hr>
 <center>
 <a href="dan007.htm">Next: Daniel Chapter 7</a></center>
 </body>