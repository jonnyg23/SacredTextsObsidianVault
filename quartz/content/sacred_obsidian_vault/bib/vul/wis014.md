<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis014.htm">Polyglot</a> 
 <a href="../apo/wis014.htm">Apo</a> 
 <a href="../sep/wis014.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis013.htm">Previous</a> 
 <a href="wis015.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 14</h3><p><a name="001">1</a> [Iterum alius navigare cogitans,<br> et per feros fluctus iter facere incipiens,<br> ligno portante se, fragilius lignum invocat.<br></p>
 <p><a name="002">2</a> Illud enim cupiditas acquirendi excogitavit,<br> et artifex sapientia fabricavit sua.<br></p>
 <p><a name="003">3</a> Tua autem, Pater, providentia gubernat:<br> quoniam dedisti et in mari viam,<br> et inter fluctus semitam firmissimam,<br></p>
 <p><a name="004">4</a> ostendens quoniam potens es ex omnibus salvare,<br> etiam si sine arte aliquis adeat mare.<br></p>
 <p><a name="005">5</a> Sed ut non essent vacua sapientiæ tuæ opera,<br> propter hoc etiam et exiguo ligno credunt homines animas suas,<br> et transeuntes mare per ratem liberati sunt.<br></p>
 <p><a name="006">6</a> Sed et ab initio cum perirent superbi gigantes,<br> spes orbis terrarum ad ratem confugiens,<br> remisit sæculo semen nativitatis quæ manu tua erat gubernata.<br></p>
 <p><a name="007">7</a> Benedictum est enim lignum per quod fit justitia;<br></p>
 <p><a name="008">8</a> per manus autem quod fit idolum,<br> maledictum est et ipsum, et qui fecit illud:<br> quia ille quidem operatus est,<br> illud autem cum esset fragile, deus cognominatus est.<br></p>
 <p><a name="009">9</a> Similiter autem odio sunt Deo impius et impietas ejus;<br></p>
 <p><a name="010">10</a> etenim quod factum est, cum illo qui fecit tormenta patietur.<br></p>
 <p><a name="011">11</a> Propter hoc et in idolis nationum non erit respectus,<br> quoniam creaturæ Dei in odium factæ sunt,<br> et in tentationem animabus hominum,<br> et in muscipulam pedibus insipientium.<br></p>
 <p><a name="012">12</a> Initium enim fornicationis est exquisitio idolorum,<br> et adinventio illorum corruptio vitæ est:<br></p>
 <p><a name="013">13</a> neque enim erant ab initio,<br> neque erunt in perpetuum.<br></p>
 <p><a name="014">14</a> Supervacuitas enim hominum hæc advenit in orbem terrarum,<br> et ideo brevis illorum finis est inventus.]<br>
 </p>
 <p><a name="015">15</a> [Acerbo enim luctu dolens pater,<br> cito sibi rapti filii fecit imaginem;<br> et illum qui tunc quasi homo mortuus fuerat,<br> nunc tamquam deum colere cpit,<br> et constituit inter servos suos sacra et sacrificia.<br></p>
 <p><a name="016">16</a> Deinde interveniente tempore, convalescente iniqua consuetudine,<br> hic error tamquam lex custoditus est,<br> et tyrannorum imperio colebantur figmenta.<br></p>
 <p><a name="017">17</a> Et hos quos in palam homines honorare non poterant<br> propter hoc quod longe essent,<br> e longinquo figura eorum allata,<br> evidentem imaginem regis quem honorare volebant fecerunt,<br> ut illum qui aberat, tamquam præsentem colerent sua sollicitudine.<br></p>
 <p><a name="018">18</a> Provexit autem ad horum culturam<br> et hos qui ignorabant artificis eximia diligentia.<br></p>
 <p><a name="019">19</a> Ille enim, volens placere illi qui se assumpsit,<br> elaboravit arte sua ut similitudinem in melius figuraret.<br></p>
 <p><a name="020">20</a> Multitudo autem hominum, abducta per speciem operis,<br> eum qui ante tempus tamquam homo honoratus fuerat,<br> nunc deum æstimaverunt.<br></p>
 <p><a name="021">21</a> Et hæc fuit vitæ humanæ deceptio,<br> quoniam aut affectui aut regibus deservientes homines,<br> incommunicabile nomen lapidibus et lignis imposuerunt.]<br>
 </p>
 <p><a name="022">22</a> [Et non suffecerat errasse eos circa Dei scientiam,<br> sed et in magno viventes inscientiæ bello,<br> tot et tam magna mala pacem appellant.<br></p>
 <p><a name="023">23</a> Aut enim filios suos sacrificantes,<br> aut obscura sacrificia facientes,<br> aut insaniæ plenas vigilias habentes,<br></p>
 <p><a name="024">24</a> neque vitam, neque nuptias mundas jam custodiunt:<br> sed alius alium per invidiam occidit,<br> aut adulterans contristat,<br></p>
 <p><a name="025">25</a> et omnia commista sunt: sanguis, homicidium,<br> furtum et fictio, corruptio et infidelitas,<br> turbatio et perjurium, tumultus bonorum,<br></p>
 <p><a name="026">26</a> Dei immemoratio, animarum inquinatio,<br> nativitatis immutatio, nuptiarum inconstantia,<br> inordinatio mchiæ et impudicitiæ.<br></p>
 <p><a name="027">27</a> Infandorum enim idolorum cultura<br> omnis mali causa est, et initium et finis.<br></p>
 <p><a name="028">28</a> Aut enim dum lætantur insaniunt,<br> aut certe vaticinantur falsa,<br> aut vivunt injuste, aut pejerant cito.<br></p>
 <p><a name="029">29</a> Dum enim confidunt in idolis quæ sine anima sunt,<br> male jurantes noceri se non sperant.<br></p>
 <p><a name="030">30</a> Utraque ergo illis evenient digne,<br> quoniam male senserunt de Deo, attendentes idolis,<br> et juraverunt injuste,<br> in dolo contemnentes justitiam.<br></p>
 <p><a name="031">31</a> Non enim juratorum virtus,<br> sed peccantium pna,<br> perambulat semper injustorum prævaricationem.]</p>
 <p></p><hr>
 <center>
 <a href="wis015.htm">Next: Wisdom Chapter 15</a></center>
 </body>