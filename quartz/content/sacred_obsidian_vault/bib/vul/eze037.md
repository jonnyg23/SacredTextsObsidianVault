<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze037.htm">Polyglot</a> 
 <a href="../kjv/eze037.htm">KJV</a> 
 <a href="../sep/eze037.htm">Sep</a> 
 <a href="../tan/eze037.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze036.htm">Previous</a> 
 <a href="eze038.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 37</h3><p><a name="001">1</a> Facta est super me manus Domini, et eduxit me in spiritu Domini, et dimisit me in medio campi qui erat plenus ossibus.</p>
 <p><a name="002">2</a> Et circumduxit me per ea in gyro: erant autem multa valde super faciem campi, siccaque vehementer.</p>
 <p><a name="003">3</a> Et dixit ad me: Fili hominis, putasne vivent ossa ista? Et dixi: Domine Deus, tu nosti.</p>
 <p><a name="004">4</a> Et dixit ad me: Vaticinare de ossibus istis, et dices eis: Ossa arida, audite verbum Domini.</p>
 <p><a name="005">5</a> Hæc dicit Dominus Deus ossibus his: Ecce ego intromittam in vos spiritum, et vivetis.</p>
 <p><a name="006">6</a> Et dabo super vos nervos, et succrescere faciam super vos carnes, et superextendam in vobis cutem, et dabo vobis spiritum, et vivetis: et scietis quia ego Dominus.</p>
 <p><a name="007">7</a> Et prophetavi sicut præceperat mihi: factus est autem sonitus, prophetante me, et ecce commotio: et accesserunt ossa ad ossa, unumquodque ad juncturam suam.</p>
 <p><a name="008">8</a> Et vidi, et ecce super ea nervi et carnes ascenderunt, et extenta est in eis cutis desuper: et spiritum non habebant.</p>
 <p><a name="009">9</a> Et dixit ad me: Vaticinare ad spiritum: vaticinare, fili hominis, et dices ad spiritum: Hæc dicit Dominus Deus: A quatuor ventis veni, spiritus, et insuffla super interfectos istos, et reviviscant.</p>
 <p><a name="010">10</a> Et prophetavi sicut præceperat mihi: et ingressus est in ea spiritus, et vixerunt: steteruntque super pedes suos, exercitus grandis nimis valde.<br>
 </p>
 <p><a name="011">11</a> Et dixit ad me: Fili hominis, ossa hæc universa, domus Israël est. Ipsi dicunt: Aruerunt ossa nostra, et periit spes nostra, et abscissi sumus.</p>
 <p><a name="012">12</a> Propterea vaticinare, et dices ad eos: Hæc dicit Dominus Deus: Ecce ego aperiam tumulos vestros, et educam vos de sepulchris vestris, populus meus, et inducam vos in terram Israël.</p>
 <p><a name="013">13</a> Et scietis quia ego Dominus, cum aperuero sepulchra vestra, et eduxero vos de tumulis vestris, popule meus,</p>
 <p><a name="014">14</a> et dedero spiritum meum in vobis, et vixeritis: et requiescere vos faciam super humum vestram, et scietis quia ego Dominus locutus sum, et feci, ait Dominus Deus.<br>
 </p>
 <p><a name="015">15</a> Et factus est sermo Domini ad me, dicens:</p>
 <p><a name="016">16</a> Et tu, fili hominis, sume tibi lignum unum, et scribe super illud: Judæ, et filiorum Israël sociorum ejus: et tolle lignum alterum, et scribe super illud: Joseph, ligno Ephraim, et cunctæ domui Israël sociorumque ejus.</p>
 <p><a name="017">17</a> Et adjunge illa unum ad alterum tibi in lignum unum: et erunt in unionem in manu tua.</p>
 <p><a name="018">18</a> Cum autem dixerint ad te filii populi tui, loquentes: Nonne indicas nobis quid in his tibi velis?</p>
 <p><a name="019">19</a> loqueris ad eos: Hæc dicit Dominus Deus: Ecce ego assumam lignum Joseph, quod est in manu Ephraim, et tribus Israël, quæ sunt ei adjunctæ, et dabo eas pariter cum ligno Juda, et faciam eas in lignum unum: et erunt unum in manu ejus.</p>
 <p><a name="020">20</a> Erunt autem ligna super quæ scripseris in manu tua in oculis eorum.</p>
 <p><a name="021">21</a> Et dices ad eos: Hæc dicit Dominus Deus: Ecce ego assumam filios Israël de medio nationum ad quas abierunt: et congregabo eos undique, et adducam eos ad humum suam.</p>
 <p><a name="022">22</a> Et faciam eos in gentem unam in terra in montibus Israël, et rex unus erit omnibus imperans: et non erunt ultra duæ gentes, nec dividentur amplius in duo regna,</p>
 <p><a name="023">23</a> neque polluentur ultra in idolis suis, et abominationibus suis, et cunctis iniquitatibus suis: et salvos eos faciam de universis sedibus in quibus peccaverunt, et emundabo eos: et erunt mihi populus, et ego ero eis Deus.</p>
 <p><a name="024">24</a> Et servus meus David rex super eos, et pastor unus erit omnium eorum. In judiciis meis ambulabunt, et mandata mea custodient, et facient ea:</p>
 <p><a name="025">25</a> et habitabunt super terram quam dedi servo meo Jacob, in qua habitaverunt patres vestri: et habitabunt super eam ipsi, et filii eorum, et filii filiorum eorum, usque in sempiternum: et David servus meus princeps eorum in perpetuum.</p>
 <p><a name="026">26</a> Et percutiam illis fdus pacis: pactum sempiternum erit eis. Et fundabo eos, et multiplicabo, et dabo sanctificationem meam in medio eorum in perpetuum.</p>
 <p><a name="027">27</a> Et erit tabernaculum meum in eis: et ero eis Deus, et ipsi erunt mihi populus.</p>
 <p><a name="028">28</a> Et scient gentes quia ego Dominus sanctificator Israël, cum fuerit sanctificatio mea in medio eorum in perpetuum.</p>
 <p></p><hr>
 <center>
 <a href="eze038.htm">Next: Ezekiel Chapter 38</a></center>
 </body>