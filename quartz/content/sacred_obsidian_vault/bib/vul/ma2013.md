<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ma2013.htm">Polyglot</a> 
 <a href="../apo/ma2013.htm">Apo</a> 
 <a href="../sep/ma2013.htm">Sep</a> 
 
 <br>
 <br><a href="ma2.htm">2 Macabees Index</a><br>
  
 <a href="ma2012.htm">Previous</a> 
 <a href="ma2014.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Macabees Chapter 13</h3><p><a name="001">1</a> Anno centesimo quadragesimo nono, cognovit Judas Antiochum Eupatorem venire cum multitudine adversus Judæam,</p>
 <p><a name="002">2</a> et cum eo Lysiam procuratorem et præpositum negotiorum, secum habentem peditum centum decem millia, et equitum quinque millia, et elephantos viginti duos, currus cum falcibus trecentos.</p>
 <p><a name="003">3</a> Commiscuit autem se illis et Menelaus: et cum multa fallacia deprecabatur Antiochum, non pro patriæ salute, sed sperans se constitui in principatum.</p>
 <p><a name="004">4</a> Sed Rex regum suscitavit animos Antiochi in peccatorem: et suggerente Lysia hunc esse causam omnium malorum, jussit (ut eis est consuetudo) apprehensum in eodem loco necari.</p>
 <p><a name="005">5</a> Erat autem in eodem loco turris quinquaginta cubitorum, aggestum undique habens cineris: hæc prospectum habebat in præceps.</p>
 <p><a name="006">6</a> Inde in cinerem dejici jussit sacrilegum, omnibus eum propellentibus ad interitum.</p>
 <p><a name="007">7</a> Et tali lege prævaricatorem legis contigit mori, nec terræ dari Menelaum.</p>
 <p><a name="008">8</a> Et quidem satis juste: nam quia multa erga aram Dei delicta commisit, cujus ignis et cinis erat sanctus: ipse in cineris morte damnatus est.<br>
 </p>
 <p><a name="009">9</a> Sed rex mente effrenatus veniebat, nequiorem se patre suo Judæis ostensurus.</p>
 <p><a name="010">10</a> Quibus Judas cognitis, præcepit populo ut die ac nocte Dominum invocarent, quo, sicut semper, et nunc adjuvaret eos,</p>
 <p><a name="011">11</a> quippe qui lege, et patria, sanctoque templo privari vererentur: ac populum, qui nuper paululum respirasset, ne sineret blasphemis rursus nationibus subdi.</p>
 <p><a name="012">12</a> Omnibus itaque simul id facientibus, et petentibus a Domino misericordiam cum fletu et jejuniis, per triduum continuum prostratis, hortatus est eos Judas ut se præpararent.</p>
 <p><a name="013">13</a> Ipse vero cum senioribus cogitavit priusquam rex admoveret exercitum ad Judæam et obtineret civitatem, exire, et Domini judicio committere exitum rei.</p>
 <p><a name="014">14</a> Dans itaque potestatem omnium Deo mundi creatori, et exhortatus suos ut fortiter dimicarent, et usque ad mortem pro legibus, templo, civitate, patria, et civibus starent, circa Modin exercitum constituit.</p>
 <p><a name="015">15</a> Et dato signo suis Dei victoriæ, juvenibus fortissimis electis nocte aggressus aulam regiam, in castris interfecit viros quatuor millia, et maximum elephantorum cum his qui superpositi fuerant:</p>
 <p><a name="016">16</a> summoque metu ac perturbatione hostium castra replentes, rebus prospere gestis, abierunt.</p>
 <p><a name="017">17</a> Hoc autem factum est die illucescente, adjuvante eum Domini protectione.</p>
 <p><a name="018">18</a> Sed rex, accepto gustu audaciæ Judæorum, arte difficultatem locorum tentabat:</p>
 <p><a name="019">19</a> et Bethsuræ, quæ erat Judæorum præsidium munitum, castra admovebat: sed fugabatur, impingebat, minorabatur.</p>
 <p><a name="020">20</a> His autem qui intus erant, Judas necessaria mittebat.</p>
 <p><a name="021">21</a> Enuntiavit autem mysteria hostibus Rhodocus quidam de judaico exercitu, qui requisitus comprehensus est, et conclusus.</p>
 <p><a name="022">22</a> Iterum rex sermonem habuit ad eos qui erant in Bethsuris: dextram dedit, accepit, abiit:</p>
 <p><a name="023">23</a> commisit cum Juda, superatus est.<br>
  Ut autem cognovit rebellasse Philippum Antiochiæ, qui relictus erat super negotia, mente consternatus, Judæos deprecans, subditusque eis, jurat de omnibus quibus justum visum est: et reconciliatus obtulit sacrificium, honoravit templum, et munera posuit.</p>
 <p><a name="024">24</a> Machabæum amplexatus est, et fecit eum a Ptolemaide usque ad Gerrenos ducem et principem.</p>
 <p><a name="025">25</a> Ut autem venit Ptolemaidam, graviter ferebant Ptolemenses amicitiæ conventionem, indignantes ne forte fdus irrumperent.</p>
 <p><a name="026">26</a> Tunc ascendit Lysias tribunal, et exposuit rationem, et populum sedavit, regressusque est Antiochiam: et hoc modo regis profectio et reditus processit.</p>
 <p></p><hr>
 <center>
 <a href="ma2014.htm">Next: 2 Macabees Chapter 14</a></center>
 </body>