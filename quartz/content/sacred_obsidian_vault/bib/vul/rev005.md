<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rev005.htm">Polyglot</a> 
 <a href="../gnt/rev005.htm">GNT</a> 
 <a href="../kjv/rev005.htm">KJV</a> 
 
 <br>
 <br><a href="rev.htm">Revelation Index</a><br>
  
 <a href="rev004.htm">Previous</a> 
 <a href="rev006.htm">Next</a> 
 </center>
 <hr>
 
 <h3 align="CENTER">Vulgate (Latin): Revelation Chapter 5</h3><p><a name="001">1</a> Et vidi in dextera sedentis supra thronum, librum scriptum intus et foris, signatum sigillis septem.</p>
 <p><a name="002">2</a> Et vidi angelum fortem, prædicantem voce magna: Quis est dignus aperire librum, et solvere signacula ejus?</p>
 <p><a name="003">3</a> Et nemo poterat neque in cælo, neque in terra, neque subtus terram aperire librum, neque respicere illum.</p>
 <p><a name="004">4</a> Et ego flebam multum, quoniam nemo dignus inventus est aperire librum, nec videre eum.</p>
 <p><a name="005">5</a> Et unus de senioribus dixit mihi: Ne fleveris: ecce vicit leo de tribu Juda, radix David, aperire librum, et solvere septem signacula ejus.</p>
 <p><a name="006">6</a> Et vidi: et ecce in medio throni et quatuor animalium, et in medio seniorum, Agnum stantem tamquam occisum, habentem cornua septem, et oculos septem: qui sunt septem spiritus Dei, missi in omnem terram.</p>
 <p><a name="007">7</a> Et venit: et accepit de dextera sedentis in throno librum.</p>
 <p><a name="008">8</a> Et cum aperuisset librum, quatuor animalia, et viginti quatuor seniores ceciderunt coram Agno, habentes singuli citharas, et phialas aureas plenas odoramentorum, quæ sunt orationes sanctorum:</p>
 <p><a name="009">9</a> et cantabant canticum novum, dicentes: Dignus es, Domine, accipere librum, et aperire signacula ejus: quoniam occisus es, et redemisti nos Deo in sanguine tuo ex omni tribu, et lingua, et populo, et natione:</p>
 <p><a name="010">10</a> et fecisti nos Deo nostro regnum, et sacerdotes: et regnabimus super terram.</p>
 <p><a name="011">11</a> Et vidi, et audivi vocem angelorum multorum in circuitu throni, et animalium, et seniorum: et erat numerus eorum millia millium,</p>
 <p><a name="012">12</a> dicentium voce magna: Dignus est Agnus, qui occisus est, accipere virtutem, et divinitatem, et sapientiam, et fortitudinem, et honorem, et gloriam, et benedictionem.</p>
 <p><a name="013">13</a> Et omnem creaturam, quæ in cælo est, et super terram, et sub terra, et quæ sunt in mari, et quæ in eo: omnes audivi dicentes: Sedenti in throno, et Agno, benedictio et honor, et gloria, et potestas in sæcula sæculorum.</p>
 <p><a name="014">14</a> Et quatuor animalia dicebant: Amen. Et viginti quatuor seniores ceciderunt in facies suas: et adoraverunt viventem in sæcula sæculorum.</p>
 <p></p><hr>
 <center>
 <a href="rev006.htm">Next: Revelation Chapter 6</a></center>
 </body>