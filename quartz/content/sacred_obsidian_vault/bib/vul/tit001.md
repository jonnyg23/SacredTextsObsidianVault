<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/tit001.htm">Polyglot</a> 
 <a href="../gnt/tit001.htm">GNT</a> 
 <a href="../kjv/tit001.htm">KJV</a> 
 
 <br>
 <br><a href="tit.htm">Titus Index</a><br>
  
 <a href="ti2004.htm">Previous</a> 
 <a href="tit002.htm">Next</a> 
 </center>
 <hr>
 
 <h3 align="CENTER">Vulgate (Latin): Titus Chapter 1</h3><p><a name="001">1</a> Paulus servus Dei, Apostolus autem Jesu Christi secundum fidem electorum Dei, et agnitionem veritatis, quæ secundum pietatem est</p>
 <p><a name="002">2</a> in spem vitæ æternæ, quam promisit qui non mentitur, Deus, ante tempora sæcularia:</p>
 <p><a name="003">3</a> manifestavit autem temporibus suis verbum suum in prædicatione, quæ credita est mihi secundum præceptum Salvatoris nostri Dei:</p>
 <p><a name="004">4</a> Tito dilecto filio secundum communem fidem, gratia, et pax a Deo Patre, et Christo Jesu Salvatore nostro.<br>
 </p>
 <p><a name="005">5</a> Hujus rei gratia reliqui te Cretæ, ut ea quæ desunt, corrigas, et constituas per civitates presbyteros, sicut et ego disposui tibi,</p>
 <p><a name="006">6</a> si quis sine crimine est, unius uxoris vir, filios habens fideles, non in accusatione luxuriæ, aut non subditos.</p>
 <p><a name="007">7</a> Oportet enim episcopum sine crimine esse, sicut Dei dispensatorem: non superbum, non iracundum, non vinolentum, non percussorem, non turpis lucri cupidum:</p>
 <p><a name="008">8</a> sed hospitalem, benignum, sobrium, justum, sanctum, continentem,</p>
 <p><a name="009">9</a> amplectentem eum, qui secundum doctrinam est, fidelem sermonem: ut potens sit exhortari in doctrina sana, et eos qui contradicunt, arguere.<br>
 </p>
 <p><a name="010">10</a> Sunt enim multi etiam inobedientes, vaniloqui, et seductores: maxime qui de circumcisione sunt:</p>
 <p><a name="011">11</a> quos oportet redargui: qui universas domos subvertunt, docentes quæ non oportet, turpis lucri gratia.</p>
 <p><a name="012">12</a> Dixit quidam ex illis, proprius ipsorum propheta: Cretenses semper mendaces, malæ bestiæ, ventres pigri.</p>
 <p><a name="013">13</a> Testimonium hoc verum est. Quam ob causam increpa illos dure, ut sani sint in fide,</p>
 <p><a name="014">14</a> non intendentes judaicis fabulis, et mandatis hominum, aversantium se a veritate.</p>
 <p><a name="015">15</a> Omnia munda mundis: coinquinatis autem et infidelibus, nihil est mundum, sed inquinatæ sunt eorum et mens et conscientia.</p>
 <p><a name="016">16</a> Confitentur se nosse Deum, factis autem negant: cum sint abominati, et incredibiles, et ad omne opus bonum reprobi.</p>
 <p></p><hr>
 <center>
 <a href="tit002.htm">Next: Titus Chapter 2</a></center>
 </body>