<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer048.htm">Polyglot</a> 
 <a href="../kjv/jer048.htm">KJV</a> 
 <a href="../sep/jer048.htm">Sep</a> 
 <a href="../tan/jer048.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer047.htm">Previous</a> 
 <a href="jer049.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 48</h3><p><a name="001">1</a> Ad Moab. [Hæc dicit Dominus exercituum, Deus Israël:<br> Væ super Nabo, quoniam vastata est, et confusa!<br> capta est Cariathaim, confusa est fortis, et tremuit.<br></p>
 <p><a name="002">2</a> Non est ultra exsultatio in Moab contra Hesebon:<br> cogitaverunt malum: Venite, et disperdamus eam de gente.<br> Ergo silens conticesces, sequeturque te gladius.<br></p>
 <p><a name="003">3</a> Vox clamoris de Oronaim, vastitas et contritio magna.<br></p>
 <p><a name="004">4</a> Contrita est Moab: annuntiate clamorem parvulis ejus.<br></p>
 <p><a name="005">5</a> Per ascensum enim Luith<br> plorans ascendet in fletu,<br> quoniam in descensu Oronaim<br> hostes ululatum contritionis audierunt.<br></p>
 <p><a name="006">6</a> Fugite, salvate animas vestras,<br> et eritis quasi myricæ in deserto:<br></p>
 <p><a name="007">7</a> pro eo enim quod habuisti fiduciam<br> in munitionibus tuis et in thesauris tuis,<br> tu quoque capieris:<br> et ibit Chamos in transmigrationem,<br> sacerdotes ejus et principes ejus simul.<br></p>
 <p><a name="008">8</a> Et veniet prædo ad omnem urbem,<br> et urbs nulla salvabitur:<br> et peribunt valles,<br> et dissipabuntur campestria,<br> quoniam dixit Dominus:<br></p>
 <p><a name="009">9</a> Date florem Moab, quia florens egredietur:<br> et civitates ejus desertæ erunt, et inhabitabiles.<br></p>
 <p><a name="010">10</a> Maledictus qui facit opus Domini fraudulenter,<br> et maledictus qui prohibet gladium suum a sanguine.<br></p>
 <p><a name="011">11</a> Fertilis fuit Moab ab adolescentia sua,<br> et requievit in fæcibus suis:<br> nec transfusus est de vase in vas,<br> et in transmigrationem non abiit:<br> idcirco permansit gustus ejus in eo,<br> et odor ejus non est immutatus.<br></p>
 <p><a name="012">12</a> Propterea ecce dies veniunt, dicit Dominus,<br> et mittam ei ordinatores et stratores laguncularum:<br> et sternent eum, et vasa ejus exhaurient,<br> et lagunculas eorum collident.<br></p>
 <p><a name="013">13</a> Et confundetur Moab a Chamos<br> sicut confusa est domus Israël a Bethel,<br> in qua habebat fiduciam.<br></p>
 <p><a name="014">14</a> Quomodo dicitis: Fortes sumus,<br> et viri robusti ad præliandum?<br></p>
 <p><a name="015">15</a> Vastata est Moab, et civitates illius succiderunt,<br> et electi juvenes ejus descenderunt in occisionem, ait Rex:<br> Dominus exercituum nomen ejus.<br></p>
 <p><a name="016">16</a> Prope est interitus Moab ut veniat,<br> et malum ejus velociter accurret nimis.<br></p>
 <p><a name="017">17</a> Consolamini eum, omnes qui estis in circuitu ejus:<br> et universi qui scitis nomen ejus, dicite:<br> Quomodo confracta est virga fortis,<br> baculus gloriosus?<br></p>
 <p><a name="018">18</a> Descende de gloria, et sede in siti,<br> habitatio filiæ Dibon,<br> quoniam vastator Moab ascendit ad te:<br> dissipavit munitiones tuas.<br></p>
 <p><a name="019">19</a> In via sta, et prospice,<br> habitatio Aroër:<br> interroga fugientem,<br> et ei qui evasit dic: Quid accidit?<br></p>
 <p><a name="020">20</a> Confusus est Moab, quoniam victus est.<br> Ululate, et clamate:<br> annuntiate in Arnon,<br> quoniam vastata est Moab,<br></p>
 <p><a name="021">21</a> et judicium venit ad terram campestrem,<br> super Helon, et super Jasa,<br> et super Mephaath,</p>
 <p><a name="022">22</a> et super Dibon,<br> et super Nabo, et super domum Deblathaim,<br></p>
 <p><a name="023">23</a> et super Cariathaim, et super Bethgamul,<br> et super Bethmaon,</p>
 <p><a name="024">24</a> et super Carioth,<br> et super Bosra, et super omnes civitates terræ Moab,<br> quæ longe et quæ prope sunt.<br></p>
 <p><a name="025">25</a> Abscissum est cornu Moab,<br> et brachium ejus contritum est, ait Dominus.<br></p>
 <p><a name="026">26</a> Inebriate eum, quoniam contra Dominum erectus est:<br> et allidet manum Moab in vomitu suo,<br> et erit in derisum etiam ipse.<br></p>
 <p><a name="027">27</a> Fuit enim in derisum tibi Israël:<br> quasi inter fures reperisses eum:<br> propter verba ergo tua quæ adversum illum locutus es,<br> captivus duceris.<br></p>
 <p><a name="028">28</a> Relinquite civitates, et habitate in petra, habitatores Moab:<br> et estote quasi columba nidificans in summo ore foraminis.<br></p>
 <p><a name="029">29</a> Audivimus superbiam Moab: superbus est valde:<br> sublimitatem ejus, et arrogantiam,<br> et superbiam, et altitudinem cordis ejus.<br></p>
 <p><a name="030">30</a> Ego scio, ait Dominus, jactantiam ejus,<br> et quod non sit juxta eam virtus ejus,<br> nec juxta quod poterat conata sit facere.<br></p>
 <p><a name="031">31</a> Ideo super Moab ejulabo,<br> et ad Moab universam clamabo,<br> ad viros muri fictilis lamentantes:<br></p>
 <p><a name="032">32</a> de planctu Jazer plorabo tibi, vinea Sabama.<br> Propagines tuæ transierunt mare;<br> usque ad mare Jazer pervenerunt:<br> super messem tuam et vindemiam tuam prædo irruit.<br></p>
 <p><a name="033">33</a> Ablata est lætitia et exsultatio<br> de Carmelo et de terra Moab,<br> et vinum de torcularibus sustuli:<br> nequaquam calcator uvæ solitum celeuma cantabit.<br></p>
 <p><a name="034">34</a> De clamore Hesebon usque Eleale et Jasa, dederunt vocem suam;<br> a Segor usque ad Oronaim, vitula conternante:<br> aquæ quoque Nemrim pessimæ erunt.<br></p>
 <p><a name="035">35</a> Et auferam de Moab, ait Dominus,<br> offerentem in excelsis,<br> et sacrificantem diis ejus.<br></p>
 <p><a name="036">36</a> Propterea cor meum ad Moab quasi tibiæ resonabit,<br> et cor meum ad viros muri fictilis dabit sonitum tibiarum:<br> quia plus fecit quam potuit,<br> idcirco perierunt.<br></p>
 <p><a name="037">37</a> Omne enim caput calvitium,<br> et omnis barba rasa erit:<br> in cunctis manibus colligatio,<br> et super omne dorsum cilicium:<br></p>
 <p><a name="038">38</a> super omnia tecta Moab, et in plateis ejus,<br> omnis planctus:<br> quoniam contrivi Moab<br> sicut vas inutile, ait Dominus.<br></p>
 <p><a name="039">39</a> Quomodo victa est, et ululaverunt?<br> quomodo dejecit cervicem Moab, et confusus est?<br> eritque Moab in derisum, et in exemplum omnibus in circuitu suo.<br></p>
 <p><a name="040">40</a> Hæc dicit Dominus:<br> Ecce quasi aquila volabit,<br> et extendet alas suas ad Moab.<br></p>
 <p><a name="041">41</a> Capta est Carioth, et munitiones comprehensæ sunt:<br> et erit cor fortium Moab in die illa<br> sicut cor mulieris parturientis,<br></p>
 <p><a name="042">42</a> et cessabit Moab esse populus,<br> quoniam contra Dominum gloriatus est.<br></p>
 <p><a name="043">43</a> Pavor, et fovea,<br> et laqueus super te,<br> o habitator Moab, dicit Dominus.<br></p>
 <p><a name="044">44</a> Qui fugerit a facie pavoris cadet in foveam,<br> et qui conscenderit de fovea capietur laqueo:<br> adducam enim super Moab annum visitationis eorum, ait Dominus.<br></p>
 <p><a name="045">45</a> In umbra Hesebon steterunt de laqueo fugientes,<br> quia ignis egressus est de Hesebon,<br> et flamma de medio Seon:<br> et devorabit partem Moab,<br> et verticem filiorum tumultus.<br></p>
 <p><a name="046">46</a> Væ tibi, Moab:<br> periisti, popule Chamos,<br> quia comprehensi sunt filii tui<br> et filiæ tuæ in captivitatem.<br></p>
 <p><a name="047">47</a> Et convertam captivitatem Moab in novissimis diebus, ait Dominus.] Hucusque judicia Moab.</p>
 <p></p><hr>
 <center>
 <a href="jer049.htm">Next: Jeremiah Chapter 49</a></center>
 </body>