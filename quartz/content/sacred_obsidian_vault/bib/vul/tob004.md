<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/tob004.htm">Polyglot</a> 
 <a href="../apo/tob004.htm">Apo</a> 
 <a href="../sep/toa004.htm">Sep:ToA</a> 
 <a href="../sep/tos004.htm">Sep:ToS</a> 
 
 <br>
 <br><a href="tob.htm">Tobias Index</a><br>
  
 <a href="tob003.htm">Previous</a> 
 <a href="tob005.htm">Next</a> 
 </center>
 <hr>
 
 <h3 align="CENTER">Vulgate (Latin): Tobias Chapter 4</h3><p><a name="001">1</a> Igitur cum Tobias putaret orationem suam exaudiri ut mori potuisset, vocavit ad se Tobiam filium suum,</p>
 <p><a name="002">2</a> dixitque ei: Audi, fili mi, verba oris mei, et ea in corde tuo quasi fundamentum construe.</p>
 <p><a name="003">3</a> Cum acceperit Deus animam meam, corpus meum sepeli: et honorem habebis matri tuæ omnibus diebus vitæ ejus:</p>
 <p><a name="004">4</a> memor enim esse debes, quæ et quanta pericula passa sit propter te in utero suo.</p>
 <p><a name="005">5</a> Cum autem et ipsa compleverit tempus vitæ suæ, sepelias eam circa me.</p>
 <p><a name="006">6</a> Omnibus autem diebus vitæ tuæ in mente habeto Deum: et cave ne aliquando peccato consentias, et prætermittas præcepta Domini Dei nostri.</p>
 <p><a name="007">7</a> Ex substantia tua fac eleemosynam, et noli avertere faciem tuam ab ullo paupere: ita enim fiet ut nec a te avertatur facies Domini.</p>
 <p><a name="008">8</a> Quomodo potueris, ita esto misericors.</p>
 <p><a name="009">9</a> Si multum tibi fuerit, abundanter tribue: si exiguum tibi fuerit, etiam exiguum libenter impertiri stude.</p>
 <p><a name="010">10</a> Præmium enim bonum tibi thesaurizas in die necessitatis:</p>
 <p><a name="011">11</a> quoniam eleemosyna ab omni peccato et a morte liberat, et non patietur animam ire in tenebras.</p>
 <p><a name="012">12</a> Fiducia magna erit coram summo Deo, eleemosyna omnibus facientibus eam.</p>
 <p><a name="013">13</a> Attende tibi, fili mi, ab omni fornicatione, et præter uxorem tuam numquam patiaris crimen scire.</p>
 <p><a name="014">14</a> Superbiam numquam in tuo sensu aut in tuo verbo dominari permittas: in ipsa enim initium sumpsit omnis perditio.</p>
 <p><a name="015">15</a> Quicumque tibi aliquid operatus fuerit, statim ei mercedem restitue, et merces mercenarii tui apud te omnino non remaneat.</p>
 <p><a name="016">16</a> Quod ab alio oderis fieri tibi, vide ne tu aliquando alteri facias.</p>
 <p><a name="017">17</a> Panem tuum cum esurientibus et egenis comede, et de vestimentis tuis nudos tege.</p>
 <p><a name="018">18</a> Panem tuum et vinum tuum super sepulturam justi constitue, et noli ex eo manducare et bibere cum peccatoribus.</p>
 <p><a name="019">19</a> Consilium semper a sapiente perquire.</p>
 <p><a name="020">20</a> Omni tempore benedic Deum: et pete ab eo ut vias tuas dirigat, et omnia consilia tua in ipso permaneant.</p>
 <p><a name="021">21</a> Indico etiam tibi, fili mi, dedisse me decem talenta argenti, dum adhuc infantulus esses, Gabelo, in Rages civitate Medorum, et chirographum ejus apud me habeo:</p>
 <p><a name="022">22</a> et ideo perquire quomodo ad eum pervenias, et recipias ab eo supra memoratum pondus argenti, et restituas ei chirographum suum.</p>
 <p><a name="023">23</a> Noli timere, fili mi: pauperem quidem vitam gerimus, sed multa bona habebimus si timuerimus Deum, et recesserimus ab omni peccato, et fecerimus bene.</p>
 <p></p><hr>
 <center>
 <a href="tob005.htm">Next: Tobias Chapter 5</a></center>
 </body>