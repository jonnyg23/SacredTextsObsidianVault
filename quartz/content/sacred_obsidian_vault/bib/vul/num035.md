<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num035.htm">Polyglot</a> 
 <a href="../kjv/num035.htm">KJV</a> 
 <a href="../sep/num035.htm">Sep</a> 
 <a href="../tan/num035.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num034.htm">Previous</a> 
 <a href="num036.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 35</h3><p><a name="001">1</a> Hæc quoque locutus est Dominus ad Moysen in campes tribus Moab supra Jordanem, contra Jericho:</p>
 <p><a name="002">2</a> Præcipe filiis Israël ut dent Levitis de possessionibus suis</p>
 <p><a name="003">3</a> urbes ad habitandum, et suburbana earum per circuitum: ut ipsi in oppidis maneant, et suburbana sint pecoribus ac jumentis:</p>
 <p><a name="004">4</a> quæ a muris civitatum forinsecus, per circuitum, mille passuum spatio tendentur.</p>
 <p><a name="005">5</a> Contra orientem duo millia erunt cubiti, et contra meridiem similiter erunt duo millia: ad mare quoque, quod respicit ad occidentem, eadem mensura erit, et septentrionalis plaga æquali termino finietur, eruntque urbes in medio, et foris suburbana.</p>
 <p><a name="006">6</a> De ipsis autem oppidis, quæ Levitis dabitis, sex erunt in fugitivorum auxilia separata, ut fugiat ad ea qui fuderit sanguinem: et exceptis his, alia quadraginta duo oppida,</p>
 <p><a name="007">7</a> id est, simul quadraginta octo cum suburbanis suis.</p>
 <p><a name="008">8</a> Ipsæque urbes, quæ dabuntur de possessionibus filiorum Israël, ab his qui plus habent, plures auferentur: et qui minus, pauciores: singuli juxta mensuram hæreditatis suæ dabunt oppida Levitis.<br>
 </p>
 <p><a name="009">9</a> Ait Dominus ad Moysen:</p>
 <p><a name="010">10</a> Loquere filiis Israël, et dices ad eos: Quando transgressi fueritis Jordanem in terram Chanaan,</p>
 <p><a name="011">11</a> decernite quæ urbes esse debeant in præsidia fugitivorum, qui nolentes sanguinem fuderint:</p>
 <p><a name="012">12</a> in quibus cum fuerit profugus, cognatus occisi non poterit eum occidere, donec stet in conspectu multitudinis, et causa illius judicetur.</p>
 <p><a name="013">13</a> De ipsis autem urbibus, quæ ad fugitivorum subsidia separantur,</p>
 <p><a name="014">14</a> tres erunt trans Jordanem, et tres in terra Chanaan,</p>
 <p><a name="015">15</a> tam filiis Israël quam advenis atque peregrinis, ut confugiat ad eas qui nolens sanguinem fuderit.</p>
 <p><a name="016">16</a> Si quis ferro percusserit, et mortuus fuerit qui percussus est, reus erit homicidii, et ipse morietur.</p>
 <p><a name="017">17</a> Si lapidem jecerit, et ictus occubuerit, similiter punietur.</p>
 <p><a name="018">18</a> Si ligno percussus interierit, percussoris sanguine vindicabitur.</p>
 <p><a name="019">19</a> Propinquus occisi, homicidam interficiet: statim ut apprehenderit eum, interficiet.</p>
 <p><a name="020">20</a> Si per odium quis hominem impulerit, vel jecerit quippiam in eum per insidias:</p>
 <p><a name="021">21</a> aut cum esset inimicus, manu percusserit, et ille mortuus fuerit: percussor homicidii reus erit: cognatus occisi statim ut invenerit eum, jugulabit.</p>
 <p><a name="022">22</a> Quod si fortuitu, et absque odio</p>
 <p><a name="023">23</a> et inimicitiis quidquam horum fecerit,</p>
 <p><a name="024">24</a> et hoc audiente populo fuerit comprobatum, atque inter percussorem et propinquum sanguinis quæstio ventilata:</p>
 <p><a name="025">25</a> liberabitur innocens de ultoris manu, et reducetur per sententiam in urbem, ad quam confugerat, manebitque ibi, donec sacerdos magnus, qui oleo sancto unctus est, moriatur.</p>
 <p><a name="026">26</a> Si interfector extra fines urbium, quæ exulibus deputatæ sunt,</p>
 <p><a name="027">27</a> fuerit inventus, et percussus ab eo qui ultor est sanguinis: absque noxa erit qui eum occiderit.</p>
 <p><a name="028">28</a> Debuerat enim profugus usque ad mortem pontificis in urbe residere. Postquam autem ille obierit, homicida revertetur in terram suam.</p>
 <p><a name="029">29</a> Hæc sempiterna erunt, et legitima in cunctis habitationibus vestris.<br>
 </p>
 <p><a name="030">30</a> Homicida sub testibus punietur: ad unius testimonium nullus condemnabitur.</p>
 <p><a name="031">31</a> Non accipietis pretium ab eo qui reus est sanguinis, statim et ipse morietur.</p>
 <p><a name="032">32</a> Exules et profugi ante mortem pontificis nullo modo in urbes suas reverti poterunt,</p>
 <p><a name="033">33</a> ne polluatis terram habitationis vestræ, quæ insontium cruore maculatur: nec aliter expiari potest, nisi per ejus sanguinem, qui alterius sanguinem fuderit.</p>
 <p><a name="034">34</a> Atque ita emundabitur vestra possessio me commorante vobiscum. Ego enim sum Dominus qui habito inter filios Israël.</p>
 <p></p><hr>
 <center>
 <a href="num036.htm">Next: Numbers Chapter 36</a></center>
 </body>