<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ma2010.htm">Polyglot</a> 
 <a href="../apo/ma2010.htm">Apo</a> 
 <a href="../sep/ma2010.htm">Sep</a> 
 
 <br>
 <br><a href="ma2.htm">2 Macabees Index</a><br>
  
 <a href="ma2009.htm">Previous</a> 
 <a href="ma2011.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Macabees Chapter 10</h3><p><a name="001">1</a> Machabæus autem, et qui cum eo erant, Domino se protegente, templum quidem et civitatem recepit:</p>
 <p><a name="002">2</a> aras autem quas alienigenæ per plateas exstruxerant, itemque delubra demolitus est:</p>
 <p><a name="003">3</a> et purgato templo, aliud altare fecerunt, et de ignitis lapidibus igne concepto sacrificia obtulerunt post biennium, et incensum, et lucernas, et panes propositionis posuerunt.</p>
 <p><a name="004">4</a> Quibus gestis, rogabant Dominum prostrati in terram, ne amplius talibus malis inciderent: sed et, siquando peccassent, ut ab ipso mitius corriperentur, et non barbaris ac blasphemis hominibus traderentur.</p>
 <p><a name="005">5</a> Qua die autem templum ab alienigenis pollutum fuerat, contigit eadem die purificationem fieri, vigesima quinta mensis qui fuit Casleu.</p>
 <p><a name="006">6</a> Et cum lætitia diebus octo egerunt in modum tabernaculorum, recordantes quod ante modicum temporis diem solemnem tabernaculorum in montibus et in speluncis more bestiarum egerant.</p>
 <p><a name="007">7</a> Propter quod thyrsos, et ramos virides, et palmas præferebant ei qui prosperavit mundari locum suum.</p>
 <p><a name="008">8</a> Et decreverunt communi præcepto et decreto universæ genti Judæorum omnibus annis agere dies istos.</p>
 <p><a name="009">9</a> Et Antiochi quidem, qui appellatus est Nobilis, vitæ excessus ita se habuit.<br>
 </p>
 <p><a name="010">10</a> Nunc autem de Eupatore Antiochi impii filio quæ gesta sunt narrabimus, breviantes mala quæ in bellis gesta sunt.</p>
 <p><a name="011">11</a> Hic enim suscepto regno, constituit super negotia regni Lysiam quemdam, Phnicis et Syriæ militiæ principem.</p>
 <p><a name="012">12</a> Nam Ptolemæus, qui dicebatur Macer, justi tenax erga Judæos esse constituit, et præcipue propter iniquitatem quæ facta erat in eos, et pacifice agere cum eis.</p>
 <p><a name="013">13</a> Sed ob hoc accusatus ab amicis apud Eupatorem, cum frequenter proditor audiret, eo quod Cyprum creditam sibi a Philometore deseruisset, et ad Antiochum Nobilem translatus etiam ab eo recessisset, veneno vitam finivit.</p>
 <p><a name="014">14</a> Gorgias autem cum esset dux locorum, assumptis advenis, frequenter Judæos debellabat.</p>
 <p><a name="015">15</a> Judæi vero qui tenebant opportunas munitiones, fugatos ab Jerosolymis suscipiebant, et bellare tentabant.</p>
 <p><a name="016">16</a> Hi vero qui erant cum Machabæo, per orationes Dominum rogantes ut esset sibi adjutor, impetum fecerunt in munitiones Idumæorum:</p>
 <p><a name="017">17</a> multaque vi insistentes, loca obtinuerunt, occurrentes interemerunt, et omnes simul non minus viginti millibus trucidaverunt.</p>
 <p><a name="018">18</a> Quidam autem cum confugissent in duas turres valde munitas, omnem apparatum ad repugnandum habentes,</p>
 <p><a name="019">19</a> Machabæus ad eorum expugnationem relicto Simone, et Josepho, itemque Zachæo, eisque qui cum ipsis erant satis multis, ipse ad eas quæ amplius perurgebant pugnas conversus est.</p>
 <p><a name="020">20</a> Hi vero qui cum Simone erant, cupiditate ducti, a quibusdam qui in turribus erant, suasi sunt pecunia: et septuaginta millibus didrachmis acceptis, dimiserunt quosdam effugere.</p>
 <p><a name="021">21</a> Cum autem Machabæo nuntiatum esset quod factum est, principibus populi congregatis accusavit quod pecunia fratres vendidissent, adversariis eorum dimissis.</p>
 <p><a name="022">22</a> Hos igitur proditores factos interfecit, et confestim duas turres occupavit.</p>
 <p><a name="023">23</a> Armis autem ac manibus omnia prospere agendo in duabus munitionibus plus quam viginti millia peremit.<br>
 </p>
 <p><a name="024">24</a> At Timotheus, qui prius a Judæis fuerat superatus, convocato exercitu peregrinæ multitudinis, et congregato equitatu Asiano, advenit quasi armis Judæam capturus.</p>
 <p><a name="025">25</a> Machabæus autem et qui cum ipso erant, appropinquante illo, deprecabantur Dominum, caput terra aspergentes, lumbosque ciliciis præcincti,</p>
 <p><a name="026">26</a> ad altaris crepidinem provoluti, ut sibi propitius, inimicis autem eorum esset inimicus, et adversariis adversaretur, sicut lex dicit.</p>
 <p><a name="027">27</a> Et ita post orationem, sumptis armis, longius de civitate procedentes, et proximi hostibus effecti, resederunt.</p>
 <p><a name="028">28</a> Primo autem solis ortu utrique commiserunt: isti quidem victoriæ et prosperitatis sponsorem cum virtute Dominum habentes: illi autem ducem belli animum habebant.</p>
 <p><a name="029">29</a> Sed cum vehemens pugna esset, apparuerunt adversariis de cælo viri quinque in equis, frenis aureis decori, ducatum Judæis præstantes:</p>
 <p><a name="030">30</a> ex quibus duo Machabæum medium habentes, armis suis circumseptum incolumem conservabant: in adversarios autem tela et fulmina jaciebant, ex quo et cæcitate confusi et repleti perturbatione, cadebant.</p>
 <p><a name="031">31</a> Interfecti sunt autem viginti millia quingenti, et equites sexcenti.</p>
 <p><a name="032">32</a> Timotheus vero confugit in Gazaram præsidium munitum, cui præerat Chæreas.</p>
 <p><a name="033">33</a> Machabæus autem et qui cum eo erant, lætantes obsederunt præsidium diebus quatuor.</p>
 <p><a name="034">34</a> At hi qui intus erant, loci firmitate confisi, supra modum maledicebant, et sermones nefandos jactabant.</p>
 <p><a name="035">35</a> Sed cum dies quinta illucesceret, viginti juvenes ex his qui cum Machabæo erant, accensi animis propter blasphemiam, viriliter accesserunt ad murum, et feroci animo incedentes ascendebant:</p>
 <p><a name="036">36</a> sed et alii similiter ascendentes, turres portasque succendere aggressi sunt, atque ipsos maledicos vivos concremare.</p>
 <p><a name="037">37</a> Per continuum autem biduum præsidio vastato, Timotheum occultantem se in quodam repertum loco peremerunt: et fratrem illius Chæream et Apollophanem occiderunt.</p>
 <p><a name="038">38</a> Quibus gestis, in hymnis et confessionibus benedicebant Dominum, qui magna fecit in Israël, et victoriam dedit illis.</p>
 <p></p><hr>
 <center>
 <a href="ma2011.htm">Next: 2 Macabees Chapter 11</a></center>
 </body>