<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir039.htm">Polyglot</a> 
 <a href="../apo/sir039.htm">Apo</a> 
 <a href="../sep/sir039.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir038.htm">Previous</a> 
 <a href="sir040.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 39</h3><p><a name="001">1</a> [Sapientiam omnium antiquorum exquiret sapiens,<br> et in prophetis vacabit.<br></p>
 <p><a name="002">2</a> Narrationem virorum nominatorum conservabit,<br> et in versutias parabolarum simul introibit.<br></p>
 <p><a name="003">3</a> Occulta proverbiorum exquiret,<br> et in absconditis parabolarum conversabitur.<br></p>
 <p><a name="004">4</a> In medio magnatorum ministrabit,<br> et in conspectu præsidis apparebit.<br></p>
 <p><a name="005">5</a> In terram alienigenarum gentium pertransiet:<br> bona enim et mala in hominibus tentabit.<br></p>
 <p><a name="006">6</a> Cor suum tradet ad vigilandum diluculo ad Dominum, qui fecit illum,<br> et in conspectu Altissimi deprecabitur.<br></p>
 <p><a name="007">7</a> Aperiet os suum in oratione,<br> et pro delictis suis deprecabitur.<br></p>
 <p><a name="008">8</a> Si enim Dominus magnus voluerit,<br> spiritu intelligentiæ replebit illum:<br></p>
 <p><a name="009">9</a> et ipse tamquam imbres mittet eloquia sapientiæ suæ,<br> et in oratione confitebitur Domino:<br></p>
 <p><a name="010">10</a> et ipse diriget consilium ejus, et disciplinam,<br> et in absconditis suis consiliabitur.<br></p>
 <p><a name="011">11</a> Ipse palam faciet disciplinam doctrinæ suæ,<br> et in lege testamenti Domini gloriabitur.<br></p>
 <p><a name="012">12</a> Collaudabunt multi sapientiam ejus,<br> et usque in sæculum non delebitur.<br></p>
 <p><a name="013">13</a> Non recedet memoria ejus,<br> et nomen ejus requiretur a generatione in generationem.<br></p>
 <p><a name="014">14</a> Sapientiam ejus enarrabunt gentes,<br> et laudem ejus enuntiabit ecclesia.<br></p>
 <p><a name="015">15</a> Si permanserit, nomen derelinquet plus quam mille:<br> et si requieverit, proderit illi.]<br>
 </p>
 <p><a name="016">16</a> [Adhuc consiliabor ut enarrem:<br> ut furore enim repletus sum.<br></p>
 <p><a name="017">17</a> In voce dicit: Obaudite me, divini fructus,<br> et quasi rosa plantata super rivos aquarum fructificate.<br></p>
 <p><a name="018">18</a> Quasi Libanus odorem suavitatis habete.<br></p>
 <p><a name="019">19</a> Florete flores quasi lilium:<br> et date odorem, et frondete in gratiam:<br> et collaudate canticum, et benedicite Dominum in operibus suis.<br></p>
 <p><a name="020">20</a> Date nomini ejus magnificentiam,<br> et confitemini illi in voce labiorum vestrorum,<br> et in canticis labiorum, et citharis:<br> et sic dicetis in confessione:<br></p>
 <p><a name="021">21</a> Opera Domini universa bona valde.<br></p>
 <p><a name="022">22</a> In verbo ejus stetit aqua sicut congeries:<br> et in sermone oris illius sicut exceptoria aquarum:<br></p>
 <p><a name="023">23</a> quoniam in præcepto ipsius placor fit,<br> et non est minoratio in salute ipsius.<br></p>
 <p><a name="024">24</a> Opera omnis carnis coram illo,<br> et non est quidquam absconditum ab oculis ejus.<br></p>
 <p><a name="025">25</a> A sæculo usque in sæculum respicit,<br> et nihil est mirabile in conspectu ejus.<br></p>
 <p><a name="026">26</a> Non est dicere: Quid est hoc, aut quid est istud?<br> omnia enim in tempore suo quærentur.<br></p>
 <p><a name="027">27</a> Benedictio illius quasi fluvius inundavit.<br></p>
 <p><a name="028">28</a> Quomodo cataclysmus aridam inebriavit,<br> sic ira ipsius gentes quæ non exquisierunt eum hæreditabit.<br></p>
 <p><a name="029">29</a> Quomodo convertit aquas in siccitatem, et siccata est terra,<br> et viæ illius viis illorum directæ sunt,<br> sic peccatoribus offensiones in ira ejus.<br></p>
 <p><a name="030">30</a> Bona bonis creata sunt ab initio:<br> sic nequissimis bona et mala.<br></p>
 <p><a name="031">31</a> Initium necessariæ rei vitæ hominum, aqua, ignis, et ferrum,<br> sal, lac, et panis similagineus, et mel,<br> et botrus uvæ, et oleum, et vestimentum.<br></p>
 <p><a name="032">32</a> Hæc omnia sanctis in bona,<br> sic et impiis et peccatoribus in mala convertentur.<br></p>
 <p><a name="033">33</a> Sunt spiritus qui ad vindictam creati sunt,<br> et in furore suo confirmaverunt tormenta sua.<br></p>
 <p><a name="034">34</a> In tempore consummationis effundent virtutem,<br> et furorem ejus qui fecit illos placabunt.<br></p>
 <p><a name="035">35</a> Ignis, grando, fames, et mors,<br> omnia hæc ad vindictam creata sunt:<br></p>
 <p><a name="036">36</a> bestiarum dentes, et scorpii, et serpentes,<br> et rhomphæa vindicans in exterminium impios.<br></p>
 <p><a name="037">37</a> In mandatis ejus epulabuntur:<br> et super terram in necessitatem præparabuntur,<br> et in temporibus suis non præterient verbum.<br></p>
 <p><a name="038">38</a> Propterea ab initio confirmatus sum, et consiliatus sum,<br> et cogitavi, et scripta dimisi.<br></p>
 <p><a name="039">39</a> Omnia opera Domini bona,<br> et omne opus hora sua subministrabit.<br></p>
 <p><a name="040">40</a> Non est dicere: Hoc illo nequius est:<br> omnia enim in tempore suo comprobabuntur.<br></p>
 <p><a name="041">41</a> Et nunc in omni corde et ore collaudate,<br> et benedicite nomen Domini.]</p>
 <p></p><hr>
 <center>
 <a href="sir040.htm">Next: Sirach Chapter 40</a></center>
 </body>