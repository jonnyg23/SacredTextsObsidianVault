<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo022.htm">Polyglot</a> 
 <a href="../kjv/exo022.htm">KJV</a> 
 <a href="../sep/exo022.htm">Sep</a> 
 <a href="../tan/exo022.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo021.htm">Previous</a> 
 <a href="exo023.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 22</h3><p><a name="001">1</a> Si quis furatus fuerit bovem aut ovem, et occiderit vel vendiderit: quinque boves pro uno bove restituet, et quatuor oves pro una ove.</p>
 <p><a name="002">2</a> Si effringens fur domum sive suffodiens fuerit inventus, et accepto vulnere mortuus fuerit, percussor non erit reus sanguinis.</p>
 <p><a name="003">3</a> Quod si orto sole hoc fecerit, homicidium perpetravit, et ipse morietur. Si non habuerit quod pro furto reddat, ipse venundabitur.</p>
 <p><a name="004">4</a> Si inventum fuerit apud eum quod furatus est, vivens: sive bos, sive asinus, sive ovis, duplum restituet.<br>
 </p>
 <p><a name="005">5</a> Si læserit quispiam agrum vel vineam, et dimiserit jumentum suum ut depascatur aliena: quidquid optimum habuerit in agro suo, vel in vinea, pro damni æstimatione restituet.</p>
 <p><a name="006">6</a> Si egressus ignis invenerit spinas, et comprehenderit acervos frugum, sive stantes segetes in agris, reddet damnum qui ignem succenderit.</p>
 <p><a name="007">7</a> Si quis commendaverit amico pecuniam aut vas in custodiam, et ab eo, qui susceperat, furto ablata fuerint: si invenitur fur, duplum reddet:</p>
 <p><a name="008">8</a> si latet fur, dominus domus applicabitur ad deos, et jurabit quod non extenderit manum in rem proximi sui,</p>
 <p><a name="009">9</a> ad perpetrandam fraudem, tam in bove quam in asino, et ove ac vestimento, et quidquid damnum inferre potest: ad deos utriusque causa perveniet, et si illi judicaverit, duplum restituet proximo suo.</p>
 <p><a name="010">10</a> Si quis commendaverit proximo suo asinum, bovem, ovem, et omne jumentum ad custodiam, et mortuum fuerit, aut debilitatum, vel captum ab hostibus, nullusque hoc viderit:</p>
 <p><a name="011">11</a> jusjurandum erit in medio, quod non extenderit manum ad rem proximi sui: suscipietque dominus juramentum, et ille reddere non cogetur.</p>
 <p><a name="012">12</a> Quod si furto ablatum fuerit, restituet damnum domino;</p>
 <p><a name="013">13</a> si comestum a bestia, deferat ad eum quod occisum est, et non restituet.</p>
 <p><a name="014">14</a> Qui a proximo suo quidquam horum mutuo postulaverit, et debilitatum aut mortuum fuerit domino non præsente, reddere compelletur.</p>
 <p><a name="015">15</a> Quod si impræsentiarum dominus fuerit, non restituet, maxime si conductum venerat pro mercede operis sui.<br>
 </p>
 <p><a name="016">16</a> Si seduxerit quis virginem necdum desponsatam, dormieritque cum ea: dotabit eam, et habebit eam uxorem.</p>
 <p><a name="017">17</a> Si pater virginis dare noluerit, reddet pecuniam juxta modum dotis, quam virgines accipere consueverunt.</p>
 <p><a name="018">18</a> Maleficos non patieris vivere.</p>
 <p><a name="019">19</a> Qui coierit cum jumento, morte moriatur.</p>
 <p><a name="020">20</a> Qui immolat diis, occidetur, præterquam Domino soli.<br>
 </p>
 <p><a name="021">21</a> Advenam non contristabis, neque affliges eum: advenæ enim et ipsi fuistis in terra Ægypti.</p>
 <p><a name="022">22</a> Viduæ et pupillo non nocebitis.</p>
 <p><a name="023">23</a> Si læseritis eos, vociferabuntur ad me, et ego audiam clamorem eorum:</p>
 <p><a name="024">24</a> et indignabitur furor meus, percutiamque vos gladio, et erunt uxores vestræ viduæ, et filii vestri pupilli.</p>
 <p><a name="025">25</a> Si pecuniam mutuam dederis populo meo pauperi qui habitat tecum, non urgebis eum quasi exactor, nec usuris opprimes.</p>
 <p><a name="026">26</a> Si pignus a proximo tuo acceperis vestimentum, ante solis occasum reddes ei.</p>
 <p><a name="027">27</a> Ipsum enim est solum, quo operitur, indumentum carnis ejus, nec habet aliud in quo dormiat: si clamaverit ad me, exaudiam eum, quia misericors sum.</p>
 <p><a name="028">28</a> Diis non detrahes, et principi populi tui non maledices.<br>
 </p>
 <p><a name="029">29</a> Decimas tuas et primitias tuas non tardabis reddere: primogenitum filiorum tuorum dabis mihi.</p>
 <p><a name="030">30</a> De bobus quoque, et ovibus similiter facies: septem diebus sit cum matre sua, die octava reddes illum mihi.</p>
 <p><a name="031">31</a> Viri sancti eritis mihi: carnem, quæ a bestiis fuerit prægustata, non comedetis, sed projicietis canibus.</p>
 <p></p><hr>
 <center>
 <a href="exo023.htm">Next: Exodus Chapter 23</a></center>
 </body>