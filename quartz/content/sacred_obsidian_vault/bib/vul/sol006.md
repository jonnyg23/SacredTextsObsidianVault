<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sol006.htm">Polyglot</a> 
 <a href="../kjv/sol006.htm">KJV</a> 
 <a href="../sep/sol006.htm">Sep</a> 
 <a href="../tan/sol006.htm">Tan</a> 
 
 <br>
 <br><a href="sol.htm">Song of Solomon Index</a><br>
  
 <a href="sol005.htm">Previous</a> 
 <a href="sol007.htm">Next</a> 
 </center>
 <hr>
 
 <h3 align="CENTER">Vulgate (Latin): Song of Solomon Chapter 6</h3><p><a name="001">1</a> [<sponsa>Dilectus meus descendit in hortum suum ad areolam aromatum,<br> ut pascatur in hortis, et lilia colligat.<br></sponsa></p>
 <p><a name="002">2</a> Ego dilecto meo, et dilectus meus mihi,<br> qui pascitur inter lilia.<br></p>
 <p><a name="003">3</a> <sponsus>Pulchra es, amica mea;<br> suavis, et decora sicut Jerusalem;<br> terribilis ut castrorum acies ordinata.<br></sponsus></p>
 <p><a name="004">4</a> Averte oculos tuos a me,<br> quia ipsi me avolare fecerunt.<br> Capilli tui sicut grex caprarum<br> quæ apparuerunt de Galaad.<br></p>
 <p><a name="005">5</a> Dentes tui sicut grex ovium<br> quæ ascenderunt de lavacro:<br> omnes gemellis ftibus,<br> et sterilis non est in eis.<br></p>
 <p><a name="006">6</a> Sicut cortex mali punici, sic genæ tuæ,<br> absque occultis tuis.<br></p>
 <p><a name="007">7</a> Sexaginta sunt reginæ, et octoginta concubinæ,<br> et adolescentularum non est numerus.<br></p>
 <p><a name="008">8</a> Una est columba mea, perfecta mea,<br> una est matris suæ, electa genetrici suæ.<br> Viderunt eam filiæ, et beatissimam prædicaverunt;<br> reginæ et concubinæ, et laudaverunt eam.<br></p>
 <p><a name="009">9</a> Quæ est ista quæ progreditur quasi aurora consurgens,<br> pulchra ut luna, electa ut sol,<br> terribilis ut castrorum acies ordinata?<br></p>
 <p><a name="010">10</a> <sponsa>Descendi in hortum nucum,<br> ut viderem poma convallium,<br> et inspicerem si floruisset vinea,<br> et germinassent mala punica.<br></sponsa></p>
 <p><a name="011">11</a> Nescivi: anima mea conturbavit me,<br> propter quadrigas Aminadab.<br></p>
 <p><a name="012">12</a> <chorus>Revertere, revertere, Sulamitis!<br> revertere, revertere ut intueamur te.]</chorus></p>
 <p></p><hr>
 <center>
 <a href="sol007.htm">Next: Song of Solomon Chapter 7</a></center>
 </body>