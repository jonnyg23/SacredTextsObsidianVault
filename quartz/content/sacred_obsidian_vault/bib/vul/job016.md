<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job016.htm">Polyglot</a> 
 <a href="../kjv/job016.htm">KJV</a> 
 <a href="../sep/job016.htm">Sep</a> 
 <a href="../tan/job016.htm">Tan</a> 
 
 <br>
 <br><a href="job.htm">Job Index</a><br>
  
 <a href="job015.htm">Previous</a> 
 <a href="job017.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 16</h3><p><a name="001">1</a> Respondens autem Job, dixit:</p>
 <p><a name="002">2</a> [Audivi frequenter talia:<br> consolatores onerosi omnes vos estis.<br></p>
 <p><a name="003">3</a> Numquid habebunt finem verba ventosa?<br> aut aliquid tibi molestum est, si loquaris?<br></p>
 <p><a name="004">4</a> Poteram et ego similia vestri loqui,<br> atque utinam esset anima vestra pro anima mea:<br></p>
 <p><a name="005">5</a> consolarer et ego vos sermonibus,<br> et moverem caput meum super vos;<br></p>
 <p><a name="006">6</a> roborarem vos ore meo,<br> et moverem labia mea, quasi parcens vobis.<br></p>
 <p><a name="007">7</a> Sed quid agam? Si locutus fuero, non quiescet dolor meus,<br> et si tacuero, non recedet a me.<br></p>
 <p><a name="008">8</a> Nunc autem oppressit me dolor meus,<br> et in nihilum redacti sunt omnes artus mei.<br></p>
 <p><a name="009">9</a> Rugæ meæ testimonium dicunt contra me,<br> et suscitatur falsiloquus adversus faciem meam, contradicens mihi.<br></p>
 <p><a name="010">10</a> Collegit furorem suum in me,<br> et comminans mihi, infremuit contra me dentibus suis:<br> hostis meus terribilibus oculis me intuitus est.<br></p>
 <p><a name="011">11</a> Aperuerunt super me ora sua,<br> et exprobrantes percusserunt maxillam meam:<br> satiati sunt pnis meis.<br></p>
 <p><a name="012">12</a> Conclusit me Deus apud iniquum,<br> et manibus impiorum me tradidit.<br></p>
 <p><a name="013">13</a> Ego ille quondam opulentus, repente contritus sum:<br> tenuit cervicem meam, confregit me,<br> et posuit me sibi quasi in signum.<br></p>
 <p><a name="014">14</a> Circumdedit me lanceis suis;<br> convulneravit lumbos meos:<br> non pepercit, et effudit in terra viscera mea.<br></p>
 <p><a name="015">15</a> Concidit me vulnere super vulnus:<br> irruit in me quasi gigas.<br></p>
 <p><a name="016">16</a> Saccum consui super cutem meam,<br> et operui cinere carnem meam.<br></p>
 <p><a name="017">17</a> Facies mea intumuit a fletu,<br> et palpebræ meæ caligaverunt.<br></p>
 <p><a name="018">18</a> Hæc passus sum absque iniquitate manus meæ,<br> cum haberem mundas ad Deum preces.<br></p>
 <p><a name="019">19</a> Terra, ne operias sanguinem meum,<br> neque inveniat in te locum latendi clamor meus:<br></p>
 <p><a name="020">20</a> ecce enim in cælo testis meus,<br> et conscius meus in excelsis.<br></p>
 <p><a name="021">21</a> Verbosi amici mei:<br> ad Deum stillat oculus meus:<br></p>
 <p><a name="022">22</a> atque utinam sic judicaretur vir cum Deo,<br> quomodo judicatur filius hominis cum collega suo.<br></p>
 <p><a name="023">23</a> Ecce enim breves anni transeunt,<br> et semitam per quam non revertar ambulo.]</p>
 <p></p><hr>
 <center>
 <a href="job017.htm">Next: Job Chapter 17</a></center>
 </body>