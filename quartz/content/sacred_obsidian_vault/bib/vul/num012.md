<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num012.htm">Polyglot</a> 
 <a href="../kjv/num012.htm">KJV</a> 
 <a href="../sep/num012.htm">Sep</a> 
 <a href="../tan/num012.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num011.htm">Previous</a> 
 <a href="num013.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 12</h3><p><a name="001">1</a> Locutaque est Maria et Aaron contra Moysen propter uxorem ejus Æthiopissam,</p>
 <p><a name="002">2</a> et dixerunt: Num per solum Moysen locutus est Dominus? nonne et nobis similiter est locutus? Quod cum audisset Dominus</p>
 <p><a name="003">3</a> (erat enim Moyses vir mitissimus super omnes homines qui morabantur in terra),</p>
 <p><a name="004">4</a> statim locutus est ad eum, et ad Aaron et Mariam: Egredimini vos tantum tres ad tabernaculum fderis. Cumque fuissent egressi,</p>
 <p><a name="005">5</a> descendit Dominus in columna nubis, et stetit in introitu tabernaculi, vocans Aaron et Mariam. Qui cum issent,</p>
 <p><a name="006">6</a> dixit ad eos: Audite sermones meos: si quis fuerit inter vos propheta Domini, in visione apparebo ei, vel per somnium loquar ad illum.</p>
 <p><a name="007">7</a> At non talis servus meus Moyses, qui in omni domo mea fidelissimus est:</p>
 <p><a name="008">8</a> ore enim ad os loquor ei: et palam, et non per ænigmata et figuras Dominum videt. Quare ergo non timuistis detrahere servo meo Moysi?<br>
 </p>
 <p><a name="009">9</a> Iratusque contra eos, abiit:</p>
 <p><a name="010">10</a> nubes quoque recessit quæ erat super tabernaculum: et ecce Maria apparuit candens lepra quasi nix. Cumque respexisset eam Aaron, et vidisset perfusam lepra,</p>
 <p><a name="011">11</a> ait ad Moysen: Obsecro, domine mi, ne imponas nobis hoc peccatum quod stulte commisimus,</p>
 <p><a name="012">12</a> ne fiat hæc quasi mortua, et ut abortivum quod projicitur de vulva matris suæ: ecce jam medium carnis ejus devoratum est a lepra.</p>
 <p><a name="013">13</a> Clamavitque Moyses ad Dominum, dicens: Deus, obsecro, sana eam.</p>
 <p><a name="014">14</a> Cui respondit Dominus: Si pater ejus spuisset in faciem illius, nonne debuerat saltem septem diebus rubore suffundi? separetur septem diebus extra castra, et postea revocabitur.</p>
 <p><a name="015">15</a> Exclusa est itaque Maria extra castra septem diebus: et populus non est motus de loco illo, donec revocata est Maria.</p>
 <p></p><hr>
 <center>
 <a href="num013.htm">Next: Numbers Chapter 13</a></center>
 </body>