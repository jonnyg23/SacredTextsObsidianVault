<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdt015.htm">Polyglot</a> 
 <a href="../apo/jdt015.htm">Apo</a> 
 <a href="../sep/jdt015.htm">Sep</a> 
 
 <br>
 <br><a href="jdt.htm">Judith Index</a><br>
  
 <a href="jdt014.htm">Previous</a> 
 <a href="jdt016.htm">Next</a> 
 </center>
 <hr>
 
 <h3 align="CENTER">Vulgate (Latin): Judith Chapter 15</h3><p><a name="001">1</a> Cumque omnis exercitus decollatum Holofernem audisset, fugit mens et consilium ab eis, et solo tremore et metu agitati, fugæ præsidium sumunt,</p>
 <p><a name="002">2</a> ita ut nullus loqueretur cum proximo suo, sed inclinato capite, relictis omnibus, evadere festinabant Hebræos, quos armatos super se venire audiebant, fugientes per vias camporum et semitas collium.</p>
 <p><a name="003">3</a> Videntes itaque filii Israël fugientes, secuti sunt illos. Descenderuntque clangentes tubis, et ululantes post ipsos.</p>
 <p><a name="004">4</a> Et quoniam Assyrii non adunati, in fugam ibant præcipites: filii autem Israël uno agmine persequentes debilitabant omnes quos invenire potuissent.</p>
 <p><a name="005">5</a> Misit itaque Ozias nuntios per omnes civitates et regiones Israël.</p>
 <p><a name="006">6</a> Omnis itaque regio, omnisque urbs electam juventutem armatam misit post eos, et persecuti sunt eos in ore gladii, quousque pervenirent ad extremitatem finium suorum.</p>
 <p><a name="007">7</a> Reliqui autem qui erant in Bethulia, ingressi sunt castra Assyriorum, et prædam quam fugientes Assyrii reliquerant, abstulerunt, et onustati sunt valde.</p>
 <p><a name="008">8</a> Hi vero qui victores reversi sunt ad Bethuliam, omnia quæ erant illorum attulerunt secum, ita ut non esset numerus in pecoribus et jumentis et universis mobilibus eorum, ut a minimo usque ad maximum omnes divites fierent de prædationibus eorum.<br>
 </p>
 <p><a name="009">9</a> Joacim autem summus pontifex de Jerusalem venit in Bethuliam cum universis presbyteris suis ut videret Judith.</p>
 <p><a name="010">10</a> Quæ cum exisset ad illum, benedixerunt eam omnes una voce, dicentes: Tu gloria Jerusalem; tu lætitia Israël; tu honorificentia populi nostri:</p>
 <p><a name="011">11</a> quia fecisti viriliter, et confortatum est cor tuum, eo quod castitatem amaveris, et post virum tuum, alterum nescieris: ideo et manus Domini confortavit te, et ideo eris benedicta in æternum.</p>
 <p><a name="012">12</a> Et dixit omnis populus: Fiat, fiat.</p>
 <p><a name="013">13</a> Per dies autem triginta, vix collecta sunt spolia Assyriorum a populo Israël.</p>
 <p><a name="014">14</a> Porro autem universa quæ Holofernis peculiaria fuisse probata sunt, dederunt Judith in auro, et argento, et vestibus, et gemmis, et omni supellectili: et tradita sunt omnia illi a populo.</p>
 <p><a name="015">15</a> Et omnes populi gaudebant cum mulieribus, et virginibus, et juvenibus, in organis et citharis.</p>
 <p></p><hr>
 <center>
 <a href="jdt016.htm">Next: Judith Chapter 16</a></center>
 </body>