<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro018.htm">Polyglot</a> 
 <a href="../kjv/pro018.htm">KJV</a> 
 <a href="../sep/pro018.htm">Sep</a> 
 <a href="../tan/pro018.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro017.htm">Previous</a> 
 <a href="pro019.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 18</h3><p><a name="001">1</a> [Occasiones quærit qui vult recedere ab amico:<br> omni tempore erit exprobrabilis.<br></p>
 <p><a name="002">2</a> Non recipit stultus verba prudentiæ,<br> nisi ea dixeris quæ versantur in corde ejus.<br></p>
 <p><a name="003">3</a> Impius, cum in profundum venerit peccatorum, contemnit;<br> sed sequitur eum ignominia et opprobrium.<br></p>
 <p><a name="004">4</a> Aqua profunda verba ex ore viri,<br> et torrens redundans fons sapientiæ.<br></p>
 <p><a name="005">5</a> Accipere personam impii non est bonum,<br> ut declines a veritate judicii.]<br>
 </p>
 <p><a name="006">6</a> [Labia stulti miscent se rixis,<br> et os ejus jurgia provocat.<br></p>
 <p><a name="007">7</a> Os stulti contritio ejus,<br> et labia ipsius ruina animæ ejus.<br></p>
 <p><a name="008">8</a> Verba bilinguis quasi simplicia,<br> et ipsa perveniunt usque ad interiora ventris.<br> Pigrum dejicit timor;<br> animæ autem effeminatorum esurient.<br></p>
 <p><a name="009">9</a> Qui mollis et dissolutus est in opere suo<br> frater est sua opera dissipantis.<br></p>
 <p><a name="010">10</a> Turris fortissima nomen Domini;<br> ad ipsum currit justus, et exaltabitur.<br></p>
 <p><a name="011">11</a> Substantia divitis urbs roboris ejus,<br> et quasi murus validus circumdans eum.<br></p>
 <p><a name="012">12</a> Antequam conteratur, exaltatur cor hominis,<br> et antequam glorificetur, humiliatur.<br></p>
 <p><a name="013">13</a> Qui prius respondet quam audiat,<br> stultum se esse demonstrat, et confusione dignum.<br></p>
 <p><a name="014">14</a> Spiritus viri sustentat imbecillitatem suam;<br> spiritum vero ad irascendum facilem quis poterit sustinere?<br></p>
 <p><a name="015">15</a> Cor prudens possidebit scientiam,<br> et auris sapientium quærit doctrinam.]<br>
 </p>
 <p><a name="016">16</a> [Donum hominis dilatat viam ejus,<br> et ante principes spatium ei facit.<br></p>
 <p><a name="017">17</a> Justus prior est accusator sui:<br> venit amicus ejus, et investigabit eum.<br></p>
 <p><a name="018">18</a> Contradictiones comprimit sors,<br> et inter potentes quoque dijudicat.<br></p>
 <p><a name="019">19</a> Frater qui adjuvatur a fratre quasi civitas firma,<br> et judicia quasi vectes urbium.<br></p>
 <p><a name="020">20</a> De fructu oris viri replebitur venter ejus,<br> et genimina labiorum ipsius saturabunt eum.<br></p>
 <p><a name="021">21</a> Mors et vita in manu linguæ;<br> qui diligunt eam comedent fructus ejus.<br></p>
 <p><a name="022">22</a> Qui invenit mulierem bonam invenit bonum,<br> et hauriet jucunditatem a Domino.<br> Qui expellit mulierem bonam expellit bonum;<br> qui autem tenet adulteram stultus est et impius.<br></p>
 <p><a name="023">23</a> Cum obsecrationibus loquetur pauper,<br> et dives effabitur rigide.<br></p>
 <p><a name="024">24</a> Vir amabilis ad societatem<br> magis amicus erit quam frater.]</p>
 <p></p><hr>
 <center>
 <a href="pro019.htm">Next: Proverbs Chapter 19</a></center>
 </body>