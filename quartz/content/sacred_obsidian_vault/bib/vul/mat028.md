<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat028.htm">Polyglot</a> 
 <a href="../gnt/mat028.htm">GNT</a> 
 <a href="../kjv/mat028.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat027.htm">Previous</a> 
 <a href="mar001.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 28</h3><p><a name="001">1</a> Vespere autem sabbati, quæ lucescit in prima sabbati, venit Maria Magdalene, et altera Maria, videre sepulchrum.</p>
 <p><a name="002">2</a> Et ecce terræmotus factus est magnus. Angelus enim Domini descendit de cælo: et accedens revolvit lapidem, et sedebat super eum:</p>
 <p><a name="003">3</a> erat autem aspectus ejus sicut fulgur: et vestimentum ejus sicut nix.</p>
 <p><a name="004">4</a> Præ timore autem ejus exterriti sunt custodes, et facti sunt velut mortui.</p>
 <p><a name="005">5</a> Respondens autem angelus dixit mulieribus: Nolite timere vos: scio enim, quod Jesum, qui crucifixus est, quæritis.</p>
 <p><a name="006">6</a> Non est hic: surrexit enim, sicut dixit: venite, et videte locum ubi positus erat Dominus.</p>
 <p><a name="007">7</a> Et cito euntes, dicite discipulis ejus quia surrexit: et ecce præcedit vos in Galilæam: ibi eum videbitis: ecce prædixi vobis.</p>
 <p><a name="008">8</a> Et exierunt cito de monumento cum timore et gaudio magno, currentes nuntiare discipulis ejus.</p>
 <p><a name="009">9</a> Et ecce Jesus occurrit illis, dicens: Avete. Illæ autem accesserunt, et tenuerunt pedes ejus, et adoraverunt eum.</p>
 <p><a name="010">10</a> Tunc ait illis Jesus: Nolite timere: ite, nuntiare fratribus meis ut eant in Galilæam; ibi me videbunt.<br>
 </p>
 <p><a name="011">11</a> Quæ cum abiissent, ecce quidam de custodibus venerunt in civitatem, et nuntiaverunt principibus sacerdotum omnia quæ facta fuerant.</p>
 <p><a name="012">12</a> Et congregati cum senioribus consilio accepto, pecuniam copiosam dederunt militibus,</p>
 <p><a name="013">13</a> dicentes: Dicite quia discipuli ejus nocte venerunt, et furati sunt eum, nobis dormientibus.</p>
 <p><a name="014">14</a> Et si hoc auditum fuerit a præside, nos suadebimus ei, et securos vos faciemus.</p>
 <p><a name="015">15</a> At illi, accepta pecunia, fecerunt sicut erant edocti. Et divulgatum est verbum istud apud Judæos, usque in hodiernum diem.</p>
 <p><a name="016">16</a> Undecim autem discipuli abierunt in Galilæam in montem ubi constituerat illis Jesus.<br>
 </p>
 <p><a name="017">17</a> Et videntes eum adoraverunt: quidam autem dubitaverunt.</p>
 <p><a name="018">18</a> Et accedens Jesus locutus est eis, dicens: Data est mihi omnis potestas in cælo et in terra:</p>
 <p><a name="019">19</a> euntes ergo docete omnes gentes: baptizantes eos in nomine Patris, et Filii, et Spiritus Sancti:</p>
 <p><a name="020">20</a> docentes eos servare omnia quæcumque mandavi vobis: et ecce ego vobiscum sum omnibus diebus, usque ad consummationem sæculi.</p>
 <p></p>
 <p></p><hr>
 <center>
 <a href="mar001.htm">Next: Mark Chapter 1</a></center>
 </body>