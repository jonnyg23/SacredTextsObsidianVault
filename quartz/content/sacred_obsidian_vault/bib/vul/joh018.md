<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh018.htm">Polyglot</a> 
 <a href="../gnt/joh018.htm">GNT</a> 
 <a href="../kjv/joh018.htm">KJV</a> 
 
 <br>
 <br><a href="joh.htm">John Index</a><br>
  
 <a href="joh017.htm">Previous</a> 
 <a href="joh019.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 18</h3><p><a name="001">1</a> Hæc cum dixisset Jesus, egressus est cum discipulis suis trans torrentem Cedron, ubi erat hortus, in quem introivit ipse, et discipuli ejus.</p>
 <p><a name="002">2</a> Sciebat autem et Judas, qui tradebat eum, locum: quia frequenter Jesus convenerat illuc cum discipulis suis.</p>
 <p><a name="003">3</a> Judas ergo cum accepisset cohortem, et a pontificibus et pharisæis ministros, venit illuc cum laternis, et facibus, et armis.</p>
 <p><a name="004">4</a> Jesus itaque sciens omnia quæ ventura erant super eum, processit, et dixit eis: Quem quæritis?</p>
 <p><a name="005">5</a> Responderunt ei: Jesum Nazarenum. Dicit eis Jesus: Ego sum. Stabat autem et Judas, qui tradebat eum, cum ipsis.</p>
 <p><a name="006">6</a> Ut ergo dixit eis: Ego sum: abierunt retrorsum, et ceciderunt in terram.</p>
 <p><a name="007">7</a> Iterum ergo interrogavit eos: Quem quæritis? Illi autem dixerunt: Jesum Nazarenum.</p>
 <p><a name="008">8</a> Respondit Jesus: Dixi vobis, quia ego sum: si ergo me quæritis, sinite hos abire.</p>
 <p><a name="009">9</a> Ut impleretur sermo, quem dixit: Quia quos dedisti mihi, non perdidi ex eis quemquam.</p>
 <p><a name="010">10</a> Simon ergo Petrus habens gladium eduxit eum: et percussit pontificis servum, et abscidit auriculam ejus dexteram. Erat autem nomen servo Malchus.</p>
 <p><a name="011">11</a> Dixit ergo Jesus Petro: Mitte gladium tuum in vaginam. Calicem, quem dedit mihi Pater, non bibam illum?</p>
 <p><a name="012">12</a> Cohors ergo, et tribunus, et ministri Judæorum comprehenderunt Jesum, et ligaverunt eum.<br>
 </p>
 <p><a name="013">13</a> Et adduxerunt eum ad Annam primum: erat enim socer Caiphæ, qui erat pontifex anni illius.</p>
 <p><a name="014">14</a> Erat autem Caiphas, qui consilium dederat Judæis: Quia expedit unum hominem mori pro populo.<br>
 </p>
 <p><a name="015">15</a> Sequebatur autem Jesum Simon Petrus, et alius discipulus. Discipulus autem ille erat notus pontifici, et introivit cum Jesu in atrium pontificis.</p>
 <p><a name="016">16</a> Petrus autem stabat ad ostium foris. Exivit ergo discipulus alius, qui erat notus pontifici, et dixit ostiariæ: et introduxit Petrum.</p>
 <p><a name="017">17</a> Dicit ergo Petro ancilla ostiaria: Numquid et tu ex discipulis es hominis istius? Dicit ille: Non sum.</p>
 <p><a name="018">18</a> Stabant autem servi et ministri ad prunas, quia frigus erat, et calefaciebant se: erat autem cum eis et Petrus stans, et calefaciens se.<br>
 </p>
 <p><a name="019">19</a> Pontifex ergo interrogavit Jesum de discipulis suis, et de doctrina ejus.</p>
 <p><a name="020">20</a> Respondit ei Jesus: Ego palam locutus sum mundo: ego semper docui in synagoga, et in templo, quo omnes Judæi conveniunt, et in occulto locutus sum nihil.</p>
 <p><a name="021">21</a> Quid me interrogas? interroga eos qui audierunt quid locutus sim ipsis: ecce hi sciunt quæ dixerim ego.</p>
 <p><a name="022">22</a> Hæc autem cum dixisset, unus assistens ministrorum dedit alapam Jesu, dicens: Sic respondes pontifici?</p>
 <p><a name="023">23</a> Respondit ei Jesus: Si male locutus sum, testimonium perhibe de malo: si autem bene, quid me cædis?</p>
 <p><a name="024">24</a> Et misit eum Annas ligatum ad Caipham pontificem.<br>
 </p>
 <p><a name="025">25</a> Erat autem Simon Petrus stans, et calefaciens se. Dixerunt ergo ei: Numquid et tu ex discipulis ejus es? Negavit ille, et dixit: Non sum.</p>
 <p><a name="026">26</a> Dicit ei unus ex servis pontificis, cognatus ejus, cujus abscidit Petrus auriculam: Nonne ego te vidi in horto cum illo?</p>
 <p><a name="027">27</a> Iterum ergo negavit Petrus: et statim gallus cantavit.<br>
 </p>
 <p><a name="028">28</a> Adducunt ergo Jesum a Caipha in prætorium. Erat autem mane: et ipsi non introierunt in prætorium, ut non contaminarentur, sed ut manducarent Pascha.</p>
 <p><a name="029">29</a> Exivit ergo Pilatus ad eos foras, et dixit: Quam accusationem affertis adversus hominem hunc?</p>
 <p><a name="030">30</a> Responderunt, et dixerunt ei: Si non esset hic malefactor, non tibi tradidissemus eum.</p>
 <p><a name="031">31</a> Dixit ergo eis Pilatus: Accipite eum vos, et secundum legem vestram judicate eum. Dixerunt ergo ei Judæi: Nobis non licet interficere quemquam.</p>
 <p><a name="032">32</a> Ut sermo Jesu impleretur, quem dixit, significans qua morte esset moriturus.</p>
 <p><a name="033">33</a> Introivit ergo iterum in prætorium Pilatus: et vocavit Jesum, et dixit ei: Tu es rex Judæorum?</p>
 <p><a name="034">34</a> Respondit Jesus: A temetipso hoc dicis, an alii dixerunt tibi de me?</p>
 <p><a name="035">35</a> Respondit Pilatus: Numquid ego Judæus sum? gens tua et pontifices tradiderunt te mihi: quid fecisti?</p>
 <p><a name="036">36</a> Respondit Jesus: Regnum meum non est de hoc mundo. Si ex hoc mundo esset regnum meum, ministri mei utique decertarent ut non traderer Judæis: nunc autem regnum meum non est hinc.</p>
 <p><a name="037">37</a> Dixit itaque ei Pilatus: Ergo rex es tu? Respondit Jesus: Tu dicis quia rex sum ego. Ego in hoc natus sum, et ad hoc veni in mundum, ut testimonium perhibeam veritati: omnis qui est ex veritate, audit vocem meam.</p>
 <p><a name="038">38</a> Dicit ei Pilatus: Quid est veritas? Et cum hoc dixisset, iterum exivit ad Judæos, et dicit eis: Ego nullam invenio in eo causam.</p>
 <p><a name="039">39</a> Est autem consuetudo vobis ut unum dimittam vobis in Pascha: vultis ergo dimittam vobis regem Judæorum?</p>
 <p><a name="040">40</a> Clamaverunt ergo rursum omnes, dicentes: Non hunc, sed Barabbam. Erat autem Barabbas latro.</p>
 <p></p><hr>
 <center>
 <a href="joh019.htm">Next: John Chapter 19</a></center>
 </body>