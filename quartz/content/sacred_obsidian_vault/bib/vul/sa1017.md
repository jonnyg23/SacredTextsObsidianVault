<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa1017.htm">Polyglot</a> 
 <a href="../kjv/sa1017.htm">KJV</a> 
 <a href="../sep/sa1017.htm">Sep</a> 
 <a href="../tan/sa1017.htm">Tan</a> 
 
 <br>
 <br><a href="sa1.htm">1 Samuel Index</a><br>
  
 <a href="sa1016.htm">Previous</a> 
 <a href="sa1018.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Samuel Chapter 17</h3><p><a name="001">1</a> Congregantes autem Philisthiim agmina sua in prælium, convenerunt in Socho Judæ: et castrametati sunt inter Socho et Azeca in finibus Dommim.</p>
 <p><a name="002">2</a> Porro Saul et filii Israël congregati venerunt in Vallem terebinthi, et direxerunt aciem ad pugnandum contra Philisthiim.</p>
 <p><a name="003">3</a> Et Philisthiim stabant super montem ex parte hac, et Israël stabat supra montem ex altera parte: vallisque erat inter eos.</p>
 <p><a name="004">4</a> Et egressus est vir spurius de castris Philisthinorum nomine Goliath, de Geth, altitudinis sex cubitorum et palmi:</p>
 <p><a name="005">5</a> et cassis ærea super caput ejus, et lorica squamata induebatur. Porro pondus loricæ ejus, quinque millia siclorum æris erat:</p>
 <p><a name="006">6</a> et ocreas æreas habebat in cruribus, et clypeus æreus tegebat humeros ejus.</p>
 <p><a name="007">7</a> Hastile autem hastæ ejus erat quasi liciatorium texentium: ipsum autem ferrum hastæ ejus sexcentos siclos habebat ferri: et armiger ejus antecedebat eum.</p>
 <p><a name="008">8</a> Stansque clamabat adversum phalangas Israël, et dicebat eis: Quare venistis parati ad prælium? numquid ego non sum Philisthæus, et vos servi Saul? eligite ex vobis virum, et descendat ad singulare certamen.</p>
 <p><a name="009">9</a> Si quiverit pugnare mecum, et percusserit me, erimus vobis servi: si autem ego prævaluero, et percussero eum, vos servi eritis, et servietis nobis.</p>
 <p><a name="010">10</a> Et aiebat Philisthæus: Ego exprobravi agminibus Israël hodie: date mihi virum, et ineat mecum singulare certamen.</p>
 <p><a name="011">11</a> Audiens autem Saul et omnes Israëlitæ sermones Philisthæi hujuscemodi, stupebant, et metuebant nimis.<br>
 </p>
 <p><a name="012">12</a> David autem erat filius viri Ephrathæi, de quo supra dictum est, de Bethlehem Juda, cui nomen erat Isai, qui habebat octo filios, et erat vir in diebus Saul senex, et grandævus inter viros.</p>
 <p><a name="013">13</a> Abierunt autem tres filii ejus majores post Saul in prælium: et nomina trium filiorum ejus qui perrexerunt ad bellum, Eliab primogenitus, et secundus Abinadab, tertiusque Samma.</p>
 <p><a name="014">14</a> David autem erat minimus. Tribus ergo majoribus secutis Saulem,</p>
 <p><a name="015">15</a> abiit David, et reversus est a Saul ut pasceret gregem patris sui in Bethlehem.</p>
 <p><a name="016">16</a> Procedebat vero Philisthæus mane et vespere, et stabat quadraginta diebus.</p>
 <p><a name="017">17</a> Dixit autem Isai ad David filium suum: Accipe fratribus tuis ephi polentæ, et decem panes istos, et curre in castra ad fratres tuos,</p>
 <p><a name="018">18</a> et decem formellas casei has deferes ad tribunum: et fratres tuos visitabis, si recte agant: et cum quibus ordinati sunt, disce.</p>
 <p><a name="019">19</a> Saul autem, et illi, et omnes filii Israël, in Valle terebinthi pugnabant adversum Philisthiim.</p>
 <p><a name="020">20</a> Surrexit itaque David mane, et commendavit gregem custodi: et onustus abiit, sicut præceperat ei Isai. Et venit ad locum Magala, et ad exercitum, qui egressus ad pugnam vociferatus erat in certamine.</p>
 <p><a name="021">21</a> Direxerat enim aciem Israël, sed et Philisthiim ex adverso fuerant præparati.</p>
 <p><a name="022">22</a> Derelinquens ergo David vasa quæ attulerat sub manu custodis ad sarcinas, cucurrit ad locum certaminis, et interrogabat si omnia recte agerentur erga fratres suos.</p>
 <p><a name="023">23</a> Cumque adhuc ille loqueretur eis, apparuit vir ille spurius ascendens, Goliath nomine, Philisthæus de Geth, de castris Philisthinorum: et loquente eo hæc eadem verba audivit David.</p>
 <p><a name="024">24</a> Omnes autem Israëlitæ, cum vidissent virum, fugerunt a facie ejus, timentes eum valde.<br>
 </p>
 <p><a name="025">25</a> Et dixit unus quispiam de Israël: Num vidistis virum hunc, qui ascendit? ad exprobrandum enim Israëli ascendit. Virum ergo qui percusserit eum, ditabit rex divitiis magnis, et filiam suam dabit ei, et domum patris ejus faciet absque tributo in Israël.</p>
 <p><a name="026">26</a> Et ait David ad viros qui stabant secum, dicens: Quid dabitur viro qui percusserit Philisthæum hunc, et tulerit opprobrium de Israël? quis enim est hic Philisthæus incircumcisus, qui exprobravit acies Dei viventis?</p>
 <p><a name="027">27</a> Referebat autem ei populus eumdem sermonem, dicens: Hæc dabuntur viro qui percusserit eum.</p>
 <p><a name="028">28</a> Quod cum audisset Eliab frater ejus major, loquente eo cum aliis, iratus est contra David, et ait: Quare venisti, et quare dereliquisti pauculas oves illas in deserto? Ego novi superbiam tuam, et nequitiam cordis tui: quia ut videres prælium, descendisti.</p>
 <p><a name="029">29</a> Et dixit David: Quid feci? numquid non verbum est?</p>
 <p><a name="030">30</a> Et declinavit paululum ab eo ad alium: dixitque eumdem sermonem. Et respondit ei populus verbum sicut prius.<br>
 </p>
 <p><a name="031">31</a> Audita sunt autem verba quæ locutus est David, et annuntiata in conspectu Saul.</p>
 <p><a name="032">32</a> Ad quem cum fuisset adductus, locutus est ei: Non concidat cor cujusquam in eo: ego servus tuus vadam, et pugnabo adversus Philisthæum.</p>
 <p><a name="033">33</a> Et ait Saul ad David: Non vales resistere Philisthæo isti, nec pugnare adversus eum, quia puer es: hic autem vir bellator est ab adolescentia sua.</p>
 <p><a name="034">34</a> Dixitque David ad Saul: Pascebat servus tuus patris sui gregem, et veniebat leo vel ursus, et tollebat arietem de medio gregis:</p>
 <p><a name="035">35</a> et persequebar eos, et percutiebam, eruebamque de ore eorum: et illi consurgebant adversum me, et apprehendebam mentum eorum, et suffocabam, interficiebamque eos.</p>
 <p><a name="036">36</a> Nam et leonem et ursum interfeci ego servus tuus: erit igitur et Philisthæus hic incircumcisus quasi unus ex eis. Nunc vadam, et auferam opprobrium populi: quoniam quis est iste Philisthæus incircumcisus, qui ausus est maledicere exercitui Dei viventis?</p>
 <p><a name="037">37</a> Et ait David: Dominus qui eripuit me de manu leonis, et de manu ursi, ipse me liberabit de manu Philisthæi hujus. Dixit autem Saul ad David: Vade, et Dominus tecum sit.</p>
 <p><a name="038">38</a> Et induit Saul David vestimentis suis, et imposuit galeam æream super caput ejus, et vestivit eum lorica.</p>
 <p><a name="039">39</a> Accinctus ergo David gladio ejus super vestem suam, cpit tentare si armatus posset incedere: non enim habebat consuetudinem. Dixitque David ad Saul: Non possum sic incedere, quia non usum habeo.<br>
  Et deposuit ea,</p>
 <p><a name="040">40</a> et tulit baculum suum, quem semper habebat in manibus: et elegit sibi quinque limpidissimos lapides de torrente, et misit eos in peram pastoralem quam habebat secum, et fundam manu tulit: et processit adversum Philisthæum.</p>
 <p><a name="041">41</a> Ibat autem Philisthæus incedens, et appropinquans adversum David, et armiger ejus ante eum.</p>
 <p><a name="042">42</a> Cumque inspexisset Philisthæus, et vidisset David, despexit eum. Erat enim adolescens, rufus, et pulcher aspectu.</p>
 <p><a name="043">43</a> Et dixit Philisthæus ad David: Numquid ego canis sum, quod tu venis ad me cum baculo? Et maledixit Philisthæus David in diis suis:</p>
 <p><a name="044">44</a> dixitque ad David: Veni ad me, et dabo carnes tuas volatilibus cæli et bestiis terræ.</p>
 <p><a name="045">45</a> Dixit autem David ad Philisthæum: Tu venis ad me cum gladio, et hasta, et clypeo: ego autem venio ad te in nomine Domini exercituum, Dei agminum Israël quibus exprobrasti</p>
 <p><a name="046">46</a> hodie, et dabit te Dominus in manu mea, et percutiam te, et auferam caput tuum a te: et dabo cadavera castrorum Philisthiim hodie volatilibus cæli, et bestiis terræ, ut sciat omnis terra quia est Deus in Israël,</p>
 <p><a name="047">47</a> et noverit universa ecclesia hæc, quia non in gladio nec in hasta salvat Dominus: ipsius enim est bellum, et tradet vos in manus nostras.</p>
 <p><a name="048">48</a> Cum ergo surrexisset Philisthæus, et veniret, et appropinquaret contra David, festinavit David et cucurrit ad pugnam ex adverso Philisthæi.</p>
 <p><a name="049">49</a> Et misit manum suam in peram, tulitque unum lapidem, et funda jecit, et circumducens percussit Philisthæum in fronte: et infixus est lapis in fronte ejus, et cecidit in faciem suam super terram.</p>
 <p><a name="050">50</a> Prævaluitque David adversum Philisthæum in funda et lapide, percussumque Philisthæum interfecit. Cumque gladium non haberet in manu David,</p>
 <p><a name="051">51</a> cucurrit, et stetit super Philisthæum, et tulit gladium ejus, et eduxit eum de vagina sua: et interfecit eum, præciditque caput ejus. Videntes autem Philisthiim quod mortuus esset fortissimus eorum, fugerunt.</p>
 <p><a name="052">52</a> Et consurgentes viri Israël et Juda vociferati sunt, et persecuti sunt Philisthæos usque dum venirent in vallem, et usque ad portas Accaron: cecideruntque vulnerati de Philisthiim in via Saraim, et usque ad Geth, et usque ad Accaron.</p>
 <p><a name="053">53</a> Et revertentes filii Israël postquam persecuti fuerant Philisthæos, invaserunt castra eorum.</p>
 <p><a name="054">54</a> Assumens autem David caput Philisthæi, attulit illud in Jerusalem: arma vero ejus posuit in tabernaculo suo.<br>
 </p>
 <p><a name="055">55</a> Eo autem tempore quo viderat Saul David egredientem contra Philisthæum, ait ad Abner principem militiæ: De qua stirpe descendit hic adolescens, Abner? Dixitque Abner: Vivit anima tua, rex, si novi.</p>
 <p><a name="056">56</a> Et ait rex: Interroga tu, cujus filius sit iste puer.</p>
 <p><a name="057">57</a> Cumque regressus esset David, percusso Philisthæo, tulit eum Abner, et introduxit coram Saule, caput Philisthæi habentem in manu.</p>
 <p><a name="058">58</a> Et ait ad eum Saul: De qua progenie es, o adolescens? Dixitque David: Filius servi tui Isai Bethlehemitæ ego sum.</p>
 <p></p><hr>
 <center>
 <a href="sa1018.htm">Next: 1 Samuel Chapter 18</a></center>
 </body>