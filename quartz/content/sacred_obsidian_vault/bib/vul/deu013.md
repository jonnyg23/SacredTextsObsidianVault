<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu013.htm">Polyglot</a> 
 <a href="../kjv/deu013.htm">KJV</a> 
 <a href="../sep/deu013.htm">Sep</a> 
 <a href="../tan/deu013.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu012.htm">Previous</a> 
 <a href="deu014.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 13</h3><p><a name="001">1</a> Si surrexerit in medio tui prophetes, aut qui somnium vidisse se dicat, et prædixerit signum atque portentum,</p>
 <p><a name="002">2</a> et evenerit quod locutus est, et dixerit tibi: Eamus, et sequamur deos alienos quos ignoras, et serviamus eis:</p>
 <p><a name="003">3</a> non audies verba prophetæ illius aut somniatoris: quia tentat vos Dominus Deus vester, ut palam fiat utrum diligatis eum an non, in toto corde, et in tota anima vestra.</p>
 <p><a name="004">4</a> Dominum Deum vestrum sequimini, et ipsum timete, et mandata illius custodite, et audite vocem ejus: ipsi servietis, et ipsi adhærebitis.</p>
 <p><a name="005">5</a> Propheta autem ille aut fictor somniorum interficietur: quia locutus est ut vos averteret a Domino Deo vestro, qui eduxit vos de terra Ægypti, et redemit vos de domo servitutis: ut errare te faceret de via, quam tibi præcepit Dominus Deus tuus: et auferes malum de medio tui.</p>
 <p><a name="006">6</a> Si tibi voluerit persuadere frater tuus filius matris tuæ, aut filius tuus vel filia, sive uxor quæ est in sinu tuo, aut amicus, quem diligis ut animam tuam, clam dicens: Eamus, et serviamus diis alienis, quos ignoras tu, et patres tui,</p>
 <p><a name="007">7</a> cunctarum in circuitu gentium, quæ juxta vel procul sunt, ab initio usque ad finem terræ,</p>
 <p><a name="008">8</a> non acquiescas ei, nec audias, neque parcat ei oculus tuus ut miserearis et occultes eum,</p>
 <p><a name="009">9</a> sed statim interficies: sit primum manus tua super eum, et postea omnis populus mittat manum.</p>
 <p><a name="010">10</a> Lapidibus obrutus necabitur: quia voluit te abstrahere a Domino Deo tuo, qui eduxit te de terra Ægypti, de domo servitutis:</p>
 <p><a name="011">11</a> ut omnis Israël audiens timeat, et nequaquam ultra faciat quippiam hujus rei simile.<br>
 </p>
 <p><a name="012">12</a> Si audieris in una urbium tuarum, quas Dominus Deus tuus dabit tibi ad habitandum, dicentes aliquos:</p>
 <p><a name="013">13</a> Egressi sunt filii Belial de medio tui, et averterunt habitatores urbis suæ, atque dixerunt: Eamus, et serviamus diis alienis quos ignoratis:</p>
 <p><a name="014">14</a> quare sollicite et diligenter, rei veritate perspecta, si inveneris certum esse quod dicitur, et abominationem hanc opere perpetratam,</p>
 <p><a name="015">15</a> statim percuties habitatores urbis illius in ore gladii, et delebis eam ac omnia quæ in illa sunt, usque ad pecora.</p>
 <p><a name="016">16</a> Quidquid etiam supellectilis fuerit, congregabis in medio platearum ejus, et cum ipsa civitate succendes, ita ut universa consumas Domino Deo tuo, et sit tumulus sempiternus. Non ædificabitur amplius,</p>
 <p><a name="017">17</a> et non adhærebit de illo anathemate quidquam in manu tua: ut avertatur Dominus ab ira furoris sui, et misereatur tui, multiplicetque te sicut juravit patribus tuis,</p>
 <p><a name="018">18</a> quando audieris vocem Domini Dei tui custodiens omnia præcepta ejus, quæ ego præcipio tibi hodie, ut facias quod placitum est in conspectu Domini Dei tui.</p>
 <p></p><hr>
 <center>
 <a href="deu014.htm">Next: Deuteronomy Chapter 14</a></center>
 </body>