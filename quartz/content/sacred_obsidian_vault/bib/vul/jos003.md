<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jos003.htm">Polyglot</a> 
 <a href="../kjv/jos003.htm">KJV</a> 
 <a href="../sep/jsb003.htm">Sep:JsB</a> 
 <a href="../tan/jos003.htm">Tan</a> 
 
 <br>
 <br><a href="jos.htm">Joshua Index</a><br>
  
 <a href="jos002.htm">Previous</a> 
 <a href="jos004.htm">Next</a> 
 </center>
 <hr>
 
 <h3 align="CENTER">Vulgate (Latin): Joshua Chapter 3</h3><p><a name="001">1</a> Igitur Josue de nocte consurgens movit castra: egredientesque de Setim, venerunt ad Jordanem ipse et omnes filii Israël, et morati sunt ibi tres dies.</p>
 <p><a name="002">2</a> Quibus evolutis transierunt præcones per castrorum medium,</p>
 <p><a name="003">3</a> et clamare cperunt: Quando videritis arcam fderis Domini Dei vestri, et sacerdotes stirpis Leviticæ portantes eam, vos quoque consurgite, et sequimini præcedentes:</p>
 <p><a name="004">4</a> sitque inter vos et arcam spatium cubitorum duum millium: ut procul videre possitis, et nosse per quam viam ingrediamini: quia prius non ambulastis per eam: et cavete ne appropinquetis ad arcam.</p>
 <p><a name="005">5</a> Dixitque Josue ad populum: Sanctificamini: cras enim faciet Dominus inter vos mirabilia.</p>
 <p><a name="006">6</a> Et ait ad sacerdotes: Tollite arcam fderis, et præcedite populum. Qui jussa complentes, tulerunt, et ambulaverunt ante eos.</p>
 <p><a name="007">7</a> Dixitque Dominus ad Josue: Hodie incipiam exaltare te coram omni Israël: ut sciant quod sicut cum Moyse fui, ita et tecum sim.</p>
 <p><a name="008">8</a> Tu autem præcipe sacerdotibus, qui portant arcam fderis, et dic eis: Cum ingressi fueritis partem aquæ Jordanis, state in ea.</p>
 <p><a name="009">9</a> Dixitque Josue ad filios Israël: Accedite huc, et audite verbum Domini Dei vestri.</p>
 <p><a name="010">10</a> Et rursum: In hoc, inquit, scietis quod Dominus Deus vivens in medio vestri est, et disperdet in conspectu vestro Chananæum et Hethæum, Hevæum et Pherezæum, Gergesæum quoque et Jebusæum, et Amorrhæum.</p>
 <p><a name="011">11</a> Ecce arca fderis Domini omnis terræ antecedet vos per Jordanem.</p>
 <p><a name="012">12</a> Parate duodecim viros de tribubus Israël, singulos per singulas tribus.</p>
 <p><a name="013">13</a> Et cum posuerint vestigia pedum suorum sacerdotes qui portant arcam Domini Dei universæ terræ in aquis Jordanis, aquæ quæ inferiores sunt, decurrent atque deficient: quæ autem desuper veniunt, in una mole consistent.<br>
 </p>
 <p><a name="014">14</a> Igitur egressus est populus de tabernaculis suis, ut transiret Jordanem: et sacerdotes, qui portabant arcam fderis, pergebant ante eum.</p>
 <p><a name="015">15</a> Ingressisque eis Jordanem, et pedibus eorum in parte aquæ tinctis (Jordanis autem ripas alvei sui tempore messis impleverat),</p>
 <p><a name="016">16</a> steterunt aquæ descendentes in loco uno, et ad instar montis intumescentes apparebant procul, ab urbe quæ vocatur Adom usque ad locum Sarthan: quæ autem inferiores erant, in mare Solitudinis (quod nunc vocatur Mortuum) descenderunt, usquequo omnino deficerent.</p>
 <p><a name="017">17</a> Populus autem incedebat contra Jericho: et sacerdotes qui portabant arcam fderis Domini, stabant super siccam humum in medio Jordanis accincti, omnisque populus per arentem alveum transibat.</p>
 <p></p><hr>
 <center>
 <a href="jos004.htm">Next: Joshua Chapter 4</a></center>
 </body>