<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/est010.htm">Polyglot</a> 
 <a href="../kjv/est010.htm">KJV</a> 
 <a href="../sep/est010.htm">Sep</a> 
 <a href="../tan/est010.htm">Tan</a> 
 
 <br>
 <br><a href="est.htm">Esther Index</a><br>
  
 <a href="est009.htm">Previous</a> 
 <a href="est011.htm">Next</a> 
 </center>
 <hr>
 
 <h3 align="CENTER">Vulgate (Latin): Esther Chapter 10</h3><p><a name="001">1</a> Rex vero Assuerus omnem terram et cunctas maris insulas fecit tributarias:</p>
 <p><a name="002">2</a> cujus fortitudo et imperium, et dignitas atque sublimitas, qua exaltavit Mardochæum, scripta sunt in libris Medorum, atque Persarum:</p>
 <p><a name="003">3</a> et quomodo Mardochæus judaici generis secundus a rege Assuero fuerit, et magnus apud Judæos, et acceptabilis plebi fratrum suorum, quærens bona populo suo, et loquens ea quæ ad pacem seminis sui pertinerent.<br>
 </p>
 <p><a name="004">4</a> Dixitque Mardochæus: A Deo facta sunt ista.</p>
 <p><a name="005">5</a> Recordatus sum somnii quod videram, hæc eadem significantis: nec eorum quidquam irritum fuit.</p>
 <p><a name="006">6</a> Parvus fons, qui crevit in fluvium, et in lucem solemque conversus est, et in aquas plurimas redundavit: Esther est quam rex accepit uxorem, et voluit esse reginam.</p>
 <p><a name="007">7</a> Duo autem dracones: ego sum, et Aman.</p>
 <p><a name="008">8</a> Gentes, quæ convenerant: hi sunt, qui conati sunt delere nomen Judæorum.</p>
 <p><a name="009">9</a> Gens autem mea Israël est, quæ clamavit ad Dominum, et salvum fecit Dominus populum suum: liberavitque nos ab omnibus malis, et fecit signa magna atque portenta inter gentes:</p>
 <p><a name="010">10</a> et duas sortes esse præcepit, unam populi Dei, et alteram cunctarum gentium.</p>
 <p><a name="011">11</a> Venitque utraque sors in statutum ex illo jam tempore diem coram Deo universis gentibus:</p>
 <p><a name="012">12</a> et recordatus est Dominus populi sui, ac misertus est hæreditatis suæ.</p>
 <p><a name="013">13</a> Et observabuntur dies isti in mense Adar quartadecima et quintadecima die ejusdem mensis, cum omni studio et gaudio, in unum ctum populi congregati, in cunctas deinceps generationes populi Israël.</p>
 <p></p><hr>
 <center>
 <a href="est011.htm">Next: Esther Chapter 11</a></center>
 </body>