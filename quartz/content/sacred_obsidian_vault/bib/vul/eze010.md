<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze010.htm">Polyglot</a> 
 <a href="../kjv/eze010.htm">KJV</a> 
 <a href="../sep/eze010.htm">Sep</a> 
 <a href="../tan/eze010.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze009.htm">Previous</a> 
 <a href="eze011.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 10</h3><p><a name="001">1</a> Et vidi: et ecce in firmamento quod erat super caput cherubim, quasi lapis sapphirus, quasi species similitudinis solii, apparuit super ea.</p>
 <p><a name="002">2</a> Et dixit ad virum qui indutus erat lineis, et ait: Ingredere in medio rotarum quæ sunt subtus cherubim, et imple manum tuam prunis ignis quæ sunt inter cherubim, et effunde super civitatem. Ingressusque est in conspectu meo.</p>
 <p><a name="003">3</a> Cherubim autem stabant a dextris domus cum ingrederetur vir, et nubes implevit atrium interius.</p>
 <p><a name="004">4</a> Et elevata est gloria Domini desuper cherub ad limen domus: et repleta est domus nube, et atrium repletum est splendore gloriæ Domini.</p>
 <p><a name="005">5</a> Et sonitus alarum cherubim audiebatur usque ad atrium exterius, quasi vox Dei omnipotentis loquentis.</p>
 <p><a name="006">6</a> Cumque præcepisset viro qui indutus erat lineis, dicens: Sume ignem de medio rotarum quæ sunt inter cherubim: ingressus ille stetit juxta rotam.</p>
 <p><a name="007">7</a> Et extendit cherub manum de medio cherubim ad ignem qui erat inter cherubim, et sumpsit, et dedit in manus ejus qui indutus erat lineis: qui accipiens egressus est.</p>
 <p><a name="008">8</a> Et apparuit in cherubim similitudo manus hominis subtus pennas eorum.<br>
 </p>
 <p><a name="009">9</a> Et vidi: et ecce quatuor rotæ juxta cherubim: rota una juxta cherub unum, et rota alia juxta cherub unum: species autem rotarum erat quasi visio lapidis chrysolithi:</p>
 <p><a name="010">10</a> et aspectus earum similitudo una quatuor, quasi sit rota in medio rotæ.</p>
 <p><a name="011">11</a> Cumque ambularent, in quatuor partes gradiebantur, et non revertebantur ambulantes: sed ad locum ad quem ire declinabat quæ prima erat, sequebantur et ceteræ, nec convertebantur.</p>
 <p><a name="012">12</a> Et omne corpus earum, et colla, et manus, et pennæ, et circuli, plena erant oculis in circuitu quatuor rotarum.</p>
 <p><a name="013">13</a> Et rotas istas vocavit volubiles, audiente me.</p>
 <p><a name="014">14</a> Quatuor autem facies habebat unum: facies una, facies cherub, et facies secunda, facies hominis: et in tertio facies leonis, et in quarto facies aquilæ.</p>
 <p><a name="015">15</a> Et elevata sunt cherubim: ipsum est animal quod videram juxta fluvium Chobar.</p>
 <p><a name="016">16</a> Cumque ambularent cherubim, ibant pariter et rotæ juxta ea: et cum elevarent cherubim alas suas ut exaltarentur de terra, non residebant rotæ, sed et ipsæ juxta erant.</p>
 <p><a name="017">17</a> Stantibus illis stabant, et cum elevatis elevabantur: spiritus enim vitæ erat in eis.<br>
 </p>
 <p><a name="018">18</a> Et egressa est gloria Domini a limine templi, et stetit super cherubim.</p>
 <p><a name="019">19</a> Et elevantia cherubim alas suas, exaltata sunt a terra coram me: et illis egredientibus, rotæ quoque subsecutæ sunt: et stetit in introitu portæ domus Domini orientalis, et gloria Dei Israël erat super ea.</p>
 <p><a name="020">20</a> Ipsum est animal quod vidi subter Deum Israël juxta fluvium Chobar, et intellexi quia cherubim essent.</p>
 <p><a name="021">21</a> Quatuor vultus uni, et quatuor alæ uni: et similitudo manus hominis sub alis eorum.</p>
 <p><a name="022">22</a> Et similitudo vultuum eorum, ipsi vultus quos videram juxta fluvium Chobar, et intuitus eorum, et impetus singulorum ante faciem suam ingredi.</p>
 <p></p><hr>
 <center>
 <a href="eze011.htm">Next: Ezekiel Chapter 11</a></center>
 </body>