<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen032.htm">Polyglot</a> 
 <a href="../kjv/gen032.htm">KJV</a> 
 <a href="../sep/gen032.htm">Sep</a> 
 <a href="../tan/gen032.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen031.htm">Previous</a> 
 <a href="gen033.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 32</h3><p><a name="001">1</a> Jacob quoque abiit itinere quo cperat: fueruntque ei obviam angeli Dei.</p>
 <p><a name="002">2</a> Quos cum vidisset, ait: Castra Dei sunt hæc: et appellavit nomen loci illius Mahanaim, id est, Castra.</p>
 <p><a name="003">3</a> Misit autem et nuntios ante se ad Esau fratrem suum in terram Seir, in regionem Edom:</p>
 <p><a name="004">4</a> præcepitque eis, dicens: Sic loquimini domino meo Esau: Hæc dicit frater tuus Jacob: Apud Laban peregrinatus sum, et fui usque in præsentem diem.</p>
 <p><a name="005">5</a> Habeo boves, et asinos, et oves, et servos, et ancillas: mittoque nunc legationem ad dominum meum, ut inveniam gratiam in conspectu tuo.</p>
 <p><a name="006">6</a> Reversique sunt nuntii ad Jacob, dicentes: Venimus ad Esau fratrem tuum, et ecce properat tibi in occursum cum quadringentis viris.</p>
 <p><a name="007">7</a> Timuit Jacob valde: et perterritus divisit populum qui secum erat, greges quoque et oves, et boves, et camelos, in duas turmas,</p>
 <p><a name="008">8</a> dicens: Si venerit Esau ad unam turmam, et percusserit eam, alia turma, quæ relicta est, salvabitur.</p>
 <p><a name="009">9</a> Dixitque Jacob: Deus patris mei Abraham, et Deus patris mei Isaac: Domine qui dixisti mihi: Revertere in terram tuam, et in locum nativitatis tuæ, et benefaciam tibi:</p>
 <p><a name="010">10</a> minor sum cunctis miserationibus tuis, et veritate tua quam explevisti servo tuo. In baculo meo transivi Jordanem istum: et nunc cum duabus turmis regredior.</p>
 <p><a name="011">11</a> Erue me de manu fratris mei Esau, quia valde eum timeo: ne forte veniens percutiat matrem cum filiis.</p>
 <p><a name="012">12</a> Tu locutus es quod benefaceres mihi, et dilatares semen meum sicut arenam maris, quæ præ multitudine numerari non potest.</p>
 <p><a name="013">13</a> Cumque dormisset ibi nocte illa, separavit de his quæ habebat, munera Esau fratri suo,</p>
 <p><a name="014">14</a> capras ducentas, hircos viginti, oves ducentas, et arietes viginti,</p>
 <p><a name="015">15</a> camelos ftas cum pullis suis triginta, vaccas quadraginta, et tauros viginti, asinas viginti et pullos earum decem.</p>
 <p><a name="016">16</a> Et misit per manus servorum suorum singulos seorsum greges, dixitque pueris suis: Antecedite me, et sit spatium inter gregem et gregem.</p>
 <p><a name="017">17</a> Et præcepit priori, dicens: Si obvium habueris fratrem meum Esau, et interrogaverit te: Cujus es? aut, Quo vadis? aut, Cujus sunt ista quæ sequeris?</p>
 <p><a name="018">18</a> respondebis: Servi tui Jacob, munera misit domino meo Esau, ipse quoque post nos venit.</p>
 <p><a name="019">19</a> Similiter dedit mandata secundo, et tertio, et cunctis qui sequebantur greges, dicens: Iisdem verbis loquimini ad Esau cum inveneritis eum.</p>
 <p><a name="020">20</a> Et addetis: Ipse quoque servus tuus Jacob iter nostrum insequitur. Dixit enim: Placabo illum muneribus quæ præcedunt, et postea videbo illum: forsitan propitiabitur mihi.</p>
 <p><a name="021">21</a> Præcesserunt itaque munera ante eum, ipse vero mansit nocte illa in castris.<br>
 </p>
 <p><a name="022">22</a> Cumque mature surrexisset, tulit duas uxores suas, et totidem famulas cum undecim filiis, et transivit vadum Jaboc.</p>
 <p><a name="023">23</a> Traductisque omnibus quæ ad se pertinebant,</p>
 <p><a name="024">24</a> mansit solus: et ecce vir luctabatur cum eo usque mane.</p>
 <p><a name="025">25</a> Qui cum videret quod eum superare non posset, tetigit nervum femoris ejus, et statim emarcuit.</p>
 <p><a name="026">26</a> Dixitque ad eum: Dimitte me: jam enim ascendit aurora. Respondit: Non dimittam te, nisi benedixeris mihi.</p>
 <p><a name="027">27</a> Ait ergo: Quod nomen est tibi? Respondit: Jacob.</p>
 <p><a name="028">28</a> At ille: Nequaquam, inquit, Jacob appellabitur nomen tuum, sed Israël: quoniam si contra Deum fortis fuisti, quanto magis contra homines prævalebis?</p>
 <p><a name="029">29</a> Interrogavit eum Jacob: Dic mihi, quo appellaris nomine? Respondit: Cur quæris nomen meum? Et benedixit ei in eodem loco.</p>
 <p><a name="030">30</a> Vocavitque Jacob nomen loci illius Phanuel, dicens: Vidi Deum facie ad faciem, et salva facta est anima mea.</p>
 <p><a name="031">31</a> Ortusque est ei statim sol, postquam transgressus est Phanuel: ipse vero claudicabat pede.</p>
 <p><a name="032">32</a> Quam ob causam non comedunt nervum filii Israël, qui emarcuit in femore Jacob, usque in præsentem diem: eo quod tetigerit nervum femoris ejus, et obstupuerit.</p>
 <p></p><hr>
 <center>
 <a href="gen033.htm">Next: Genesis Chapter 33</a></center>
 </body>