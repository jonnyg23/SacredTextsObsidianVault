<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir017.htm">Polyglot</a> 
 <a href="../apo/sir017.htm">Apo</a> 
 <a href="../sep/sir017.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir016.htm">Previous</a> 
 <a href="sir018.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 17</h3><p><a name="001">1</a> [Deus creavit de terra hominem,<br> et secundum imaginem suam fecit illum:<br></p>
 <p><a name="002">2</a> et iterum convertit illum in ipsam,<br> et secundum se vestivit illum virtute.<br></p>
 <p><a name="003">3</a> Numerum dierum et tempus dedit illi,<br> et dedit illi potestatem eorum quæ sunt super terram.<br></p>
 <p><a name="004">4</a> Posuit timorem illius super omnem carnem,<br> et dominatus est bestiarum et volatilium.<br></p>
 <p><a name="005">5</a> Creavit ex ipso adjutorium simile sibi:<br> consilium, et linguam, et oculos, et aures,<br> et cor dedit illis excogitandi,<br> et disciplina intellectus replevit illos.<br></p>
 <p><a name="006">6</a> Creavit illis scientiam spiritus,<br> sensu implevit cor illorum,<br> et mala et bona ostendit illis.<br></p>
 <p><a name="007">7</a> Posuit oculum suum super corda illorum,<br> ostendere illis magnalia operum suorum:<br></p>
 <p><a name="008">8</a> ut nomen sanctificationis collaudent,<br> et gloriari in mirabilibus illius;<br> ut magnalia enarrent operum ejus.<br></p>
 <p><a name="009">9</a> Addidit illis disciplinam,<br> et legem vitæ hæreditavit illos.<br></p>
 <p><a name="010">10</a> Testamentum æternum constituit cum illis,<br> et justitiam et judicia sua ostendit illis.<br></p>
 <p><a name="011">11</a> Et magnalia honoris ejus vidit oculus illorum,<br> et honorem vocis audierunt aures illorum.<br> Et dixit illis: Attendite ab omni iniquo.<br></p>
 <p><a name="012">12</a> Et mandavit illis unicuique de proximo suo.<br></p>
 <p><a name="013">13</a> Viæ illorum coram ipso sunt semper:<br> non sunt absconsæ ab oculis ipsius.<br></p>
 <p><a name="014">14</a> In unamquamque gentem præposuit rectorem:<br></p>
 <p><a name="015">15</a> et pars Dei Israël facta est manifesta.<br></p>
 <p><a name="016">16</a> Et omnia opera illorum velut sol in conspectu Dei:<br> et oculi ejus sine intermissione inspicientes in viis eorum.<br></p>
 <p><a name="017">17</a> Non sunt absconsa testamenta per iniquitatem illorum,<br> et omnes iniquitates eorum in conspectu Dei.<br></p>
 <p><a name="018">18</a> Eleemosyna viri quasi signaculum cum ipso,<br> et gratiam hominis quasi pupillam conservabit.<br></p>
 <p><a name="019">19</a> Et postea resurget,<br> et retribuet illis retributionem, unicuique in caput ipsorum,<br> et convertet in interiores partes terræ.<br></p>
 <p><a name="020">20</a> Pnitentibus autem dedit viam justitiæ,<br> et confirmavit deficientes sustinere,<br> et destinavit illis sortem veritatis.]<br>
 </p>
 <p><a name="021">21</a> [Convertere ad Dominum, et relinque peccata tua:<br></p>
 <p><a name="022">22</a> precare ante faciem Domini, et minue offendicula.<br></p>
 <p><a name="023">23</a> Revertere ad Dominum, et avertere ab injustitia tua,<br> et nimis odito execrationem:<br></p>
 <p><a name="024">24</a> et cognosce justitias et judicia Dei,<br> et sta in sorte propositionis, et orationis altissimi Dei.<br></p>
 <p><a name="025">25</a> In partes vade sæculi sancti,<br> cum vivis et dantibus confessionem Deo.<br></p>
 <p><a name="026">26</a> Non demoreris in errore impiorum:<br> ante mortem confitere:<br> a mortuo, quasi nihil, perit confessio.<br></p>
 <p><a name="027">27</a> Confiteberis vivens,<br> vivus et sanus confiteberis:<br> et laudabis Deum,<br> et gloriaberis in miserationibus illius.<br></p>
 <p><a name="028">28</a> Quam magna misericordia Domini,<br> et propitiatio illius convertentibus ad se!<br></p>
 <p><a name="029">29</a> Nec enim omnia possunt esse in hominibus,<br> quoniam non est immortalis filius hominis,<br> et in vanitate malitiæ placuerunt.<br></p>
 <p><a name="030">30</a> Quid lucidius sole?<br> et hic deficiet;<br> aut quid nequius quam quod excogitavit caro et sanguis?<br> et hoc arguetur.<br></p>
 <p><a name="031">31</a> Virtutem altitudinis cæli ipse conspicit:<br> et omnes homines terra et cinis.]</p>
 <p></p><hr>
 <center>
 <a href="sir018.htm">Next: Sirach Chapter 18</a></center>
 </body>