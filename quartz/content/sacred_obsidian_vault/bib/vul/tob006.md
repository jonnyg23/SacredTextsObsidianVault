<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/tob006.htm">Polyglot</a> 
 <a href="../apo/tob006.htm">Apo</a> 
 <a href="../sep/toa006.htm">Sep:ToA</a> 
 <a href="../sep/tos006.htm">Sep:ToS</a> 
 
 <br>
 <br><a href="tob.htm">Tobias Index</a><br>
  
 <a href="tob005.htm">Previous</a> 
 <a href="tob007.htm">Next</a> 
 </center>
 <hr>
 
 <h3 align="CENTER">Vulgate (Latin): Tobias Chapter 6</h3><p><a name="001">1</a> Profectus est autem Tobias, et canis secutus est eum, et mansit prima mansione juxta fluvium Tigris.</p>
 <p><a name="002">2</a> Et exivit ut lavaret pedes suos, et ecce piscis immanis exivit ad devorandum eum.</p>
 <p><a name="003">3</a> Quem expavescens Tobias clamavit voce magna, dicens: Domine, invadit me.</p>
 <p><a name="004">4</a> Et dixit ei angelus: Apprehende branchiam ejus, et trahe eum ad te. Quod cum fecisset, attraxit eum in siccum, et palpitare cpit ante pedes ejus.</p>
 <p><a name="005">5</a> Tunc dixit ei angelus: Exentera hunc piscem, et cor ejus, et fel, et jecur repone tibi: sunt enim hæc necessaria ad medicamenta utiliter.</p>
 <p><a name="006">6</a> Quod cum fecisset, assavit carnes ejus, et secum tulerunt in via: cetera salierunt, quæ sufficerent eis, quousque pervenirent in Rages civitatem Medorum.</p>
 <p><a name="007">7</a> Tunc interrogavit Tobias angelum, et dixit ei: Obsecro te, Azaria frater, ut dicas mihi quod remedium habebunt ista, quæ de pisce servare jussisti?</p>
 <p><a name="008">8</a> Et respondens angelus, dixit ei: Cordis ejus particulam si super carbones ponas, fumus ejus extricat omne genus dæmoniorum sive a viro, sive a muliere, ita ut ultra non accedat ad eos.</p>
 <p><a name="009">9</a> Et fel valet ad ungendos oculos in quibus fuerit albugo, et sanabuntur.<br>
 </p>
 <p><a name="010">10</a> Et dixit ei Tobias: Ubi vis ut maneamus?</p>
 <p><a name="011">11</a> Respondensque angelus, ait: Est hic Raguel nomine, vir propinquus de tribu tua, et hic habet filiam nomine Saram, sed neque masculum neque feminam ullam habet aliam præter eam.</p>
 <p><a name="012">12</a> Tibi debetur omnis substantia ejus, et oportet eam te accipere conjugem.</p>
 <p><a name="013">13</a> Pete ergo eam a patre ejus, et dabit tibi eam in uxorem.</p>
 <p><a name="014">14</a> Tunc respondit Tobias, et dixit: Audio quia tradita est septem viris, et mortui sunt: sed et hoc audivi, quia dæmonium occidit illos.</p>
 <p><a name="015">15</a> Timeo ergo, ne forte et mihi hæc eveniant: et cum sim unicus parentibus meis, deponam senectutem illorum cum tristitia ad inferos.</p>
 <p><a name="016">16</a> Tunc angelus Raphaël dixit ei: Audi me, et ostendam tibi qui sunt, quibus prævalere potest dæmonium.</p>
 <p><a name="017">17</a> Hi namque qui conjugium ita suscipiunt, ut Deum a se et a sua mente excludant, et suæ libidini ita vacent sicut equus et mulus quibus non est intellectus: habet potestatem dæmonium super eos.</p>
 <p><a name="018">18</a> Tu autem cum acceperis eam, ingressus cubiculum, per tres dies continens esto ab ea, et nihil aliud nisi orationibus vacabis cum ea.</p>
 <p><a name="019">19</a> Ipsa autem nocte, incenso jecore piscis, fugabitur dæmonium.</p>
 <p><a name="020">20</a> Secunda vero nocte in copulatione sanctorum patriarcharum admitteris.</p>
 <p><a name="021">21</a> Tertia autem nocte, benedictionem consequeris, ut filii ex vobis procreentur incolumes.</p>
 <p><a name="022">22</a> Transacta autem tertia nocte, accipies virginem cum timore Domini, amore filiorum magis quam libidine ductus, ut in semine Abrahæ benedictionem in filiis consequaris.</p>
 <p></p><hr>
 <center>
 <a href="tob007.htm">Next: Tobias Chapter 7</a></center>
 </body>