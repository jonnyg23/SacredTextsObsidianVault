<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze044.htm">Polyglot</a> 
 <a href="../kjv/eze044.htm">KJV</a> 
 <a href="../sep/eze044.htm">Sep</a> 
 <a href="../tan/eze044.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze043.htm">Previous</a> 
 <a href="eze045.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 44</h3><p><a name="001">1</a> Et convertit me ad viam portæ sanctuarii exterioris, quæ respiciebat ad orientem: et erat clausa.</p>
 <p><a name="002">2</a> Et dixit Dominus ad me: Porta hæc clausa erit: non aperietur, et vir non transibit per eam, quoniam Dominus Deus Israël ingressus est per eam: eritque clausa</p>
 <p><a name="003">3</a> principi. Princeps ipse sedebit in ea, ut comedat panem coram Domino: per viam portæ vestibuli ingredietur, et per viam ejus egredietur.</p>
 <p><a name="004">4</a> Et adduxit me per viam portæ aquilonis in conspectu domus: et vidi, et ecce implevit gloria Domini domum Domini: et cecidi in faciem meam.</p>
 <p><a name="005">5</a> Et dixit ad me Dominus: Fili hominis, pone cor tuum, et vide oculis tuis, et auribus tuis audi omnia quæ ego loquor ad te de universis cæremoniis domus Domini, et de cunctis legibus ejus: et pones cor tuum in viis templi per omnes exitus sanctuarii.</p>
 <p><a name="006">6</a> Et dices ad exasperantem me domum Israël: Hæc dicit Dominus Deus: Sufficiant vobis omnia scelera vestra, domus Israël:</p>
 <p><a name="007">7</a> eo quod inducitis filios alienos incircumcisos corde, et incircumcisos carne, ut sint in sanctuario meo, et polluant domum meam: et offertis panes meos, adipem et sanguinem, et dissolvitis pactum meum in omnibus sceleribus vestris.</p>
 <p><a name="008">8</a> Et non servastis præcepta sanctuarii mei, et posuistis custodes observationum mearum in sanctuario meo vobismetipsis.</p>
 <p><a name="009">9</a> Hæc dicit Dominus Deus: Omnis alienigena incircumcisus corde, et incircumcisus carne, non ingredietur sanctuarium meum: omnis filius alienus qui est in medio filiorum Israël.<br>
 </p>
 <p><a name="010">10</a> Sed et Levitæ qui longe recesserunt a me in errore filiorum Israël, et erraverunt a me post idola sua, et portaverunt iniquitatem suam,</p>
 <p><a name="011">11</a> erunt in sanctuario meo æditui, et janitores portarum domus, et ministri domus: ipsi mactabunt holocausta et victimas populi, et ipsi stabunt in conspectu eorum ut ministrent eis.</p>
 <p><a name="012">12</a> Pro eo quod ministraverunt illis in conspectu idolorum suorum, et facti sunt domui Israël in offendiculum iniquitatis: idcirco levavi manum meam super eos, ait Dominus Deus, et portabunt iniquitatem suam.</p>
 <p><a name="013">13</a> Et non appropinquabunt ad me ut sacerdotio fungantur mihi, neque accedent ad omne sanctuarium meum juxta Sancta sanctorum: sed portabunt confusionem suam, et scelera sua quæ fecerunt.</p>
 <p><a name="014">14</a> Et dabo eos janitores domus in omni ministerio ejus, et in universis quæ fient in ea.<br>
 </p>
 <p><a name="015">15</a> Sacerdotes autem et Levitæ, filii Sadoc, qui custodierunt cæremonias sanctuarii mei, cum errarent filii Israël a me, ipsi accedent ad me ut ministrent mihi: et stabunt in conspectu meo, ut offerant mihi adipem et sanguinem, ait Dominus Deus.</p>
 <p><a name="016">16</a> Ipsi ingredientur sanctuarium meum, et ipsi accedent ad mensam meam, ut ministrent mihi, et custodiant cæremonias meas.</p>
 <p><a name="017">17</a> Cumque ingredientur portas atrii interioris, vestibus lineis induentur: nec ascendet super eos quidquam laneum, quando ministrant in portis atrii interioris et intrinsecus.</p>
 <p><a name="018">18</a> Vittæ lineæ erunt in capitibus eorum, et feminalia linea erunt in lumbis eorum, et non accingentur in sudore.</p>
 <p><a name="019">19</a> Cumque egredientur atrium exterius ad populum, exuent se vestimentis suis in quibus ministraverant, et reponent ea in gazophylacio sanctuarii: et vestient se vestimentis aliis, et non sanctificabunt populum in vestibus suis.</p>
 <p><a name="020">20</a> Caput autem suum non radent, neque comam nutrient: sed tondentes attondent capita sua.</p>
 <p><a name="021">21</a> Et vinum non bibet omnis sacerdos, quando ingressurus est atrium interius.</p>
 <p><a name="022">22</a> Et viduam et repudiatam non accipient uxores, sed virgines de semine domus Israël: sed et viduam quæ fuerit vidua a sacerdote, accipient.</p>
 <p><a name="023">23</a> Et populum meum docebunt quid sit inter sanctum et pollutum, et inter mundum et immundum ostendent eis.</p>
 <p><a name="024">24</a> Et cum fuerit controversia, stabunt in judiciis meis, et judicabunt: leges meas et præcepta mea in omnibus solemnitatibus meis custodient, et sabbata mea sanctificabunt.</p>
 <p><a name="025">25</a> Et ad mortuum hominem non ingredientur, ne polluantur, nisi ad patrem et matrem, et filium et filiam, et fratrem, et sororem quæ alterum virum non habuerit: in quibus contaminabuntur.</p>
 <p><a name="026">26</a> Et postquam fuerit emundatus, septem dies numerabuntur ei.</p>
 <p><a name="027">27</a> Et in die introitus sui in sanctuarium ad atrium interius, ut ministret mihi in sanctuario, offeret pro peccato suo, ait Dominus Deus.</p>
 <p><a name="028">28</a> Non erit autem eis hæreditas: ego hæreditas eorum. Et possessionem non dabitis eis in Israël: ego enim possessio eorum.</p>
 <p><a name="029">29</a> Victimam et pro peccato et pro delicto ipsi comedent, et omne votum in Israël ipsorum erit.</p>
 <p><a name="030">30</a> Et primitiva omnium primogenitorum, et omnia libamenta ex omnibus quæ offeruntur, sacerdotum erunt: et primitiva ciborum vestrorum dabitis sacerdoti, ut reponat benedictionem domui tuæ.</p>
 <p><a name="031">31</a> Omne morticinum, et captum a bestia, de avibus et de pecoribus, non comedent sacerdotes.</p>
 <p></p><hr>
 <center>
 <a href="eze045.htm">Next: Ezekiel Chapter 45</a></center>
 </body>