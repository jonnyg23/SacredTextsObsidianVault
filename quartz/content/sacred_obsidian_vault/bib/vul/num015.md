<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num015.htm">Polyglot</a> 
 <a href="../kjv/num015.htm">KJV</a> 
 <a href="../sep/num015.htm">Sep</a> 
 <a href="../tan/num015.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num014.htm">Previous</a> 
 <a href="num016.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 15</h3><p><a name="001">1</a> Locutus est Dominus ad Moysen, dicens:</p>
 <p><a name="002">2</a> Loquere ad filios Israël, et dices ad eos: Cum ingressi fueritis terram habitationis vestræ, quam ego dabo vobis,</p>
 <p><a name="003">3</a> et feceritis oblationem Domino in holocaustum, aut victimam, vota solventes, vel sponte offerentes munera, aut in solemnitatibus vestris adolentes odorem suavitatis Domino, de bobus sive de ovibus:</p>
 <p><a name="004">4</a> offeret quicumque immolaverit victimam, sacrificium similæ, decimam partem ephi, conspersæ oleo, quod mensuram habebit quartam partem hin:</p>
 <p><a name="005">5</a> et vinum ad liba fundenda ejusdem mensuræ dabit in holocaustum sive in victimam. Per agnos singulos</p>
 <p><a name="006">6</a> et arietes erit sacrificium similæ duarum decimarum, quæ conspersa sit oleo tertiæ partis hin:</p>
 <p><a name="007">7</a> et vinum ad libamentum tertiæ partis ejusdem mensuræ offeret in odorem suavitatis Domino.</p>
 <p><a name="008">8</a> Quando vero de bobus feceris holocaustum aut hostiam, ut impleas votum vel pacificas victimas,</p>
 <p><a name="009">9</a> dabis per singulos boves similæ tres decimas conspersæ oleo, quod habeat medium mensuræ hin:</p>
 <p><a name="010">10</a> et vinum ad liba fundenda ejusdem mensuræ in oblationem suavissimi odoris Domino.</p>
 <p><a name="011">11</a> Sic facies</p>
 <p><a name="012">12</a> per singulos boves et arietis et agnos et hædos.</p>
 <p><a name="013">13</a> Tam indigenæ quam peregrini</p>
 <p><a name="014">14</a> eodem ritu offerent sacrificia.</p>
 <p><a name="015">15</a> Unum præceptum erit atque judicium tam vobis quam advenis terræ.<br>
 </p>
 <p><a name="016">16</a> Locutus est Dominus ad Moysen, dicens:</p>
 <p><a name="017">17</a> Loquere filiis Israël, et dices ad eos:</p>
 <p><a name="018">18</a> Cum veneritis in terram, quam dabo vobis,</p>
 <p><a name="019">19</a> et comederitis de panibus regionis illius, separabitis primitias Domino</p>
 <p><a name="020">20</a> de cibis vestris. Sicut de areis primitias separatis,</p>
 <p><a name="021">21</a> ita et de pulmentis dabitis primitiva Domino.<br>
 </p>
 <p><a name="022">22</a> Quod si per ignorantiam præterieritis quidquam horum, quæ locutus est Dominus ad Moysen,</p>
 <p><a name="023">23</a> et mandavit per eum ad vos, a die qua cpit jubere et ultra,</p>
 <p><a name="024">24</a> oblitaque fuerit facere multitudo: offeret vitulum de armento, holocaustum in odorem suavissimum Domino, et sacrificum ejus ac liba, ut cæremoniæ postulant, hircumque pro peccato:</p>
 <p><a name="025">25</a> et rogabit sacerdos pro omni multitudine filiorum Israël, et dimittetur eis, quoniam non sponte peccaverunt, nihilominus offerentes incensum Domino pro se et pro peccato atque errore suo:</p>
 <p><a name="026">26</a> et dimittetur universæ plebi filiorum Israël, et advenis qui peregrinantur inter eos: quoniam culpa est omnis populi per ignorantiam.</p>
 <p><a name="027">27</a> Quod si anima una nesciens peccaverit, offeret capram anniculam pro peccato suo:</p>
 <p><a name="028">28</a> et deprecabitur pro ea sacerdos, quod inscia peccaverit coram Domino: impetrabitque ei veniam, et dimittetur illi.</p>
 <p><a name="029">29</a> Tam indigenis quam advenis una lex erit omnium, qui peccaverint ignorantes.</p>
 <p><a name="030">30</a> Anima vero, quæ per superbiam aliquid commiserit, sive civis sit ille, sive peregrinus (quoniam adversus Dominum rebellis fuit), peribit de populo suo:</p>
 <p><a name="031">31</a> verbum enim Domini contempsit, et præceptum illius fecit irritum: idcirco delebitur, et portabit iniquitatem suam.<br>
 </p>
 <p><a name="032">32</a> Factum est autem, cum essent filii Israël in solitudine, et invenissent hominem colligentem ligna in die sabbati,</p>
 <p><a name="033">33</a> obtulerunt eum Moysi et Aaron et universæ multitudini.</p>
 <p><a name="034">34</a> Qui recluserunt eum in carcerem, nescientes quid super eo facere deberent.</p>
 <p><a name="035">35</a> Dixitque Dominus ad Moysen: Morte moriatur homo iste: obruat eum lapidibus omnis turba extra castra.</p>
 <p><a name="036">36</a> Cumque eduxissent eum foras, obruerunt lapidibus, et mortuus est, sicut præceperat Dominus.<br>
 </p>
 <p><a name="037">37</a> Dixit quoque Dominus ad Moysen:</p>
 <p><a name="038">38</a> Loquere filiis Israël, et dices ad eos ut faciant sibi fimbrias per angulos palliorum, ponentes in eis vittas hyacinthinas:</p>
 <p><a name="039">39</a> quas cum viderint, recordentur omnium mandatorum Domini, nec sequantur cogitationes suas et oculos per res varias fornicantes,</p>
 <p><a name="040">40</a> sed magis memores præceptorum Domini faciant ea, sintque sancti Deo suo.</p>
 <p><a name="041">41</a> Ego Dominus Deus vester, qui eduxi vos de terra Ægypti, ut essem Deus vester.</p>
 <p></p><hr>
 <center>
 <a href="num016.htm">Next: Numbers Chapter 16</a></center>
 </body>