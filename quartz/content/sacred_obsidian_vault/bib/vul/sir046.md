<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir046.htm">Polyglot</a> 
 <a href="../apo/sir046.htm">Apo</a> 
 <a href="../sep/sir046.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir045.htm">Previous</a> 
 <a href="sir047.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 46</h3><p><a name="001">1</a> [Fortis in bello Jesus Nave, successor Moysi in prophetis,<br> qui fuit magnus secundum nomen suum,<br></p>
 <p><a name="002">2</a> maximus in salutem electorum Dei,<br> expugnare insurgentes hostes,<br> ut consequeretur hæreditatem Israël.<br></p>
 <p><a name="003">3</a> Quam gloriam adeptus est in tollendo manus suas,<br> et jactando contra civitates rhomphæas!<br></p>
 <p><a name="004">4</a> Quis ante illum sic restitit?<br> nam hostes ipse Dominus perduxit.<br></p>
 <p><a name="005">5</a> An non in iracundia ejus impeditus est sol,<br> et una dies facta est quasi duo?<br></p>
 <p><a name="006">6</a> Invocavit Altissimum potentem,<br> in oppugnando inimicos undique:<br> et audivit illum magnus et sanctus Deus,<br> in saxis grandinis virtutis valde fortis.<br></p>
 <p><a name="007">7</a> Impetum fecit contra gentem hostilem,<br> et in descensu perdidit contrarios:<br></p>
 <p><a name="008">8</a> ut cognoscant gentes potentiam ejus,<br> quia contra Deum pugnare non est facile.<br> Et secutus est a tergo potentis:<br></p>
 <p><a name="009">9</a> et in diebus Moysi misericordiam fecit,<br> ipse, et Caleb filius Jephone,<br> stare contra hostem, et prohibere gentem a peccatis,<br> et perfringere murmur malitiæ.<br></p>
 <p><a name="010">10</a> Et ipsi duo constituti a periculo liberati sunt<br> a numero sexcentorum millium peditum,<br> inducere illos in hæreditatem,<br> in terram quæ manat lac et mel.<br></p>
 <p><a name="011">11</a> Et dedit Dominus ipsi Caleb fortitudinem,<br> et usque in senectutem permansit illi virtus,<br> ut ascenderet in excelsum terræ locum,<br> et semen ipsius obtinuit hæreditatem,<br></p>
 <p><a name="012">12</a> ut viderent omnes filii Israël<br> quia bonum est obsequi sancto Deo.]<br>
 </p>
 <p><a name="013">13</a> [Et judices singuli suo nomine, quorum non est corruptum cor,<br> qui non aversi sunt a Domino,<br></p>
 <p><a name="014">14</a> ut sit memoria illorum in benedictione,<br> et ossa eorum pullulent de loco suo:<br></p>
 <p><a name="015">15</a> et nomen eorum permaneat in æternum,<br> permanens ad filios illorum, sanctorum virorum gloria.]<br>
 </p>
 <p><a name="016">16</a> [Dilectus a Domino Deo suo Samuel, propheta Domini,<br> renovavit imperium,<br> et unxit principes in gente sua.<br></p>
 <p><a name="017">17</a> In lege Domini congregationem judicavit,<br> et vidit Deus Jacob:<br> et in fide sua probatus est propheta,<br></p>
 <p><a name="018">18</a> et cognitus est in verbis suis fidelis,<br> quia vidit Deum lucis.<br></p>
 <p><a name="019">19</a> Et invocavit Dominum omnipotentem,<br> in oppugnando hostes circumstantes undique,<br> in oblatione agni inviolati.<br></p>
 <p><a name="020">20</a> Et intonuit de cælo Dominus,<br> et in sonitu magno auditam fecit vocem suam:<br></p>
 <p><a name="021">21</a> et contrivit principes Tyriorum,<br> et omnes duces Philisthiim:<br></p>
 <p><a name="022">22</a> et ante tempus finis vitæ suæ et sæculi,<br> testimonium præbuit in conspectu Domini et christi:<br> pecunias et usque ad calceamenta ab omni carne non accepit,<br> et non accusavit illum homo.<br></p>
 <p><a name="023">23</a> Et post hoc dormivit: et notum fecit regi,<br> et ostendit illi finem vitæ suæ:<br> et exaltavit vocem suam de terra in prophetia,<br> delere impietatem gentis.]</p>
 <p></p><hr>
 <center>
 <a href="sir047.htm">Next: Sirach Chapter 47</a></center>
 </body>