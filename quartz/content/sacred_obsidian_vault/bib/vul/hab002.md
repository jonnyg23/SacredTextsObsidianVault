<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/hab002.htm">Polyglot</a> 
 <a href="../kjv/hab002.htm">KJV</a> 
 <a href="../sep/hab002.htm">Sep</a> 
 <a href="../tan/hab002.htm">Tan</a> 
 
 <br>
 <br><a href="hab.htm">Habakkuk Index</a><br>
  
 <a href="hab001.htm">Previous</a> 
 <a href="hab003.htm">Next</a> 
 </center>
 <hr>
 
 <h3 align="CENTER">Vulgate (Latin): Habakkuk Chapter 2</h3><p><a name="001">1</a> [Super custodiam meam stabo,<br> et figam gradum super munitionem:<br> et contemplabor ut videam quid dicatur mihi,<br> et quid respondeam ad arguentem me.]<br>
 </p>
 <p><a name="002">2</a> Et respondit mihi Dominus, et dixit: [Scribe visum, et explana eum super tabulas,<br> ut percurrat qui legerit eum.<br></p>
 <p><a name="003">3</a> Quia adhuc visus procul;<br> et apparebit in finem, et non mentietur:<br> si moram fecerit, exspecta illum,<br> quia veniens veniet, et non tardabit.<br></p>
 <p><a name="004">4</a> Ecce qui incredulus est, non erit recta anima ejus in semetipso;<br> justus autem in fide sua vivet.<br></p>
 <p><a name="005">5</a> Et quomodo vinum potantem decipit,<br> sic erit vir superbus, et non decorabitur:<br> qui dilatavit quasi infernus animam suam,<br> et ipse quasi mors, et non adimpletur:<br> et congregabit ad se omnes gentes,<br> et coacervabit ad se omnes populos.<br></p>
 <p><a name="006">6</a> Numquid non omnes isti super eum parabolam sument,<br> et loquelam ænigmatum ejus, et dicetur:<br> Væ ei qui multiplicat non sua?<br> usquequo et aggravat contra se densum lutum?<br></p>
 <p><a name="007">7</a> Numquid non repente consurgent qui mordeant te,<br> et suscitabuntur lacerantes te,<br> et eris in rapinam eis?<br></p>
 <p><a name="008">8</a> Quia tu spoliasti gentes multas,<br> spoliabunt te omnes qui reliqui fuerint de populis,<br> propter sanguinem hominis,<br> et iniquitatem terræ, civitatis, et omnium habitantium in ea.<br></p>
 <p><a name="009">9</a> Væ qui congregat avaritiam malam domui suæ,<br> ut sit in excelso nidus ejus,<br> et liberari se putat de manu mali!<br></p>
 <p><a name="010">10</a> Cogitasti confusionem domui tuæ;<br> concidisti populos multos,<br> et peccavit anima tua.<br></p>
 <p><a name="011">11</a> Quia lapis de pariete clamabit,<br> et lignum, quod inter juncturas ædificiorum est, respondebit.<br></p>
 <p><a name="012">12</a> Væ qui ædificat civitatem in sanguinibus,<br> et præparat urbem in iniquitate!<br></p>
 <p><a name="013">13</a> Numquid non hæc sunt a Domino exercituum?<br> laborabunt enim populi in multo igne,<br> et gentes in vacuum, et deficient.<br></p>
 <p><a name="014">14</a> Quia replebitur terra, ut cognoscant gloriam Domini,<br> quasi aquæ operientes mare.<br></p>
 <p><a name="015">15</a> Væ qui potum dat amico suo mittens fel suum,<br> et inebrians ut aspiciat nuditatem ejus!<br></p>
 <p><a name="016">16</a> Repletus es ignominia pro gloria;<br> bibe tu quoque, et consopire.<br> Circumdabit te calix dexteræ Domini,<br> et vomitus ignominiæ super gloriam tuam.<br></p>
 <p><a name="017">17</a> Quia iniquitas Libani operiet te,<br> et vastitas animalium deterrebit eos<br> de sanguinibus hominum,<br> et iniquitate terræ, et civitatis, et omnium habitantium in ea.<br></p>
 <p><a name="018">18</a> Quid prodest sculptile, quia sculpsit illud fictor suus,<br> conflatile, et imaginem falsam?<br> quia speravit in figmento fictor ejus, ut faceret simulacra muta.<br></p>
 <p><a name="019">19</a> Væ qui dicit ligno: Expergiscere;<br> Surge, lapidi tacenti!<br> Numquid ipse docere poterit?<br> ecce iste coopertus est auro et argento,<br> et omnis spiritus non est in visceribus ejus.<br></p>
 <p><a name="020">20</a> Dominus autem in templo sancto suo:<br> sileat a facie ejus omnis terra!]</p>
 <p></p><hr>
 <center>
 <a href="hab003.htm">Next: Habakkuk Chapter 3</a></center>
 </body>