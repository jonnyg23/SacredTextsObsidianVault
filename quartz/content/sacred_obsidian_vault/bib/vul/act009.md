<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act009.htm">Polyglot</a> 
 <a href="../gnt/act009.htm">GNT</a> 
 <a href="../kjv/act009.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act008.htm">Previous</a> 
 <a href="act010.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 9</h3><p><a name="001">1</a> Saulus autem adhuc spirans minarum et cædis in discipulos Domini, accessit ad principem sacerdotum,</p>
 <p><a name="002">2</a> et petiit ab eo epistolas in Damascum ad synagogas: ut si quos invenisset hujus viæ viros ac mulieres, vinctos perduceret in Jerusalem.<br>
 </p>
 <p><a name="003">3</a> Et cum iter faceret, contigit ut appropinquaret Damasco: et subito circumfulsit eum lux de cælo.</p>
 <p><a name="004">4</a> Et cadens in terram audivit vocem dicentem sibi: Saule, Saule, quid me persequeris?</p>
 <p><a name="005">5</a> Qui dixit: Quis es, domine? Et ille: Ego sum Jesus, quem tu persequeris: durum est tibi contra stimulum calcitrare.</p>
 <p><a name="006">6</a> Et tremens ac stupens dixit: Domine, quid me vis facere?</p>
 <p><a name="007">7</a> Et Dominus ad eum: Surge, et ingredere civitatem, et ibi dicetur tibi quid te oporteat facere. Viri autem illi qui comitabantur cum eo, stabant stupefacti, audientes quidem vocem, neminem autem videntes.</p>
 <p><a name="008">8</a> Surrexit autem Saulus de terra, apertisque oculis nihil videbat. Ad manus autem illum trahentes, introduxerunt Damascum.</p>
 <p><a name="009">9</a> Et erat ibi tribus diebus non videns, et non manducavit, neque bibit.<br>
 </p>
 <p><a name="010">10</a> Erat autem quidam discipulus Damasci, nomine Ananias: et dixit ad illum in visu Dominus: Anania. At ille ait: Ecce ego, Domine.</p>
 <p><a name="011">11</a> Et Dominus ad eum: Surge, et vade in vicum qui vocatur Rectus: et quære in domo Judæ Saulum nomine Tarsensem: ecce enim orat.</p>
 <p><a name="012">12</a> (Et vidit virum Ananiam nomine, introëuntem, et imponentem sibi manus ut visum recipiat.)</p>
 <p><a name="013">13</a> Respondit autem Ananias: Domine, audivi a multis de viro hoc, quanta mala fecerit sanctis tuis in Jerusalem:</p>
 <p><a name="014">14</a> et hic habet potestatem a principibus sacerdotum alligandi omnes qui invocant nomen tuum.</p>
 <p><a name="015">15</a> Dixit autem ad eum Dominus: Vade, quoniam vas electionis est mihi iste, ut portet nomen meum coram gentibus, et regibus, et filiis Israël.</p>
 <p><a name="016">16</a> Ego enim ostendam illi quanta oporteat eum pro nomine meo pati.<br>
 </p>
 <p><a name="017">17</a> Et abiit Ananias, et introivit in domum: et imponens ei manus, dixit: Saule frater, Dominus misit me Jesus, qui apparuit tibi in via qua veniebas, ut videas, et implearis Spiritu Sancto.</p>
 <p><a name="018">18</a> Et confestim ceciderunt ab oculis ejus tamquam squamæ, et visum recepit: et surgens baptizatus est.</p>
 <p><a name="019">19</a> Et cum accepisset cibum, confortatus est.<br>
  Fuit autem cum discipulis qui erant Damasci per dies aliquot.</p>
 <p><a name="020">20</a> Et continuo in synagogis prædicabat Jesum, quoniam hic est Filius Dei.</p>
 <p><a name="021">21</a> Stupebant autem omnes qui audiebant, et dicebant: Nonne hic est qui expugnabat in Jerusalem eos qui invocabant nomen istud: et huc ad hoc venit, ut vinctos illos duceret ad principes sacerdotum?</p>
 <p><a name="022">22</a> Saulus autem multo magis convalescebat, et confundebat Judæos qui habitabant Damasci, affirmans quoniam hic est Christus.</p>
 <p><a name="023">23</a> Cum autem implerentur dies multi, consilium fecerunt in unum Judæi ut eum interficerent.</p>
 <p><a name="024">24</a> Notæ autem factæ sunt Saulo insidiæ eorum. Custodiebant autem et portas die ac nocte, ut eum interficerent.</p>
 <p><a name="025">25</a> Accipientes autem eum discipuli nocte, per murum dimiserunt eum, submittentes in sporta.<br>
 </p>
 <p><a name="026">26</a> Cum autem venisset in Jerusalem, tentabat se jungere discipulis, et omnes timebant eum, non credentes quod esset discipulus.</p>
 <p><a name="027">27</a> Barnabas autem apprehensum illum duxit ad Apostolos: et narravit illis quomodo in via vidisset Dominum, et quia locutus est ei, et quomodo in Damasco fiducialiter egerit in nomine Jesu.</p>
 <p><a name="028">28</a> Et erat cum illis intrans et exiens in Jerusalem, et fiducialiter agens in nomine Domini.</p>
 <p><a name="029">29</a> Loquebatur quoque gentibus, et disputabat cum Græcis: illi autem quærebant occidere eum.<br>
 </p>
 <p><a name="030">30</a> Quod cum cognovissent fratres, deduxerunt eum Cæsaream, et dimiserunt Tarsum.</p>
 <p><a name="031">31</a> Ecclesia quidem per totam Judæam, et Galilæam, et Samariam habebat pacem, et ædificabatur ambulans in timore Domini, et consolatione Sancti Spiritus replebatur.<br>
 </p>
 <p><a name="032">32</a> Factum est autem, ut Petrus dum pertransiret universos, deveniret ad sanctos qui habitabant Lyddæ.</p>
 <p><a name="033">33</a> Invenit autem ibi hominem quemdam, nomine Æneam, ab annis octo jacentem in grabato, qui erat paralyticus.</p>
 <p><a name="034">34</a> Et ait illi Petrus: Ænea, sanat te Dominus Jesus Christus: surge, et sterne tibi. Et continuo surrexit.</p>
 <p><a name="035">35</a> Et viderunt eum omnes qui habitabant Lyddæ et Saronæ: qui conversi sunt ad Dominum.<br>
 </p>
 <p><a name="036">36</a> In Joppe autem fuit quædam discipula, nomine Tabitha, quæ interpretata dicitur Dorcas. Hæc erat plena operibus bonis et eleemosynis quas faciebat.</p>
 <p><a name="037">37</a> Factum est autem in diebus illis ut infirmata moreretur. Quam cum lavissent, posuerunt eam in cnaculo.</p>
 <p><a name="038">38</a> Cum autem prope esset Lydda ad Joppen, discipuli, audientes quia Petrus esset in ea, miserunt duos viros ad eum, rogantes: Ne pigriteris venire ad nos.</p>
 <p><a name="039">39</a> Exsurgens autem Petrus, venit cum illis. Et cum advenisset, duxerunt illum in cnaculum: et circumsteterunt illum omnes viduæ flentes, et ostendentes ei tunicas et vestes quas faciebat illis Dorcas.</p>
 <p><a name="040">40</a> Ejectis autem omnibus foras, Petrus ponens genua oravit: et conversus ad corpus, dixit: Tabitha, surge. At illa aperuit oculos suos: et viso Petro, resedit.</p>
 <p><a name="041">41</a> Dans autem illi manum, erexit eam. Et cum vocasset sanctos et viduas, assignavit eam vivam.</p>
 <p><a name="042">42</a> Notum autem factum est per universam Joppen: et crediderunt multi in Domino.</p>
 <p><a name="043">43</a> Factum est autem ut dies multos moraretur in Joppe, apud Simonem quemdam coriarium.</p>
 <p></p><hr>
 <center>
 <a href="act010.htm">Next: Acts Chapter 10</a></center>
 </body>