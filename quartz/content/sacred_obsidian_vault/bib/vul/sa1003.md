<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa1003.htm">Polyglot</a> 
 <a href="../kjv/sa1003.htm">KJV</a> 
 <a href="../sep/sa1003.htm">Sep</a> 
 <a href="../tan/sa1003.htm">Tan</a> 
 
 <br>
 <br><a href="sa1.htm">1 Samuel Index</a><br>
  
 <a href="sa1002.htm">Previous</a> 
 <a href="sa1004.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Samuel Chapter 3</h3><p><a name="001">1</a> Puer autem Samuel ministrabat Domino coram Heli, et sermo Domini erat pretiosus in diebus illis: non erat visio manifesta.</p>
 <p><a name="002">2</a> Factum est ergo in die quadam, Heli jacebat in loco suo, et oculi ejus caligaverant, nec poterat videre:</p>
 <p><a name="003">3</a> lucerna Dei antequam extingueretur, Samuel dormiebat in templo Domini, ubi erat arca Dei.</p>
 <p><a name="004">4</a> Et vocavit Dominus Samuel. Qui respondens, ait: Ecce ego.</p>
 <p><a name="005">5</a> Et cucurrit ad Heli, et dixit: Ecce ego: vocasti enim me. Qui dixit: Non vocavi: revertere, et dormi. Et abiit, et dormivit.</p>
 <p><a name="006">6</a> Et adjecit Dominus rursum vocare Samuelem. Consurgensque Samuel, abiit ad Heli, et dixit: Ecce ego, quia vocasti me. Qui respondit: Non vocavi te, fili mi: revertere et dormi.</p>
 <p><a name="007">7</a> Porro Samuel necdum sciebat Dominum, neque revelatus fuerat ei sermo Domini.</p>
 <p><a name="008">8</a> Et adjecit Dominus, et vocavit adhuc Samuelem tertio. Qui consurgens abiit ad Heli,</p>
 <p><a name="009">9</a> et ait: Ecce ego, quia vocasti me. Intellexit ergo Heli quia Dominus vocaret puerum: et ait ad Samuelem: Vade, et dormi: et si deinceps vocaverit te, dices: Loquere, Domine, quia audit servus tuus. Abiit ergo Samuel, et dormivit in loco suo.</p>
 <p><a name="010">10</a> Et venit Dominus, et stetit: et vocavit, sicut vocaverat secundo: Samuel, Samuel. Et ait Samuel: Loquere, Domine, quia audit servus tuus.</p>
 <p><a name="011">11</a> Et dixit Dominus ad Samuelem: Ecce ego facio verbum in Israël, quod quicumque audierit, tinnient ambæ aures ejus.</p>
 <p><a name="012">12</a> In die illa suscitabo adversum Heli omnia quæ locutus sum super domum ejus: incipiam, et complebo.</p>
 <p><a name="013">13</a> Prædixi enim ei quod judicaturus essem domum ejus in æternum propter iniquitatem, eo quod noverat indigne agere filios suos, et non corripuerit eos.</p>
 <p><a name="014">14</a> Idcirco juravi domui Heli quod non expietur iniquitas domus ejus victimis et muneribus usque in æternum.<br>
 </p>
 <p><a name="015">15</a> Dormivit autem Samuel usque mane, aperuitque ostia domus Domini. Et Samuel timebat indicare visionem Heli.</p>
 <p><a name="016">16</a> Vocavit ergo Heli Samuelem, et dixit: Samuel fili mi? Qui respondens ait: Præsto sum.</p>
 <p><a name="017">17</a> Et interrogavit eum: Quis est sermo, quem locutus est Dominus ad te? oro te ne celaveris me: hæc faciat tibi Deus, et hæc addat, si absconderis a me sermonem ex omnibus verbis quæ dicta sunt tibi.</p>
 <p><a name="018">18</a> Indicavit itaque ei Samuel universos sermones, et non abscondit ab eo. Et ille respondit: Dominus est: quod bonum est in oculis suis faciat.<br>
 </p>
 <p><a name="019">19</a> Crevit autem Samuel, et Dominus erat cum eo, et non cecidit ex omnibus verbis ejus in terram.</p>
 <p><a name="020">20</a> Et cognovit universus Israël, a Dan usque Bersabee, quod fidelis Samuel propheta esset Domini.</p>
 <p><a name="021">21</a> Et addidit Dominus ut appareret in Silo, quoniam revelatus fuerat Dominus Samueli in Silo juxta verbum Domini. Et evenit sermo Samuelis universo Israëli.</p>
 <p></p><hr>
 <center>
 <a href="sa1004.htm">Next: 1 Samuel Chapter 4</a></center>
 </body>