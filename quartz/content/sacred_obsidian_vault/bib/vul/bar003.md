<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/bar003.htm">Polyglot</a> 
 <a href="../apo/bar003.htm">Apo</a> 
 <a href="../sep/bar003.htm">Sep</a> 
 
 <br>
 <br><a href="bar.htm">Baruch Index</a><br>
  
 <a href="bar002.htm">Previous</a> 
 <a href="bar004.htm">Next</a> 
 </center>
 <hr>
 
 <h3 align="CENTER">Vulgate (Latin): Baruch Chapter 3</h3><p><a name="001">1</a> [Et nunc, Domine omnipotens, Deus Israël,<br> anima in angustiis, et spiritus anxius clamat ad te.<br></p>
 <p><a name="002">2</a> Audi, Domine, et miserere,<br> quia Deus es misericors:<br> et miserere nostri, quia peccavimus ante te:<br></p>
 <p><a name="003">3</a> quia tu sedes in sempiternum,<br> et nos, peribimus in ævum?<br></p>
 <p><a name="004">4</a> Domine omnipotens, Deus Israël,<br> audi nunc orationem mortuorum Israël,<br> et filiorum ipsorum qui peccaverunt ante te,<br> et non audierunt vocem Domini Dei sui,<br> et agglutinata sunt nobis mala.<br></p>
 <p><a name="005">5</a> Noli meminisse iniquitatum patrum nostrorum,<br> sed memento manus tuæ et nominis tui in tempore isto:<br></p>
 <p><a name="006">6</a> quia tu es Dominus Deus noster,<br> et laudabimus te, Domine:<br></p>
 <p><a name="007">7</a> quia propter hoc dedisti timorem tuum in cordibus nostris,<br> et ut invocemus nomen tuum,<br> et laudemus te in captivitate nostra,<br> quia convertimur ab iniquitate patrum nostrorum,<br> qui peccaverunt ante te.<br></p>
 <p><a name="008">8</a> Et ecce nos in captivitate nostra sumus hodie,<br> qua nos dispersisti in improperium,<br> et in maledictum, et in peccatum,<br> secundum omnes iniquitates patrum nostrorum,<br> qui recesserunt a te, Domine Deus noster.]<br>
 </p>
 <p><a name="009">9</a> [Audi, Israël, mandata vitæ:<br> auribus percipe, ut scias prudentiam.<br></p>
 <p><a name="010">10</a> Quid est, Israël, quod in terra inimicorum es,<br></p>
 <p><a name="011">11</a> inveterasti in terra aliena,<br> coinquinatus es cum mortuis,<br> deputatus es cum descendentibus in infernum?<br></p>
 <p><a name="012">12</a> Dereliquisti fontem sapientiæ:<br></p>
 <p><a name="013">13</a> nam si in via Dei ambulasses,<br> habitasses utique in pace sempiterna.<br></p>
 <p><a name="014">14</a> Disce ubi sit prudentia,<br> ubi sit virtus, ubi sit intellectus,<br> ut scias simul ubi sit longiturnitas vitæ et victus,<br> ubi sit lumen oculorum, et pax.<br></p>
 <p><a name="015">15</a> Quis invenit locum ejus?<br> et quis intravit in thesauros ejus?<br></p>
 <p><a name="016">16</a> Ubi sunt principes gentium,<br> et qui dominantur super bestias quæ sunt super terram?<br></p>
 <p><a name="017">17</a> qui in avibus cæli ludunt,<br></p>
 <p><a name="018">18</a> qui argentum thesaurizant, et aurum,<br> in quo confidunt homines,<br> et non est finis acquisitionis eorum?<br> qui argentum fabricant, et solliciti sunt,<br> nec est inventio operum illorum?<br></p>
 <p><a name="019">19</a> Exterminati sunt, et ad inferos descenderunt,<br> et alii loco eorum surrexerunt.<br></p>
 <p><a name="020">20</a> Juvenes viderunt lumen, et habitaverunt super terram,<br> viam autem disciplinæ ignoraverunt,<br></p>
 <p><a name="021">21</a> neque intellexerunt semitas ejus,<br> neque filii eorum susceperunt eam:<br> a facie ipsorum longe facta est;<br></p>
 <p><a name="022">22</a> non est audita in terra Chanaan,<br> neque visa est in Theman.<br></p>
 <p><a name="023">23</a> Filii quoque Agar, qui exquirunt prudentiam quæ de terra est,<br> negotiatores Merrhæ et Theman,<br> et fabulatores, et exquisitores prudentiæ et intelligentiæ:<br> viam autem sapientiæ nescierunt,<br> neque commemorati sunt semitas ejus.<br></p>
 <p><a name="024">24</a> O Israël, quam magna est domus Dei,<br> et ingens locus possessionis ejus!<br></p>
 <p><a name="025">25</a> magnus est, et non habet finem:<br> excelsus, et immensus.<br></p>
 <p><a name="026">26</a> Ibi fuerunt gigantes nominati illi, qui ab initio fuerunt,<br> statura magna, scientes bellum.<br></p>
 <p><a name="027">27</a> Non hos elegit Dominus,<br> neque viam disciplinæ invenerunt:<br> propterea perierunt,<br></p>
 <p><a name="028">28</a> et quoniam non habuerunt sapientiam,<br> interierunt propter suam insipientiam.<br></p>
 <p><a name="029">29</a> Quis ascendit in cælum, et accepit eam,<br> et eduxit eam de nubibus?<br></p>
 <p><a name="030">30</a> Quis transfretavit mare, et invenit illam, et attulit illam super aurum electum?<br></p>
 <p><a name="031">31</a> Non est qui possit scire vias ejus,<br> neque qui exquirat semitas ejus:<br></p>
 <p><a name="032">32</a> sed qui scit universa novit eam,<br> et adinvenit eam prudentia sua<br> qui præparavit terram in æterno tempore:<br> et replevit eam pecudibus et quadrupedibus<br></p>
 <p><a name="033">33</a> qui emittit lumen, et vadit,<br> et vocavit illud, et obedit illi in tremore.<br></p>
 <p><a name="034">34</a> Stellæ autem dederunt lumen in custodiis suis,<br> et lætatæ sunt:<br></p>
 <p><a name="035">35</a> vocatæ sunt, et dixerunt: Adsumus,<br> et luxerunt ei cum jucunditate, qui fecit illas.<br></p>
 <p><a name="036">36</a> Hic est Deus noster,<br> et non æstimabitur alius adversus eum.<br></p>
 <p><a name="037">37</a> Hic adinvenit omnem viam disciplinæ,<br> et tradidit illam Jacob puero suo,<br> et Israël dilecto suo.<br></p>
 <p><a name="038">38</a> Post hæc in terris visus est,<br> et cum hominibus conversatus est.]</p>
 <p></p><hr>
 <center>
 <a href="bar004.htm">Next: Baruch Chapter 4</a></center>
 </body>