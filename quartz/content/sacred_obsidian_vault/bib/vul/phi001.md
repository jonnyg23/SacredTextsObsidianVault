<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/phi001.htm">Polyglot</a> 
 <a href="../gnt/phi001.htm">GNT</a> 
 <a href="../kjv/phi001.htm">KJV</a> 
 
 <br>
 <br><a href="phi.htm">Philippians Index</a><br>
  
 <a href="eph006.htm">Previous</a> 
 <a href="phi002.htm">Next</a> 
 </center>
 <hr>
 
 <h3 align="CENTER">Vulgate (Latin): Philippians Chapter 1</h3><p><a name="001">1</a> Paulus et Timotheus, servi Jesu Christi, omnibus sanctis in Christo Jesu, qui sunt Philippis, cum episcopis et diaconibus.</p>
 <p><a name="002">2</a> Gratia vobis, et pax a Deo Patre nostro, et Domino Jesu Christo.<br>
 </p>
 <p><a name="003">3</a> Gratias ago Deo meo in omni memoria vestri,</p>
 <p><a name="004">4</a> semper in cunctis orationibus meis pro omnibus vobis, cum gaudio deprecationem faciens,</p>
 <p><a name="005">5</a> super communicatione vestra in Evangelio Christi a prima die usque nunc.</p>
 <p><a name="006">6</a> Confidens hoc ipsum, quia qui cpit in vobis opus bonum, perficiet usque in diem Christi Jesu:</p>
 <p><a name="007">7</a> sicut est mihi justum hoc sentire pro omnibus vobis: eo quod habeam vos in corde, et in vinculis meis, et in defensione, et confirmatione Evangelii, socios gaudii mei omnes vos esse.</p>
 <p><a name="008">8</a> Testis enim mihi est Deus, quomodo cupiam omnes vos in visceribus Jesu Christi.</p>
 <p><a name="009">9</a> Et hoc oro, ut caritas vestra magis ac magis abundet in scientia, et in omni sensu:</p>
 <p><a name="010">10</a> ut probetis potiora, ut sitis sinceri, et sine offensa in diem Christi,</p>
 <p><a name="011">11</a> repleti fructu justitiæ per Jesum Christum, in gloriam et laudem Dei.<br>
 </p>
 <p><a name="012">12</a> Scire autem vos volo fratres, quia quæ circa me sunt, magis ad profectum venerunt Evangelii:</p>
 <p><a name="013">13</a> ita ut vincula mea manifesta fierent in Christo in omni prætorio, et in ceteris omnibus,</p>
 <p><a name="014">14</a> et plures e fratribus in Domino confidentes vinculis meis, abundantius auderent sine timore verbum Dei loqui.</p>
 <p><a name="015">15</a> Quidam quidem et propter invidiam et contentionem: quidam autem et propter bonam voluntatem Christum prædicant:</p>
 <p><a name="016">16</a> quidam ex caritate, scientes quoniam in defensionem Evangelii positus sum.</p>
 <p><a name="017">17</a> Quidam autem ex contentione Christum annuntiant non sincere, existimantes pressuram se suscitare vinculis meis.</p>
 <p><a name="018">18</a> Quid enim? Dum omni modo sive per occasionem, sive per veritatem, Christus annuntietur: et in hoc gaudeo, sed et gaudebo.</p>
 <p><a name="019">19</a> Scio enim quia hoc mihi proveniet ad salutem, per vestram orationem, et subministrationem Spiritus Jesu Christi,</p>
 <p><a name="020">20</a> secundum exspectationem et spem meam, quia in nullo confundar: sed in omni fiducia sicut semper, et nunc magnificabitur Christus in corpore meo, sive per vitam, sive per mortem.</p>
 <p><a name="021">21</a> Mihi enim vivere Christus est, et mori lucrum.</p>
 <p><a name="022">22</a> Quod si vivere in carne, hic mihi fructus operis est, et quid eligam ignoro.</p>
 <p><a name="023">23</a> Coarctor autem e duobus: desiderium habens dissolvi, et esse cum Christo, multo magis melius:</p>
 <p><a name="024">24</a> permanere autem in carne, necessarium propter vos.</p>
 <p><a name="025">25</a> Et hoc confidens scio quia manebo, et permanebo omnibus vobis ad profectum vestrum, et gaudium fidei:</p>
 <p><a name="026">26</a> ut gratulatio vestra abundet in Christo Jesu in me, per meum adventum iterum ad vos.<br>
 </p>
 <p><a name="027">27</a> Tantum digne Evangelio Christi conversamini: ut sive cum venero, et videro vos, sive absens audiam de vobis, quia statis in uno spiritu unanimes, collaborantes fidei Evangelii:</p>
 <p><a name="028">28</a> et in nullo terreamini ab adversariis: quæ illis est causa perditionis, vobis autem salutis, et hoc a Deo:</p>
 <p><a name="029">29</a> quia vobis donatum est pro Christo, non solum ut in eum credatis, sed ut etiam pro illo patiamini:</p>
 <p><a name="030">30</a> idem certamen habentes, quale et vidistis in me, et nunc audistis de me.</p>
 <p></p><hr>
 <center>
 <a href="phi002.htm">Next: Philippians Chapter 2</a></center>
 </body>