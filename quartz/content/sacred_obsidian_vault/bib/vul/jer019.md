<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer019.htm">Polyglot</a> 
 <a href="../kjv/jer019.htm">KJV</a> 
 <a href="../sep/jer019.htm">Sep</a> 
 <a href="../tan/jer019.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer018.htm">Previous</a> 
 <a href="jer020.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 19</h3><p><a name="001">1</a> Hæc dicit Dominus: Vade, et accipe lagunculam figuli testeam a senioribus populi et a senioribus sacerdotum,</p>
 <p><a name="002">2</a> et egredere ad vallem filii Ennom, quæ est juxta introitum portæ fictilis: et prædicabis ibi verba quæ ego loquar ad te.</p>
 <p><a name="003">3</a> Et dices: [Audite verbum Domini,<br> reges Juda, et habitatores Jerusalem.<br> Hæc dicit Dominus exercituum, Deus Israël:<br> Ecce ego inducam afflictionem super locum istum,<br> ita ut omnis qui audierit illam, tinniant aures ejus,<br></p>
 <p><a name="004">4</a> eo quod dereliquerint me,<br> et alienum fecerint locum istum,<br> et libaverunt in eo diis alienis quos nescierunt,<br> ipsi et patres eorum, et reges Juda:<br> et repleverunt locum istum sanguine innocentum,<br></p>
 <p><a name="005">5</a> et ædificaverunt excelsa Baalim,<br> ad comburendos filios suos igni in holocaustum Baalim:<br> quæ non præcepi, nec locutus sum,<br> nec ascenderunt in cor meum.<br></p>
 <p><a name="006">6</a> Propterea ecce dies veniunt, dicit Dominus,<br> et non vocabitur amplius locus iste Topheth,<br> et vallis filii Ennom,<br> sed vallis occisionis.<br></p>
 <p><a name="007">7</a> Et dissipabo consilium Juda et Jerusalem in loco isto,<br> et subvertam eos gladio in conspectu inimicorum suorum,<br> et in manu quærentium animas eorum:<br> et dabo cadavera eorum escam volatilibus cæli et bestiis terræ.<br></p>
 <p><a name="008">8</a> Et ponam civitatem hanc in stuporem, et in sibilum:<br> omnis qui præterierit per eam obstupescet,<br> et sibilabit super universa plaga ejus.<br></p>
 <p><a name="009">9</a> Et cibabo eos carnibus filiorum suorum et carnibus filiarum suarum:<br> et unusquisque carnem amici sui comedet in obsidione,<br> et in angustia in qua concludent eos inimici eorum,<br> et qui quærunt animas eorum.]</p>
 <p><a name="010">10</a> Et conteres lagunculam in oculis virorum qui ibunt tecum,</p>
 <p><a name="011">11</a> et dices ad eos: [Hæc dicit Dominus exercituum:<br> Sic conteram populum istum, et civitatem istam,<br> sicut conteritur vas figuli,<br> quod non potest ultra instaurari:<br> et in Topheth sepelientur,<br> eo quod non sit alius locus ad sepeliendum.<br></p>
 <p><a name="012">12</a> Sic faciam loco huic, ait Dominus,<br> et habitatoribus ejus,<br> et ponam civitatem istam sicut Topheth.<br></p>
 <p><a name="013">13</a> Et erunt domus Jerusalem,<br> et domus regum Juda,<br> sicut locus Topheth, immundæ,<br> omnes domus in quarum domatibus sacrificaverunt omni militiæ cæli,<br> et libaverunt libamina diis alienis.]<br>
 </p>
 <p><a name="014">14</a> Venit autem Jeremias de Topheth, quo miserat eum Dominus ad prophetandum, et stetit in atrio domus Domini, et dixit ad omnem populum:</p>
 <p><a name="015">15</a> Hæc dicit Dominus exercituum, Deus Israël: Ecce ego inducam super civitatem hanc, et super omnes urbes ejus, universa mala quæ locutus sum adversum eam, quoniam induraverunt cervicem suam ut non audirent sermones meos.</p>
 <p></p><hr>
 <center>
 <a href="jer020.htm">Next: Jeremiah Chapter 20</a></center>
 </body>