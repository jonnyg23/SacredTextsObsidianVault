<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2004.htm">Polyglot</a> 
 <a href="../kjv/ch2004.htm">KJV</a> 
 <a href="../sep/ch2004.htm">Sep</a> 
 <a href="../tan/ch2004.htm">Tan</a> 
 
 <br>
 <br><a href="ch2.htm">2 Chronicles Index</a><br>
  
 <a href="ch2003.htm">Previous</a> 
 <a href="ch2005.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Chronicles Chapter 4</h3><p><a name="001">1</a> Fecit quoque altare æneum viginti cubitorum longitudinis, et viginti cubitorum latitudinis, et decem cubitorum altitudinis.</p>
 <p><a name="002">2</a> Mare etiam fusile decem cubitis a labio usque ad labium, rotundum per circuitum: quinque cubitos habebat altitudinis, et funiculus triginta cubitorum ambiebat gyrum ejus.</p>
 <p><a name="003">3</a> Similitudo quoque boum erat subter illud, et decem cubitis quædam extrinsecus cælaturæ, quasi duobus versibus alvum maris circuibant. Boves autem erant fusiles:</p>
 <p><a name="004">4</a> et ipsum mare super duodecim boves impositum erat, quorum tres respiciebant ad aquilonem, et alii tres ad occidentem: porro tres alii meridiem, et tres qui reliqui erant, orientem, habentes mare superpositum: posteriora autem boum erant intrinsecus sub mari.</p>
 <p><a name="005">5</a> Porro vastitas ejus habebat mensuram palmi, et labium illius erat quasi labium calicis, vel repandi lilii: capiebatque tria millia metretas.</p>
 <p><a name="006">6</a> Fecit quoque conchas decem: et posuit quinque a dextris, et quinque a sinistris, ut lavarent in eis omnia quæ in holocaustum oblaturi erant: porro in mari sacerdotes lavabantur.</p>
 <p><a name="007">7</a> Fecit autem et candelabra aurea decem secundum speciem qua jussa erant fieri: et posuit ea in templo, quinque a dextris, et quinque a sinistris.</p>
 <p><a name="008">8</a> Necnon et mensas decem: et posuit eas in templo, quinque a dextris, et quinque a sinistris: phialas quoque aureas centum.</p>
 <p><a name="009">9</a> Fecit etiam atrium sacerdotum, et basilicam grandem: et ostia in basilica, quæ texit ære.</p>
 <p><a name="010">10</a> Porro mare posuit in latere dextro contra orientem ad meridiem.</p>
 <p><a name="011">11</a> Fecit autem Hiram lebetes, et creagras, et phialas: et complevit omne opus regis in domo Dei:</p>
 <p><a name="012">12</a> hoc est, columnas duas, et epistylia, et capita, et quasi quædam retiacula, quæ capita tegerent super epistylia.</p>
 <p><a name="013">13</a> Malogranata quoque quadringenta, et retiacula duo ita ut bini ordines malogranatorum singulis retiaculis jungerentur, quæ protegerent epistylia, et capita columnarum.</p>
 <p><a name="014">14</a> Bases etiam fecit, et conchas, quas superposuit basibus:</p>
 <p><a name="015">15</a> mare unum, boves quoque duodecim sub mari,</p>
 <p><a name="016">16</a> et lebetes, et creagras, et phialas. Omnia vasa fecit Salomoni Hiram pater ejus in domo Domini ex ære mundissimo.</p>
 <p><a name="017">17</a> In regione Jordanis, fudit ea rex in argillosa terra inter Sochot et Saredatha.</p>
 <p><a name="018">18</a> Erat autem multitudo vasorum innumerabilis, ita ut ignoraretur pondus æris.</p>
 <p><a name="019">19</a> Fecitque Salomon omnia vasa domus Dei, et altare aureum, et mensas, et super eas panes propositionis:</p>
 <p><a name="020">20</a> candelabra quoque cum lucernis suis ut lucerent ante oraculum juxta ritum ex auro purissimo:</p>
 <p><a name="021">21</a> et florentia quædam, et lucernas, et forcipes aureos: omnia de auro mundissimo facta sunt.</p>
 <p><a name="022">22</a> Thymiateria quoque, et thuribula, et phialas, et mortariola ex auro purissimo. Et ostia cælavit templi interioris, id est, in Sancta sanctorum: et ostia templi forinsecus aurea. Sicque completum est omne opus quod fecit Salomon in domo Domini.</p>
 <p></p><hr>
 <center>
 <a href="ch2005.htm">Next: 2 Chronicles Chapter 5</a></center>
 </body>