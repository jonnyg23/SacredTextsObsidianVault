<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa034.htm">Polyglot</a> 
 <a href="../kjv/isa034.htm">KJV</a> 
 <a href="../sep/isa034.htm">Sep</a> 
 <a href="../tan/isa034.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa033.htm">Previous</a> 
 <a href="isa035.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 34</h3><p><a name="001">1</a> [Accedite, gentes, et audite;<br> et populi, attendite:<br> audiat terra, et plenitudo ejus;<br> orbis, et omne germen ejus.<br></p>
 <p><a name="002">2</a> Quia indignatio Domini super omnes gentes,<br> et furor super universam militiam eorum:<br> interfecit eos, et dedit eos in occisionem.<br></p>
 <p><a name="003">3</a> Interfecti eorum projicientur,<br> et de cadaveribus eorum ascendet ftor;<br> tabescent montes a sanguine eorum.<br></p>
 <p><a name="004">4</a> Et tabescet omnis militia cælorum,<br> et complicabuntur sicut liber cæli:<br> et omnis militia eorum defluet,<br> sicut defluit folium de vinea et de ficu.<br></p>
 <p><a name="005">5</a> Quoniam inebriatus est in cælo gladius meus;<br> ecce super Idumæam descendet,<br> et super populum interfectionis meæ, ad judicium.<br></p>
 <p><a name="006">6</a> Gladius Domini repletus est sanguine,<br> incrassatus est adipe,<br> de sanguine agnorum et hircorum,<br> de sanguine medullatorum arietum:<br> victima enim Domini in Bosra,<br> et interfectio magna in terra Edom.<br></p>
 <p><a name="007">7</a> Et descendent unicornes cum eis,<br> et tauri cum potentibus;<br> inebriabitur terra eorum sanguine,<br> et humus eorum adipe pinguium.<br></p>
 <p><a name="008">8</a> Quia dies ultionis Domini,<br> annus retributionum judicii Sion.<br></p>
 <p><a name="009">9</a> Et convertentur torrentes ejus in picem,<br> et humus ejus in sulphur;<br> et erit terra ejus in picem ardentem.<br></p>
 <p><a name="010">10</a> Nocte et die non extinguetur,<br> in sempiternum ascendet fumus ejus,<br> a generatione in generationem desolabitur,<br> in sæcula sæculorum non erit transiens per eam.<br></p>
 <p><a name="011">11</a> Et possidebunt illam onocrotalus et ericius;<br> ibis et corvus habitabunt in ea:<br> et extendetur super eam mensura, ut redigatur ad nihilum,<br> et perpendiculum in desolationem.<br></p>
 <p><a name="012">12</a> Nobiles ejus non erunt ibi; regem potius invocabunt,<br> et omnes principes ejus erunt in nihilum.<br></p>
 <p><a name="013">13</a> Et orientur in domibus ejus spinæ et urticæ,<br> et paliurus in munitionibus ejus;<br> et erit cubile draconum,<br> et pascua struthionum.<br></p>
 <p><a name="014">14</a> Et occurrent dæmonia onocentauris,<br> et pilosus clamabit alter ad alterum;<br> ibi cubavit lamia,<br> et invenit sibi requiem.<br></p>
 <p><a name="015">15</a> Ibi habuit foveam ericius, et enutrivit catulos,<br> et circumfodit, et fovit in umbra ejus;<br> illuc congregati sunt milvi, alter ad alterum.<br></p>
 <p><a name="016">16</a> Requirite diligenter in libro Domini, et legite:<br> Unum ex eis non defuit,<br> alter alterum non quæsivit;<br> quia quod ex ore meo procedit, ille mandavit,<br> et spiritus ejus ipse congregavit ea.<br></p>
 <p><a name="017">17</a> Et ipse misit eis sortem,<br> et manus ejus divisit eam illis in mensuram:<br> usque in æternum possidebunt eam;<br> in generationem et generationem habitabunt in ea.]</p>
 <p></p><hr>
 <center>
 <a href="isa035.htm">Next: Isaiah Chapter 35</a></center>
 </body>