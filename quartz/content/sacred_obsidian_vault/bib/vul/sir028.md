<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir028.htm">Polyglot</a> 
 <a href="../apo/sir028.htm">Apo</a> 
 <a href="../sep/sir028.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir027.htm">Previous</a> 
 <a href="sir029.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 28</h3><p><a name="001">1</a> [Qui vindicari vult, a Domino inveniet vindictam,<br> et peccata illius servans servabit.<br></p>
 <p><a name="002">2</a> Relinque proximo tuo nocenti te,<br> et tunc deprecanti tibi peccata solventur.<br></p>
 <p><a name="003">3</a> Homo homini reservat iram,<br> et a Deo quærit medelam:<br></p>
 <p><a name="004">4</a> in hominem similem sibi non habet misericordiam,<br> et de peccatis suis deprecatur.<br></p>
 <p><a name="005">5</a> Ipse cum caro sit reservat iram,<br> et propitiationem petit a Deo:<br> quis exorabit pro delictis illius?<br></p>
 <p><a name="006">6</a> Memento novissimorum, et desine inimicari:<br></p>
 <p><a name="007">7</a> tabitudo enim et mors imminent in mandatis ejus.<br></p>
 <p><a name="008">8</a> Memorare timorem Dei,<br> et non irascaris proximo.<br></p>
 <p><a name="009">9</a> Memorare testamentum Altissimi,<br> et despice ignorantiam proximi.<br></p>
 <p><a name="010">10</a> Abstine te a lite,<br> et minues peccata.<br></p>
 <p><a name="011">11</a> Homo enim iracundus incendit litem,<br> et vir peccator turbabit amicos,<br> et in medio pacem habentium immittet inimicitiam.<br></p>
 <p><a name="012">12</a> Secundum enim ligna silvæ sic ignis exardescit:<br> et secundum virtutem hominis sic iracundia illius erit,<br> et secundum substantiam suam exaltabit iram suam.<br></p>
 <p><a name="013">13</a> Certamen festinatum incendit ignem,<br> et lis festinans effundit sanguinem:<br> et lingua testificans adducit mortem.<br></p>
 <p><a name="014">14</a> Si sufflaveris in scintillam, quasi ignis exardebit:<br> et si exspueris super illam, extinguetur:<br> utraque ex ore proficiscuntur.]<br>
 </p>
 <p><a name="015">15</a> [Susurro et bilinguis maledictus,<br> multos enim turbabit pacem habentes.<br></p>
 <p><a name="016">16</a> Lingua tertia multos commovit,<br> et dispersit illos de gente in gentem.<br></p>
 <p><a name="017">17</a> Civitates muratas divitum destruxit,<br> et domus magnatorum effodit.<br></p>
 <p><a name="018">18</a> Virtutes populorum concidit,<br> et gentes fortes dissolvit.<br></p>
 <p><a name="019">19</a> Lingua tertia mulieres viratas ejecit,<br> et privavit illas laboribus suis.<br></p>
 <p><a name="020">20</a> Qui respicit illam non habebit requiem,<br> nec habebit amicum in quo requiescat.<br></p>
 <p><a name="021">21</a> Flagelli plaga livorem facit:<br> plaga autem linguæ comminuet ossa.<br></p>
 <p><a name="022">22</a> Multi ceciderunt in ore gladii:<br> sed non sic quasi qui interierunt per linguam suam.<br></p>
 <p><a name="023">23</a> Beatus qui tectus est a lingua nequam,<br> qui in iracundiam illius non transivit,<br> et qui non attraxit jugum illius,<br> et in vinculis ejus non est ligatus:<br></p>
 <p><a name="024">24</a> jugum enim illius jugum ferreum est,<br> et vinculum illius vinculum æreum est;<br></p>
 <p><a name="025">25</a> mors illius mors nequissima:<br> et utilis potius infernus quam illa.<br></p>
 <p><a name="026">26</a> Perseverantia illius non permanebit,<br> sed obtinebit vias injustorum,<br> et in flamma sua non comburet justos.<br></p>
 <p><a name="027">27</a> Qui relinquunt Deum incident in illam,<br> et exardebit in illis, et non extinguetur,<br> et immittetur in illos quasi leo,<br> et quasi pardus lædet illos.<br></p>
 <p><a name="028">28</a> Sepi aures tuas spinis:<br> linguam nequam noli audire:<br> et ori tuo facito ostia et seras.<br></p>
 <p><a name="029">29</a> Aurum tuum et argentum tuum confla,<br> et verbis tuis facito stateram,<br> et frenos ori tuo rectos:<br></p>
 <p><a name="030">30</a> et attende ne forte labaris in lingua,<br> et cadas in conspectu inimicorum insidiantium tibi,<br> et sit casus tuus insanabilis in mortem.]</p>
 <p></p><hr>
 <center>
 <a href="sir029.htm">Next: Sirach Chapter 29</a></center>
 </body>