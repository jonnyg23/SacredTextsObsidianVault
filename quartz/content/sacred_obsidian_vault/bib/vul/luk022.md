<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk022.htm">Polyglot</a> 
 <a href="../gnt/luk022.htm">GNT</a> 
 <a href="../kjv/luk022.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk021.htm">Previous</a> 
 <a href="luk023.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 22</h3><p><a name="001">1</a> Appropinquat autem dies festus azymorum, qui dicitur Pascha:</p>
 <p><a name="002">2</a> et quærebant principes sacerdotum, et scribæ, quomodo Jesum interficerent: timebant vero plebem.</p>
 <p><a name="003">3</a> Intravit autem Satanas in Judam, qui cognominabatur Iscariotes, unum de duodecim:</p>
 <p><a name="004">4</a> et abiit, et locutus est cum principibus sacerdotum, et magistratibus, quemadmodum illum traderet eis.</p>
 <p><a name="005">5</a> Et gavisi sunt, et pacti sunt pecuniam illi dare.</p>
 <p><a name="006">6</a> Et spopondit, et quærebat opportunitatem ut traderet illum sine turbis.<br>
 </p>
 <p><a name="007">7</a> Venit autem dies azymorum, in qua necesse erat occidi pascha.</p>
 <p><a name="008">8</a> Et misit Petrum et Joannem, dicens: Euntes parate nobis pascha, ut manducemus.</p>
 <p><a name="009">9</a> At illi dixerunt: Ubi vis paremus?</p>
 <p><a name="010">10</a> Et dixit ad eos: Ecce introëuntibus vobis in civitatem occurret vobis homo quidam amphoram aquæ portans: sequimini eum in domum, in quam intrat,</p>
 <p><a name="011">11</a> et dicetis patrifamilias domus: Dicit tibi Magister: Ubi est diversorium, ubi pascha cum discipulis meis manducem?</p>
 <p><a name="012">12</a> Et ipse ostendet vobis cnaculum magnum stratum, et ibi parate.</p>
 <p><a name="013">13</a> Euntes autem invenerunt sicut dixit illis, et paraverunt pascha.</p>
 <p><a name="014">14</a> Et cum facta esset hora, discubuit, et duodecim apostoli cum eo.</p>
 <p><a name="015">15</a> Et ait illis: Desiderio desideravi hoc pascha manducare vobiscum, antequam patiar.</p>
 <p><a name="016">16</a> Dico enim vobis, quia ex hoc non manducabo illud, donec impleatur in regno Dei.</p>
 <p><a name="017">17</a> Et accepto calice gratias egit, et dixit: Accipite, et dividite inter vos.</p>
 <p><a name="018">18</a> Dico enim vobis quod non bibam de generatione vitis donec regnum Dei veniat.<br>
 </p>
 <p><a name="019">19</a> Et accepto pane gratias egit, et fregit, et dedit eis, dicens: Hoc est corpus meum, quod pro vobis datur: hoc facite in meam commemorationem.</p>
 <p><a name="020">20</a> Similiter et calicem, postquam cnavit, dicens: Hic est calix novum testamentum in sanguine meo, qui pro vobis fundetur.</p>
 <p><a name="021">21</a> Verumtamen ecce manus tradentis me, mecum est in mensa.</p>
 <p><a name="022">22</a> Et quidem Filius hominis, secundum quod definitum est, vadit: verumtamen væ homini illi per quem tradetur.</p>
 <p><a name="023">23</a> Et ipsi cperunt quærere inter se quis esset ex eis qui hoc facturus esset.<br>
 </p>
 <p><a name="024">24</a> Facta est autem et contentio inter eos, quis eorum videretur esse major.</p>
 <p><a name="025">25</a> Dixit autem eis: Reges gentium dominantur eorum: et qui potestatem habent super eos, benefici vocantur.</p>
 <p><a name="026">26</a> Vos autem non sic: sed qui major est in vobis, fiat sicut minor: et qui præcessor est, sicut ministrator.</p>
 <p><a name="027">27</a> Nam quis major est, qui recumbit, an qui ministrat? nonne qui recumbit? Ego autem in medio vestrum sum, sicut qui ministrat:</p>
 <p><a name="028">28</a> vos autem estis, qui permansistis mecum in tentationibus meis.</p>
 <p><a name="029">29</a> Et ego dispono vobis sicut disposuit mihi Pater meus regnum,</p>
 <p><a name="030">30</a> ut edatis et bibatis super mensam meam in regno meo, et sedeatis super thronos judicantes duodecim tribus Israël.<br>
 </p>
 <p><a name="031">31</a> Ait autem Dominus: Simon, Simon, ecce Satanas expetivit vos ut cribraret sicut triticum:</p>
 <p><a name="032">32</a> ego autem rogavi pro te ut non deficiat fides tua: et tu aliquando conversus, confirma fratres tuos.</p>
 <p><a name="033">33</a> Qui dixit ei: Domine, tecum paratus sum et in carcerem et in mortem ire.</p>
 <p><a name="034">34</a> At ille dixit: Dico tibi, Petre, non cantabit hodie gallus, donec ter abneges nosse me. Et dixit eis:</p>
 <p><a name="035">35</a> Quando misi vos sine sacculo, et pera, et calceamentis, numquid aliquid defuit vobis?</p>
 <p><a name="036">36</a> At illi dixerunt: Nihil. Dixit ergo eis: Sed nunc qui habet sacculum, tollat; similiter et peram: et qui non habet, vendat tunicam suam et emat gladium.</p>
 <p><a name="037">37</a> Dico enim vobis, quoniam adhuc hoc quod scriptum est, oportet impleri in me: Et cum iniquis deputatus est. Etenim ea quæ sunt de me finem habent.</p>
 <p><a name="038">38</a> At illi dixerunt: Domine, ecce duo gladii hic. At ille dixit eis: Satis est.<br>
 </p>
 <p><a name="039">39</a> Et egressus ibat secundum consuetudinem in monte Olivarum. Secuti sunt autem illum et discipuli.</p>
 <p><a name="040">40</a> Et cum pervenisset ad locum, dixit illis: Orate ne intretis in tentationem.</p>
 <p><a name="041">41</a> Et ipse avulsus est ab eis quantum jactus est lapidis: et positis genibus orabat,</p>
 <p><a name="042">42</a> dicens: Pater, si vis, transfer calicem istum a me: verumtamen non mea voluntas, sed tua fiat.</p>
 <p><a name="043">43</a> Apparuit autem illi angelus de cælo, confortans eum. Et factus in agonia, prolixius orabat.</p>
 <p><a name="044">44</a> Et factus est sudor ejus sicut guttæ sanguinis decurrentis in terram.</p>
 <p><a name="045">45</a> Et cum surrexisset ab oratione et venisset ad discipulos suos, invenit eos dormientes præ tristitia.</p>
 <p><a name="046">46</a> Et ait illis: Quid dormitis? surgite, orate, ne intretis in tentationem.<br>
 </p>
 <p><a name="047">47</a> Adhuc eo loquente, ecce turba: et qui vocabatur Judas, unus de duodecim, antecedebat eos, et appropinquavit Jesu ut oscularetur eum.</p>
 <p><a name="048">48</a> Jesus autem dixit illi: Juda, osculo Filium hominis tradis?</p>
 <p><a name="049">49</a> Videntes autem hi qui circa ipsum erant, quod futurum erat, dixerunt ei: Domine, si percutimus in gladio?</p>
 <p><a name="050">50</a> Et percussit unus ex illis servum principis sacerdotum, et amputavit auriculam ejus dexteram.</p>
 <p><a name="051">51</a> Respondens autem Jesus, ait: Sinite usque huc. Et cum tetigisset auriculam ejus, sanavit eum.</p>
 <p><a name="052">52</a> Dixit autem Jesus ad eos qui venerant ad se principes sacerdotum, et magistratus templi, et seniores: Quasi ad latronem existis cum gladiis et fustibus?</p>
 <p><a name="053">53</a> Cum quotidie vobiscum fuerim in templo, non extendistis manus in me: sed hæc est hora vestra, et potestas tenebrarum.</p>
 <p><a name="054">54</a> Comprehendentes autem eum, duxerunt ad domum principis sacerdotum: Petrus vero sequebatur a longe.<br>
 </p>
 <p><a name="055">55</a> Accenso autem igne in medio atrii et circumsedentibus illis, erat Petrus in medio eorum.</p>
 <p><a name="056">56</a> Quem cum vidisset ancilla quædam sedentem ad lumen, et eum fuisset intuita, dixit: Et hic cum illo erat.</p>
 <p><a name="057">57</a> At ille negavit eum, dicens: Mulier, non novi illum.</p>
 <p><a name="058">58</a> Et post pusillum alius videns eum, dixit: Et tu de illis es. Petrus vero ait: O homo, non sum.</p>
 <p><a name="059">59</a> Et intervallo facto quasi horæ unius, alius quidam affirmabat, dicens: Vere et hic cum illo erat: nam et Galilæus est.</p>
 <p><a name="060">60</a> Et ait Petrus: Homo, nescio quid dicis. Et continuo, adhuc illo loquente, cantavit gallus.</p>
 <p><a name="061">61</a> Et conversus Dominus respexit Petrum, et recordatus est Petrus verbi Domini, sicut dixerat: Quia priusquam gallus cantet, ter me negabis.</p>
 <p><a name="062">62</a> Et egressus foras Petrus flevit amare.<br>
 </p>
 <p><a name="063">63</a> Et viri qui tenebant illum, illudebant ei, cædentes.</p>
 <p><a name="064">64</a> Et velaverunt eum, et percutiebant faciem ejus: et interrogabant eum, dicentes: Prophetiza, quis est, qui te percussit?</p>
 <p><a name="065">65</a> Et alia multa blasphemantes dicebant in eum.<br>
 </p>
 <p><a name="066">66</a> Et ut factus est dies, convenerunt seniores plebis, et principes sacerdotum, et scribæ, et duxerunt illum in concilium suum, dicentes: Si tu es Christus, dic nobis.</p>
 <p><a name="067">67</a> Et ait illis: Si vobis dixero, non credetis mihi:</p>
 <p><a name="068">68</a> si autem et interrogavero, non respondebitis mihi, neque dimittetis.</p>
 <p><a name="069">69</a> Ex hoc autem erit Filius hominis sedens a dextris virtutis Dei.</p>
 <p><a name="070">70</a> Dixerunt autem omnes: Tu ergo es Filius Dei? Qui ait: Vos dicitis, quia ego sum.</p>
 <p><a name="071">71</a> At illi dixerunt: Quid adhuc desideramus testimonium? ipsi enim audivimus de ore ejus.</p>
 <p></p><hr>
 <center>
 <a href="luk023.htm">Next: Luke Chapter 23</a></center>
 </body>