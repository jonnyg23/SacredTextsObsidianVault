<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdg013.htm">Polyglot</a> 
 <a href="../kjv/jdg013.htm">KJV</a> 
 <a href="../sep/jdb013.htm">Sep:JdB</a> 
 <a href="../sep/jda013.htm">Sep:JdA</a> 
 <a href="../tan/jdg013.htm">Tan</a> 
 
 <br>
 <br><a href="jdg.htm">Judges Index</a><br>
  
 <a href="jdg012.htm">Previous</a> 
 <a href="jdg014.htm">Next</a> 
 </center>
 <hr>
 
 <h3 align="CENTER">Vulgate (Latin): Judges Chapter 13</h3><p><a name="001">1</a> Rursumque filii Israël fecerunt malum in conspectu Domini: qui tradidit eos in manus Philisthinorum quadraginta annis.</p>
 <p><a name="002">2</a> Erat autem quidam vir de Saraa, et de stirpe Dan, nomine Manue, habens uxorem sterilem.</p>
 <p><a name="003">3</a> Cui apparuit angelus Domini, et dixit ad eam: Sterilis es et absque liberis: sed concipies, et paries filium.</p>
 <p><a name="004">4</a> Cave ergo ne bibas vinum ac siceram, nec immundum quidquam comedas:</p>
 <p><a name="005">5</a> quia concipies, et paries filium, cujus non tanget caput novacula: erit enim nazaræus Dei ab infantia sua et ex matris utero, et ipse incipiet liberare Israël de manu Philisthinorum.</p>
 <p><a name="006">6</a> Quæ cum venisset ad maritum suum, dixit ei: Vir Dei venit ad me, habens vultum angelicum, terribilis nimis. Quem cum interrogassem quis esset, et unde venisset, et quo nomine vocaretur, noluit mihi dicere:</p>
 <p><a name="007">7</a> sed hoc respondit: Ecce concipies et paries filium: cave ne vinum bibas, nec siceram, et ne aliquo vescaris immundo: erit enim puer nazaræus Dei ab infantia sua, ex utero matris suæ usque ad diem mortis suæ.</p>
 <p><a name="008">8</a> Oravit itaque Manue Dominum, et ait: Obsecro, Domine, ut vir Dei, quem misisti, veniat iterum, et doceat nos quid debeamus facere de puero, qui nasciturus est.</p>
 <p><a name="009">9</a> Exaudivitque Dominus deprecantem Manue, et apparuit rursum angelus Dei uxori ejus sedenti in agro: Manue autem maritus ejus non erat cum ea. Quæ cum vidisset angelum,</p>
 <p><a name="010">10</a> festinavit, et cucurrit ad virum suum: nuntiavitque ei, dicens: Ecce apparuit mihi vir, quem ante videram.</p>
 <p><a name="011">11</a> Qui surrexit, et secutus est uxorem suam: veniensque ad virum, dixit ei: Tu es qui locutus es mulieri? Et ille respondit: Ego sum.</p>
 <p><a name="012">12</a> Cui Manue: Quando, inquit, sermo tuus fuerit expletus, quid vis ut faciat puer? aut a quo se observare debebit?<br>
 </p>
 <p><a name="013">13</a> Dixitque angelus Domini ad Manue: Ab omnibus, quæ locutus sum uxori tuæ, abstineat se,</p>
 <p><a name="014">14</a> et quidquid ex vinea nascitur, non comedat: vinum et siceram non bibat; nullo vescatur immundo: et quod ei præcepi, impleat atque custodiat.</p>
 <p><a name="015">15</a> Dixitque Manue ad angelum Domini: Obsecro te ut acquiescas precibus meis, et faciamus tibi hædum de capris.</p>
 <p><a name="016">16</a> Cui respondit angelus: Si me cogis, non comedam panes tuos: si autem vis holocaustum facere, offer illud Domino. Et nesciebat Manue quod angelus Domini esset.</p>
 <p><a name="017">17</a> Dixitque ad eum: Quod est tibi nomen, ut, si sermo tuus fuerit expletus, honoremus te?</p>
 <p><a name="018">18</a> Cui ille respondit: Cur quæris nomen meum, quod est mirabile?</p>
 <p><a name="019">19</a> Tulit itaque Manue hædum de capris, et libamenta, et posuit super petram, offerens Domino, qui facit mirabilia: ipse autem et uxor ejus intuebantur.</p>
 <p><a name="020">20</a> Cumque ascenderet flamma altaris in cælum, angelus Domini pariter in flamma ascendit. Quod cum vidissent Manue et uxor ejus, proni ceciderunt in terram,</p>
 <p><a name="021">21</a> et ultra eis non apparuit angelus Domini. Statimque intellexit Manue angelum Domini esse,</p>
 <p><a name="022">22</a> et dixit ad uxorem suam: Morte moriemur, quia vidimus Deum.</p>
 <p><a name="023">23</a> Cui respondit mulier: Si Dominus nos vellet occidere, de manibus nostris holocaustum et libamenta non suscepisset, nec ostendisset nobis hæc omnia, neque ea quæ sunt ventura dixisset.<br>
 </p>
 <p><a name="024">24</a> Peperit itaque filium, et vocavit nomen ejus Samson. Crevitque puer, et benedixit ei Dominus.</p>
 <p><a name="025">25</a> Cpitque spiritus Domini esse cum eo in castris Dan inter Saraa et Esthaol.</p>
 <p></p><hr>
 <center>
 <a href="jdg014.htm">Next: Judges Chapter 14</a></center>
 </body>