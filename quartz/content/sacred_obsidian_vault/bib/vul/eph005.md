<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eph005.htm">Polyglot</a> 
 <a href="../gnt/eph005.htm">GNT</a> 
 <a href="../kjv/eph005.htm">KJV</a> 
 
 <br>
 <br><a href="eph.htm">Ephesians Index</a><br>
  
 <a href="eph004.htm">Previous</a> 
 <a href="eph006.htm">Next</a> 
 </center>
 <hr>
 
 <h3 align="CENTER">Vulgate (Latin): Ephesians Chapter 5</h3><p><a name="001">1</a> Estote ergo imitatores Dei, sicut filii carissimi,</p>
 <p><a name="002">2</a> et ambulate in dilectione, sicut et Christus dilexit nos, et tradidit semetipsum pro nobis, oblationem et hostiam Deo in odorem suavitatis.</p>
 <p><a name="003">3</a> Fornicatio autem, et omnis immunditia, aut avaritia, nec nominetur in vobis, sicut decet sanctos:</p>
 <p><a name="004">4</a> aut turpitudo, aut stultiloquium, aut scurrilitas, quæ ad rem non pertinet: sed magis gratiarum actio.</p>
 <p><a name="005">5</a> Hoc enim scitote intelligentes: quod omnis fornicator, aut immundus, aut avarus, quod est idolorum servitus, non habet hæreditatem in regno Christi et Dei.</p>
 <p><a name="006">6</a> Nemo vos seducat inanibus verbis: propter hæc enim venit ira Dei in filios diffidentiæ.</p>
 <p><a name="007">7</a> Nolite ergo effici participes eorum.<br>
 </p>
 <p><a name="008">8</a> Eratis enim aliquando tenebræ: nunc autem lux in Domino. Ut filii lucis ambulate:</p>
 <p><a name="009">9</a> fructus enim lucis est in omni bonitate, et justitia, et veritate:</p>
 <p><a name="010">10</a> probantes quid sit beneplacitum Deo:</p>
 <p><a name="011">11</a> et nolite communicare operibus infructuosis tenebrarum, magis autem redarguite.</p>
 <p><a name="012">12</a> Quæ enim in occulto fiunt ab ipsis, turpe est et dicere.</p>
 <p><a name="013">13</a> Omnia autem, quæ arguuntur, a lumine manifestantur: omne enim, quod manifestatur, lumen est.</p>
 <p><a name="014">14</a> Propter quod dicit: Surge qui dormis, et exsurge a mortuis, et illuminabit te Christus.</p>
 <p><a name="015">15</a> Videte itaque, fratres, quomodo caute ambuletis: non quasi insipientes,</p>
 <p><a name="016">16</a> sed ut sapientes: redimentes tempus, quoniam dies mali sunt.</p>
 <p><a name="017">17</a> Propterea nolite fieri imprudentes, sed intelligentes quæ sit voluntas Dei.</p>
 <p><a name="018">18</a> Et nolite inebriari vino, in quo est luxuria, sed implemini Spiritu Sancto,</p>
 <p><a name="019">19</a> loquentes vobismetipsis in psalmis, et hymnis, et canticis spiritualibus, cantantes et psallentes in cordibus vestris Domino,</p>
 <p><a name="020">20</a> gratias agentes semper pro omnibus in nomine Domini nostri Jesu Christi Deo et Patri,</p>
 <p><a name="021">21</a> subjecti invicem in timore Christi.<br>
 </p>
 <p><a name="022">22</a> Mulieres viris suis subditæ sint, sicut Domino:</p>
 <p><a name="023">23</a> quoniam vir caput est mulieris, sicut Christus caput est Ecclesiæ: ipse, salvator corporis ejus.</p>
 <p><a name="024">24</a> Sed sicut Ecclesia subjecta est Christo, ita et mulieres viris suis in omnibus.</p>
 <p><a name="025">25</a> Viri, diligite uxores vestras, sicut et Christus dilexit Ecclesiam, et seipsum tradidit pro ea,</p>
 <p><a name="026">26</a> ut illam sanctificaret, mundans lavacro aquæ in verbo vitæ,</p>
 <p><a name="027">27</a> ut exhiberet ipse sibi gloriosam Ecclesiam, non habentem maculam, aut rugam, aut aliquid hujusmodi, sed ut sit sancta et immaculata.</p>
 <p><a name="028">28</a> Ita et viri debent diligere uxores suas ut corpora sua. Qui suam uxorem diligit, seipsum diligit.</p>
 <p><a name="029">29</a> Nemo enim umquam carnem suam odio habuit: sed nutrit et fovet eam, sicut et Christus Ecclesiam:</p>
 <p><a name="030">30</a> quia membra sumus corporis ejus, de carne ejus et de ossibus ejus.</p>
 <p><a name="031">31</a> Propter hoc relinquet homo patrem et matrem suam, et adhærebit uxori suæ, et erunt duo in carne una.</p>
 <p><a name="032">32</a> Sacramentum hoc magnum est, ego autem dico in Christo et in Ecclesia.</p>
 <p><a name="033">33</a> Verumtamen et vos singuli, unusquisque uxorem suam sicut seipsum diligat: uxor autem timeat virum suum.</p>
 <p></p><hr>
 <center>
 <a href="eph006.htm">Next: Ephesians Chapter 6</a></center>
 </body>