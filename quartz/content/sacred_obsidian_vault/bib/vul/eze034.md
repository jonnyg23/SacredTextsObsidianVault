<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze034.htm">Polyglot</a> 
 <a href="../kjv/eze034.htm">KJV</a> 
 <a href="../sep/eze034.htm">Sep</a> 
 <a href="../tan/eze034.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze033.htm">Previous</a> 
 <a href="eze035.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 34</h3><p><a name="001">1</a> Et factum est verbum Domini ad me, dicens:</p>
 <p><a name="002">2</a> Fili hominis, propheta de pastoribus Israël: propheta, et dices pastoribus: [Hæc dicit Dominus Deus:<br> Væ pastoribus Israël, qui pascebant semetipsos!<br> nonne greges a pastoribus pascuntur?<br></p>
 <p><a name="003">3</a> Lac comedebatis,<br> et lanis operiebamini,<br> et quod crassum erat occidebatis:<br> gregem autem meum non pascebatis.<br></p>
 <p><a name="004">4</a> Quod infirmum fuit non consolidastis,<br> et quod ægrotum non sanastis:<br> quod confractum est non alligastis,<br> et quod abjectum est non reduxistis,<br> et quod perierat non quæsistis:<br> sed cum austeritate imperabatis eis, et cum potentia.<br></p>
 <p><a name="005">5</a> Et dispersæ sunt oves meæ, eo quod non esset pastor:<br> et factæ sunt in devorationem omnium bestiarum agri,<br> et dispersæ sunt.<br></p>
 <p><a name="006">6</a> Erraverunt greges mei in cunctis montibus,<br> et in universo colle excelso:<br> et super omnem faciem terræ dispersi sunt greges mei,<br> et non erat qui requireret:<br> non erat, inquam, qui requireret.<br></p>
 <p><a name="007">7</a> Propterea, pastores, audite verbum Domini.<br></p>
 <p><a name="008">8</a> Vivo ego, dicit Dominus Deus,<br> quia pro eo quod facti sunt greges mei in rapinam,<br> et oves meæ in devorationem omnium bestiarum agro,<br> eo quod non esset pastor:<br> neque enim quæsierunt pastores mei gregem meum,<br> sed pascebant pastores semetipsos,<br> et greges meos non pascebant:<br></p>
 <p><a name="009">9</a> propterea, pastores, audite verbum Domini.<br></p>
 <p><a name="010">10</a> Hæc dicit Dominus Deus:<br> Ecce ego ipse super pastores:<br> requiram gregem meum de manu eorum,<br> et cessare faciam eos,<br> ut ultra non pascant gregem,<br> nec pascant amplius pastores semetipsos:<br> et liberabo gregem meum de ore eorum,<br> et non erit ultra eis in escam.]<br>
 </p>
 <p><a name="011">11</a> [Quia hæc dicit Dominus Deus:<br> Ecce ego ipse requiram oves meas,<br> et visitabo eas.<br></p>
 <p><a name="012">12</a> Sicut visitat pastor gregem suum,<br> in die quando fuerit in medio ovium suarum dissipatarum,<br> sic visitabo oves meas,<br> et liberabo eas de omnibus locis<br> in quibus dispersæ fuerant in die nubis et caliginis.<br></p>
 <p><a name="013">13</a> Et educam eas de populis,<br> et congregabo eas de terris,<br> et inducam eas in terram suam,<br> et pascam eas in montibus Israël,<br> in rivis, et in cunctis sedibus terræ.<br></p>
 <p><a name="014">14</a> In pascuis uberrimis pascam eas,<br> et in montibus excelsis Israël erunt pascua earum:<br> ibi requiescent in herbis virentibus,<br> et in pascuis pinguibus pascentur super montes Israël.<br></p>
 <p><a name="015">15</a> Ego pascam oves meas, et ego eas accubare faciam,<br> dicit Dominus Deus.<br></p>
 <p><a name="016">16</a> Quod perierat requiram,<br> et quod abjectum erat reducam,<br> et quod confractum fuerat alligabo,<br> et quod infirmum fuerat consolidabo,<br> et quod pingue et forte custodiam:<br> et pascam illas in judicio.<br></p>
 <p><a name="017">17</a> Vos autem, greges mei, hæc dicit Dominus Deus:<br> Ecce ego judico inter pecus et pecus,<br> arietum et hircorum.<br></p>
 <p><a name="018">18</a> Nonne satis vobis erat pascua bona depasci?<br> insuper et reliquias pascuarum vestrarum conculcastis pedibus vestris:<br> et cum purissimam aquam biberetis,<br> reliquam pedibus vestris turbabatis:<br></p>
 <p><a name="019">19</a> et oves meæ his quæ conculcata pedibus vestris fuerant, pascebantur:<br> et quæ pedes vestri turbaverant, hæc bibebant.<br></p>
 <p><a name="020">20</a> Propterea hæc dicit Dominus Deus ad vos:<br> Ecce ego ipse judico inter pecus pingue et macilentum:<br></p>
 <p><a name="021">21</a> pro eo quod lateribus et humeris impingebatis,<br> et cornibus vestris ventilabatis omnia infirma pecora,<br> donec dispergerentur foras,<br></p>
 <p><a name="022">22</a> salvabo gregem meum,<br> et non erit ultra in rapinam,<br> et judicabo inter pecus et pecus.]<br>
 </p>
 <p><a name="023">23</a> [Et suscitabo super eas pastorem unum qui pascat eas,<br> servum meum David:<br> ipse pascet eas,<br> et ipse erit eis in pastorem.<br></p>
 <p><a name="024">24</a> Ego autem Dominus ero eis in Deum,<br> et servus meus David princeps in medio eorum:<br> ego Dominus locutus sum.<br></p>
 <p><a name="025">25</a> Et faciam cum eis pactum pacis,<br> et cessare faciam bestias pessimas de terra:<br> et qui habitant in deserto,<br> securi dormient in saltibus.<br></p>
 <p><a name="026">26</a> Et ponam eos in circuitu collis mei benedictionem,<br> et deducam imbrem in tempore suo:<br> pluviæ benedictionis erunt.<br></p>
 <p><a name="027">27</a> Et dabit lignum agri fructum suum,<br> et terra dabit germen suum,<br> et erunt in terra sua absque timore:<br> et scient quia ego Dominus,<br> cum contrivero catenas jugi eorum,<br> et eruero eos de manu imperantium sibi.<br></p>
 <p><a name="028">28</a> Et non erunt ultra in rapinam in gentibus,<br> neque bestiæ terræ devorabunt eos:<br> sed habitabunt confidenter absque ullo terrore.<br></p>
 <p><a name="029">29</a> Et suscitabo eis germen nominatum,<br> et non erunt ultra imminuti fame in terra,<br> neque portabunt ultra opprobrium gentium.<br></p>
 <p><a name="030">30</a> Et scient quia ego Dominus Deus eorum cum eis,<br> et ipsi populus meus domus Israël,<br> ait Dominus Deus.<br></p>
 <p><a name="031">31</a> Vos autem, greges mei, greges pascuæ meæ,<br> homines estis:<br> et ego Dominus Deus vester,<br> dicit Dominus Deus.]</p>
 <p></p><hr>
 <center>
 <a href="eze035.htm">Next: Ezekiel Chapter 35</a></center>
 </body>