<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa025.htm">Polyglot</a> 
 <a href="../kjv/isa025.htm">KJV</a> 
 <a href="../sep/isa025.htm">Sep</a> 
 <a href="../tan/isa025.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa024.htm">Previous</a> 
 <a href="isa026.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 25</h3><p><a name="001">1</a> [Domine, Deus meus es tu;<br> exaltabo te, et confitebor nomini tuo:<br> quoniam fecisti mirabilia,<br> cogitationes antiquas fideles. Amen.<br></p>
 <p><a name="002">2</a> Quia posuisti civitatem in tumulum,<br> urbem fortem in ruinam, domum alienorum:<br> ut non sit civitas,<br> et in sempiternum non ædificetur.<br></p>
 <p><a name="003">3</a> Super hoc laudabit te populus fortis;<br> civitas gentium robustarum timebit te:<br></p>
 <p><a name="004">4</a> quia factus es fortitudo pauperi,<br> fortitudo egeno in tribulatione sua,<br> spes a turbine,<br> umbraculum ab æstu;<br> spiritus enim robustorum<br> quasi turbo impellens parietem.<br></p>
 <p><a name="005">5</a> Sicut æstus in siti,<br> tumultum alienorum humiliabis;<br> et quasi calore sub nube torrente,<br> propaginem fortium marcescere facies.<br></p>
 <p><a name="006">6</a> Et faciet Dominus exercituum<br> omnibus populis in monte hoc<br> convivium pinguium,<br> convivium vindemiæ,<br> pinguium medullatorum,<br> vindemiæ defæcatæ.<br></p>
 <p><a name="007">7</a> Et præcipitabit in monte isto<br> faciem vinculi colligati super omnes populos,<br> et telam quam orditus est super omnes nationes.<br></p>
 <p><a name="008">8</a> Præcipitabit mortem in sempiternum;<br> et auferet Dominus Deus<br> lacrimam ab omni facie,<br> et opprobrium populi sui auferet<br> de universa terra:<br> quia Dominus locutus est.]<br>
 </p>
 <p><a name="009">9</a> [Et dicet in die illa:<br> Ecce Deus noster iste;<br> exspectavimus eum, et salvabit nos;<br> iste Dominus, sustinuimus eum:<br> exsultabimus, et lætabimur in salutari ejus.<br></p>
 <p><a name="010">10</a> Quia requiescet manus Domini<br> in monte isto;<br> et triturabitur Moab sub eo,<br> sicuti teruntur paleæ in plaustro.<br></p>
 <p><a name="011">11</a> Et extendet manus suas sub eo<br> sicut extendit natans ad natandum;<br> et humiliabit gloriam ejus<br> cum allisione manuum ejus.<br></p>
 <p><a name="012">12</a> Et munimenta sublimium murorum tuorum<br> concident, et humiliabuntur,<br> et detrahentur in terram usque ad pulverem.]</p>
 <p></p><hr>
 <center>
 <a href="isa026.htm">Next: Isaiah Chapter 26</a></center>
 </body>