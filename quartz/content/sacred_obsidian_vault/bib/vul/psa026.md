<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa026.htm">Polyglot</a> 
 <a href="../kjv/psa026.htm">KJV</a> 
 <a href="../sep/psa026.htm">Sep</a> 
 <a href="../tan/psa026.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa025.htm">Previous</a> 
 <a href="psa027.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 26</h3><p><a name="001">1</a> Psalmus David, priusquam liniretur. [Dominus illuminatio mea et salus mea: quem timebo?<br> Dominus protector vitæ meæ:<br> a quo trepidabo?<br></p>
 <p><a name="002">2</a> Dum appropiant super me nocentes ut edant carnes meas,<br> qui tribulant me inimici mei,<br> ipsi infirmati sunt et ceciderunt.<br></p>
 <p><a name="003">3</a> Si consistant adversum me castra, non timebit cor meum;<br> si exsurgat adversum me prælium, in hoc ego sperabo.<br></p>
 <p><a name="004">4</a> Unam petii a Domino, hanc requiram,<br> ut inhabitem in domo Domini omnibus diebus vitæ meæ;<br> ut videam voluptatem Domini, et visitem templum ejus.<br></p>
 <p><a name="005">5</a> Quoniam abscondit me in tabernaculo suo;<br> in die malorum protexit me in abscondito tabernaculi sui.<br></p>
 <p><a name="006">6</a> In petra exaltavit me,<br> et nunc exaltavit caput meum super inimicos meos.<br> Circuivi, et immolavi in tabernaculo ejus hostiam vociferationis;<br> cantabo, et psalmum dicam Domino.<br></p>
 <p><a name="007">7</a> Exaudi, Domine, vocem meam, qua clamavi ad te;<br> miserere mei, et exaudi me.<br></p>
 <p><a name="008">8</a> Tibi dixit cor meum: Exquisivit te facies mea;<br> faciem tuam, Domine, requiram.<br></p>
 <p><a name="009">9</a> Ne avertas faciem tuam a me;<br> ne declines in ira a servo tuo.<br> Adjutor meus esto; ne derelinquas me,<br> neque despicias me, Deus salutaris meus.<br></p>
 <p><a name="010">10</a> Quoniam pater meus et mater mea dereliquerunt me;<br> Dominus autem assumpsit me.<br></p>
 <p><a name="011">11</a> Legem pone mihi, Domine, in via tua,<br> et dirige me in semitam rectam, propter inimicos meos.<br></p>
 <p><a name="012">12</a> Ne tradideris me in animas tribulantium me,<br> quoniam insurrexerunt in me testes iniqui,<br> et mentita est iniquitas sibi.<br></p>
 <p><a name="013">13</a> Credo videre bona Domini in terra viventium.<br></p>
 <p><a name="014">14</a> Expecta Dominum, viriliter age:<br> et confortetur cor tuum, et sustine Dominum.]</p>
 <p></p><hr>
 <center>
 <a href="psa027.htm">Next: Psalms Chapter 27</a></center>
 </body>