<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/amo004.htm">Polyglot</a> 
 <a href="../kjv/amo004.htm">KJV</a> 
 <a href="../sep/amo004.htm">Sep</a> 
 <a href="../tan/amo004.htm">Tan</a> 
 
 <br>
 <br><a href="amo.htm">Amos Index</a><br>
  
 <a href="amo003.htm">Previous</a> 
 <a href="amo005.htm">Next</a> 
 </center>
 <hr>
 
 <h3 align="CENTER">Vulgate (Latin): Amos Chapter 4</h3><p><a name="001">1</a> [Audite verbum hoc, vaccæ pingues,<br> quæ estis in monte Samariæ,<br> quæ calumniam facitis egenis<br> et confringitis pauperes;<br> quæ dicitis dominis vestris: Afferte, et bibemus.<br></p>
 <p><a name="002">2</a> Juravit Dominus Deus in sancto suo,<br> quia ecce dies venient super vos,<br> et levabunt vos in contis,<br> et reliquias vestras in ollis ferventibus.<br></p>
 <p><a name="003">3</a> Et per aperturas exibitis altera contra alteram,<br> et projiciemini in Armon,<br> dicit Dominus.]<br>
 </p>
 <p><a name="004">4</a> [Venite ad Bethel, et impie agite;<br> ad Galgalam, et multiplicate prævaricationem:<br> et afferte mane victimas vestras,<br> tribus diebus decimas vestras.<br></p>
 <p><a name="005">5</a> Et sacrificate de fermentato laudem,<br> et vocate voluntarias oblationes, et annuntiate;<br> sic enim voluistis, filii Israël,<br> dicit Dominus Deus.<br></p>
 <p><a name="006">6</a> Unde et ego dedi vobis stuporem dentium in cunctis urbibus vestris,<br> et indigentiam panum in omnibus locis vestris;<br> et non estis reversi ad me,<br> dicit Dominus.<br></p>
 <p><a name="007">7</a> Ego quoque prohibui a vobis imbrem,<br> cum adhuc tres menses superessent usque ad messem:<br> et plui super unam civitatem,<br> et super alteram civitatem non plui;<br> pars una compluta est,<br> et pars super quam non plui, aruit.<br></p>
 <p><a name="008">8</a> Et venerunt duæ et tres civitates ad unam civitatem<br> ut biberent aquam, et non sunt satiatæ;<br> et non redistis ad me,<br> dicit Dominus.<br></p>
 <p><a name="009">9</a> Percussi vos in vento urente, et in aurugine:<br> multitudinem hortorum vestrorum et vinearum vestrarum,<br> oliveta vestra et ficeta vestra comedit eruca:<br> et non redistis ad me,<br> dicit Dominus.<br></p>
 <p><a name="010">10</a> Misi in vos mortem in via Ægypti;<br> percussi in gladio juvenes vestros,<br> usque ad captivitatem equorum vestrorum,<br> et ascendere feci putredinem castrorum vestrorum in nares vestras:<br> et non redistis ad me,<br> dicit Dominus.<br></p>
 <p><a name="011">11</a> Subverti vos sicut subvertit Deus Sodomam et Gomorrham,<br> et facti estis quasi torris raptus ab incendio:<br> et non redistis ad me,<br> dicit Dominus.<br></p>
 <p><a name="012">12</a> Quapropter hæc faciam tibi, Israël:<br> postquam autem hæc fecero tibi,<br> præparare in occursum Dei tui, Israël.<br></p>
 <p><a name="013">13</a> Quia ecce formans montes,<br> et creans ventum,<br> et annuntians homini eloquium suum,<br> faciens matutinam nebulam,<br> et gradiens super excelsa terræ:<br> Dominus Deus exercituum nomen ejus.]</p>
 <p></p><hr>
 <center>
 <a href="amo005.htm">Next: Amos Chapter 5</a></center>
 </body>