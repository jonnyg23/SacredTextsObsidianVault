<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev015.htm">Polyglot</a> 
 <a href="../kjv/lev015.htm">KJV</a> 
 <a href="../sep/lev015.htm">Sep</a> 
 <a href="../tan/lev015.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev014.htm">Previous</a> 
 <a href="lev016.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 15</h3><p><a name="001">1</a> Locutusque est Dominus ad Moysen et Aaron, dicens:</p>
 <p><a name="002">2</a> Loquimini filiis Israël, et dicite eis: Vir, qui patitur fluxum seminis, immundus erit.</p>
 <p><a name="003">3</a> Et tunc judicabitur huic vitio subjacere, cum per singula momenta adhæserit carni ejus, atque concreverit fdus humor.</p>
 <p><a name="004">4</a> Omne stratum, in quo dormierit, immundum erit, et ubicumque sederit.</p>
 <p><a name="005">5</a> Si quis hominum tetigerit lectum ejus, lavabit vestimenta sua, et ipse lotus aqua, immundus erit usque ad vesperum.</p>
 <p><a name="006">6</a> Si sederit ubi ille sederat, et ipse lavabit vestimenta sua: et lotus aqua, immundus erit usque ad vesperum.</p>
 <p><a name="007">7</a> Qui tetigerit carnem ejus, lavabit vestimenta sua: et ipse lotus aqua, immundus erit usque ad vesperum.</p>
 <p><a name="008">8</a> Si salivam hujuscemodi homo jecerit super eum qui mundus est, lavabit vestimenta sua: et lotus aqua, immundus erit usque ad vesperum.</p>
 <p><a name="009">9</a> Sagma, super quo sederit, immundum erit:</p>
 <p><a name="010">10</a> et quidquid sub eo fuerit, qui fluxum seminis patitur, pollutum erit usque ad vesperum. Qui portaverit horum aliquid, lavabit vestimenta sua: et ipse lotus aqua, immundus erit usque ad vesperum.</p>
 <p><a name="011">11</a> Omnis, quem tetigerit qui talis est, non lotis ante manibus, lavabit vestimenta sua, et lotus aqua, immundus erit usque ad vesperum.</p>
 <p><a name="012">12</a> Vas fictile quod tetigerit confringetur: vas autem ligneum lavabitur aqua.<br>
 </p>
 <p><a name="013">13</a> Si sanatus fuerit qui hujuscemodi sustinet passionem, numerabit septem dies post emundationem sui, et lotis vestibus et toto corpore in aquis viventibus, erit mundus.</p>
 <p><a name="014">14</a> Die autem octavo sumet duos turtures, aut duos pullos columbæ, et veniet in conspectum Domini ad ostium tabernaculi testimonii, dabitque eos sacerdoti:</p>
 <p><a name="015">15</a> qui faciet unum pro peccato et alterum in holocaustum: rogabitque pro eo coram Domino, ut emundetur a fluxi seminis sui.</p>
 <p><a name="016">16</a> Vir de quo egreditur semen coitus, lavabit aqua omne corpus suum: et immundus erit usque ad vesperum.</p>
 <p><a name="017">17</a> Vestem et pellem, quam habuerit, lavabit aqua, et immunda erit usque ad vesperum.</p>
 <p><a name="018">18</a> Mulier, cum qua coierit, lavabitur aqua, et immunda erit usque ad vesperum.<br>
 </p>
 <p><a name="019">19</a> Mulier, quæ redeunte mense patitur fluxum sanguinis, septem diebus separabitur.</p>
 <p><a name="020">20</a> Omnis qui tetigerit eam, immundus erit usque ad vesperum:</p>
 <p><a name="021">21</a> et in quo dormierit vel sederit diebus separationis suæ, polluetur.</p>
 <p><a name="022">22</a> Qui tetigerit lectum ejus, lavabit vestimenta sua: et ipse lotus aqua, immundus erit usque ad vesperum.</p>
 <p><a name="023">23</a> Omne vas, super quo illa sederit, quisquis attigerit, lavabit vestimenta sua: et ipse lotus aqua, pollutus erit usque ad vesperum.</p>
 <p><a name="024">24</a> Si coierit cum ea vir tempore sanguinis menstrualis, immundus erit septem diebus: et omne stratum, in quo dormierit, polluetur.</p>
 <p><a name="025">25</a> Mulier, quæ patitur multis diebus fluxum sanguinis non in tempore menstruali, vel quæ post menstruum sanguinem fluere non cessat, quamdiu subjacet huic passioni, immunda erit quasi sit in tempore menstruo.</p>
 <p><a name="026">26</a> Omne stratum, in quo dormierit, et vas in quo sederit, pollutum erit.</p>
 <p><a name="027">27</a> Quicumque tetigerit ea, lavabit vestimenta sua: et ipse lotus aqua, immundus erit usque ad vesperam.</p>
 <p><a name="028">28</a> Si steterit sanguis, et fluere cessaverit, numerabit septem dies purificationis suæ:</p>
 <p><a name="029">29</a> et die octavo offeret pro se sacerdoti duos turtures, aut duos pullos columbarum, ad ostium tabernaculi testimonii:</p>
 <p><a name="030">30</a> qui unum faciet pro peccato, et alterum in holocaustum, rogabitque pro ea coram Domino, et pro fluxu immunditiæ ejus.</p>
 <p><a name="031">31</a> Docebitis ergo filios Israël ut caveant immunditiam, et non moriantur in sordibus suis, cum polluerint tabernaculum meum quod est inter eos.</p>
 <p><a name="032">32</a> Ista est lex ejus, qui patitur fluxum seminis, et qui polluitur coitu,</p>
 <p><a name="033">33</a> et quæ menstruis temporibus separatur, vel quæ jugi fluit sanguine, et hominis qui dormierit cum ea.</p>
 <p></p><hr>
 <center>
 <a href="lev016.htm">Next: Leviticus Chapter 16</a></center>
 </body>