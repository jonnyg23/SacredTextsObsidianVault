<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev007.htm">Polyglot</a> 
 <a href="../kjv/lev007.htm">KJV</a> 
 <a href="../sep/lev007.htm">Sep</a> 
 <a href="../tan/lev007.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev006.htm">Previous</a> 
 <a href="lev008.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 7</h3><p><a name="001">1</a> Hæc quoque lex hostiæ pro delicto, Sancta sanctorum est:</p>
 <p><a name="002">2</a> idcirco ubi immolabitur holocaustum, mactabitur et victima pro delicto: sanguis ejus per gyrum altaris fundetur.</p>
 <p><a name="003">3</a> Offerent ex ea caudam et adipem qui operit vitalia:</p>
 <p><a name="004">4</a> duos renunculos, et pinguedinem quæ juxta ilia est, reticulumque jecoris cum renunculis.</p>
 <p><a name="005">5</a> Et adolebit ea sacerdos super altare: incensum est Domini pro delicto.</p>
 <p><a name="006">6</a> Omnis masculus de sacerdotali genere, in loco sancto vescetur his carnibus, quia Sanctum sanctorum est.</p>
 <p><a name="007">7</a> Sicut pro peccato offertur hostia, ita et pro delicto: utriusque hostiæ lex una erit: ad sacerdotem, qui eam obtulerit, pertinebit.</p>
 <p><a name="008">8</a> Sacerdos qui offert holocausti victimam, habebit pellem ejus.</p>
 <p><a name="009">9</a> Et omne sacrificium similæ, quod coquitur in clibano, et quidquid in craticula, vel in sartagine præparatur, ejus erit sacerdotis a quo offertur:</p>
 <p><a name="010">10</a> sive oleo conspersa, sive arida fuerint, cunctis filiis Aaron mensura æqua per singulos dividetur.<br>
 </p>
 <p><a name="011">11</a> Hæc est lex hostiæ pacificorum quæ offertur Domino.</p>
 <p><a name="012">12</a> Si pro gratiarum actione oblatio fuerit, offerent panes absque fermento conspersos oleo, et lagana azyma uncta oleo, coctamque similam, et collyridas olei admistione conspersas:</p>
 <p><a name="013">13</a> panes quoque fermentatos cum hostia gratiarum, quæ immolatur pro pacificis:</p>
 <p><a name="014">14</a> ex quibus unus pro primitiis offeretur Domino, et erit sacerdotis qui fundet hostiæ sanguinem,</p>
 <p><a name="015">15</a> cujus carnes eadem comedentur die, nec remanebit ex eis quidquam usque mane.</p>
 <p><a name="016">16</a> Si voto, vel sponte quispiam obtulerit hostiam, eadem similiter edetur die: sed et si quid in crastinum remanserit, vesci licitum est:</p>
 <p><a name="017">17</a> quidquid autem tertius invenerit dies, ignis absumet.</p>
 <p><a name="018">18</a> Si quis de carnibus victimæ pacificorum die tertio comederit, irrita fiet oblatio, nec proderit offerenti: quin potius quæcumque anima tali se edulio contaminaverit, prævaricationis rea erit.</p>
 <p><a name="019">19</a> Caro, quæ aliquid tetigerit immundum, non comedetur, sed comburetur igni: qui fuerit mundus, vescetur ex ea.</p>
 <p><a name="020">20</a> Anima polluta quæ ederit de carnibus hostiæ pacificorum, quæ oblata est Domino, peribit de populis suis.</p>
 <p><a name="021">21</a> Et quæ tetigerit immunditiam hominis, vel jumenti, sive omnis rei quæ polluere potest, et comederit de hujuscemodi carnibus, interibit de populis suis.<br>
 </p>
 <p><a name="022">22</a> Locutusque est Dominus ad Moysen, dicens:</p>
 <p><a name="023">23</a> Loquere filiis Israël: Adipem ovis, et bovis, et capræ non comedetis.</p>
 <p><a name="024">24</a> Adipem cadaveris morticini, et ejus animalis, quod a bestia captum est, habebitis in varios usus.</p>
 <p><a name="025">25</a> Si quis adipem, qui offerri debet in incensum Domini, comederit, peribit de populo suo.</p>
 <p><a name="026">26</a> Sanguinem quoque omnis animalis non sumetis in cibo, tam de avibus quam de pecoribus.</p>
 <p><a name="027">27</a> Omnis anima, quæ ederit sanguinem, peribit de populis suis.<br>
 </p>
 <p><a name="028">28</a> Locutusque est Dominus ad Moysen, dicens:</p>
 <p><a name="029">29</a> Loquere filiis Israël, dicens: Qui offert victimam pacificorum Domino, offerat simul et sacrificium, id est, libamenta ejus.</p>
 <p><a name="030">30</a> Tenebit manibus adipem hostiæ, et pectusculum: cumque ambo oblata Domino consecraverit, tradet sacerdoti,</p>
 <p><a name="031">31</a> qui adolebit adipem super altare, pectusculum autem erit Aaron et filiorum ejus.</p>
 <p><a name="032">32</a> Armus quoque dexter de pacificorum hostiis cedet in primitias sacerdotis.</p>
 <p><a name="033">33</a> Qui obtulerit sanguinem et adipem filiorum Aaron, ipse habebit et armum dextrum in portione sua.</p>
 <p><a name="034">34</a> Pectusculum enim elevationis, et armum separationis, tuli a filiis Israël de hostiis eorum pacificis, et dedi Aaron sacerdoti, et filiis ejus, lege perpetua, ab omni populo Israël.</p>
 <p><a name="035">35</a> Hæc est unctio Aaron et filiorum ejus in cæremoniis Domini die qua obtulit eos Moyses, ut sacerdotio fungerentur,</p>
 <p><a name="036">36</a> et quæ præcepit eis dari Dominus a filiis Israël religione perpetua in generationibus suis.</p>
 <p><a name="037">37</a> Ista est lex holocausti, et sacrificii pro peccato atque delicto, et pro consecratione et pacificorum victimis,</p>
 <p><a name="038">38</a> quam constituit Dominus Moysi in monte Sinai, quando mandabit filiis Israël ut offerrent oblationes suas Domino in deserto Sinai.</p>
 <p></p><hr>
 <center>
 <a href="lev008.htm">Next: Leviticus Chapter 8</a></center>
 </body>