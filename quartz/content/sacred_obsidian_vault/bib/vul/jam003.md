<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jam003.htm">Polyglot</a> 
 <a href="../gnt/jam003.htm">GNT</a> 
 <a href="../kjv/jam003.htm">KJV</a> 
 
 <br>
 <br><a href="jam.htm">James Index</a><br>
  
 <a href="jam002.htm">Previous</a> 
 <a href="jam004.htm">Next</a> 
 </center>
 <hr>
 
 <h3 align="CENTER">Vulgate (Latin): James Chapter 3</h3><p><a name="001">1</a> Nolite plures magistri fieri fratres mei, scientes quoniam majus judicium sumitis.</p>
 <p><a name="002">2</a> In multis enim offendimus omnes. Si quis in verbo non offendit, hic perfectus est vir: potest etiam freno circumducere totum corpus.</p>
 <p><a name="003">3</a> Si autem equis frena in ora mittimus ad consentiendum nobis, et omne corpus illorum circumferimus.</p>
 <p><a name="004">4</a> Ecce et naves, cum magnæ sint, et a ventis validis minentur, circumferuntur a modico gubernaculo ubi impetus dirigentis voluerit.</p>
 <p><a name="005">5</a> Ita et lingua modicum quidem membrum est, et magna exaltat. Ecce quantus ignis quam magnam silvam incendit!</p>
 <p><a name="006">6</a> Et lingua ignis est, universitas iniquitatis. Lingua constituitur in membris nostris, quæ maculat totum corpus, et inflammat rotam nativitatis nostræ inflammata a gehenna.</p>
 <p><a name="007">7</a> Omnis enim natura bestiarum, et volucrum, et serpentium, et ceterorum domantur, et domita sunt a natura humana:</p>
 <p><a name="008">8</a> linguam autem nullus hominum domare potest: inquietum malum, plena veneno mortifero.</p>
 <p><a name="009">9</a> In ipsa benedicimus Deum et Patrem: et in ipsa maledicimus homines, qui ad similitudinem Dei facti sunt.</p>
 <p><a name="010">10</a> Ex ipso ore procedit benedictio et maledictio. Non oportet, fratres mei, hæc ita fieri.</p>
 <p><a name="011">11</a> Numquid fons de eodem foramine emanat dulcem et amaram aquam?</p>
 <p><a name="012">12</a> Numquid potest, fratres mei, ficus uvas facere, aut vitis ficus? Sic neque salsa dulcem potest facere aquam.<br>
 </p>
 <p><a name="013">13</a> Quis sapiens et disciplinatus inter vos? Ostendat ex bona conversatione operationem suam in mansuetudine sapientiæ.</p>
 <p><a name="014">14</a> Quod si zelum amarum habetis, et contentiones sint in cordibus vestris: nolite gloriari, et mendaces esse adversus veritatem:</p>
 <p><a name="015">15</a> non est enim ista sapientia desursum descendens: sed terrena, animalis, diabolica.</p>
 <p><a name="016">16</a> Ubi enim zelus et contentio, ibi inconstantia et omne opus pravum.</p>
 <p><a name="017">17</a> Quæ autem desursum est sapientia, primum quidem pudica est, deinde pacifica, modesta, suadibilis, bonus consentiens, plena misericordia et fructibus bonis, non judicans, sine simulatione.</p>
 <p><a name="018">18</a> Fructus autem justitiæ, in pace seminatur, facientibus pacem.</p>
 <p></p><hr>
 <center>
 <a href="jam004.htm">Next: James Chapter 4</a></center>
 </body>