<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev001.htm">Polyglot</a> 
 <a href="../kjv/lev001.htm">KJV</a> 
 <a href="../sep/lev001.htm">Sep</a> 
 <a href="../tan/lev001.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="exo040.htm">Previous</a> 
 <a href="lev002.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 1</h3><p><a name="001">1</a> Vocavit autem Moysen, et locutus est ei Dominus de tabernaculo testimonii, dicens:</p>
 <p><a name="002">2</a> Loquere filiis Israël, et dices ad eos: Homo, qui obtulerit ex vobis hostiam Domino de pecoribus, id est, de bobus et ovibus offerens victimas,</p>
 <p><a name="003">3</a> si holocaustum fuerit ejus oblatio, ac de armento: masculum immaculatum offeret ad ostium tabernaculi testimonii, ad placandum sibi Dominum:</p>
 <p><a name="004">4</a> ponetque manum super caput hostiæ, et acceptabilis erit, atque in expiationem ejus proficiens.</p>
 <p><a name="005">5</a> Immolabitque vitulum coram Domino, et offerent filii Aaron sacerdotes sanguinem ejus, fundentes per altaris circuitum, quod est ante ostium tabernaculi:</p>
 <p><a name="006">6</a> detractaque pelle hostiæ, artus in frusta concident.</p>
 <p><a name="007">7</a> Et subjicient in altari ignem, strue lignorum ante composita:</p>
 <p><a name="008">8</a> et membra quæ sunt cæsa, desuper ordinantes, caput videlicet, et cuncta quæ adhærent jecori,</p>
 <p><a name="009">9</a> intestinis et pedibus lotis aqua: adolebitque ea sacerdos super altare in holocaustum et suavem odorem Domino.</p>
 <p><a name="010">10</a> Quod si de pecoribus oblatio est, de ovibus sive de capris holocaustum, masculum absque macula offeret:</p>
 <p><a name="011">11</a> immolabitque ad latus altaris, quod respicit ad aquilonem, coram Domino: sanguinem vero illius fundent super altare filii Aaron per circuitum:</p>
 <p><a name="012">12</a> dividentque membra, caput, et omnia quæ adhærent jecori, et ponent super ligna, quibus subjiciendus est ignis:</p>
 <p><a name="013">13</a> intestina vero et pedes lavabunt aqua. Et oblata omnia adolebit sacerdos super altare in holocaustum et odorem suavissimum Domino.</p>
 <p><a name="014">14</a> Si autem de avibus, holocausti oblatio fuerit Domino, de turturibus, aut pullis columbæ,</p>
 <p><a name="015">15</a> offeret eam sacerdos ad altare: et retorto ad collum capite, ac rupto vulneris loco, decurrere faciet sanguinem super crepidinem altaris:</p>
 <p><a name="016">16</a> vesiculam vero gutturis, et plumas projiciet prope altare ad orientalem plagam, in loco in quo cineres effundi solent,</p>
 <p><a name="017">17</a> confringetque ascellas ejus, et non secabit, neque ferro dividet eam, et adolebit super altare, lignis igne supposito. Holocaustum est et oblatio suavissimi odoris Domino.</p>
 <p></p><hr>
 <center>
 <a href="lev002.htm">Next: Leviticus Chapter 2</a></center>
 </body>