<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rev007.htm">Polyglot</a> 
 <a href="../gnt/rev007.htm">GNT</a> 
 <a href="../kjv/rev007.htm">KJV</a> 
 
 <br>
 <br><a href="rev.htm">Revelation Index</a><br>
  
 <a href="rev006.htm">Previous</a> 
 <a href="rev008.htm">Next</a> 
 </center>
 <hr>
 
 <h3 align="CENTER">Vulgate (Latin): Revelation Chapter 7</h3><p><a name="001">1</a> Post hæc vidi quatuor angelos stantes super quatuor angulos terræ, tenentes quatuor ventos terræ, ne flarent super terram, neque super mare, neque in ullam arborem.</p>
 <p><a name="002">2</a> Et vidi alterum angelum ascendentem ab ortu solis, habentem signum Dei vivi: et clamavit voce magna quatuor angelis, quibus datum est nocere terræ et mari,</p>
 <p><a name="003">3</a> dicens: Nolite nocere terræ, et mari, neque arboribus, quoadusque signemus servos Dei nostri in frontibus eorum.<br>
 </p>
 <p><a name="004">4</a> Et audivi numerum signatorum, centum quadraginta quatuor millia signati, ex omni tribu filiorum Israël.</p>
 <p><a name="005">5</a> Ex tribu Juda duodecim millia signati: ex tribu Ruben duodecim millia signati: ex tribu Gad duodecim millia signati:</p>
 <p><a name="006">6</a> ex tribu Aser duodecim millia signati: ex tribu Nephthali duodecim millia signati: ex tribu Manasse duodecim millia signati:</p>
 <p><a name="007">7</a> ex tribu Simeon duodecim millia signati: ex tribu Levi duodecim millia signati: ex tribu Issachar duodecim millia signati:</p>
 <p><a name="008">8</a> ex tribu Zabulon duodecim millia signati: ex tribu Joseph duodecim millia signati: ex tribu Benjamin duodecim millia signati.<br>
 </p>
 <p><a name="009">9</a> Post hæc vidi turbam magnam, quam dinumerare nemo poterat, ex omnibus gentibus, et tribubus, et populis, et linguis: stantes ante thronum, et in conspectu Agni, amicti stolis albis, et palmæ in manibus eorum:</p>
 <p><a name="010">10</a> et clamabant voce magna, dicentes: Salus Deo nostro, qui sedet super thronum, et Agno.</p>
 <p><a name="011">11</a> Et omnes angeli stabant in circuitu throni, et seniorum, et quatuor animalium: et ceciderunt in conspectu throni in facies suas, et adoraverunt Deum,</p>
 <p><a name="012">12</a> dicentes: Amen. Benedictio, et claritas, et sapientia, et gratiarum actio, honor, et virtus, et fortitudo Deo nostro in sæcula sæculorum. Amen.</p>
 <p><a name="013">13</a> Et respondit unus de senioribus et dixit mihi: Hi, qui amicti sunt stolis albis, qui sunt? et unde venerunt?</p>
 <p><a name="014">14</a> Et dixi illi: Domine mi, tu scis. Et dixit mihi: Hi sunt, qui venerunt de tribulatione magna, et laverunt stolas suas, et dealbaverunt eas in sanguine Agni.</p>
 <p><a name="015">15</a> Ideo sunt ante thronum Dei, et serviunt ei die ac nocte in templo ejus: et qui sedet in throno, habitabit super illos:</p>
 <p><a name="016">16</a> non esurient, neque sitient amplius, nec cadet super illos sol, neque ullus æstus:</p>
 <p><a name="017">17</a> quoniam Agnus, qui in medio throni est, reget illos et deducet eos ad vitæ fontes aquarum, et absterget Deus omnem lacrimam ab oculis eorum.</p>
 <p></p><hr>
 <center>
 <a href="rev008.htm">Next: Revelation Chapter 8</a></center>
 </body>