<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa047.htm">Polyglot</a> 
 <a href="../kjv/isa047.htm">KJV</a> 
 <a href="../sep/isa047.htm">Sep</a> 
 <a href="../tan/isa047.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa046.htm">Previous</a> 
 <a href="isa048.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 47</h3><p><a name="001">1</a> [Descende, sede in pulvere,<br> virgo filia Babylon:<br> sede in terra; non est solium<br> filiæ Chaldæorum,<br> quia ultra non vocaberis<br> mollis et tenera.<br></p>
 <p><a name="002">2</a> Tolle molam, et mole farinam;<br> denuda turpitudinem tuam;<br> discooperi humerum, revela crura,<br> transi flumina.<br></p>
 <p><a name="003">3</a> Revelabitur ignominia tua,<br> et videbitur opprobrium tuum;<br> ultionem capiam, et non resistet mihi homo.<br></p>
 <p><a name="004">4</a> Redemptor noster, Dominus exercituum nomen illius,<br> Sanctus Israël.<br></p>
 <p><a name="005">5</a> Sede tacens, et intra in tenebras,<br> filia Chaldæorum,<br> quia non vocaberis ultra<br> domina regnorum.<br></p>
 <p><a name="006">6</a> Iratus sum super populum meum:<br> contaminavi hæreditatem meam,<br> et dedi eos in manu tua:<br> non posuisti eis misericordias;<br> super senem aggravasti jugum tuum valde.<br></p>
 <p><a name="007">7</a> Et dixisti: In sempiternum ero domina.<br> Non posuisti hæc super cor tuum,<br> neque recordata es novissimi tui.<br></p>
 <p><a name="008">8</a> Et nunc audi hæc delicata,<br> et habitans confidenter,<br> quæ dicis in corde tuo:<br> Ego sum, et non est præter me amplius;<br> non sedebo vidua,<br> et ignorabo sterilitatem.<br></p>
 <p><a name="009">9</a> Venient tibi duo hæc<br> subito in die una,<br> sterilitas et viduitas:<br> universa venerunt super te,<br> propter multitudinem maleficiorum tuorum,<br> et propter duritiam incantatorum tuorum vehementem.<br></p>
 <p><a name="010">10</a> Et fiduciam habuisti in malitia tua,<br> et dixisti: Non est qui videat me.<br> Sapientia tua et scientia tua,<br> hæc decepit te.<br> Et dixisti in corde tuo:<br> Ego sum, et præter me non est altera.<br></p>
 <p><a name="011">11</a> Veniet super te malum,<br> et nescies ortum ejus;<br> et irruet super te calamitas<br> quam non poteris expiare;<br> veniet super te repente miseria<br> quam nescies.<br></p>
 <p><a name="012">12</a> Sta cum incantatoribus tuis<br> et cum multitudine maleficiorum tuorum,<br> in quibus laborasti ab adolescentia tua,<br> si forte quod prosit tibi,<br> aut si possis fieri fortior.<br></p>
 <p><a name="013">13</a> Defecisti in multitudine consiliorum tuorum.<br> Stent, et salvent te<br> augures cæli,<br> qui contemplabantur sidera,<br> et supputabant menses,<br> ut ex eis annuntiarent ventura tibi.<br></p>
 <p><a name="014">14</a> Ecce facti sunt quasi stipula,<br> ignis combussit eos;<br> non liberabunt animam suam<br> de manu flammæ;<br> non sunt prunæ quibus calefiant,<br> nec focus ut sedeant ad eum.<br></p>
 <p><a name="015">15</a> Sic facta sunt tibi in quibuscumque laboraveras:<br> negotiatores tui ab adolescentia tua,<br> unusquisque in via sua erraverunt;<br> non est qui salvet te.]</p>
 <p></p><hr>
 <center>
 <a href="isa048.htm">Next: Isaiah Chapter 48</a></center>
 </body>