<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co1002.htm">Polyglot</a> 
 <a href="../gnt/co1002.htm">GNT</a> 
 <a href="../kjv/co1002.htm">KJV</a> 
 
 <br>
 <br><a href="co1.htm">1 Corinthians Index</a><br>
  
 <a href="co1001.htm">Previous</a> 
 <a href="co1003.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Corinthians Chapter 2</h3><p><a name="001">1</a> Et ego, cum venissem ad vos, fratres, veni non in sublimitate sermonis, aut sapientiæ, annuntians vobis testimonium Christi.</p>
 <p><a name="002">2</a> Non enim judicavi me scire aliquid inter vos, nisi Jesum Christum, et hunc crucifixum.</p>
 <p><a name="003">3</a> Et ego in infirmitate, et timore, et tremore multo fui apud vos:</p>
 <p><a name="004">4</a> et sermo meus, et prædicatio mea non in persuasibilibus humanæ sapientiæ verbis, sed in ostensione spiritus et virtutis:</p>
 <p><a name="005">5</a> ut fides vestra non sit in sapientia hominum, sed in virtute Dei.<br>
 </p>
 <p><a name="006">6</a> Sapientiam autem loquimur inter perfectos: sapientiam vero non hujus sæculi, neque principum hujus sæculi, qui destruuntur:</p>
 <p><a name="007">7</a> sed loquimur Dei sapientiam in mysterio, quæ abscondita est, quam prædestinavit Deus ante sæcula in gloriam nostram,</p>
 <p><a name="008">8</a> quam nemo principum hujus sæculi cognovit: si enim cognovissent, numquam Dominum gloriæ crucifixissent.</p>
 <p><a name="009">9</a> Sed sicut scriptum est: Quod oculus non vidit, nec auris audivit, nec in cor hominis ascendit, quæ præparavit Deus iis qui diligunt illum:</p>
 <p><a name="010">10</a> nobis autem revelavit Deus per Spiritum suum: Spiritus enim omnia scrutatur, etiam profunda Dei.</p>
 <p><a name="011">11</a> Quis enim hominum scit quæ sunt hominis, nisi spiritus hominis, qui in ipso est? ita et quæ Dei sunt, nemo cognovit, nisi Spiritus Dei.</p>
 <p><a name="012">12</a> Nos autem non spiritum hujus mundi accepimus, sed Spiritum qui ex Deo est, ut sciamus quæ a Deo donata sunt nobis:</p>
 <p><a name="013">13</a> quæ et loquimur non in doctis humanæ sapientiæ verbis, sed in doctrina Spiritus, spiritualibus spiritualia comparantes.</p>
 <p><a name="014">14</a> Animalis autem homo non percipit ea quæ sunt Spiritus Dei: stultitia enim est illi, et non potest intelligere: quia spiritualiter examinatur.</p>
 <p><a name="015">15</a> Spiritualis autem judicat omnia: et ipse a nemine judicatur.</p>
 <p><a name="016">16</a> Quis enim cognovit sensum Domini, qui instruat eum? nos autem sensum Christi habemus.</p>
 <p></p><hr>
 <center>
 <a href="co1003.htm">Next: 1 Corinthians Chapter 3</a></center>
 </body>