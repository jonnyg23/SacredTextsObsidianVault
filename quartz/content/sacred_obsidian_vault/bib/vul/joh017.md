<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh017.htm">Polyglot</a> 
 <a href="../gnt/joh017.htm">GNT</a> 
 <a href="../kjv/joh017.htm">KJV</a> 
 
 <br>
 <br><a href="joh.htm">John Index</a><br>
  
 <a href="joh016.htm">Previous</a> 
 <a href="joh018.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 17</h3><p><a name="001">1</a> Hæc locutus est Jesus: et sublevatis oculis in cælum, dixit: Pater, venit hora: clarifica Filium tuum, ut Filius tuus clarificet te:</p>
 <p><a name="002">2</a> sicut dedisti ei potestatem omnis carnis, ut omne, quod dedisti ei, det eis vitam æternam.</p>
 <p><a name="003">3</a> Hæc est autem vita æterna: ut cognoscant te, solum Deum verum, et quem misisti Jesum Christum.</p>
 <p><a name="004">4</a> Ego te clarificavi super terram: opus consummavi, quod dedisti mihi ut faciam:</p>
 <p><a name="005">5</a> et nunc clarifica me tu, Pater, apud temetipsum, claritate quam habui, priusquam mundus esset, apud te.<br>
 </p>
 <p><a name="006">6</a> Manifestavi nomen tuum hominibus, quos dedisti mihi de mundo: tui erant, et mihi eos dedisti: et sermonem tuum servaverunt.</p>
 <p><a name="007">7</a> Nunc cognoverunt quia omnia quæ dedisti mihi, abs te sunt:</p>
 <p><a name="008">8</a> quia verba quæ dedisti mihi, dedi eis: et ipsi acceperunt, et cognoverunt vere quia a te exivi, et crediderunt quia tu me misisti.</p>
 <p><a name="009">9</a> Ego pro eis rogo; non pro mundo rogo, sed pro his quos dedisti mihi: quia tui sunt:</p>
 <p><a name="010">10</a> et mea omnia tua sunt, et tua mea sunt: et clarificatus sum in eis.</p>
 <p><a name="011">11</a> Et jam non sum in mundo, et hi in mundo sunt, et ego ad te venio. Pater sancte, serva eos in nomine tuo, quos dedisti mihi: ut sint unum, sicut et nos.</p>
 <p><a name="012">12</a> Cum essem cum eis, ego servabam eos in nomine tuo. Quos dedisti mihi, custodivi: et nemo ex eis periit, nisi filius perditionis, ut Scriptura impleatur.</p>
 <p><a name="013">13</a> Nunc autem ad te venio: et hæc loquor in mundo, ut habeant gaudium meum impletum in semetipsis.</p>
 <p><a name="014">14</a> Ego dedi eis sermonem tuum, et mundus eos odio habuit, quia non sunt de mundo, sicut et ego non sum de mundo.</p>
 <p><a name="015">15</a> Non rogo ut tollas eos de mundo, sed ut serves eos a malo.</p>
 <p><a name="016">16</a> De mundo non sunt, sicut et ego non sum de mundo.</p>
 <p><a name="017">17</a> Sanctifica eos in veritate. Sermo tuus veritas est.</p>
 <p><a name="018">18</a> Sicut tu me misisti in mundum, et ego misi eos in mundum:</p>
 <p><a name="019">19</a> et pro eis ego sanctificabo meipsum: ut sint et ipsi sanctificati in veritate.<br>
 </p>
 <p><a name="020">20</a> Non pro eis rogo tantum, sed et pro eis qui credituri sunt per verbum eorum in me:</p>
 <p><a name="021">21</a> ut omnes unum sint, sicut tu Pater in me, et ego in te, ut et ipsi in nobis unum sint: ut credat mundus, quia tu me misisti.</p>
 <p><a name="022">22</a> Et ego claritatem, quam dedisti mihi, dedi eis: ut sint unum, sicut et nos unum sumus.</p>
 <p><a name="023">23</a> Ego in eis, et tu in me: ut sint consummati in unum: et cognoscat mundus quia tu me misisti, et dilexisti eos, sicut et me dilexisti.</p>
 <p><a name="024">24</a> Pater, quos dedisti mihi, volo ut ubi sum ego, et illi sint mecum: ut videant claritatem meam, quam dedisti mihi: quia dilexisti me ante constitutionem mundi.</p>
 <p><a name="025">25</a> Pater juste, mundus te non cognovit, ego autem te cognovi: et hi cognoverunt, quia tu me misisti.</p>
 <p><a name="026">26</a> Et notum feci eis nomen tuum, et notum faciam: ut dilectio, qua dilexisti me, in ipsis sit, et ego in ipsis.</p>
 <p></p><hr>
 <center>
 <a href="joh018.htm">Next: John Chapter 18</a></center>
 </body>