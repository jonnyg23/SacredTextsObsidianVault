<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa2001.htm">Polyglot</a> 
 <a href="../kjv/sa2001.htm">KJV</a> 
 <a href="../sep/sa2001.htm">Sep</a> 
 <a href="../tan/sa2001.htm">Tan</a> 
 
 <br>
 <br><a href="sa2.htm">2 Samuel Index</a><br>
  
 <a href="sa1031.htm">Previous</a> 
 <a href="sa2002.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Samuel Chapter 1</h3><p><a name="001">1</a> Factum est autem, postquam mortuus est Saul, ut David reverteretur a cæde Amalec, et maneret in Siceleg duos dies.</p>
 <p><a name="002">2</a> In die autem tertia apparuit homo veniens de castris Saul veste conscissa, et pulvere conspersus caput: et ut venit ad David, cecidit super faciem suam, et adoravit.</p>
 <p><a name="003">3</a> Dixitque ad eum David: Unde venis? Qui ait ad eum: De castris Israël fugi.</p>
 <p><a name="004">4</a> Et dixit ad eum David: Quod est verbum quod factum est? indica mihi. Qui ait: Fugit populus ex prælio, et multi corruentes e populo mortui sunt: sed et Saul et Jonathas filius ejus interierunt.</p>
 <p><a name="005">5</a> Dixitque David ad adolescentem qui nuntiabat ei: Unde scis quia mortuus est Saul, et Jonathas filius ejus?</p>
 <p><a name="006">6</a> Et ait adolescens qui nuntiabat ei: Casu veni in montem Gelboë, et Saul incumbebat super hastam suam: porro currus et equites appropinquabant ei,</p>
 <p><a name="007">7</a> et conversus post tergum suum, vidensque me, vocavit. Cui cum respondissem: Adsum:</p>
 <p><a name="008">8</a> dixit mihi: Quisnam es tu? Et aio ad eum: Amalecites ego sum.</p>
 <p><a name="009">9</a> Et locutus est mihi: Sta super me, et interfice me: quoniam tenent me angustiæ, et adhuc tota anima mea in me est.</p>
 <p><a name="010">10</a> Stansque super eum, occidi illum: sciebam enim quod vivere non poterat post ruinam: et tuli diadema quod erat in capite ejus, et armillam de brachio illius, et attuli ad te dominum meum huc.<br>
 </p>
 <p><a name="011">11</a> Apprehendens autem David, vestimenta sua scidit, omnesque viri qui erant cum eo,</p>
 <p><a name="012">12</a> et planxerunt, et fleverunt, et jejunaverunt usque ad vesperam super Saul, et super Jonathan filium ejus, et super populum Domini, et super domum Israël, eo quod corruissent gladio.</p>
 <p><a name="013">13</a> Dixitque David ad juvenem qui nuntiaverat ei: Unde es tu? Qui respondit: Filius hominis advenæ Amalecitæ ego sum.</p>
 <p><a name="014">14</a> Et ait ad eum David: Quare non timuisti mittere manum tuam ut occideres christum Domini?</p>
 <p><a name="015">15</a> Vocansque David unum de pueris suis, ait: Accedens irrue in eum. Qui percussit illum, et mortuus est.</p>
 <p><a name="016">16</a> Et ait ad eum David: Sanguis tuus super caput tuum: os enim tuum locutum est adversum te, dicens: Ego interfeci christum Domini.<br>
 </p>
 <p><a name="017">17</a> Planxit autem David planctum hujuscemodi super Saul, et super Jonathan filium ejus</p>
 <p><a name="018">18</a> (et præcepit ut docerent filios Juda arcum, sicut scriptum est in libro justorum), et ait: [Considera, Israël, pro his qui mortui sunt,<br> super excelsa tua vulnerati.<br></p>
 <p><a name="019">19</a> Inclyti Israël super montes tuos interfecti sunt:<br> quomodo ceciderunt fortes?<br></p>
 <p><a name="020">20</a> Nolite annuntiare in Geth,<br> neque annuntietis in compitis Ascalonis:<br> ne forte lætentur filiæ Philisthiim;<br> ne exultent filiæ incircumcisorum.]<br>
 </p>
 <p><a name="021">21</a> [Montes Gelboë, nec ros, nec pluvia veniant super vos,<br> neque sint agri primitiarum:<br> quia ibi abjectus est clypeus fortium:<br> clypeus Saul, quasi non esset unctus oleo.]<br>
 </p>
 <p><a name="022">22</a> [A sanguine interfectorum, ab adipe fortium,<br> sagitta Jonathæ numquam rediit retrorsum,<br> et gladius Saul non est reversus inanis.<br></p>
 <p><a name="023">23</a> Saul et Jonathas amabiles, et decori in vita sua,<br> in morte quoque non sunt divisi:<br> aquilis velociores, leonibus fortiores.]<br>
 </p>
 <p><a name="024">24</a> [Filiæ Israël, super Saul flete,<br> qui vestiebat vos coccino in deliciis,<br> qui præbebat ornamenta aurea cultui vestro.]<br>
 </p>
 <p><a name="025">25</a> [Quomodo ceciderunt fortes in prælio?<br> Jonathas in excelsis tuis occisus est?<br></p>
 <p><a name="026">26</a> Doleo super te, frater mi Jonatha,<br> decore nimis, et amabilis super amorem mulierum.<br> Sicut mater unicum amat filium suum,<br> ita ego te diligebam.<br></p>
 <p><a name="027">27</a> Quomodo ceciderunt robusti,<br> et perierunt arma bellica?]</p>
 <p></p><hr>
 <center>
 <a href="sa2002.htm">Next: 2 Samuel Chapter 2</a></center>
 </body>