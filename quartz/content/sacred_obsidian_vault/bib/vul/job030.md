<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job030.htm">Polyglot</a> 
 <a href="../kjv/job030.htm">KJV</a> 
 <a href="../sep/job030.htm">Sep</a> 
 <a href="../tan/job030.htm">Tan</a> 
 
 <br>
 <br><a href="job.htm">Job Index</a><br>
  
 <a href="job029.htm">Previous</a> 
 <a href="job031.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 30</h3><p><a name="001">1</a> [Nunc autem derident me juniores tempore,<br> quorum non dignabar patres ponere cum canibus gregis mei:<br></p>
 <p><a name="002">2</a> quorum virtus manuum mihi erat pro nihilo,<br> et vita ipsa putabantur indigni:<br></p>
 <p><a name="003">3</a> egestate et fame steriles, qui rodebant in solitudine,<br> squallentes calamitate et miseria.<br></p>
 <p><a name="004">4</a> Et mandebant herbas, et arborum cortices,<br> et radix juniperorum erat cibus eorum:<br></p>
 <p><a name="005">5</a> qui de convallibus ista rapientes,<br> cum singula reperissent, ad ea cum clamore currebant.<br></p>
 <p><a name="006">6</a> In desertis habitabant torrentium,<br> et in cavernis terræ, vel super glaream:<br></p>
 <p><a name="007">7</a> qui inter hujuscemodi lætabantur,<br> et esse sub sentibus delicias computabant:<br></p>
 <p><a name="008">8</a> filii stultorum et ignobilium,<br> et in terra penitus non parentes.<br></p>
 <p><a name="009">9</a> Nunc in eorum canticum versus sum,<br> et factus sum eis in proverbium.<br></p>
 <p><a name="010">10</a> Abominantur me, et longe fugiunt a me,<br> et faciem meam conspuere non verentur.<br></p>
 <p><a name="011">11</a> Pharetram enim suam aperuit, et afflixit me,<br> et frenum posuit in os meum.<br></p>
 <p><a name="012">12</a> Ad dexteram orientis calamitates meæ illico surrexerunt:<br> pedes meos subverterunt,<br> et oppresserunt quasi fluctibus semitis suis.<br></p>
 <p><a name="013">13</a> Dissipaverunt itinera mea;<br> insidiati sunt mihi, et prævaluerunt:<br> et non fuit qui ferret auxilium.<br></p>
 <p><a name="014">14</a> Quasi rupto muro, et aperta janua, irruerunt super me,<br> et ad meas miserias devoluti sunt.<br></p>
 <p><a name="015">15</a> Redactus sum in nihilum:<br> abstulisti quasi ventus desiderium meum,<br> et velut nubes pertransiit salus mea.<br></p>
 <p><a name="016">16</a> Nunc autem in memetipso marcescit anima mea,<br> et possident me dies afflictionis.<br></p>
 <p><a name="017">17</a> Nocte os meum perforatur doloribus,<br> et qui me comedunt, non dormiunt.<br></p>
 <p><a name="018">18</a> In multitudine eorum consumitur vestimentum meum,<br> et quasi capito tunicæ succinxerunt me.<br></p>
 <p><a name="019">19</a> Comparatus sum luto,<br> et assimilatus sum favillæ et cineri.<br></p>
 <p><a name="020">20</a> Clamo ad te, et non exaudis me:<br> sto, et non respicis me.<br></p>
 <p><a name="021">21</a> Mutatus es mihi in crudelem,<br> et in duritia manus tuæ adversaris mihi.<br></p>
 <p><a name="022">22</a> Elevasti me, et quasi super ventum ponens;<br> elisisti me valide.<br></p>
 <p><a name="023">23</a> Scio quia morti trades me,<br> ubi constituta est domus omni viventi.<br></p>
 <p><a name="024">24</a> Verumtamen non ad consumptionem eorum emittis manum tuam:<br> et si corruerint, ipse salvabis.<br></p>
 <p><a name="025">25</a> Flebam quondam super eo qui afflictus erat,<br> et compatiebatur anima mea pauperi.<br></p>
 <p><a name="026">26</a> Expectabam bona, et venerunt mihi mala:<br> præstolabar lucem, et eruperunt tenebræ.<br></p>
 <p><a name="027">27</a> Interiora mea efferbuerunt absque ulla requie:<br> prævenerunt me dies afflictionis.<br></p>
 <p><a name="028">28</a> Mrens incedebam sine furore;<br> consurgens, in turba clamabam.<br></p>
 <p><a name="029">29</a> Frater fui draconum,<br> et socius struthionum.<br></p>
 <p><a name="030">30</a> Cutis mea denigrata est super me,<br> et ossa mea aruerunt præ caumate.<br></p>
 <p><a name="031">31</a> Versa est in luctum cithara mea,<br> et organum meum in vocem flentium.]</p>
 <p></p><hr>
 <center>
 <a href="job031.htm">Next: Job Chapter 31</a></center>
 </body>