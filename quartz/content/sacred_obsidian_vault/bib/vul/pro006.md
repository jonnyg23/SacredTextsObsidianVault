<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro006.htm">Polyglot</a> 
 <a href="../kjv/pro006.htm">KJV</a> 
 <a href="../sep/pro006.htm">Sep</a> 
 <a href="../tan/pro006.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro005.htm">Previous</a> 
 <a href="pro007.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 6</h3><p><a name="001">1</a> [Fili mi, si spoponderis pro amico tuo,<br> defixisti apud extraneum manum tuam:<br></p>
 <p><a name="002">2</a> illaqueatus es verbis oris tui,<br> et captus propriis sermonibus.<br></p>
 <p><a name="003">3</a> Fac ergo quod dico, fili mi, et temetipsum libera,<br> quia incidisti in manum proximi tui.<br> Discurre, festina, suscita amicum tuum.<br></p>
 <p><a name="004">4</a> Ne dederis somnum oculis tuis,<br> nec dormitent palpebræ tuæ.<br></p>
 <p><a name="005">5</a> Eruere quasi damula de manu,<br> et quasi avis de manu aucupis.]<br>
 </p>
 <p><a name="006">6</a> [Vade ad formicam, o piger,<br> et considera vias ejus, et disce sapientiam.<br></p>
 <p><a name="007">7</a> Quæ cum non habeat ducem,<br> nec præceptorem, nec principem,<br></p>
 <p><a name="008">8</a> parat in æstate cibum sibi,<br> et congregat in messe quod comedat.<br></p>
 <p><a name="009">9</a> Usquequo, piger, dormies?<br> quando consurges e somno tuo?<br></p>
 <p><a name="010">10</a> Paululum dormies, paululum dormitabis,<br> paululum conseres manus ut dormias;<br></p>
 <p><a name="011">11</a> et veniet tibi quasi viator egestas,<br> et pauperies quasi vir armatus.<br> Si vero impiger fueris, veniet ut fons messis tua,<br> et egestas longe fugiet a te.]<br>
 </p>
 <p><a name="012">12</a> [Homo apostata, vir inutilis, graditur ore perverso;<br></p>
 <p><a name="013">13</a> annuit oculis, terit pede, digito loquitur,<br></p>
 <p><a name="014">14</a> pravo corde machinatur malum,<br> et omni tempore jurgia seminat.<br></p>
 <p><a name="015">15</a> Huic extemplo veniet perditio sua,<br> et subito conteretur, nec habebit ultra medicinam.]<br>
 </p>
 <p><a name="016">16</a> [Sex sunt quæ odit Dominus,<br> et septimum detestatur anima ejus:<br></p>
 <p><a name="017">17</a> oculos sublimes, linguam mendacem,<br> manus effundentes innoxium sanguinem,<br></p>
 <p><a name="018">18</a> cor machinans cogitationes pessimas,<br> pedes veloces ad currendum in malum,<br></p>
 <p><a name="019">19</a> proferentem mendacia testem fallacem,<br> et eum qui seminat inter fratres discordias.]<br>
 </p>
 <p><a name="020">20</a> [Conserva, fili mi, præcepta patris tui,<br> et ne dimittas legem matris tuæ.<br></p>
 <p><a name="021">21</a> Liga ea in corde tuo jugiter,<br> et circumda gutturi tuo.<br></p>
 <p><a name="022">22</a> Cum ambulaveris, gradiantur tecum;<br> cum dormieris, custodiant te:<br> et evigilans loquere cum eis.<br></p>
 <p><a name="023">23</a> Quia mandatum lucerna est, et lex lux,<br> et via vitæ increpatio disciplinæ:<br></p>
 <p><a name="024">24</a> ut custodiant te a muliere mala,<br> et a blanda lingua extraneæ.<br></p>
 <p><a name="025">25</a> Non concupiscat pulchritudinem ejus cor tuum,<br> nec capiaris nutibus illius:<br></p>
 <p><a name="026">26</a> pretium enim scorti vix est unius panis,<br> mulier autem viri pretiosam animam capit.<br></p>
 <p><a name="027">27</a> Numquid potest homo abscondere ignem in sinu suo,<br> ut vestimenta illius non ardeant?<br></p>
 <p><a name="028">28</a> aut ambulare super prunas,<br> ut non comburantur plantæ ejus?<br></p>
 <p><a name="029">29</a> sic qui ingreditur ad mulierem proximi sui,<br> non erit mundus cum tetigerit eam.<br></p>
 <p><a name="030">30</a> Non grandis est culpa cum quis furatus fuerit:<br> furatur enim ut esurientem impleat animam;<br></p>
 <p><a name="031">31</a> deprehensus quoque reddet septuplum,<br> et omnem substantiam domus suæ tradet.<br></p>
 <p><a name="032">32</a> Qui autem adulter est,<br> propter cordis inopiam perdet animam suam;<br></p>
 <p><a name="033">33</a> turpitudinem et ignominiam congregat sibi,<br> et opprobrium illius non delebitur:<br></p>
 <p><a name="034">34</a> quia zelus et furor viri<br> non parcet in die vindictæ,<br></p>
 <p><a name="035">35</a> nec acquiescet cujusquam precibus,<br> nec suscipiet pro redemptione dona plurima.]</p>
 <p></p><hr>
 <center>
 <a href="pro007.htm">Next: Proverbs Chapter 7</a></center>
 </body>