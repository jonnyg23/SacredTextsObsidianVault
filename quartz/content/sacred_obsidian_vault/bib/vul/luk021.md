<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk021.htm">Polyglot</a> 
 <a href="../gnt/luk021.htm">GNT</a> 
 <a href="../kjv/luk021.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk020.htm">Previous</a> 
 <a href="luk022.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 21</h3><p><a name="001">1</a> Respiciens autem, vidit eos qui mittebant munera sua in gazophylacium, divites.</p>
 <p><a name="002">2</a> Vidit autem et quamdam viduam pauperculam mittentem æra minuta duo.</p>
 <p><a name="003">3</a> Et dixit: Vere dico vobis, quia vidua hæc pauper plus quam omnes misit.</p>
 <p><a name="004">4</a> Nam omnes hi ex abundanti sibi miserunt in munera Dei: hæc autem ex eo quod deest illi, omnem victum suum quem habuit, misit.<br>
 </p>
 <p><a name="005">5</a> Et quibusdam dicentibus de templo quod bonis lapidibus et donis ornatum esset, dixit:</p>
 <p><a name="006">6</a> Hæc quæ videtis, venient dies in quibus non relinquetur lapis super lapidem, qui non destruatur.</p>
 <p><a name="007">7</a> Interrogaverunt autem illum, dicentes: Præceptor, quando hæc erunt, et quod signum cum fieri incipient?</p>
 <p><a name="008">8</a> Qui dixit: Videte ne seducamini: multi enim venient in nomine meo, dicentes quia ego sum: et tempus appropinquavit: nolite ergo ire post eos.</p>
 <p><a name="009">9</a> Cum autem audieritis prælia et seditiones, nolite terreri: oportet primum hæc fieri, sed nondum statim finis.</p>
 <p><a name="010">10</a> Tunc dicebat illis: Surget gens contra gentem, et regnum adversus regnum.</p>
 <p><a name="011">11</a> Et terræmotus magni erunt per loca, et pestilentiæ, et fames, terroresque de cælo, et signa magna erunt.<br>
 </p>
 <p><a name="012">12</a> Sed ante hæc omnia injicient vobis manus suas, et persequentur tradentes in synagogas et custodias, trahentes ad reges et præsides propter nomen meum:</p>
 <p><a name="013">13</a> continget autem vobis in testimonium.</p>
 <p><a name="014">14</a> Ponite ergo in cordibus vestris non præmeditari quemadmodum respondeatis:</p>
 <p><a name="015">15</a> ego enim dabo vobis os et sapientiam, cui non poterunt resistere et contradicere omnes adversarii vestri.</p>
 <p><a name="016">16</a> Trademini autem a parentibus, et fratribus, et cognatis, et amicis, et morte afficient ex vobis:</p>
 <p><a name="017">17</a> et eritis odio omnibus propter nomen meum:</p>
 <p><a name="018">18</a> et capillus de capite vestro non peribit.</p>
 <p><a name="019">19</a> In patientia vestra possidebitis animas vestras.<br>
 </p>
 <p><a name="020">20</a> Cum autem videritis circumdari ab exercitu Jerusalem, tunc scitote quia appropinquavit desolatio ejus:</p>
 <p><a name="021">21</a> tunc qui in Judæa sunt, fugiant ad montes, et qui in medio ejus, discedant: et qui in regionibus, non intrent in eam,</p>
 <p><a name="022">22</a> quia dies ultionis hi sunt, ut impleantur omnia quæ scripta sunt.</p>
 <p><a name="023">23</a> Væ autem prægnantibus et nutrientibus in illis diebus! erit enim pressura magna super terram, et ira populo huic.</p>
 <p><a name="024">24</a> Et cadent in ore gladii, et captivi ducentur in omnes gentes, et Jerusalem calcabitur a gentibus, donec impleantur tempora nationum.<br>
 </p>
 <p><a name="025">25</a> Et erunt signa in sole, et luna, et stellis, et in terris pressura gentium præ confusione sonitus maris, et fluctuum:</p>
 <p><a name="026">26</a> arescentibus hominibus præ timore, et exspectatione, quæ supervenient universo orbi: nam virtutes cælorum movebuntur:</p>
 <p><a name="027">27</a> et tunc videbunt Filium hominis venientem in nube cum potestate magna et majestate.<br>
 </p>
 <p><a name="028">28</a> His autem fieri incipientibus, respicite, et levate capita vestra: quoniam appropinquat redemptio vestra.</p>
 <p><a name="029">29</a> Et dixit illis similitudinem: Videte ficulneam, et omnes arbores:</p>
 <p><a name="030">30</a> cum producunt jam ex se fructum, scitis quoniam prope est æstas.</p>
 <p><a name="031">31</a> Ita et vos cum videritis hæc fieri, scitote quoniam prope est regnum Dei.</p>
 <p><a name="032">32</a> Amen dico vobis, quia non præteribit generatio hæc, donec omnia fiant.</p>
 <p><a name="033">33</a> Cælum et terra transibunt: verba autem mea non transibunt.<br>
 </p>
 <p><a name="034">34</a> Attendite autem vobis, ne forte graventur corda vestra in crapula, et ebrietate, et curis hujus vitæ, et superveniat in vos repentina dies illa:</p>
 <p><a name="035">35</a> tamquam laqueus enim superveniet in omnes qui sedent super faciem omnis terræ.</p>
 <p><a name="036">36</a> Vigilate itaque, omni tempore orantes, ut digni habeamini fugere ista omnia quæ futura sunt, et stare ante Filium hominis.<br>
 </p>
 <p><a name="037">37</a> Erat autem diebus docens in templo: noctibus vero exiens, morabatur in monte qui vocatur Oliveti.</p>
 <p><a name="038">38</a> Et omnis populus manicabat ad eum in templo audire eum.</p>
 <p></p><hr>
 <center>
 <a href="luk022.htm">Next: Luke Chapter 22</a></center>
 </body>