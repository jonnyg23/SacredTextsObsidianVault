<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer050.htm">Polyglot</a> 
 <a href="../kjv/jer050.htm">KJV</a> 
 <a href="../sep/jer050.htm">Sep</a> 
 <a href="../tan/jer050.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer049.htm">Previous</a> 
 <a href="jer051.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 50</h3><p><a name="001">1</a> Verbum quod locutus est Dominus de Babylone et de terra Chaldæorum, in manu Jeremiæ prophetæ.</p>
 <p><a name="002">2</a> [Annuntiate in gentibus, et auditum facite:<br> levate signum, prædicate, et nolite celare:<br> dicite: Capta est Babylon,<br> confusus est Bel, victus est Merodach,<br> confusa sunt sculptilia ejus,<br> superata sunt idola eorum.<br></p>
 <p><a name="003">3</a> Quoniam ascendit contra eam gens ab aquilone,<br> quæ ponet terram ejus in solitudinem,<br> et non erit qui habitet in ea ab homine usque ad pecus:<br> et moti sunt, et abierunt.<br></p>
 <p><a name="004">4</a> In diebus illis, et in tempore illo, ait Dominus,<br> venient filii Israël ipsi et filii Juda simul:<br> ambulantes et flentes properabunt,<br> et Dominum Deum suum quærent:<br></p>
 <p><a name="005">5</a> in Sion interrogabunt viam, huc facies eorum:<br> venient, et apponentur ad Dominum fdere sempiterno,<br> quod nulla oblivione delebitur.<br></p>
 <p><a name="006">6</a> Grex perditus factus est populus meus:<br> pastores eorum seduxerunt eos,<br> feceruntque vagari in montibus:<br> de monte in collem transierunt;<br> obliti sunt cubilis sui.<br></p>
 <p><a name="007">7</a> Omnes qui invenerunt comederunt eos,<br> et hostes eorum dixerunt: Non peccavimus:<br> pro eo quod peccaverunt Domino decori justitiæ,<br> et exspectationi patrum eorum Domino.<br></p>
 <p><a name="008">8</a> Recedite de medio Babylonis,<br> et de terra Chaldæorum egredimini,<br> et estote quasi hædi ante gregem.<br></p>
 <p><a name="009">9</a> Quoniam ecce ego suscito,<br> et adducam in Babylonem<br> congregationem gentium magnarum de terra aquilonis,<br> et præparabuntur adversus eam, et inde capietur:<br> sagitta ejus quasi viri fortis interfectoris:<br> non revertetur vacua.<br></p>
 <p><a name="010">10</a> Et erit Chaldæa in prædam:<br> omnes vastantes eam replebuntur, ait Dominus.<br></p>
 <p><a name="011">11</a> Quoniam exsultatis, et magna loquimini,<br> diripientes hæreditatem meam:<br> quoniam effusi estis sicut vituli super herbam,<br> et mugistis sicut tauri:<br></p>
 <p><a name="012">12</a> confusa est mater vestra nimis,<br> et adæquata pulveri, quæ genuit vos:<br> ecce novissima erit in gentibus,<br> deserta, invia, et arens.<br></p>
 <p><a name="013">13</a> Ab ira Domini non habitabitur,<br> sed redigetur tota in solitudinem:<br> omnis qui transibit per Babylonem stupebit,<br> et sibilabit super universis plagis ejus.<br></p>
 <p><a name="014">14</a> Præparamini contra Babylonem per circuitum,<br> omnes qui tenditis arcum:<br> debellate eam, non parcatis jaculis,<br> quia Domino peccavit.<br></p>
 <p><a name="015">15</a> Clamate adversus eam,<br> ubique dedit manum:<br> ceciderunt fundamenta ejus,<br> destructi sunt muri ejus,<br> quoniam ultio Domini est:<br> ultionem accipite de ea:<br> sicut fecit, facite ei.<br></p>
 <p><a name="016">16</a> Disperdite satorem de Babylone,<br> et tenentem falcem in tempore messis:<br> a facie gladii columbæ<br> unusquisque ad populum suum convertetur,<br> et singuli ad terram suam fugient.<br></p>
 <p><a name="017">17</a> Grex dispersus Israël:<br> leones ejecerunt eum.<br> Primus comedit eum rex Assur:<br> iste novissimus exossavit eum<br> Nabuchodonosor rex Babylonis.<br></p>
 <p><a name="018">18</a> Propterea hæc dicit Dominus exercituum, Deus Israël:<br> Ecce ego visitabo regem Babylonis et terram ejus,<br> sicut visitavi regem Assur:<br></p>
 <p><a name="019">19</a> et reducam Israël ad habitaculum suum:<br> et pascetur Carmelum et Basan,<br> et in monte Ephraim et Galaad saturabitur anima ejus.<br></p>
 <p><a name="020">20</a> In diebus illis, et in tempore illo, ait Dominus,<br> quæretur iniquitas Israël, et non erit,<br> et peccatum Juda, et non invenietur:<br> quoniam propitius ero eis quos reliquero.<br></p>
 <p><a name="021">21</a> Super terram dominantium ascende,<br> et super habitatores ejus visita:<br> dissipa, et interfice quæ post eos sunt, ait Dominus,<br> et fac juxta omnia quæ præcepi tibi.<br></p>
 <p><a name="022">22</a> Vox belli in terra, et contritio magna.<br></p>
 <p><a name="023">23</a> Quomodo confractus est et contritus malleus universæ terræ?<br> quomodo versa est in desertum Babylon in gentibus?<br></p>
 <p><a name="024">24</a> Illaqueavi te, et capta es, Babylon,<br> et nesciebas:<br> inventa es et apprehensa,<br> quoniam Dominum provocasti.<br></p>
 <p><a name="025">25</a> Aperuit Dominus thesaurum suum,<br> et protulit vasa iræ suæ,<br> quoniam opus est Domino Deo exercituum,<br> in terra Chaldæorum.<br></p>
 <p><a name="026">26</a> Venite ad eam ab extremis finibus;<br> aperite ut exeant qui conculcent eam:<br> tollite de via lapides, et redigite in acervos:<br> et interficite eam, nec sit quidquam reliquum.<br></p>
 <p><a name="027">27</a> Dissipate universos fortes ejus:<br> descendant in occisionem:<br> væ eis, quia venit dies eorum,<br> tempus visitationis eorum!<br></p>
 <p><a name="028">28</a> Vox fugientium,<br> et eorum qui evaserunt de terra Babylonis,<br> ut annuntient in Sion ultionem Domini Dei nostri,<br> ultionem templi ejus.<br></p>
 <p><a name="029">29</a> Annuntiate in Babylonem plurimis,<br> omnibus qui tendunt arcum:<br> consistite adversus eam per gyrum,<br> et nullus evadat:<br> reddite ei secundum opus suum:<br> juxta omnia quæ fecit, facite illi,<br> quia contra Dominum erecta est,<br> adversum Sanctum Israël.<br></p>
 <p><a name="030">30</a> Idcirco cadent juvenes ejus in plateis ejus,<br> et omnes viri bellatores ejus conticescent in die illa,<br> ait Dominus.<br></p>
 <p><a name="031">31</a> Ecce ego ad te, superbe!<br> dicit Dominus Deus exercituum:<br> quia venit dies tuus,<br> tempus visitationis tuæ.<br></p>
 <p><a name="032">32</a> Et cadet superbus, et corruet,<br> et non erit qui suscitet eum:<br> et succendam ignem in urbibus ejus,<br> et devorabit omnia in circuitu ejus.<br></p>
 <p><a name="033">33</a> Hæc dicit Dominus exercituum:<br> Calumniam sustinent filii Israël,<br> et filii Juda simul:<br> omnes qui ceperunt eos, tenent:<br> nolunt dimittere eos.<br></p>
 <p><a name="034">34</a> Redemptor eorum fortis,<br> Dominus exercituum nomen ejus:<br> judicio defendet causam eorum,<br> ut exterreat terram,<br> et commoveat habitatores Babylonis.<br></p>
 <p><a name="035">35</a> Gladius ad Chaldæos, ait Dominus,<br> et ad habitatores Babylonis,<br> et ad principes, et ad sapientes ejus.<br></p>
 <p><a name="036">36</a> Gladius ad divinos ejus, qui stulti erunt:<br> gladius ad fortes illius, qui timebunt.<br></p>
 <p><a name="037">37</a> Gladius ad equos ejus, et ad currus ejus,<br> et ad omne vulgus quod est in medio ejus:<br> et erunt quasi mulieres:<br> gladius ad thesauros ejus, qui diripientur.<br></p>
 <p><a name="038">38</a> Siccitas super aquas ejus erit, et arescent,<br> quia terra sculptilium est, et in portentis gloriantur.<br></p>
 <p><a name="039">39</a> Propterea habitabunt dracones cum faunis ficariis,<br> et habitabunt in ea struthiones:<br> et non inhabitabitur ultra usque in sempiternum,<br> nec exstruetur usque ad generationem et generationem.<br></p>
 <p><a name="040">40</a> Sicut subvertit Dominus Sodomam et Gomorrham,<br> et vicinas ejus, ait Dominus,<br> non habitabit ibi vir,<br> et non incolet eam filius hominis.<br></p>
 <p><a name="041">41</a> Ecce populus venit ab aquilone,<br> et gens magna, et reges multi<br> consurgent a finibus terræ.<br></p>
 <p><a name="042">42</a> Arcum et scutum apprehendent:<br> crudeles sunt, et immisericordes:<br> vox eorum quasi mare sonabit,<br> et super equos ascendent,<br> sicut vir paratus ad prælium contra te, filia Babylon.<br></p>
 <p><a name="043">43</a> Audivit rex Babylonis famam eorum,<br> et dissolutæ sunt manus ejus:<br> angustia apprehendit eum,<br> dolor quasi parturientem.<br></p>
 <p><a name="044">44</a> Ecce quasi leo ascendet,<br> de superbia Jordanis ad pulchritudinem robustam,<br> quia subito currere faciam eum ad illam.<br> Et quis erit electus, quem præponam ei?<br> quis est enim similis mei?<br> et quis sustinebit me?<br> et quis est iste pastor, qui resistat vultui meo?<br></p>
 <p><a name="045">45</a> Propterea audite consilium Domini<br> quod mente concepit adversum Babylonem,<br> et cogitationes ejus<br> quas cogitavit super terram Chaldæorum:<br> nisi detraxerint eos parvuli gregum,<br> nisi dissipatum fuerit cum ipsis habitaculum eorum.<br></p>
 <p><a name="046">46</a> A voce captivitatis Babylonis commota est terra,<br> et clamor inter gentes auditus est.]</p>
 <p></p><hr>
 <center>
 <a href="jer051.htm">Next: Jeremiah Chapter 51</a></center>
 </body>