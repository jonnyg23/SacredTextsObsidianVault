<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co2010.htm">Polyglot</a> 
 <a href="../gnt/co2010.htm">GNT</a> 
 <a href="../kjv/co2010.htm">KJV</a> 
 
 <br>
 <br><a href="co2.htm">2 Corinthians Index</a><br>
  
 <a href="co2009.htm">Previous</a> 
 <a href="co2011.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Corinthians Chapter 10</h3><p><a name="001">1</a> Ipse autem ego Paulus obsecro vos per mansuetudinem et modestiam Christi, qui in facie quidem humilis sum inter vos, absens autem confido in vos.</p>
 <p><a name="002">2</a> Rogo autem vos ne præsens audeam per eam confidentiam, qua existimor audere in quosdam, qui arbitrantur nos tamquam secundum carnem ambulemus.</p>
 <p><a name="003">3</a> In carne enim ambulantes, non secundum carnem militamus.</p>
 <p><a name="004">4</a> Nam arma militiæ nostræ non carnalia sunt, sed potentia Deo ad destructionem munitionum, consilia destruentes,</p>
 <p><a name="005">5</a> et omnem altitudinem extollentem se adversus scientiam Dei, et in captivitatem redigentes omnem intellectum in obsequium Christi,</p>
 <p><a name="006">6</a> et in promptu habentes ulcisci omnem inobedientiam, cum impleta fuerit vestra obedientia.<br>
 </p>
 <p><a name="007">7</a> Quæ secundum faciem sunt, videte. Si quis confidit sibi Christi se esse, hoc cogitet iterum apud se: quia sicut ipse Christi est, ita et nos.</p>
 <p><a name="008">8</a> Nam etsi amplius aliquid gloriatus fuero de potestate nostra, quam dedit nobis Dominus in ædificationem, et non in destructionem vestram, non erubescam.</p>
 <p><a name="009">9</a> Ut autem non existimer tamquam terrere vos per epistolas:</p>
 <p><a name="010">10</a> quoniam quidem epistolæ, inquiunt, graves sunt et fortes: præsentia autem corporis infirma, et sermo contemptibilis:</p>
 <p><a name="011">11</a> hoc cogitet qui ejusmodi est, quia quales sumus verbo per epistolas absentes, tales et præsentes in facto.<br>
 </p>
 <p><a name="012">12</a> Non enim audemus inserere, aut comparare nos quibusdam, qui seipsos commendant: sed ipsi in nobis nosmetipsos metientes, et comparantes nosmetipsos nobis.</p>
 <p><a name="013">13</a> Nos autem non in immensum gloriabimur, sed secundum mensuram regulæ, qua mensus est nobis Deus, mensuram pertingendi usque ad vos.</p>
 <p><a name="014">14</a> Non enim quasi non pertingentes ad vos, superextendimus nos: usque ad vos enim pervenimus in Evangelio Christi.</p>
 <p><a name="015">15</a> Non in immensum gloriantes in alienis laboribus: spem autem habentes crescentis fidei vestræ, in vobis magnificari secundum regulam nostram in abundantiam,</p>
 <p><a name="016">16</a> etiam in illa, quæ ultra vos sunt, evangelizare, non in aliena regula in iis quæ præparata sunt gloriari.</p>
 <p><a name="017">17</a> Qui autem gloriatur, in Domino glorietur.</p>
 <p><a name="018">18</a> Non enim qui seipsum commendat, ille probatus est: sed quem Deus commendat.</p>
 <p></p><hr>
 <center>
 <a href="co2011.htm">Next: 2 Corinthians Chapter 11</a></center>
 </body>