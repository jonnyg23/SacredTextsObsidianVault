<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir005.htm">Polyglot</a> 
 <a href="../apo/sir005.htm">Apo</a> 
 <a href="../sep/sir005.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir004.htm">Previous</a> 
 <a href="sir006.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 5</h3><p><a name="001">1</a> [Noli attendere ad possessiones iniquas,<br> et ne dixeris: Est mihi sufficiens vita:<br> nihil enim proderit in tempore vindictæ et obductionis.<br></p>
 <p><a name="002">2</a> Ne sequaris in fortitudine tua concupiscentiam cordis tui,<br></p>
 <p><a name="003">3</a> et ne dixeris: Quomodo potui?<br> aut, Quis me subjiciet propter facta mea?<br> Deus enim vindicans vindicabit.<br></p>
 <p><a name="004">4</a> Ne dixeris: Peccavi: et quid mihi accidit triste?<br> Altissimus enim est patiens redditor.<br></p>
 <p><a name="005">5</a> De propitiatio peccato noli esse sine metu,<br> neque adjicias peccatum super peccatum.<br></p>
 <p><a name="006">6</a> Et ne dicas: Miseratio Domini magna est,<br> multitudinis peccatorum meorum miserebitur:<br></p>
 <p><a name="007">7</a> misericordia enim et ira ab illo cito proximant,<br> et in peccatores respicit ira illius.<br></p>
 <p><a name="008">8</a> Non tardes converti ad Dominum,<br> et ne differas de die in diem:<br></p>
 <p><a name="009">9</a> subito enim veniet ira illius,<br> et in tempore vindictæ disperdet te.<br></p>
 <p><a name="010">10</a> Noli anxius esse in divitiis injustis:<br> non enim proderunt tibi in die obductionis et vindictæ.]<br>
 </p>
 <p><a name="011">11</a> [Non ventiles te in omnem ventum,<br> et non eas in omnem viam:<br> sic enim omnis peccator probatur in duplici lingua.<br></p>
 <p><a name="012">12</a> Esto firmus in via Domini,<br> et in veritate sensus tui et scientia:<br> et prosequatur te verbum pacis et justitiæ.<br></p>
 <p><a name="013">13</a> Esto mansuetus ad audiendum verbum, ut intelligas,<br> et cum sapientia proferas responsum verum.<br></p>
 <p><a name="014">14</a> Si est tibi intellectus, responde proximo:<br> sin autem, sit manus tua super os tuum,<br> ne capiaris in verbo indisciplinato, et confundaris.<br></p>
 <p><a name="015">15</a> Honor et gloria in sermone sensati:<br> lingua vero imprudentis subversio est ipsius.<br></p>
 <p><a name="016">16</a> Non appelleris susurro,<br> et lingua tua ne capiaris et confundaris:<br></p>
 <p><a name="017">17</a> super furem enim est confusio et pnitentia,<br> et denotatio pessima super bilinguem:<br> susurratori autem odium, et inimicitia, et contumelia.<br></p>
 <p><a name="018">18</a> Justifica pusillum<br> et magnum similiter.]</p>
 <p></p><hr>
 <center>
 <a href="sir006.htm">Next: Sirach Chapter 6</a></center>
 </body>