<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pe1004.htm">Polyglot</a> 
 <a href="../gnt/pe1004.htm">GNT</a> 
 <a href="../kjv/pe1004.htm">KJV</a> 
 
 <br>
 <br><a href="pe1.htm">1 Peter Index</a><br>
  
 <a href="pe1003.htm">Previous</a> 
 <a href="pe1005.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Peter Chapter 4</h3><p><a name="001">1</a> Christo igitur passo in carne, et vos eadem cogitatione armamini: quia qui passus est in carne, desiit a peccatis:</p>
 <p><a name="002">2</a> ut jam non desideriis hominum, sed voluntati Dei, quod reliquum est in carne vivat temporis.</p>
 <p><a name="003">3</a> Sufficit enim præteritum tempus ad voluntatem gentium consummandam his qui ambulaverunt in luxuriis, desideriis, vinolentiis, comessationibus, potationibus, et illicitis idolorum cultibus.</p>
 <p><a name="004">4</a> In quo admirantur non concurrentibus vobis in eamdem luxuriæ confusionem, blasphemantes.</p>
 <p><a name="005">5</a> Qui reddent rationem ei qui paratus est judicare vivos et mortuos.</p>
 <p><a name="006">6</a> Propter hoc enim et mortuis evangelizatum est: ut judicentur quidem secundum homines in carne, vivant autem secundum Deum in spiritu.<br>
 </p>
 <p><a name="007">7</a> Omnium autem finis appropinquavit. Estote itaque prudentes, et vigilate in orationibus.</p>
 <p><a name="008">8</a> Ante omnia autem, mutuam in vobismetipsis caritatem continuam habentes: quia caritas operit multitudinem peccatorum.</p>
 <p><a name="009">9</a> Hospitales invicem sine murmuratione.</p>
 <p><a name="010">10</a> Unusquisque, sicut accepit gratiam, in alterutrum illam administrantes, sicut boni dispensatores multiformis gratiæ Dei.</p>
 <p><a name="011">11</a> Si quis loquitur, quasi sermones Dei: si quis ministrat, tamquam ex virtute, quam administrat Deus: ut in omnibus honorificetur Deus per Jesum Christum: cui est gloria et imperium in sæcula sæculorum. Amen.<br>
 </p>
 <p><a name="012">12</a> Carissimi, nolite peregrinari in fervore, qui ad tentationem vobis fit, quasi novi aliquid vobis contingat:</p>
 <p><a name="013">13</a> sed communicantes Christi passionibus gaudete, ut et in revelatione gloriæ ejus gaudeatis exsultantes.</p>
 <p><a name="014">14</a> Si exprobramini in nomine Christi, beati eritis: quoniam quod est honoris, gloriæ, et virtutis Dei, et qui est ejus Spiritus, super vos requiescit.</p>
 <p><a name="015">15</a> Nemo autem vestrum patiatur ut homicida, aut fur, aut maledicus, aut alienorum appetitor.</p>
 <p><a name="016">16</a> Si autem ut christianus, non erubescat: glorificet autem Deum in isto nomine:</p>
 <p><a name="017">17</a> quoniam tempus est ut incipiat judicium a domo Dei. Si autem primum a nobis, quis finis eorum, qui non credunt Dei Evangelio?</p>
 <p><a name="018">18</a> et si justus vix salvabitur, impius et peccator ubi parebunt?</p>
 <p><a name="019">19</a> Itaque et hi, qui patiuntur secundum voluntatem Dei, fideli Creatori commendent animas suas in benefactis.</p>
 <p></p><hr>
 <center>
 <a href="pe1005.htm">Next: 1 Peter Chapter 5</a></center>
 </body>