<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze027.htm">Polyglot</a> 
 <a href="../kjv/eze027.htm">KJV</a> 
 <a href="../sep/eze027.htm">Sep</a> 
 <a href="../tan/eze027.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze026.htm">Previous</a> 
 <a href="eze028.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 27</h3><p><a name="001">1</a> Et factum est verbum Domini ad me, dicens:</p>
 <p><a name="002">2</a> Tu ergo, fili hominis, assume super Tyrum lamentum:</p>
 <p><a name="003">3</a> et dices Tyro, quæ habitat in introitu maris, negotiationi populorum ad insulas multas: [Hæc dicit Dominus Deus:<br> O Tyre, tu dixisti: Perfecti decoris ego sum,<br></p>
 <p><a name="004">4</a> et in corde maris sita.<br> Finitimi tui qui te ædificaverunt, impleverunt decorem tuum:<br></p>
 <p><a name="005">5</a> abietibus de Sanir exstruxerunt te cum omnibus tabulatis maris:<br> cedrum de Libano tulerunt ut facerent tibi malum.<br></p>
 <p><a name="006">6</a> Quercus de Basan dolaverunt in remos tuos,<br> et transtra tua fecerunt tibi ex ebore indico,<br> et prætoriola de insulis Italiæ.<br></p>
 <p><a name="007">7</a> Byssus varia de Ægypto texta est tibi in velum<br> ut poneretur in malo:<br> hyacinthus et purpura de insulis Elisa<br> facta sunt operimentum tuum.<br></p>
 <p><a name="008">8</a> Habitatores Sidonis et Aradii fuerunt remiges tui:<br> sapientes tui, Tyre, facti sunt gubernatores tui.<br></p>
 <p><a name="009">9</a> Senes Giblii et prudentes ejus<br> habuerunt nautas ad ministerium variæ supellectilis tuæ:<br> omnes naves maris, et nautæ earum,<br> fuerunt in populo negotiationis tuæ.<br></p>
 <p><a name="010">10</a> Persæ, et Lydii, et Libyes erant in exercitu tuo<br> viri bellatores tui:<br> clypeum et galeam suspenderunt in te pro ornatu tuo.<br></p>
 <p><a name="011">11</a> Filii Aradii cum exercitu tuo erant super muros tuos in circuitu:<br> sed et Pigmæi qui erant in turribus tuis,<br> pharetras suas suspenderunt in muris tuis per gyrum:<br> ipsi compleverunt pulchritudinem tuam.<br></p>
 <p><a name="012">12</a> Carthaginenses negotiatores tui,<br> a multitudine cunctarum divitiarum,<br> argento, ferro, stanno, plumboque<br> repleverunt nundinas tuas.<br></p>
 <p><a name="013">13</a> Græcia, Thubal, et Mosoch, ipsi institores tui:<br> mancipia, et vasa ærea advexerunt populo tuo.<br></p>
 <p><a name="014">14</a> De domo Thogorma, equos, et equites, et mulos<br> adduxerunt ad forum tuum.<br></p>
 <p><a name="015">15</a> Filii Dedan negotiatores tui;<br> insulæ multæ, negotiatio manus tuæ:<br> dentes eburneos et hebeninos commutaverunt in pretio tuo.<br></p>
 <p><a name="016">16</a> Syrus negotiator tuus propter multitudinem operum tuorum:<br> gemmam, et purpuram, et scutulata,<br> et byssum, et sericum, et chodchod<br> proposuerunt in mercatu tuo.<br></p>
 <p><a name="017">17</a> Juda et terra Israël, ipsi institores tui in frumento primo:<br> balsamum, et mel, et oleum, et resinam<br> proposuerunt in nundinis tuis.<br></p>
 <p><a name="018">18</a> Damascenus negotiator tuus in multitudine operum tuorum,<br> in multitudine diversarum opum,<br> in vino pingui, in lanis coloris optimi.<br></p>
 <p><a name="019">19</a> Dan, et Græcia, et Mosel,<br> in nundinis tuis proposuerunt ferrum fabrefactum:<br> stacte et calamus in negotiatione tua.<br></p>
 <p><a name="020">20</a> Dedan institores tui in tapetibus ad sedendum.<br></p>
 <p><a name="021">21</a> Arabia et universi principes Cedar,<br> ipsi negotiatores manus tuæ:<br> cum agnis, et arietibus, et hædis,<br> venerunt ad te negotiatores tui.<br></p>
 <p><a name="022">22</a> Venditores Saba et Reema, ipsi negotiatores tui:<br> cum universis primis aromatibus, et lapide pretioso, et auro,<br> quod proposuerunt in mercatu tuo.<br></p>
 <p><a name="023">23</a> Haran, et Chene, et Eden, negotiatores tui;<br> Saba, Assur, et Chelmad venditores tui.<br></p>
 <p><a name="024">24</a> Ipsi negotiatores tui multifariam,<br> involucris hyacinthi, et polymitorum,<br> gazarumque pretiosarum,<br> quæ obvolutæ et astrictæ erant funibus:<br> cedros quoque habebant in negotiationibus tuis.<br></p>
 <p><a name="025">25</a> Naves maris, principes tui in negotiatione tua:<br> et repleta es, et glorificata nimis in corde maris.]<br>
 </p>
 <p><a name="026">26</a> [In aquis multis adduxerunt te remiges tui:<br> ventus auster contrivit te in corde maris.<br></p>
 <p><a name="027">27</a> Divitiæ tuæ, et thesauri tui,<br> et multiplex instrumentum tuum:<br> nautæ tui et gubernatores tui,<br> qui tenebant supellectilem tuam,<br> et populo tuo præerant:<br> viri quoque bellatores tui, qui erant in te,<br> cum universa multitudine tua quæ est in medio tui,<br> cadent in corde maris in die ruinæ tuæ:<br></p>
 <p><a name="028">28</a> a sonitu clamoris gubernatorum tuorum conturbabuntur classes.<br></p>
 <p><a name="029">29</a> Et descendent de navibus suis omnes qui tenebant remum:<br> nautæ et universi gubernatores maris in terra stabunt.<br></p>
 <p><a name="030">30</a> Et ejulabunt super te voce magna:<br> et clamabunt amare,<br> et superjacient pulverem capitibus suis,<br> et cinere conspergentur.<br></p>
 <p><a name="031">31</a> Et radent super te calvitium,<br> et accingentur ciliciis:<br> et plorabunt te in amaritudine animæ, ploratu amarissimo.<br></p>
 <p><a name="032">32</a> Et assument super te carmen lugubre,<br> et plangent te:<br> Quæ est ut Tyrus, quæ obmutuit in medio maris?<br></p>
 <p><a name="033">33</a> Quæ in exitu negotiationum tuarum de mari<br> implesti populos multos:<br> in multitudine divitiarum tuarum, et populorum tuorum,<br> ditasti reges terræ.<br></p>
 <p><a name="034">34</a> Nunc contrita es a mari:<br> in profundis aquarum opes tuæ,<br> et omnis multitudo tua quæ erat in medio tui, ceciderunt.<br></p>
 <p><a name="035">35</a> Universi habitatores insularum obstupuerunt super te,<br> et reges earum omnes tempestate perculsi mutaverunt vultus.<br></p>
 <p><a name="036">36</a> Negotiatores populorum sibilaverunt super te:<br> ad nihilum deducta es,<br> et non eris usque in perpetuum.]</p>
 <p></p><hr>
 <center>
 <a href="eze028.htm">Next: Ezekiel Chapter 28</a></center>
 </body>