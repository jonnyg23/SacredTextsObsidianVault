<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze020.htm">Polyglot</a> 
 <a href="../kjv/eze020.htm">KJV</a> 
 <a href="../sep/eze020.htm">Sep</a> 
 <a href="../tan/eze020.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze019.htm">Previous</a> 
 <a href="eze021.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 20</h3><p><a name="001">1</a> Et factum est in anno septimo, in quinto, in decima mensis, venerunt viri de senioribus Israël ut interrogarent Dominum, et sederunt coram me.</p>
 <p><a name="002">2</a> Et factus est sermo Domini ad me, dicens:</p>
 <p><a name="003">3</a> Fili hominis, loquere senioribus Israël, et dices ad eos: Hæc dicit Dominus Deus: Numquid ad interrogandum me vos venistis? vivo ego quia non respondebo vobis, ait Dominus Deus.</p>
 <p><a name="004">4</a> Si judicas eos, si judicas, fili hominis, abominationes patrum eorum ostende eis.</p>
 <p><a name="005">5</a> Et dices ad eos: Hæc dicit Dominus Deus: In die qua elegi Israël, et levavi manum meam pro stirpe domus Jacob, et apparui eis in terra Ægypti, et levavi manum meam pro eis, dicens: Ego Dominus Deus vester:</p>
 <p><a name="006">6</a> in die illa levavi manum meam pro eis ut educerem eos de terra Ægypti, in terram quam provideram eis, fluentem lacte et melle, quæ est egregia inter omnes terras.</p>
 <p><a name="007">7</a> Et dixi ad eos: Unusquisque offensiones oculorum suorum abjiciat, et in idolis Ægypti nolite pollui: ego Dominus Deus vester.</p>
 <p><a name="008">8</a> Et irritaverunt me, nolueruntque me audire: unusquisque abominationes oculorum suorum non projecit, nec idola Ægypti reliquerunt. Et dixi ut effunderem indignationem meam super eos, et implerem iram meam in eis, in medio terræ Ægypti.</p>
 <p><a name="009">9</a> Et feci propter nomen meum, ut non violaretur coram gentibus in quarum medio erant, et inter quas apparui eis ut educerem eos de terra Ægypti.</p>
 <p><a name="010">10</a> Ejeci ergo eos de terra Ægypti, et eduxi eos in desertum.</p>
 <p><a name="011">11</a> Et dedi eis præcepta mea, et judicia mea ostendi eis, quæ faciens homo vivet in eis.</p>
 <p><a name="012">12</a> Insuper et sabbata mea dedi eis, ut essent signum inter me et eos, et scirent quia ego Dominus sanctificans eos.</p>
 <p><a name="013">13</a> Et irritaverunt me domus Israël in deserto: in præceptis meis non ambulaverunt, et judicia mea projecerunt, quæ faciens homo vivet in eis, et sabbata mea violaverunt vehementer. Dixi ergo ut effunderem furorem meum super eos in deserto, et consumerem eos:</p>
 <p><a name="014">14</a> et feci propter nomen meum, ne violaretur coram gentibus de quibus ejeci eos in conspectu earum.</p>
 <p><a name="015">15</a> Ego igitur levavi manum meam super eos in deserto, ne inducerem eos in terram quam dedi eis, fluentem lacte et melle, præcipuam terrarum omnium:</p>
 <p><a name="016">16</a> quia judicia mea projecerunt, et in præceptis meis non ambulaverunt, et sabbata mea violaverunt: post idola enim cor eorum gradiebatur.</p>
 <p><a name="017">17</a> Et pepercit oculus meus super eos, ut non interficerem eos: nec consumpsi eos in deserto.</p>
 <p><a name="018">18</a> Dixi autem ad filios eorum in solitudine: In præceptis patrum vestrorum nolite incedere, nec judicia eorum custodiatis, nec in idolis eorum polluamini.</p>
 <p><a name="019">19</a> Ego Dominus Deus vester: in præceptis meis ambulate: judicia mea custodite, et facite ea,</p>
 <p><a name="020">20</a> et sabbata mea sanctificate, ut sint signum inter me et vos, et sciatis quia ego sum Dominus Deus vester.</p>
 <p><a name="021">21</a> Et exacerbaverunt me filii: in præceptis meis non ambulaverunt, et judicia mea non custodierunt ut facerent ea, quæ cum fecerit homo, vivet in eis, et sabbata mea violaverunt. Et comminatus sum ut effunderem furorem meum super eos, et implerem iram meam in eis in deserto.</p>
 <p><a name="022">22</a> Averti autem manum meam, et feci propter nomen meum, ut non violaretur coram gentibus de quibus ejeci eos in oculis earum.</p>
 <p><a name="023">23</a> Iterum levavi manum meam in eos in solitudine, ut dispergerem illos in nationes, et ventilarem in terras,</p>
 <p><a name="024">24</a> eo quod judicia mea non fecissent, et præcepta mea reprobassent, et sabbata mea violassent, et post idola patrum suorum fuissent oculi eorum.</p>
 <p><a name="025">25</a> Ergo et ego dedi eis præcepta non bona, et judicia in quibus non vivent.</p>
 <p><a name="026">26</a> Et pollui eos in muneribus suis, cum offerrent omne quod aperit vulvam, propter delicta sua: et scient quia ego Dominus.</p>
 <p><a name="027">27</a> Quam ob rem loquere ad domum Israël, fili hominis, et dices ad eos: Hæc dicit Dominus Deus: Adhuc et in hoc blasphemaverunt me patres vestri, cum sprevissent me contemnentes,</p>
 <p><a name="028">28</a> et induxissem eos in terram super quam levavi manum meam ut darem eis: viderunt omnem collem excelsum, et omne lignum nemorosum, et immolaverunt ibi victimas suas, et dederunt ibi irritationem oblationis suæ, et posuerunt ibi odorem suavitatis suæ, et libaverunt libationes suas.</p>
 <p><a name="029">29</a> Et dixi ad eos: Quid est excelsum, ad quod vos ingredimini? et vocatum est nomen ejus Excelsum usque ad hanc diem.</p>
 <p><a name="030">30</a> Propterea dic ad domum Israël: Hæc dicit Dominus Deus: Certe in via patrum vestrorum vos polluimini, et post offendicula eorum vos fornicamini:</p>
 <p><a name="031">31</a> et in oblatione donorum vestrorum, cum traducitis filios vestros per ignem, vos polluimini in omnibus idolis vestris usque hodie: et ego respondebo vobis, domus Israël? Vivo ego, dicit Dominus Deus, quia non respondebo vobis.</p>
 <p><a name="032">32</a> Neque cogitatio mentis vestræ fiet, dicentium: Erimus sicut gentes et sicut cognationes terræ, ut colamus ligna et lapides.<br>
 </p>
 <p><a name="033">33</a> Vivo ego, dicit Dominus Deus, quoniam in manu forti, et in brachio extento, et in furore effuso, regnabo super vos.</p>
 <p><a name="034">34</a> Et educam vos de populis, et congregabo vos de terris in quibus dispersi estis: in manu valida, et in brachio extento, et in furore effuso, regnabo super vos.</p>
 <p><a name="035">35</a> Et adducam vos in desertum populorum, et judicabor vobiscum ibi facie ad faciem.</p>
 <p><a name="036">36</a> Sicut judicio contendi adversum patres vestros in deserto terræ Ægypti, sic judicabo vos, dicit Dominus Deus.</p>
 <p><a name="037">37</a> Et subjiciam vos sceptro meo, et inducam vos in vinculis fderis.</p>
 <p><a name="038">38</a> Et eligam de vobis transgressores et impios, et de terra incolatus eorum educam eos, et in terram Israël non ingredientur: et scietis quia ego Dominus.</p>
 <p><a name="039">39</a> Et vos, domus Israël, hæc dicit Dominus Deus: Singuli post idola vestra ambulate, et servite eis. Quod si et in hoc non audieritis me, et nomen meum sanctum pollueritis ultra in muneribus vestris et in idolis vestris:</p>
 <p><a name="040">40</a> in monte sancto meo, in monte excelso Israël, ait Dominus Deus, ibi serviet mihi omnis domus Israël: omnes, inquam, in terra in qua placebunt mihi: et ibi quæram primitias vestras, et initium decimarum vestrarum, in omnibus sanctificationibus vestris.</p>
 <p><a name="041">41</a> In odorem suavitatis suscipiam vos, cum eduxero vos de populis, et congregavero vos de terris in quas dispersi estis: et sanctificabor in vobis in oculis nationum.</p>
 <p><a name="042">42</a> Et scietis quia ego Dominus, cum induxero vos ad terram Israël, in terram pro qua levavi manum meam ut darem eam patribus vestris.</p>
 <p><a name="043">43</a> Et recordabimini ibi viarum vestrarum, et omnium scelerum vestrorum, quibus polluti estis in eis: et displicebitis vobis in conspectu vestro, in omnibus malitiis vestris quas fecistis.</p>
 <p><a name="044">44</a> Et scietis quia ego Dominus, cum benefecero vobis propter nomen meum, et non secundum vias vestras malas, neque secundum scelera vestra pessima, domus Israël, ait Dominus Deus.<br>
 </p>
 <p><a name="045">45</a> Et factus est sermo Domini ad me, dicens:</p>
 <p><a name="046">46</a> [Fili hominis, pone faciem tuam contra viam austri,<br> et stilla ad africum,<br> et propheta ad saltum agri meridiani.<br></p>
 <p><a name="047">47</a> Et dices saltui meridiano:<br> Audi verbum Domini:<br> Hæc dicit Dominus Deus:<br> Ecce ego succendam in te ignem,<br> et comburam in te omne lignum viride,<br> et omne lignum aridum:<br> non extinguetur flamma succensionis:<br> et comburetur in ea omnis facies<br> ab austro usque ad aquilonem,<br></p>
 <p><a name="048">48</a> et videbit universa caro quia ego Dominus succendi eam,<br> nec extinguetur.]</p>
 <p><a name="049">49</a> Et dixi: A, a, a, Domine Deus: ipsi dicunt de me: Numquid non per parabolas loquitur iste?</p>
 <p></p><hr>
 <center>
 <a href="eze021.htm">Next: Ezekiel Chapter 21</a></center>
 </body>