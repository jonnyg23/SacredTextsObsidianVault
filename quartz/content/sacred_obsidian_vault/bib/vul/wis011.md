<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis011.htm">Polyglot</a> 
 <a href="../apo/wis011.htm">Apo</a> 
 <a href="../sep/wis011.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis010.htm">Previous</a> 
 <a href="wis012.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 11</h3><p><a name="001">1</a> [Direxit opera eorum in manibus prophetæ sancti.<br></p>
 <p><a name="002">2</a> Iter fecerunt per deserta quæ non habitabantur,<br> et in locis desertis fixerunt casas.<br></p>
 <p><a name="003">3</a> Steterunt contra hostes,<br> et de inimicis se vindicaverunt.<br></p>
 <p><a name="004">4</a> Sitierunt, et invocaverunt te,<br> et data est illis aqua de petra altissima,<br> et requies sitis de lapide duro.]<br>
 </p>
 <p><a name="005">5</a> [Per quæ enim pnas passi sunt inimici illorum<br> a defectione potus sui,<br> et in eis cum abundarent filii Israël lætati sunt:<br></p>
 <p><a name="006">6</a> per hæc, cum illis deessent, bene cum illis actum est.<br></p>
 <p><a name="007">7</a> Nam pro fonte quidem sempiterni fluminis,<br> humanum sanguinem dedisti injustis.<br></p>
 <p><a name="008">8</a> Qui cum minuerentur in traductione infantium occisorum,<br> dedisti illis abundantem aquam insperate,<br></p>
 <p><a name="009">9</a> ostendens per sitim quæ tunc fuit,<br> quemadmodum tuos exaltares,<br> et adversarios illorum necares.<br></p>
 <p><a name="010">10</a> Cum enim tentati sunt,<br> et quidem cum misericordia disciplinam accipientes,<br> scierunt quemadmodum cum ira judicati impii tormenta paterentur.<br></p>
 <p><a name="011">11</a> Hos quidem tamquam pater monens probasti;<br> illos autem tamquam durus rex interrogans condemnasti.<br></p>
 <p><a name="012">12</a> Absentes enim, et præsentes, similiter torquebantur.<br></p>
 <p><a name="013">13</a> Duplex enim illos acceperat tædium et gemitus,<br> cum memoria præteritorum.<br></p>
 <p><a name="014">14</a> Cum enim audirent per sua tormenta bene secum agi,<br> commemorati sunt Dominum, admirantes in finem exitus.<br></p>
 <p><a name="015">15</a> Quem enim in expositione prava projectum deriserunt,<br> in finem eventus mirati sunt,<br> non similiter justis sitientes.<br></p>
 <p><a name="016">16</a> Pro cogitationibus autem insensatis iniquitatis illorum,<br> quod quidam errantes colebant mutos serpentes<br> et bestias supervacuas,<br> immisisti illis multitudinem mutorum animalium in vindictam;<br></p>
 <p><a name="017">17</a> ut scirent quia per quæ peccat quis, per hæc et torquetur.<br></p>
 <p><a name="018">18</a> Non enim impossibilis erat omnipotens manus tua,<br> quæ creavit orbem terrarum ex materia invisa,<br> immittere illis multitudinem ursorum, aut audaces leones,<br></p>
 <p><a name="019">19</a> aut novi generis ira plenas ignotas bestias,<br> aut vaporem ignium spirantes,<br> aut fumi odorem proferentes,<br> aut horrendas ab oculis scintillas emittentes;<br></p>
 <p><a name="020">20</a> quarum non solum læsura poterat illos exterminare,<br> sed et aspectus per timorem occidere.<br></p>
 <p><a name="021">21</a> Sed et sine his uno spiritu poterant occidi,<br> persecutionem passi ab ipsis factis suis,<br> et dispersi per spiritum virtutis tuæ:<br> sed omnia in mensura, et numero et pondere disposuisti.<br></p>
 <p><a name="022">22</a> Multum enim valere, tibi soli supererat semper:<br> et virtuti brachii tui quis resistet?<br></p>
 <p><a name="023">23</a> Quoniam tamquam momentum stateræ,<br> sic est ante te orbis terrarum,<br> et tamquam gutta roris antelucani quæ descendit in terram.<br></p>
 <p><a name="024">24</a> Sed misereris omnium, quia omnia potes;<br> et dissimulas peccata hominum, propter pnitentiam.<br></p>
 <p><a name="025">25</a> Diligis enim omnia quæ sunt,<br> et nihil odisti eorum quæ fecisti;<br> nec enim odiens aliquid constituisti aut fecisti.<br></p>
 <p><a name="026">26</a> Quomodo autem posset aliquid permanere, nisi tu voluisses?<br> aut quod a te vocatum non esset conservaretur?<br></p>
 <p><a name="027">27</a> Parcis autem omnibus, quoniam tua sunt, Domine,<br> qui amas animas.]</p>
 <p></p><hr>
 <center>
 <a href="wis012.htm">Next: Wisdom Chapter 12</a></center>
 </body>