<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer015.htm">Polyglot</a> 
 <a href="../kjv/jer015.htm">KJV</a> 
 <a href="../sep/jer015.htm">Sep</a> 
 <a href="../tan/jer015.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer014.htm">Previous</a> 
 <a href="jer016.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 15</h3><p><a name="001">1</a> Et dixit Dominus ad me: [Si steterit Moyses et Samuel coram me,<br> non est anima mea ad populum istum:<br> ejice illos a facie mea, et egrediantur.<br></p>
 <p><a name="002">2</a> Quod si dixerint ad te: Quo egrediemur?<br> dices ad eos: Hæc dicit Dominus:<br> Qui ad mortem, ad mortem,<br> et qui ad gladium, ad gladium,<br> et qui ad famem, ad famem,<br> et qui ad captivitatem, ad captivitatem.<br></p>
 <p><a name="003">3</a> Et visitabo super eos quatuor species, dicit Dominus:<br> gladium ad occisionem,<br> et canes ad lacerandum,<br> et volatilia cæli et bestias terræ<br> ad devorandum et dissipandum.<br></p>
 <p><a name="004">4</a> Et dabo eos in fervorem universis regnis terræ,<br> propter Manassen filium Ezechiæ regis Juda,<br> super omnibus quæ fecit in Jerusalem.<br></p>
 <p><a name="005">5</a> Quis enim miserebitur tui, Jerusalem,<br> aut quis contristabitur pro te?<br> aut quis ibit ad rogandum pro pace tua?<br></p>
 <p><a name="006">6</a> Tu reliquisti me, dicit Dominus;<br> retrorsum abiisti:<br> et extendam manum meam super te, et interficiam te:<br> laboravi rogans.<br></p>
 <p><a name="007">7</a> Et dispergam eos ventilabro in portis terræ:<br> interfeci et disperdidi populum meum,<br> et tamen a viis suis non sunt reversi.<br></p>
 <p><a name="008">8</a> Multiplicatæ sunt mihi viduæ ejus super arenam maris:<br> induxi eis super matrem adolescentis vastatorem meridie:<br> misi super civitates repente terrorem.<br></p>
 <p><a name="009">9</a> Infirmata est quæ peperit septem;<br> defecit anima ejus:<br> occidit ei sol cum adhuc esset dies:<br> confusa est, et erubuit:<br> et residuos ejus in gladium dabo<br> in conspectu inimicorum eorum, ait Dominus.]<br>
 </p>
 <p><a name="010">10</a> [Væ mihi, mater mea! quare genuisti me,<br> virum rixæ, virum discordiæ in universa terra?<br> Non fneravi, nec fneravit mihi quisquam:<br> omnes maledicunt mihi.<br></p>
 <p><a name="011">11</a> Dicit Dominus: Si non reliquiæ tuæ in bonum,<br> si non occurri tibi in tempore afflictionis,<br> et in tempore tribulationis adversus inimicum.<br></p>
 <p><a name="012">12</a> Numquid fderabitur ferrum ferro ab aquilone, et æs?<br></p>
 <p><a name="013">13</a> Divitias tuas et thesauros tuos in direptionem dabo gratis,<br> in omnibus peccatis tuis, et in omnibus terminis tuis.<br></p>
 <p><a name="014">14</a> Et adducam inimicos tuos de terra quam nescis,<br> quia ignis succensus est in furore meo:<br> super vos ardebit.<br></p>
 <p><a name="015">15</a> Tu scis, Domine: recordare mei, et visita me,<br> et tuere me ab his qui persequuntur me.<br> Noli in patientia tua suscipere me:<br> scito quoniam sustinui propter te opprobrium.<br></p>
 <p><a name="016">16</a> Inventi sunt sermones tui, et comedi eos:<br> et factum est mihi verbum tuum in gaudium<br> et in lætitiam cordis mei,<br> quoniam invocatum est nomen tuum super me,<br> Domine Deus exercituum.<br></p>
 <p><a name="017">17</a> Non sedi in concilio ludentium,<br> et gloriatus sum a facie manus tuæ:<br> solus sedebam, quoniam comminatione replesti me.<br></p>
 <p><a name="018">18</a> Quare factus est dolor meus perpetuus,<br> et plaga mea desperabilis renuit curari?<br> facta est mihi quasi mendacium aquarum infidelium.<br></p>
 <p><a name="019">19</a> Propter hoc hæc dicit Dominus:<br> Si converteris, convertam te,<br> et ante faciem meam stabis:<br> et si separaveris pretiosum a vili,<br> quasi os meum eris:<br> convertentur ipsi ad te,<br> et tu non converteris ad eos.<br></p>
 <p><a name="020">20</a> Et dabo te populo huic in murum æreum fortem:<br> et bellabunt adversum te, et non prævalebunt,<br> quia ego tecum sum ut salvem te, et eruam te, dicit Dominus:<br></p>
 <p><a name="021">21</a> et liberabo te de manu pessimorum,<br> et redimam te de manu fortium.]</p>
 <p></p><hr>
 <center>
 <a href="jer016.htm">Next: Jeremiah Chapter 16</a></center>
 </body>