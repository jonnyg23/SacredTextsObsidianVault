<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat025.htm">Polyglot</a> 
 <a href="../gnt/mat025.htm">GNT</a> 
 <a href="../kjv/mat025.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat024.htm">Previous</a> 
 <a href="mat026.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 25</h3><p><a name="001">1</a> Tunc simile erit regnum cælorum decem virginibus: quæ accipientes lampades suas exierunt obviam sponso et sponsæ.</p>
 <p><a name="002">2</a> Quinque autem ex eis erant fatuæ, et quinque prudentes:</p>
 <p><a name="003">3</a> sed quinque fatuæ, acceptis lampadibus, non sumpserunt oleum secum:</p>
 <p><a name="004">4</a> prudentes vero acceperunt oleum in vasis suis cum lampadibus.</p>
 <p><a name="005">5</a> Moram autem faciente sponso, dormitaverunt omnes et dormierunt.</p>
 <p><a name="006">6</a> Media autem nocte clamor factus est: Ecce sponsus venit, exite obviam ei.</p>
 <p><a name="007">7</a> Tunc surrexerunt omnes virgines illæ, et ornaverunt lampades suas.</p>
 <p><a name="008">8</a> Fatuæ autem sapientibus dixerunt: Date nobis de oleo vestro, quia lampades nostræ extinguuntur.</p>
 <p><a name="009">9</a> Responderunt prudentes, dicentes: Ne forte non sufficiat nobis, et vobis, ite potius ad vendentes, et emite vobis.</p>
 <p><a name="010">10</a> Dum autem irent emere, venit sponsus: et quæ paratæ erant, intraverunt cum eo ad nuptias, et clausa est janua.</p>
 <p><a name="011">11</a> Novissime vero veniunt et reliquæ virgines, dicentes: Domine, domine, aperi nobis.</p>
 <p><a name="012">12</a> At ille respondens, ait: Amen dico vobis, nescio vos.</p>
 <p><a name="013">13</a> Vigilate itaque, quia nescitis diem, neque horam.<br>
 </p>
 <p><a name="014">14</a> Sicut enim homo peregre proficiscens, vocavit servos suos, et tradidit illis bona sua.</p>
 <p><a name="015">15</a> Et uni dedit quinque talenta, alii autem duo, alii vero unum, unicuique secundum propriam virtutem: et profectus est statim.</p>
 <p><a name="016">16</a> Abiit autem qui quinque talenta acceperat, et operatus est in eis, et lucratus est alia quinque.</p>
 <p><a name="017">17</a> Similiter et qui duo acceperat, lucratus est alia duo.</p>
 <p><a name="018">18</a> Qui autem unum acceperat, abiens fodit in terram, et abscondit pecuniam domini sui.</p>
 <p><a name="019">19</a> Post multum vero temporis venit dominus servorum illorum, et posuit rationem cum eis.</p>
 <p><a name="020">20</a> Et accedens qui quinque talenta acceperat, obtulit alia quinque talenta, dicens: Domine, quinque talenta tradidisti mihi, ecce alia quinque superlucratus sum.</p>
 <p><a name="021">21</a> Ait illi dominus ejus: Euge serve bone, et fidelis: quia super pauca fuisti fidelis, super multa te constituam; intra in gaudium domini tui.</p>
 <p><a name="022">22</a> Accessit autem et qui duo talenta acceperat, et ait: Domine, duo talenta tradidisti mihi, ecce alia duo lucratus sum.</p>
 <p><a name="023">23</a> Ait illi dominus ejus: Euge serve bone, et fidelis: quia super pauca fuisti fidelis, super multa te constituam; intra in gaudium domini tui.</p>
 <p><a name="024">24</a> Accedens autem et qui unum talentum acceperat, ait: Domine, scio quia homo durus es; metis ubi non seminasti, et congregas ubi non sparsisti:</p>
 <p><a name="025">25</a> et timens abii, et abscondi talentum tuum in terra: ecce habes quod tuum est.</p>
 <p><a name="026">26</a> Respondens autem dominus ejus, dixit ei: Serve male, et piger, sciebas quia meto ubi non semino, et congrego ubi non sparsi:</p>
 <p><a name="027">27</a> oportuit ergo te committere pecuniam meam numulariis, et veniens ego recepissem utique quod meum est cum usura.</p>
 <p><a name="028">28</a> Tollite itaque ab eo talentum, et date ei qui habet decem talenta:</p>
 <p><a name="029">29</a> omni enim habenti dabitur, et abundabit: ei autem qui non habet, et quod videtur habere, auferetur ab eo.</p>
 <p><a name="030">30</a> Et inutilem servum ejicite in tenebras exteriores: illic erit fletus, et stridor dentium.<br>
 </p>
 <p><a name="031">31</a> Cum autem venerit Filius hominis in majestate sua, et omnes angeli cum eo, tunc sedebit super sedem majestatis suæ:</p>
 <p><a name="032">32</a> et congregabuntur ante eum omnes gentes, et separabit eos ab invicem, sicut pastor segregat oves ab hædis:</p>
 <p><a name="033">33</a> et statuet oves quidem a dextris suis, hædos autem a sinistris.</p>
 <p><a name="034">34</a> Tunc dicet rex his qui a dextris ejus erunt: Venite benedicti Patris mei, possidete paratum vobis regnum a constitutione mundi:</p>
 <p><a name="035">35</a> esurivi enim, et dedistis mihi manducare: sitivi, et dedistis mihi bibere: hospes eram, et collegistis me:</p>
 <p><a name="036">36</a> nudus, et cooperuistis me: infirmus, et visitastis me: in carcere eram, et venistis ad me.</p>
 <p><a name="037">37</a> Tunc respondebunt ei justi, dicentes: Domine, quando te vidimus esurientem, et pavimus te: sitientem, et dedimus tibi potum?</p>
 <p><a name="038">38</a> quando autem te vidimus hospitem, et collegimus te: aut nudum, et cooperuimus te?</p>
 <p><a name="039">39</a> aut quando te vidimus infirmum, aut in carcere, et venimus ad te?</p>
 <p><a name="040">40</a> Et respondens rex, dicet illis: Amen dico vobis, quamdiu fecistis uni ex his fratribus meis minimis, mihi fecistis.</p>
 <p><a name="041">41</a> Tunc dicet et his qui a sinistris erunt: Discedite a me maledicti in ignem æternum, qui paratus est diabolo, et angelis ejus:</p>
 <p><a name="042">42</a> esurivi enim, et non dedistis mihi manducare: sitivi, et non desistis mihi potum:</p>
 <p><a name="043">43</a> hospes eram, et non collegistis me: nudus, et non cooperuistis me: infirmus, et in carcere, et non visitastis me.</p>
 <p><a name="044">44</a> Tunc respondebunt ei et ipsi, dicentes: Domine, quando te vidimus esurientem, aut sitientem, aut hospitem, aut nudum, aut infirmum, aut in carcere, et non ministravimus tibi?</p>
 <p><a name="045">45</a> Tunc respondebit illis, dicens: Amen dico vobis: Quamdiu non fecistis uni de minoribus his, nec mihi fecistis.</p>
 <p><a name="046">46</a> Et ibunt hi in supplicium æternum: justi autem in vitam æternam.</p>
 <p></p><hr>
 <center>
 <a href="mat026.htm">Next: Matthew Chapter 26</a></center>
 </body>