<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa076.htm">Polyglot</a> 
 <a href="../kjv/psa076.htm">KJV</a> 
 <a href="../sep/psa076.htm">Sep</a> 
 <a href="../tan/psa076.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa075.htm">Previous</a> 
 <a href="psa077.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 76</h3><p><a name="001">1</a> In finem, pro Idithun. Psalmus Asaph.</p>
 <p><a name="002">2</a> [Voce mea ad Dominum clamavi;<br> voce mea ad Deum, et intendit mihi.<br></p>
 <p><a name="003">3</a> In die tribulationis meæ Deum exquisivi;<br> manibus meis nocte contra eum, et non sum deceptus.<br> Renuit consolari anima mea;<br></p>
 <p><a name="004">4</a> memor fui Dei, et delectatus sum,<br> et exercitatus sum, et defecit spiritus meus.<br></p>
 <p><a name="005">5</a> Anticipaverunt vigilias oculi mei;<br> turbatus sum, et non sum locutus.<br></p>
 <p><a name="006">6</a> Cogitavi dies antiquos,<br> et annos æternos in mente habui.<br></p>
 <p><a name="007">7</a> Et meditatus sum nocte cum corde meo,<br> et exercitabar, et scopebam spiritum meum.<br></p>
 <p><a name="008">8</a> Numquid in æternum projiciet Deus?<br> aut non apponet ut complacitior sit adhuc?<br></p>
 <p><a name="009">9</a> aut in finem misericordiam suam abscindet,<br> a generatione in generationem?<br></p>
 <p><a name="010">10</a> aut obliviscetur misereri Deus?<br> aut continebit in ira sua misericordias suas?<br></p>
 <p><a name="011">11</a> Et dixi: Nunc cpi;<br> hæc mutatio dexteræ Excelsi.<br></p>
 <p><a name="012">12</a> Memor fui operum Domini,<br> quia memor ero ab initio mirabilium tuorum:<br></p>
 <p><a name="013">13</a> et meditabor in omnibus operibus tuis,<br> et in adinventionibus tuis exercebor.<br></p>
 <p><a name="014">14</a> Deus, in sancto via tua:<br> quis deus magnus sicut Deus noster?<br></p>
 <p><a name="015">15</a> Tu es Deus qui facis mirabilia:<br> notam fecisti in populis virtutem tuam.<br></p>
 <p><a name="016">16</a> Redemisti in brachio tuo populum tuum,<br> filios Jacob et Joseph.<br></p>
 <p><a name="017">17</a> Viderunt te aquæ, Deus;<br> viderunt te aquæ, et timuerunt:<br> et turbatæ sunt abyssi.<br></p>
 <p><a name="018">18</a> Multitudo sonitus aquarum;<br> vocem dederunt nubes.<br> Etenim sagittæ tuæ transeunt;<br></p>
 <p><a name="019">19</a> vox tonitrui tui in rota.<br> Illuxerunt coruscationes tuæ orbi terræ;<br> commota est, et contremuit terra.<br></p>
 <p><a name="020">20</a> In mari via tua, et semitæ tuæ in aquis multis,<br> et vestigia tua non cognoscentur.<br></p>
 <p><a name="021">21</a> Deduxisti sicut oves populum tuum,<br> in manu Moysi et Aaron.]</p>
 <p></p><hr>
 <center>
 <a href="psa077.htm">Next: Psalms Chapter 77</a></center>
 </body>