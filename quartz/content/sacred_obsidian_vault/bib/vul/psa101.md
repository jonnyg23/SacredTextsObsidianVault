<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa101.htm">Polyglot</a> 
 <a href="../kjv/psa101.htm">KJV</a> 
 <a href="../sep/psa101.htm">Sep</a> 
 <a href="../tan/psa101.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa100.htm">Previous</a> 
 <a href="psa102.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 101</h3><p><a name="001">1</a> Oratio pauperis, cum anxius fuerit, et in conspectu Domini effuderit precem suam.</p>
 <p><a name="002">2</a> [Domine, exaudi orationem meam,<br> et clamor meus ad te veniat.<br></p>
 <p><a name="003">3</a> Non avertas faciem tuam a me:<br> in quacumque die tribulor, inclina ad me aurem tuam;<br> in quacumque die invocavero te, velociter exaudi me.<br></p>
 <p><a name="004">4</a> Quia defecerunt sicut fumus dies mei,<br> et ossa mea sicut cremium aruerunt.<br></p>
 <p><a name="005">5</a> Percussus sum ut fnum, et aruit cor meum,<br> quia oblitus sum comedere panem meum.<br></p>
 <p><a name="006">6</a> A voce gemitus mei<br> adhæsit os meum carni meæ.<br></p>
 <p><a name="007">7</a> Similis factus sum pellicano solitudinis;<br> factus sum sicut nycticorax in domicilio.<br></p>
 <p><a name="008">8</a> Vigilavi, et factus sum sicut passer solitarius in tecto.<br></p>
 <p><a name="009">9</a> Tota die exprobrabant mihi inimici mei,<br> et qui laudabant me adversum me jurabant:<br></p>
 <p><a name="010">10</a> quia cinerem tamquam panem manducabam,<br> et potum meum cum fletu miscebam,<br></p>
 <p><a name="011">11</a> a facie iræ et indignationis tuæ:<br> quia elevans allisisti me.<br></p>
 <p><a name="012">12</a> Dies mei sicut umbra declinaverunt,<br> et ego sicut fnum arui.<br></p>
 <p><a name="013">13</a> Tu autem, Domine, in æternum permanes,<br> et memoriale tuum in generationem et generationem.<br></p>
 <p><a name="014">14</a> Tu exsurgens misereberis Sion,<br> quia tempus miserendi ejus, quia venit tempus:<br></p>
 <p><a name="015">15</a> quoniam placuerunt servis tuis lapides ejus,<br> et terræ ejus miserebuntur.<br></p>
 <p><a name="016">16</a> Et timebunt gentes nomen tuum, Domine,<br> et omnes reges terræ gloriam tuam:<br></p>
 <p><a name="017">17</a> quia ædificavit Dominus Sion,<br> et videbitur in gloria sua.<br></p>
 <p><a name="018">18</a> Respexit in orationem humilium<br> et non sprevit precem eorum.<br></p>
 <p><a name="019">19</a> Scribantur hæc in generatione altera,<br> et populus qui creabitur laudabit Dominum.<br></p>
 <p><a name="020">20</a> Quia prospexit de excelso sancto suo;<br> Dominus de cælo in terram aspexit:<br></p>
 <p><a name="021">21</a> ut audiret gemitus compeditorum;<br> ut solveret filios interemptorum:<br></p>
 <p><a name="022">22</a> ut annuntient in Sion nomen Domini,<br> et laudem ejus in Jerusalem:<br></p>
 <p><a name="023">23</a> in conveniendo populos in unum, et reges,<br> ut serviant Domino.<br></p>
 <p><a name="024">24</a> Respondit ei in via virtutis suæ:<br> Paucitatem dierum meorum nuntia mihi:<br></p>
 <p><a name="025">25</a> ne revoces me in dimidio dierum meorum,<br> in generationem et generationem anni tui.<br></p>
 <p><a name="026">26</a> Initio tu, Domine, terram fundasti,<br> et opera manuum tuarum sunt cæli.<br></p>
 <p><a name="027">27</a> Ipsi peribunt, tu autem permanes;<br> et omnes sicut vestimentum veterascent.<br> Et sicut opertorium mutabis eos, et mutabuntur;<br></p>
 <p><a name="028">28</a> tu autem idem ipse es, et anni tui non deficient.<br></p>
 <p><a name="029">29</a> Filii servorum tuorum habitabunt,<br> et semen eorum in sæculum dirigetur.]</p>
 <p></p><hr>
 <center>
 <a href="psa102.htm">Next: Psalms Chapter 102</a></center>
 </body>