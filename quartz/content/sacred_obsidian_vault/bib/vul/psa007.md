<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa007.htm">Polyglot</a> 
 <a href="../kjv/psa007.htm">KJV</a> 
 <a href="../sep/psa007.htm">Sep</a> 
 <a href="../tan/psa007.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa006.htm">Previous</a> 
 <a href="psa008.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 7</h3><p><a name="001">1</a> Psalmus David, quem cantavit Domino pro verbis Chusi, filii Jemini.</p>
 <p><a name="002">2</a> [Domine Deus meus, in te speravi;<br> salvum me fac ex omnibus persequentibus me, et libera me:<br></p>
 <p><a name="003">3</a> nequando rapiat ut leo animam meam,<br> dum non est qui redimat, neque qui salvum faciat.<br></p>
 <p><a name="004">4</a> Domine Deus meus, si feci istud,<br> si est iniquitas in manibus meis,<br></p>
 <p><a name="005">5</a> si reddidi retribuentibus mihi mala,<br> decidam merito ab inimicis meis inanis.<br></p>
 <p><a name="006">6</a> Persequatur inimicus animam meam, et comprehendat;<br> et conculcet in terra vitam meam,<br> et gloriam meam in pulverem deducat.<br></p>
 <p><a name="007">7</a> Exsurge, Domine, in ira tua,<br> et exaltare in finibus inimicorum meorum:<br> et exsurge, Domine Deus meus, in præcepto quod mandasti,<br></p>
 <p><a name="008">8</a> et synagoga populorum circumdabit te:<br> et propter hanc in altum regredere:<br></p>
 <p><a name="009">9</a> Dominus judicat populos.<br> Judica me, Domine, secundum justitiam meam,<br> et secundum innocentiam meam super me.<br></p>
 <p><a name="010">10</a> Consumetur nequitia peccatorum, et diriges justum,<br> scrutans corda et renes, Deus.<br></p>
 <p><a name="011">11</a> Justum adjutorium meum a Domino,<br> qui salvos facit rectos corde.<br></p>
 <p><a name="012">12</a> Deus judex justus, fortis, et patiens;<br> numquid irascitur per singulos dies?<br></p>
 <p><a name="013">13</a> Nisi conversi fueritis, gladium suum vibrabit;<br> arcum suum tetendit, et paravit illum.<br></p>
 <p><a name="014">14</a> Et in eo paravit vasa mortis,<br> sagittas suas ardentibus effecit.<br></p>
 <p><a name="015">15</a> Ecce parturiit injustitiam;<br> concepit dolorem, et peperit iniquitatem.<br></p>
 <p><a name="016">16</a> Lacum aperuit, et effodit eum;<br> et incidit in foveam quam fecit.<br></p>
 <p><a name="017">17</a> Convertetur dolor ejus in caput ejus,<br> et in verticem ipsius iniquitas ejus descendet.<br></p>
 <p><a name="018">18</a> Confitebor Domino secundum justitiam ejus,<br> et psallam nomini Domini altissimi.]</p>
 <p></p><hr>
 <center>
 <a href="psa008.htm">Next: Psalms Chapter 8</a></center>
 </body>