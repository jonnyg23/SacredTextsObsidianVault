<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro011.htm">Polyglot</a> 
 <a href="../kjv/pro011.htm">KJV</a> 
 <a href="../sep/pro011.htm">Sep</a> 
 <a href="../tan/pro011.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro010.htm">Previous</a> 
 <a href="pro012.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 11</h3><p><a name="001">1</a> [Statera dolosa abominatio est apud Dominum,<br> et pondus æquum voluntas ejus.<br></p>
 <p><a name="002">2</a> Ubi fuerit superbia, ibi erit et contumelia;<br> ubi autem est humilitas, ibi et sapientia.<br></p>
 <p><a name="003">3</a> Simplicitas justorum diriget eos,<br> et supplantatio perversorum vastabit illos.<br></p>
 <p><a name="004">4</a> Non proderunt divitiæ in die ultionis;<br> justitia autem liberabit a morte.<br></p>
 <p><a name="005">5</a> Justitia simplicis diriget viam ejus,<br> et in impietate sua corruet impius.<br></p>
 <p><a name="006">6</a> Justitia rectorum liberabit eos,<br> et in insidiis suis capientur iniqui.<br></p>
 <p><a name="007">7</a> Mortuo homine impio, nulla erit ultra spes,<br> et exspectatio sollicitorum peribit.<br></p>
 <p><a name="008">8</a> Justus de angustia liberatus est,<br> et tradetur impius pro eo.]<br>
 </p>
 <p><a name="009">9</a> [Simulator ore decipit amicum suum;<br> justi autem liberabuntur scientia.<br></p>
 <p><a name="010">10</a> In bonis justorum exsultabit civitas,<br> et in perditione impiorum erit laudatio.<br></p>
 <p><a name="011">11</a> Benedictione justorum exaltabitur civitas,<br> et ore impiorum subvertetur.<br></p>
 <p><a name="012">12</a> Qui despicit amicum suum indigens corde est;<br> vir autem prudens tacebit.<br></p>
 <p><a name="013">13</a> Qui ambulat fraudulenter, revelat arcana;<br> qui autem fidelis est animi, celat amici commissum.<br></p>
 <p><a name="014">14</a> Ubi non est gubernator, populus corruet;<br> salus autem, ubi multa consilia.<br></p>
 <p><a name="015">15</a> Affligetur malo qui fidem facit pro extraneo;<br> qui autem cavet laqueos securus erit.<br></p>
 <p><a name="016">16</a> Mulier gratiosa inveniet gloriam,<br> et robusti habebunt divitias.]<br>
 </p>
 <p><a name="017">17</a> [Benefacit animæ suæ vir misericors;<br> qui autem crudelis est, etiam propinquos abjicit.<br></p>
 <p><a name="018">18</a> Impius facit opus instabile,<br> seminanti autem justitiam merces fidelis.<br></p>
 <p><a name="019">19</a> Clementia præparat vitam,<br> et sectatio malorum mortem.<br></p>
 <p><a name="020">20</a> Abominabile Domino cor pravum,<br> et voluntas ejus in iis qui simpliciter ambulant.<br></p>
 <p><a name="021">21</a> Manus in manu non erit innocens malus;<br> semen autem justorum salvabitur.<br></p>
 <p><a name="022">22</a> Circulus aureus in naribus suis,<br> mulier pulchra et fatua.<br></p>
 <p><a name="023">23</a> Desiderium justorum omne bonum est;<br> præstolatio impiorum furor.<br></p>
 <p><a name="024">24</a> Alii dividunt propria, et ditiores fiunt;<br> alii rapiunt non sua, et semper in egestate sunt.<br></p>
 <p><a name="025">25</a> Anima quæ benedicit impinguabitur,<br> et qui inebriat, ipse quoque inebriabitur.<br></p>
 <p><a name="026">26</a> Qui abscondit frumenta maledicetur in populis;<br> benedictio autem super caput vendentium.<br></p>
 <p><a name="027">27</a> Bene consurgit diluculo qui quærit bona;<br> qui autem investigator malorum est, opprimetur ab eis.<br></p>
 <p><a name="028">28</a> Qui confidit in divitiis suis corruet:<br> justi autem quasi virens folium germinabunt.<br></p>
 <p><a name="029">29</a> Qui conturbat domum suam possidebit ventos,<br> et qui stultus est serviet sapienti.<br></p>
 <p><a name="030">30</a> Fructus justi lignum vitæ,<br> et qui suscipit animas sapiens est.<br></p>
 <p><a name="031">31</a> Si justus in terra recipit,<br> quanto magis impius et peccator!]</p>
 <p></p><hr>
 <center>
 <a href="pro012.htm">Next: Proverbs Chapter 12</a></center>
 </body>