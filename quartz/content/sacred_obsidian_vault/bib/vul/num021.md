<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num021.htm">Polyglot</a> 
 <a href="../kjv/num021.htm">KJV</a> 
 <a href="../sep/num021.htm">Sep</a> 
 <a href="../tan/num021.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num020.htm">Previous</a> 
 <a href="num022.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 21</h3><p><a name="001">1</a> Quod cum audisset Chananæus rex Arad, qui habitabat ad meridiem, venisse scilicet Israël per exploratorum viam, pugnavit contra illum, et victor existens, duxit ex eo prædam.</p>
 <p><a name="002">2</a> At Israël voto se Domino obligans, ait: Si tradideris populum istum in manu mea, delebo urbes ejus.</p>
 <p><a name="003">3</a> Exaudivitque Dominus preces Israël, et tradidit Chananæum, quem ille interfecit subversis urbibus ejus: et vocavit nomen loci illius Horma, id est, anathema.<br>
 </p>
 <p><a name="004">4</a> Profecti sunt autem et de monte Hor, per viam quæ ducit ad mare Rubrum, ut circumirent terram Edom. Et tædere cpit populum itineris ac laboris:</p>
 <p><a name="005">5</a> locutusque contra Deum et Moysen, ait: Cur eduxisti nos de Ægypto, ut moreremur in solitudine? deest panis, non sunt aquæ: anima nostra jam nauseat super cibo isto levissimo.</p>
 <p><a name="006">6</a> Quam ob rem misit Dominus in populum ignitos serpentes, ad quorum plagas et mortes plurimorum,</p>
 <p><a name="007">7</a> venerunt ad Moysen, atque dixerunt: Peccavimus, quia locuti sumus contra Dominum et te: ora ut tollat a nobis serpentes. Oravitque Moyses pro populo,</p>
 <p><a name="008">8</a> et locutus est Dominus ad eum: Fac serpentem æneum, et pone eum pro signo: qui percussus aspexerit eum, vivet.</p>
 <p><a name="009">9</a> Fecit ergo Moyses serpentem æneum, et posuit eum pro signo: quem cum percussi aspicerent, sanabantur.<br>
 </p>
 <p><a name="010">10</a> Profectique filii Israël castrametati sunt in Oboth.</p>
 <p><a name="011">11</a> Unde egressi fixere tentoria in Jeabarim, in solitudine quæ respicit Moab contra orientalem plagam.</p>
 <p><a name="012">12</a> Et inde moventes, venerunt ad torrentem Zared.</p>
 <p><a name="013">13</a> Quem relinquentes castrametati sunt contra Arnon, quæ est in deserto, et prominet in finibus Amorrhæi. Siquidem Arnon terminus est Moab, dividens Moabitas et Amorrhæos.</p>
 <p><a name="014">14</a> Unde dicitur in libro bellorum Domini: [Sicut fecit in mari Rubro,<br> sic faciet in torrentibus Arnon.<br></p>
 <p><a name="015">15</a> Scopuli torrentium inclinati sunt, ut requiescerent in Ar,<br> et recumberent in finibus Moabitarum.]</p>
 <p><a name="016">16</a> Ex eo loco apparuit puteus, super quo locutus est Dominus ad Moysen: Congrega populum, et dabo ei aquam.</p>
 <p><a name="017">17</a> Tunc cecinit Israël carmen istud: [Ascendat puteus.] Concinebant:</p>
 <p><a name="018">18</a> [Puteus, quem foderunt principes<br> et paraverunt duces multitudinis<br> in datore legis, et in baculis suis.] De solitudine, Matthana.</p>
 <p><a name="019">19</a> De Matthana in Nahaliel: de Nahaliel in Bamoth.</p>
 <p><a name="020">20</a> De Bamoth, vallis est in regione Moab, in vertice Phasga, quod respicit contra desertum.<br>
 </p>
 <p><a name="021">21</a> Misit autem Israël nuntios ad Sehon regem Amorrhæorum, dicens:</p>
 <p><a name="022">22</a> Obsecro ut transire mihi liceat per terram tuam: non declinabimus in agros et vineas; non bibemus aquas ex puteis: via regia gradiemur, donec transeamus terminos tuos.</p>
 <p><a name="023">23</a> Qui concedere noluit ut transiret Israël per fines suos: quin potius exercitu congregato, egressus est obviam in desertum, et venit in Jasa, pugnavitque contra eum.</p>
 <p><a name="024">24</a> A quo percussus est in ore gladii, et possessa est terra ejus ab Arnon usque Jeboc, et filios Ammon: quia forti præsidio tenebantur termini Ammonitarum.</p>
 <p><a name="025">25</a> Tulit ergo Israël omnes civitates ejus, et habitavit in urbibus Amorrhæi, in Hesebon scilicet, et viculis ejus.</p>
 <p><a name="026">26</a> Urbs Hesebon fuit Sehon regis Amorrhæi, qui pugnavit contra regem Moab: et tulit omnem terram, quæ ditionis illius fuerat usque Arnon.</p>
 <p><a name="027">27</a> Idcirco dicitur in proverbio: [Venite in Hesebon: ædificetur, et construatur civitas Sehon:<br></p>
 <p><a name="028">28</a> ignis egressus est de Hesebon, flamma de oppido Sehon,<br> et devoravit Ar Moabitarum, et habitatores excelsorum Arnon.<br></p>
 <p><a name="029">29</a> Væ tibi Moab; peristi popule Chamos.<br> Dedit filios ejus in fugam, et filias in captivitatem regi Amorrhæorum Sehon.<br></p>
 <p><a name="030">30</a> Jugum ipsorum disperiit ad Hesebon usque Dibon:<br> lassi pervenerunt in Nophe, et usque Medaba.]</p>
 <p><a name="031">31</a> Habitavit itaque Israël in terra Amorrhæi.<br>
 </p>
 <p><a name="032">32</a> Misitque Moyses qui explorarent Jazer: cujus ceperunt viculos, et possederunt habitatores.</p>
 <p><a name="033">33</a> Verteruntque se, et ascenderunt per viam Basan, et occurrit eis Og, rex Basan, cum omni populo suo, pugnaturus in Edrai.</p>
 <p><a name="034">34</a> Dixitque Dominus ad Moysen: Ne timeas eum, quia in manu tua tradidi illum, et omnem populum ac terram ejus: faciesque illi sicut fecisti Sehon, regi Amorrhæorum habitatori Hesebon.</p>
 <p><a name="035">35</a> Percusserunt igitur et hunc cum filiis suis, universumque populum ejus usque ad internecionem, et possederunt terram illius.</p>
 <p></p><hr>
 <center>
 <a href="num022.htm">Next: Numbers Chapter 22</a></center>
 </body>