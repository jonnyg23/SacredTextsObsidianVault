<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ma1008.htm">Polyglot</a> 
 <a href="../apo/ma1008.htm">Apo</a> 
 <a href="../sep/ma1008.htm">Sep</a> 
 
 <br>
 <br><a href="ma1.htm">1 Macabees Index</a><br>
  
 <a href="ma1007.htm">Previous</a> 
 <a href="ma1009.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Macabees Chapter 8</h3><p><a name="001">1</a> Et audivit Judas nomen Romanorum, quia sunt potentes viribus, et acquiescunt ad omnia quæ postulantur ab eis, et quicumque accesserunt ad eos, statuerunt cum eis amicitias: et quia sunt potentes viribus.</p>
 <p><a name="002">2</a> Et audierunt prælia eorum, et virtutes bonas, quas fecerunt in Galatia, quia obtinuerunt eos, et duxerunt sub tributum:</p>
 <p><a name="003">3</a> et quanta fecerunt in regione Hispaniæ, et quod in potestatem redegerunt metalla argenti et auri, quæ illic sunt, et possederunt omnem locum consilio suo, et patientia:</p>
 <p><a name="004">4</a> locaque quæ longe erant valde ab eis, et reges, qui supervenerant eis ab extremis terræ, contriverunt, et percusserunt eos plaga magna: ceteri autem dant eis tributum omnibus annis.</p>
 <p><a name="005">5</a> Et Philippum et Persen Ceteorum regem, et ceteros qui adversum eos arma tulerant, contriverunt in bello, et obtinuerunt eos:</p>
 <p><a name="006">6</a> et Antiochum magnum regem Asiæ, qui eis pugnam intulerat habens centum viginti elephantos, et equitatum, et currus, et exercitum magnum valde, contritum ab eis:</p>
 <p><a name="007">7</a> et quia ceperunt eum vivum, et statuerunt ei ut daret ipse, et qui regnarent post ipsum, tributum magnum, et daret obsides, et constitutum,</p>
 <p><a name="008">8</a> et regionem Indorum, et Medos, et Lydos, de optimis regionibus eorum: et acceptas eas ab eis, dederunt Eumeni regi,</p>
 <p><a name="009">9</a> et quia qui erant apud Helladam, voluerunt ire, et tollere eos: et innotuit sermo his,</p>
 <p><a name="010">10</a> et miserunt ad eos ducem unum, et pugnaverunt contra illos, et ceciderunt ex eis multi, et captivas duxerunt uxores eorum et filios, et diripuerunt eos, et terram eorum possederunt, et destruxerunt muros eorum, et in servitutem illos redegerunt usque in hunc diem:</p>
 <p><a name="011">11</a> et residua regna, et insulas, quæ aliquando restiterant illis, exterminaverunt, et in potestatem redegerunt.</p>
 <p><a name="012">12</a> Cum amicis autem suis, et qui in ipsis requiem habebant, conservaverunt amicitiam, et obtinuerunt regna, quæ erant proxima, et quæ erant longe: quia quicumque audiebant nomen eorum, timebant eos:</p>
 <p><a name="013">13</a> quibus vero vellent auxilio esse ut regnarent, regnabant: quos autem vellent, regno deturbabant: et exaltati sunt valde.</p>
 <p><a name="014">14</a> Et in omnibus istis nemo portabat diadema, nec induebatur purpura, ut magnificaretur in ea.</p>
 <p><a name="015">15</a> Et quia curiam fecerunt sibi, et quotidie consulebant trecentos viginti consilium agentes semper de multitudine, ut quæ digna sunt, gerant:</p>
 <p><a name="016">16</a> et committunt uni homini magistratum suum per singulos annos dominari universæ terræ suæ, et omnes obediunt uni, et non est invidia, neque zelus inter eos.<br>
 </p>
 <p><a name="017">17</a> Et elegit Judas Eupolemum filium Joannis filii Jacob, et Jasonem filium Eleazari, et misit eos Romam constituere cum illis amicitiam et societatem:</p>
 <p><a name="018">18</a> et ut auferrent ab eis jugum Græcorum, quia viderunt quod in servitutem premerent regnum Israël.</p>
 <p><a name="019">19</a> Et abierunt Romam viam multam valde, et introierunt curiam, et dixerunt:</p>
 <p><a name="020">20</a> Judas Machabæus, et fratres ejus, et populus Judæorum, miserunt nos ad vos statuere vobiscum societatem et pacem, et conscribere nos socios et amicos vestros.</p>
 <p><a name="021">21</a> Et placuit sermo in conspectu eorum.</p>
 <p><a name="022">22</a> Et hoc rescriptum est quod rescripserunt in tabulis æreis, et miserunt in Jerusalem, ut esset apud eos ibi memoriale pacis et societatis:</p>
 <p><a name="023">23</a> Bene sit Romanis, et genti Judæorum, in mari et in terra in æternum: gladiusque et hostis procul sit ab eis.</p>
 <p><a name="024">24</a> Quod si institerit bellum Romanis prius, aut omnibus sociis eorum in omni dominatione eorum,</p>
 <p><a name="025">25</a> auxilium feret gens Judæorum, prout tempus dictaverit, corde pleno:</p>
 <p><a name="026">26</a> et præliantibus non dabunt, neque subministrabunt triticum, arma, pecuniam, naves, sicut placuit Romanis: et custodient mandata eorum, nihil ab eis accipientes.</p>
 <p><a name="027">27</a> Similiter autem et si genti Judæorum prius acciderit bellum, adjuvabunt Romani ex animo, prout eis tempus permiserit:</p>
 <p><a name="028">28</a> et adjuvantibus non dabitur triticum, arma, pecunia, naves, sicut placuit Romanis: et custodient mandata eorum absque dolo:</p>
 <p><a name="029">29</a> secundum hæc verba constituerunt Romani populo Judæorum.</p>
 <p><a name="030">30</a> Quod si post hæc verba hi aut illi addere aut demere ad hæc aliquid voluerint, facient ex proposito suo: et quæcumque addiderint, vel dempserint, rata erunt.</p>
 <p><a name="031">31</a> Sed et de malis, quæ Demetrius rex fecit in eos, scripsimus ei, dicentes: Quare gravasti jugum tuum super amicos nostros, et socios Judæos?</p>
 <p><a name="032">32</a> si ergo iterum adierint nos, adversum te faciemus illis judicium, et pugnabimus tecum mari terraque.</p>
 <p></p><hr>
 <center>
 <a href="ma1009.htm">Next: 1 Macabees Chapter 9</a></center>
 </body>