<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat013.htm">Polyglot</a> 
 <a href="../gnt/mat013.htm">GNT</a> 
 <a href="../kjv/mat013.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat012.htm">Previous</a> 
 <a href="mat014.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 13</h3><p><a name="001">1</a> In illo die exiens Jesus de domo, sedebat secus mare.</p>
 <p><a name="002">2</a> Et congregatæ sunt ad eum turbæ multæ, ita ut naviculam ascendens sederet: et omnis turba stabat in littore,</p>
 <p><a name="003">3</a> et locutus est eis multa in parabolis, dicens: Ecce exiit qui seminat, seminare.</p>
 <p><a name="004">4</a> Et dum seminat, quædam ceciderunt secus viam, et venerunt volucres cæli, et comederunt ea.</p>
 <p><a name="005">5</a> Alia autem ceciderunt in petrosa, ubi non habebant terram multam: et continuo exorta sunt, quia non habebant altitudinem terræ:</p>
 <p><a name="006">6</a> sole autem orto æstuaverunt; et quia non habebant radicem, aruerunt.</p>
 <p><a name="007">7</a> Alia autem ceciderunt in spinas: et creverunt spinæ, et suffocaverunt ea.</p>
 <p><a name="008">8</a> Alia autem ceciderunt in terram bonam: et dabant fructum, aliud centesimum, aliud sexagesimum, aliud trigesimum.</p>
 <p><a name="009">9</a> Qui habet aures audiendi, audiat.<br>
 </p>
 <p><a name="010">10</a> Et accedentes discipuli dixerunt ei: Quare in parabolis loqueris eis?</p>
 <p><a name="011">11</a> Qui respondens, ait illis: Quia vobis datum est nosse mysteria regni cælorum: illis autem non est datum.</p>
 <p><a name="012">12</a> Qui enim habet, dabitur ei, et abundabit: qui autem non habet, et quod habet auferetur ab eo.</p>
 <p><a name="013">13</a> Ideo in parabolis loquor eis: quia videntes non vident, et audientes non audiunt, neque intelligunt.</p>
 <p><a name="014">14</a> Et adimpletur in eis prophetia Isaiæ, dicentis: [Auditu audietis, et non intelligetis:<br> et videntes videbitis, et non videbitis.<br></p>
 <p><a name="015">15</a> Incrassatum est enim cor populi hujus,<br> et auribus graviter audierunt,<br> et oculos suos clauserunt:<br> nequando videant oculis, et auribus audiant,<br> et corde intelligant, et convertantur,<br> et sanem eos.]</p>
 <p><a name="016">16</a> Vestri autem beati oculi quia vident, et aures vestræ quia audiunt.</p>
 <p><a name="017">17</a> Amen quippe dico vobis, quia multi prophetæ et justi cupierunt videre quæ videtis, et non viderunt: et audire quæ auditis, et non audierunt.<br>
 </p>
 <p><a name="018">18</a> Vos ergo audite parabolam seminantis.</p>
 <p><a name="019">19</a> Omnis qui audit verbum regni, et non intelligit, venit malus, et rapit quod seminatum est in corde ejus: hic est qui secus viam seminatus est.</p>
 <p><a name="020">20</a> Qui autem super petrosa seminatus est, hic est qui verbum audit, et continuo cum gaudio accipit illud:</p>
 <p><a name="021">21</a> non habet autem in se radicem, sed est temporalis: facta autem tribulatione et persecutione propter verbum, continuo scandalizatur.</p>
 <p><a name="022">22</a> Qui autem seminatus est in spinis, hic est qui verbum audit, et sollicitudo sæculi istius, et fallacia divitiarum suffocat verbum, et sine fructu efficitur.</p>
 <p><a name="023">23</a> Qui vero in terram bonam seminatus est, hic est qui audit verbum, et intelligit, et fructum affert, et facit aliud quidem centesimum, aliud autem sexagesimum, aliud vero trigesimum.<br>
 </p>
 <p><a name="024">24</a> Aliam parabolam proposuit illis, dicens: Simile factum est regnum cælorum homini, qui seminavit bonum semen in agro suo:</p>
 <p><a name="025">25</a> cum autem dormirent homines, venit inimicus ejus, et superseminavit zizania in medio tritici, et abiit.</p>
 <p><a name="026">26</a> Cum autem crevisset herba, et fructum fecisset, tunc apparuerunt et zizania.</p>
 <p><a name="027">27</a> Accedentes autem servi patrisfamilias, dixerunt ei: Domine, nonne bonum semen seminasti in agro tuo? unde ergo habet zizania?</p>
 <p><a name="028">28</a> Et ait illis: Inimicus homo hoc fecit. Servi autem dixerunt ei: Vis, imus, et colligimus ea?</p>
 <p><a name="029">29</a> Et ait: Non: ne forte colligentes zizania, eradicetis simul cum eis et triticum.</p>
 <p><a name="030">30</a> Sinite utraque crescere usque ad messem, et in tempore messis dicam messoribus: Colligite primum zizania, et alligate ea in fasciculos ad comburendum: triticum autem congregate in horreum meum.<br>
 </p>
 <p><a name="031">31</a> Aliam parabolam proposuit eis dicens: Simile est regnum cælorum grano sinapis, quod accipiens homo seminavit in agro suo:</p>
 <p><a name="032">32</a> quod minimum quidem est omnibus seminibus: cum autem creverit, majus est omnibus oleribus, et fit arbor, ita ut volucres cæli veniant, et habitent in ramis ejus.</p>
 <p><a name="033">33</a> Aliam parabolam locutus est eis: Simile est regnum cælorum fermento, quod acceptum mulier abscondit in farinæ satis tribus, donec fermentatum est totum.</p>
 <p><a name="034">34</a> Hæc omnia locutus est Jesus in parabolis ad turbas: et sine parabolis non loquebatur eis:</p>
 <p><a name="035">35</a> ut impleretur quod dictum erat per prophetam dicentem: Aperiam in parabolis os meum; eructabo abscondita a constitutione mundi.<br>
 </p>
 <p><a name="036">36</a> Tunc, dimissis turbis, venit in domum: et accesserunt ad eum discipuli ejus, dicentes: Edissere nobis parabolam zizaniorum agri.</p>
 <p><a name="037">37</a> Qui respondens ait illis: Qui seminat bonum semen, est Filius hominis.</p>
 <p><a name="038">38</a> Ager autem est mundus. Bonum vero semen, hi sunt filii regnum. Zizania autem, filii sunt nequam.</p>
 <p><a name="039">39</a> Inimicus autem, qui seminavit ea, est diabolus. Messis vero, consummatio sæculi est. Messores autem, angeli sunt.</p>
 <p><a name="040">40</a> Sicut ergo colliguntur zizania, et igni comburuntur: sic erit in consummatione sæculi.</p>
 <p><a name="041">41</a> Mittet Filius hominis angelos suos, et colligent de regno ejus omnia scandala, et eos qui faciunt iniquitatem:</p>
 <p><a name="042">42</a> et mittent eos in caminum ignis. Ibi erit fletus et stridor dentium.</p>
 <p><a name="043">43</a> Tunc justi fulgebunt sicut sol in regno Patris eorum. Qui habet aures audiendi, audiat.<br>
 </p>
 <p><a name="044">44</a> Simile est regnum cælorum thesauro abscondito in agro: quem qui invenit homo, abscondit, et præ gaudio illius vadit, et vendit universa quæ habet, et emit agrum illum.</p>
 <p><a name="045">45</a> Iterum simile est regnum cælorum homini negotiatori, quærenti bonas margaritas.</p>
 <p><a name="046">46</a> Inventa autem una pretiosa margarita, abiit, et vendidit omnia quæ habuit, et emit eam.<br>
 </p>
 <p><a name="047">47</a> Iterum simile est regnum cælorum sagenæ missæ in mare, et ex omni genere piscium congreganti.</p>
 <p><a name="048">48</a> Quam, cum impleta esset, educentes, et secus littus sedentes, elegerunt bonis in vasa, malos autem foras miserunt.</p>
 <p><a name="049">49</a> Sic erit in consummatione sæculi: exibunt angeli, et separabunt malos de medio justorum,</p>
 <p><a name="050">50</a> et mittent eos in caminum ignis: ibi erit fletus, et stridor dentium.</p>
 <p><a name="051">51</a> Intellexistis hæc omnia? Dicunt ei: Etiam.</p>
 <p><a name="052">52</a> Ait illis: Ideo omnis scriba doctus in regno cælorum, similis est homini patrifamilias, qui profert de thesauro suo nova et vetera.</p>
 <p><a name="053">53</a> Et factum est, cum consummasset Jesus parabolas istas, transiit inde.<br>
 </p>
 <p><a name="054">54</a> Et veniens in patriam suam, docebat eos in synagogis eorum, ita ut mirarentur, et dicerent: Unde huic sapientia hæc, et virtutes?</p>
 <p><a name="055">55</a> Nonne hic est fabri filius? nonne mater ejus dicitur Maria, et fratres ejus, Jacobus, et Joseph, et Simon, et Judas?</p>
 <p><a name="056">56</a> et sorores ejus, nonne omnes apud nos sunt? unde ergo huic omnia ista?</p>
 <p><a name="057">57</a> Et scandalizabantur in eo. Jesus autem dixit eis: Non est propheta sine honore, nisi in patria sua, et in domo sua.</p>
 <p><a name="058">58</a> Et non fecit ibi virtutes multas propter incredulitatem illorum.</p>
 <p></p><hr>
 <center>
 <a href="mat014.htm">Next: Matthew Chapter 14</a></center>
 </body>