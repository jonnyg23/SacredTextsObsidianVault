<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen039.htm">Polyglot</a> 
 <a href="../kjv/gen039.htm">KJV</a> 
 <a href="../sep/gen039.htm">Sep</a> 
 <a href="../tan/gen039.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen038.htm">Previous</a> 
 <a href="gen040.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 39</h3><p><a name="001">1</a> Igitur Joseph ductus est in Ægyptum, emitque eum Putiphar eunuchus Pharaonis, princeps exercitus, vir ægyptius, de manu Ismaëlitarum, a quibus perductus erat.</p>
 <p><a name="002">2</a> Fuitque Dominus cum eo, et erat vir in cunctis prospere agens: habitavitque in domo domini sui,</p>
 <p><a name="003">3</a> qui optime noverat Dominum esse cum eo, et omnia, quæ gerebat, ab eo dirigi in manu illius.</p>
 <p><a name="004">4</a> Invenitque Joseph gratiam coram domino suo, et ministrabat ei: a quo præpositus omnibus gubernabat creditam sibi domum, et universa quæ ei tradita fuerant:</p>
 <p><a name="005">5</a> benedixitque Dominus domui Ægyptii propter Joseph, et multiplicavit tam in ædibus quam in agris cunctam ejus substantiam:</p>
 <p><a name="006">6</a> nec quidquam aliud noverat, nisi panem quo vescebatur. Erat autem Joseph pulchra facie, et decorus aspectu.</p>
 <p><a name="007">7</a> Post multos itaque dies injecit domina sua oculos suos in Joseph, et ait: Dormi mecum.</p>
 <p><a name="008">8</a> Qui nequaquam acquiescens operi nefario, dixit ad eam: Ecce dominus meus, omnibus mihi traditis, ignorat quid habeat in domo sua:</p>
 <p><a name="009">9</a> nec quidquam est quod non in mea sit potestate, vel non tradiderit mihi, præter te, quæ uxor ejus es: quomodo ergo possum hoc malum facere, et peccare in Deum meum?</p>
 <p><a name="010">10</a> Hujuscemodi verbis per singulos dies, et mulier molesta erat adolescenti: et ille recusabat stuprum.</p>
 <p><a name="011">11</a> Accidit autem quadam die ut intraret Joseph domum, et operis quippiam absque arbitris faceret:</p>
 <p><a name="012">12</a> et illa, apprehensa lacinia vestimenti ejus, diceret: Dormi mecum. Qui relicto in manu ejus pallio fugit, et egressus est foras.</p>
 <p><a name="013">13</a> Cumque vidisset mulier vestem in manibus suis, et se esse contemptam,</p>
 <p><a name="014">14</a> vocavit ad se homines domus suæ, et ait ad eos: En introduxit virum hebræum, ut illuderet nobis: ingressus est ad me, ut coiret mecum: cumque ego succlamassem,</p>
 <p><a name="015">15</a> et audisset vocem meam, reliquit pallium quod tenebam, et fugit foras.</p>
 <p><a name="016">16</a> In argumentum ergo fidei retentum pallium ostendit marito revertenti domum,</p>
 <p><a name="017">17</a> et ait: Ingressus est ad me servus hebræus quem adduxisti, ut illuderet mihi:</p>
 <p><a name="018">18</a> cumque audisset me clamare, reliquit pallium quod tenebam, et fugit foras.</p>
 <p><a name="019">19</a> His auditis dominus, et nimium credulus verbis conjugis, iratus est valde:</p>
 <p><a name="020">20</a> tradiditque Joseph in carcerem, ubi vincti regis custodiebantur, et erat ibi clausus.<br>
 </p>
 <p><a name="021">21</a> Fuit autem Dominus cum Joseph, et misertus illius dedit ei gratiam in conspectu principis carceris.</p>
 <p><a name="022">22</a> Qui tradidit in manu illius universos vinctos qui in custodia tenebantur: et quidquid fiebat, sub ipso erat.</p>
 <p><a name="023">23</a> Nec noverat aliquid, cunctis ei creditis: Dominus enim erat cum illo, et omnia opera ejus dirigebat.</p>
 <p></p><hr>
 <center>
 <a href="gen040.htm">Next: Genesis Chapter 40</a></center>
 </body>