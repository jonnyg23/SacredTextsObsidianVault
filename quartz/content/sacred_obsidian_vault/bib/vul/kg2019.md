<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg2019.htm">Polyglot</a> 
 <a href="../kjv/kg2019.htm">KJV</a> 
 <a href="../sep/kg2019.htm">Sep</a> 
 <a href="../tan/kg2019.htm">Tan</a> 
 
 <br>
 <br><a href="kg2.htm">2 Kings Index</a><br>
  
 <a href="kg2018.htm">Previous</a> 
 <a href="kg2020.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Kings Chapter 19</h3><p><a name="001">1</a> Quæ cum audisset Ezechias rex, scidit vestimenta sua, et opertus est sacco, ingressusque est domum Domini.</p>
 <p><a name="002">2</a> Et misit Eliacim præpositum domus, et Sobnam scribam, et senes de sacerdotibus, opertos saccis, ad Isaiam prophetam filium Amos.</p>
 <p><a name="003">3</a> Qui dixerunt: Hæc dicit Ezechias: Dies tribulationis, et increpationis, et blasphemiæ dies iste: venerunt filii usque ad partum, et vires non habet parturiens.</p>
 <p><a name="004">4</a> Si forte audiat Dominus Deus tuus universa verba Rabsacis, quem misit rex Assyriorum dominus suus ut exprobraret Deum viventem et argueret verbis, quæ audivit Dominus Deus tuus: et fac orationem pro reliquiis quæ repertæ sunt.</p>
 <p><a name="005">5</a> Venerunt ergo servi regis Ezechiæ ad Isaiam.</p>
 <p><a name="006">6</a> Dixitque eis Isaias: Hæc dicetis domino vestro: Hæc dicit Dominus: Noli timere a facie sermonum quos audisti, quibus blasphemaverunt pueri regis Assyriorum me.</p>
 <p><a name="007">7</a> Ecce ego immittam ei spiritum, et audiet nuntium, et revertetur in terram suam, et dejiciam eum gladio in terra sua.<br>
 </p>
 <p><a name="008">8</a> Reversus est ergo Rabsaces, et invenit regem Assyriorum expugnantem Lobnam: audierat enim quod recessisset de Lachis.</p>
 <p><a name="009">9</a> Cumque audisset de Tharaca rege Æthiopiæ, dicentes: Ecce egressus est ut pugnet adversum te: et iret contra eum, misit nuntios ad Ezechiam, dicens:</p>
 <p><a name="010">10</a> Hæc dicite Ezechiæ regi Juda: Non te seducat Deus tuus in quo habes fiduciam, neque dicas: Non tradetur Jerusalem in manus regis Assyriorum.</p>
 <p><a name="011">11</a> Tu enim ipse audisti quæ fecerunt reges Assyriorum universis terris, quomodo vastaverunt eas: num ergo solus poteris liberari?</p>
 <p><a name="012">12</a> Numquid liberaverunt dii gentium singulos quos vastaverunt patres mei, Gozan videlicet, et Haran, et Reseph, et filios Eden qui erant in Thelassar?</p>
 <p><a name="013">13</a> ubi est rex Emath, et rex Arphad, et rex civitatis Sepharvaim, Ana, et Ava?</p>
 <p><a name="014">14</a> Itaque cum accepisset Ezechias litteras de manu nuntiorum, et legisset eas, ascendit in domum Domini, et expandit eas coram Domino,</p>
 <p><a name="015">15</a> et oravit in conspectu ejus, dicens: Domine Deus Israël, qui sedes super cherubim, tu es Deus solus regum omnium terræ: tu fecisti cælum et terram.</p>
 <p><a name="016">16</a> Inclina aurem tuam, et audi: aperi, Domine, oculos tuos, et vide: audi omnia verba Sennacherib, qui misit ut exprobraret nobis Deum viventem.</p>
 <p><a name="017">17</a> Vere, Domine, dissipaverunt reges Assyriorum gentes, et terras omnium.</p>
 <p><a name="018">18</a> Et miserunt deos eorum in ignem: non enim erant dii, sed opera manuum hominum, ex ligno et lapide: et perdiderunt eos.</p>
 <p><a name="019">19</a> Nunc igitur Domine Deus noster, salvos nos fac de manu ejus, ut sciant omnia regna terræ quia tu es Dominus Deus solus.</p>
 <p><a name="020">20</a> Misit autem Isaias filius Amos ad Ezechiam, dicens: Hæc dicit Dominus Deus Israël: Quæ deprecatus es me super Sennacherib rege Assyriorum, audivi.<br>
 </p>
 <p><a name="021">21</a> Iste est sermo, quem locutus est Dominus de eo: [Sprevit te, et subsannavit te, virgo filia Sion:<br> post tergum tuum caput movit, filia Jerusalem.<br></p>
 <p><a name="022">22</a> Cui exprobrasti, et quem blasphemasti?<br> contra quem exaltasti vocem tuam, et elevasti in excelsum oculos tuos?<br> Contra Sanctum Israël.<br></p>
 <p><a name="023">23</a> Per manum servorum tuorum exprobrasti Domino, et dixisti:<br> In multitudine curruum meorum ascendi excelsa montium in summitate Libani,<br> et succidi sublimes cedros ejus, et electas abietes illius.<br> Et ingressus sum usque ad terminos ejus,<br> et saltum Carmeli ejus</p>
 <p><a name="024">24</a> ego succidi.<br> Et bibi aquas alienas, et siccavi vestigiis pedum meorum omnes aquas clausas.<br></p>
 <p><a name="025">25</a> Numquid non audisti quid ab initio fecerim?<br> ex diebus antiquis plasmavi illud, et nunc adduxi:<br> eruntque in ruinam collium pugnantium civitates munitæ.<br></p>
 <p><a name="026">26</a> Et qui sedent in eis, humiles manu, contremuerunt et confusi sunt:<br> facti sunt velut fnum agri, et virens herba tectorum,<br> quæ arefacta est antequam veniret ad maturitatem.<br></p>
 <p><a name="027">27</a> Habitaculum tuum, et egressum tuum, et introitum tuum, et viam tuam ego præscivi,<br> et furorem tuum contra me.<br></p>
 <p><a name="028">28</a> Insanisti in me, et superbia tua ascendit in aures meas:<br> ponam itaque circulum in naribus tuis, et camum in labiis tuis,<br> et reducam te in viam per quam venisti.<br></p>
 <p><a name="029">29</a> Tibi autem, Ezechia, hoc erit signum:<br> comede hoc anno quæ repereris:<br> in secundo autem anno, quæ sponte nascuntur:<br> porro in tertio anno seminate et metite:<br> plantate vineas, et comedite fructum earum.<br></p>
 <p><a name="030">30</a> Et quodcumque reliquum fuerit de domo Juda, mittet radicem deorsum,<br> et faciet fructum sursum.<br></p>
 <p><a name="031">31</a> De Jerusalem quippe egredientur reliquiæ,<br> et quod salvetur de monte Sion:<br> zelus Domini exercituum faciet hoc.<br></p>
 <p><a name="032">32</a> Quam ob rem hæc dicit Dominus de rege Assyriorum:<br> Non ingredietur urbem hanc, nec mittet in eam sagittam,<br> nec occupabit eam clypeus, nec circumdabit eam munitio.<br></p>
 <p><a name="033">33</a> Per viam qua venit, revertetur:<br> et civitatem hanc non ingredietur, dicit Dominus.<br></p>
 <p><a name="034">34</a> Protegamque urbem hanc, et salvabo eam propter me,<br> et propter David servum meum.]<br>
 </p>
 <p><a name="035">35</a> Factum est igitur in nocte illa, venit angelus Domini, et percussit in castris Assyriorum centum octoginta quinque millia. Cumque diluculo surrexisset, vidit omnia corpora mortuorum: et recedens abiit,</p>
 <p><a name="036">36</a> et reversus est Sennacherib rex Assyriorum, et mansit in Ninive.</p>
 <p><a name="037">37</a> Cumque adoraret in templo Nesroch deum suum, Adramelech et Sarasar filii ejus percusserunt eum gladio, fugeruntque in terram Armeniorum: et regnavit Asarhaddon filius ejus pro eo.</p>
 <p></p><hr>
 <center>
 <a href="kg2020.htm">Next: 2 Kings Chapter 20</a></center>
 </body>