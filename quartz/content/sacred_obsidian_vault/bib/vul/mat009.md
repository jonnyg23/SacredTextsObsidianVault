<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat009.htm">Polyglot</a> 
 <a href="../gnt/mat009.htm">GNT</a> 
 <a href="../kjv/mat009.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat008.htm">Previous</a> 
 <a href="mat010.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 9</h3><p><a name="001">1</a> Et ascendens in naviculam, transfretavit, et venit in civitatem suam.</p>
 <p><a name="002">2</a> Et ecce offerebant ei paralyticum jacentem in lecto. Et videns Jesus fidem illorum, dixit paralytico: Confide fili, remittuntur tibi peccata tua.</p>
 <p><a name="003">3</a> Et ecce quidam de scribis dixerunt intra se: Hic blasphemat.</p>
 <p><a name="004">4</a> Et cum vidisset Jesus cogitationes eorum, dixit: Ut quid cogitatis mala in cordibus vestris?</p>
 <p><a name="005">5</a> Quid est facilius dicere: Dimittuntur tibi peccata tua: an dicere: Surge, et ambula?</p>
 <p><a name="006">6</a> Ut autem sciatis, quia Filius hominis habet potestatem in terra dimittendi peccata, tunc ait paralytico: Surge, tolle lectum tuum, et vade in domum tuam.</p>
 <p><a name="007">7</a> Et surrexit, et abiit in domum suam.</p>
 <p><a name="008">8</a> Videntes autem turbæ timuerunt, et glorificaverunt Deum, qui dedit potestatem talem hominibus.<br>
 </p>
 <p><a name="009">9</a> Et, cum transiret inde Jesus, vidit hominem sedentem in telonio, Matthæum nomine. Et ait illi: Sequere me. Et surgens, secutus est eum.</p>
 <p><a name="010">10</a> Et factum est, discumbente eo in domo, ecce multi publicani et peccatores venientes, discumbebant cum Jesu, et discipulis ejus.</p>
 <p><a name="011">11</a> Et videntes pharisæi, dicebant discipulis ejus: Quare cum publicanis et peccatoribus manducat magister vester?</p>
 <p><a name="012">12</a> At Jesus audiens, ait: Non est opus valentibus medicus, sed male habentibus.</p>
 <p><a name="013">13</a> Euntes autem discite quid est: Misericordiam volo, et non sacrificium. Non enim veni vocare justos, sed peccatores.</p>
 <p><a name="014">14</a> Tunc accesserunt ad eum discipuli Joannis, dicentes: Quare nos, et pharisæi, jejunamus frequenter: discipuli autem tui non jejunant?</p>
 <p><a name="015">15</a> Et ait illis Jesus: Numquid possunt filii sponsi lugere, quamdiu cum illis est sponsus? Venient autem dies cum auferetur ab eis sponsus: et tunc jejunabunt.</p>
 <p><a name="016">16</a> Nemo autem immittit commissuram panni rudis in vestimentum vetus: tollit enim plenitudinem ejus a vestimento, et pejor scissura fit.</p>
 <p><a name="017">17</a> Neque mittunt vinum novum in utres veteres: alioquin rumpuntur utres, et vinum effunditur, et utres pereunt. Sed vinum novum in utres novos mittunt: et ambo conservantur.<br>
 </p>
 <p><a name="018">18</a> Hæc illo loquente ad eos, ecce princeps unus accessit, et adorabat eum, dicens: Domine, filia mea modo defuncta est: sed veni, impone manum tuam super eam, et vivet.</p>
 <p><a name="019">19</a> Et surgens Jesus, sequebatur eum, et discipuli ejus.</p>
 <p><a name="020">20</a> Et ecce mulier, quæ sanguinis fluxum patiebatur duodecim annis, accessit retro, et tetigit fimbriam vestimenti ejus.</p>
 <p><a name="021">21</a> Dicebat enim intra se: Si tetigero tantum vestimentum ejus, salva ero.</p>
 <p><a name="022">22</a> At Jesus conversus, et videns eam, dixit: Confide, filia, fides tua te salvam fecit. Et salva facta est mulier ex illa hora.<br>
 </p>
 <p><a name="023">23</a> Et cum venisset Jesus in domum principis, et vidisset tibicines et turbam tumultuantem, dicebat:</p>
 <p><a name="024">24</a> Recedite: non est enim mortua puella, sed dormit. Et deridebant eum.</p>
 <p><a name="025">25</a> Et cum ejecta esset turba, intravit: et tenuit manum ejus, et surrexit puella.</p>
 <p><a name="026">26</a> Et exiit fama hæc in universam terram illam.<br>
 </p>
 <p><a name="027">27</a> Et transeunte inde Jesu, secuti sunt eum duo cæci, clamantes, et dicentes: Miserere nostri, fili David.</p>
 <p><a name="028">28</a> Cum autem venisset domum, accesserunt ad eum cæci. Et dicit eis Jesus: Creditis quia hoc possum facere vobis? Dicunt ei: Utique, Domine.</p>
 <p><a name="029">29</a> Tunc tetigit oculos eorum, dicens: Secundum fidem vestram, fiat vobis.</p>
 <p><a name="030">30</a> Et aperti sunt oculi eorum: et comminatus est illis Jesus, dicens: Videte ne quis sciat.</p>
 <p><a name="031">31</a> Illi autem exeuntes, diffamaverunt eum in tota terra illa.<br>
 </p>
 <p><a name="032">32</a> Egressis autem illis, ecce obtulerunt ei hominem mutum, dæmonium habentem.</p>
 <p><a name="033">33</a> Et ejecto dæmonio, locutus est mutus, et miratæ sunt turbæ, dicentes: Numquam apparuit sic in Israël.</p>
 <p><a name="034">34</a> Pharisæi autem dicebant: In principe dæmoniorum ejicit dæmones.<br>
 </p>
 <p><a name="035">35</a> Et circuibat Jesus omnes civitates, et castella, docens in synagogis eorum, et prædicans Evangelium regni, et curans omnem languorem, et omnem infirmitatem.</p>
 <p><a name="036">36</a> Videns autem turbas, misertus est eis: quia erant vexati, et jacentes sicut oves non habentes pastorem.</p>
 <p><a name="037">37</a> Tunc dicit discipulis suis: Messis quidem multa, operarii autem pauci.</p>
 <p><a name="038">38</a> Rogate ergo Dominum messis, ut mittat operarios in messem suam.</p>
 <p></p><hr>
 <center>
 <a href="mat010.htm">Next: Matthew Chapter 10</a></center>
 </body>