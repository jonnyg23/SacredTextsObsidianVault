<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu017.htm">Polyglot</a> 
 <a href="../kjv/deu017.htm">KJV</a> 
 <a href="../sep/deu017.htm">Sep</a> 
 <a href="../tan/deu017.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu016.htm">Previous</a> 
 <a href="deu018.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 17</h3><p><a name="001">1</a> Non immolabis Domino Deo tuo ovem, et bovem, in quo est macula, aut quippiam vitii: quia abominatio est Domino Deo tuo.</p>
 <p><a name="002">2</a> Cum reperti fuerint apud te intra unam portarum tuarum, quas Dominus Deus tuus dabit tibi, vir aut mulier qui faciant malum in conspectu Domini Dei tui, et transgrediantur pactum illius,</p>
 <p><a name="003">3</a> ut vadant et servant diis alienis, et adorent eos, solem et lunam, et omnem militiam cæli, quæ non præcepi:</p>
 <p><a name="004">4</a> et hoc tibi fuerit nuntiatum, audiensque inquisieris diligenter et verum esse repereris, et abominatio facta est in Israël:</p>
 <p><a name="005">5</a> educes virum ac mulierem, qui rem sceleratissimam perpetrarunt, ad portas civitatis tuæ, et lapidibus obruentur.</p>
 <p><a name="006">6</a> In ore duorum aut trium testium peribit qui interficietur. Nemo occidatur, uno contra se dicente testimonium.</p>
 <p><a name="007">7</a> Manus testium prima interficiet eum, et manus reliqui populi extrema mittetur: ut auferas malum de medio tui.<br>
 </p>
 <p><a name="008">8</a> Si difficile et ambiguum apud te judicium esse perspexeris inter sanguinem et sanguinem, causam et causam, lepram et lepram: et judicum intra portas tuas videris verba variari: surge, et ascende ad locum, quem elegerit Dominus Deus tuus.</p>
 <p><a name="009">9</a> Veniesque ad sacerdotes Levitici generis, et ad judicem qui fuerit illo tempore: quæresque ab eis, qui indicabunt tibi judicii veritatem.</p>
 <p><a name="010">10</a> Et facies quodcumque dixerint qui præsunt loco quem elegerit Dominus, et docuerint te</p>
 <p><a name="011">11</a> juxta legem ejus, sequerisque sententiam eorum, nec declinabis ad dexteram neque ad sinistram.</p>
 <p><a name="012">12</a> Qui autem superbierit, nolens obedire sacerdotis imperio, qui eo tempore ministrat Domino Deo tuo, et decreto judicis, morietur homo ille, et auferes malum de Israël:</p>
 <p><a name="013">13</a> cunctusque populus audiens timebit, ut nullus deinceps intumescat superbia.<br>
 </p>
 <p><a name="014">14</a> Cum ingressus fueris terram, quam Dominus Deus tuus dabit tibi, et possederis eam, habitaverisque in illa, et dixeris: Constituam super me regem, sicut habent omnes per circuitum nationes:</p>
 <p><a name="015">15</a> eum constitues, quem Dominus Deus tuus elegerit de numero fratrum tuorum. Non poteris alterius gentis hominem regem facere, qui non sit frater tuus.</p>
 <p><a name="016">16</a> Cumque fuerit constitutus, non multiplicabit sibi equos, nec reducet populum in Ægyptum, equitatus numero sublevatus, præsertim cum Dominus præceperit vobis ut nequaquam amplius per eamdem viam revertamini.</p>
 <p><a name="017">17</a> Non habebit uxores plurimas, quæ alliciant animum ejus, neque argenti et auri immensa pondera.</p>
 <p><a name="018">18</a> Postquam autem sederit in solio regni sui, describet sibi Deuteronomium legis hujus in volumine, accipiens exemplar a sacerdotibus Leviticæ tribus,</p>
 <p><a name="019">19</a> et habebit secum, legetque illud omnibus diebus vitæ suæ, ut discat timere Dominum Deum suum, et custodire verba et cæremonias ejus, quæ in lege præcepta sunt.</p>
 <p><a name="020">20</a> Nec elevetur cor ejus in superbiam super fratres suos, neque declinet in partem dexteram vel sinistram, ut longo tempore regnet ipse et filii ejus super Israël.</p>
 <p></p><hr>
 <center>
 <a href="deu018.htm">Next: Deuteronomy Chapter 18</a></center>
 </body>