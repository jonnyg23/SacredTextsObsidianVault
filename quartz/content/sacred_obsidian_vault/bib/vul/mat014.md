<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat014.htm">Polyglot</a> 
 <a href="../gnt/mat014.htm">GNT</a> 
 <a href="../kjv/mat014.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat013.htm">Previous</a> 
 <a href="mat015.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 14</h3><p><a name="001">1</a> In illo tempore audivit Herodes tetrarcha famam Jesu:</p>
 <p><a name="002">2</a> et ait pueris suis: Hic est Joannes Baptista: ipse surrexit a mortuis, et ideo virtutes operantur in eo.</p>
 <p><a name="003">3</a> Herodes enim tenuit Joannem, et alligavit eum: et posuit in carcerem propter Herodiadem uxorem fratris sui.</p>
 <p><a name="004">4</a> Dicebat enim illi Joannes: Non licet tibi habere eam.</p>
 <p><a name="005">5</a> Et volens illum occidere, timuit populum: quia sicut prophetam eum habebant.</p>
 <p><a name="006">6</a> Die autem natalis Herodis saltavit filia Herodiadis in medio, et placuit Herodi:</p>
 <p><a name="007">7</a> unde cum juramento pollicitus est ei dare quodcumque postulasset ab eo.</p>
 <p><a name="008">8</a> At illa præmonita a matre sua: Da mihi, inquit, hic in disco caput Joannis Baptistæ.</p>
 <p><a name="009">9</a> Et contristatus est rex: propter juramentum autem, et eos qui pariter recumbebant, jussit dari.</p>
 <p><a name="010">10</a> Misitque et decollavit Joannem in carcere.</p>
 <p><a name="011">11</a> Et allatum est caput ejus in disco, et datum est puellæ, et attulit matri suæ.</p>
 <p><a name="012">12</a> Et accedentes discipuli ejus, tulerunt corpus ejus, et sepelierunt illud: et venientes nuntiaverunt Jesu.<br>
 </p>
 <p><a name="013">13</a> Quod cum audisset Jesus, secessit inde in navicula, in locum desertum seorsum: et cum audissent turbæ, secutæ sunt eum pedestres de civitatibus.</p>
 <p><a name="014">14</a> Et exiens vidit turbam multam, et misertus est eis, et curavit languidos eorum.</p>
 <p><a name="015">15</a> Vespere autem facto, accesserunt ad eum discipuli ejus, dicentes: Desertus est locus, et hora jam præteriit: dimitte turbas, ut euntes in castella, emant sibi escas.</p>
 <p><a name="016">16</a> Jesus autem dixit eis: Non habent necesse ire: date illis vos manducare.</p>
 <p><a name="017">17</a> Responderunt ei: Non habemus hic nisi quinque panes et duos pisces.</p>
 <p><a name="018">18</a> Qui ait eis: Afferte mihi illos huc.</p>
 <p><a name="019">19</a> Et cum jussisset turbam discumbere super fnum, acceptis quinque panibus et duobus piscibus, aspiciens in cælum benedixit, et fregit, et dedit discipulis panes, discipuli autem turbis.</p>
 <p><a name="020">20</a> Et manducaverunt omnes, et saturati sunt. Et tulerunt reliquias, duodecim cophinos fragmentorum plenos.</p>
 <p><a name="021">21</a> Manducantium autem fuit numerus quinque millia virorum, exceptis mulieribus et parvulis.<br>
 </p>
 <p><a name="022">22</a> Et statim compulit Jesus discipulos ascendere in naviculam, et præcedere eum trans fretum, donec dimitteret turbas.</p>
 <p><a name="023">23</a> Et dimissa turba, ascendit in montem solus orare. Vespere autem facto solus erat ibi:</p>
 <p><a name="024">24</a> navicula autem in medio mari jactabatur fluctibus: erat enim contrarius ventus.</p>
 <p><a name="025">25</a> Quarta enim vigilia noctis, venit ad eos ambulans super mare.</p>
 <p><a name="026">26</a> Et videntes eum super mare ambulantem, turbati sunt, dicentes: Quia phantasma est. Et præ timore clamaverunt.</p>
 <p><a name="027">27</a> Statimque Jesus locutus est eis, dicens: Habete fiduciam: ego sum, nolite timere.</p>
 <p><a name="028">28</a> Respondens autem Petrus, dixit: Domine, si tu es, jube me ad te venire super aquas.</p>
 <p><a name="029">29</a> At ipse ait: Veni. Et descendens Petrus de navicula, ambulabat super aquam ut veniret ad Jesum.</p>
 <p><a name="030">30</a> Videns vero ventum validum, timuit: et cum cpisset mergi, clamavit dicens: Domine, salvum me fac.</p>
 <p><a name="031">31</a> Et continuo Jesus extendens manum, apprehendit eum: et ait illi: Modicæ fidei, quare dubitasti?</p>
 <p><a name="032">32</a> Et cum ascendissent in naviculam, cessavit ventus.</p>
 <p><a name="033">33</a> Qui autem in navicula erant, venerunt, et adoraverunt eum, dicentes: Vere Filius Dei es.</p>
 <p><a name="034">34</a> Et cum transfretassent, venerunt in terram Genesar.</p>
 <p><a name="035">35</a> Et cum cognovissent eum viri loci illius, miserunt in universam regionem illam, et obtulerunt ei omnes male habentes:</p>
 <p><a name="036">36</a> et rogabant eum ut vel fimbriam vestimenti ejus tangerent. Et quicumque tetigerunt, salvi facti sunt.</p>
 <p></p><hr>
 <center>
 <a href="mat015.htm">Next: Matthew Chapter 15</a></center>
 </body>