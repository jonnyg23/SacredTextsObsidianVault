<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eph002.htm">Polyglot</a> 
 <a href="../gnt/eph002.htm">GNT</a> 
 <a href="../kjv/eph002.htm">KJV</a> 
 
 <br>
 <br><a href="eph.htm">Ephesians Index</a><br>
  
 <a href="eph001.htm">Previous</a> 
 <a href="eph003.htm">Next</a> 
 </center>
 <hr>
 
 <h3 align="CENTER">Vulgate (Latin): Ephesians Chapter 2</h3><p><a name="001">1</a> Et vos, cum essetis mortui delictis et peccatis vestris,</p>
 <p><a name="002">2</a> in quibus aliquando ambulastis secundum sæculum mundi hujus, secundum principem potestatis aëris hujus, spiritus, qui nunc operatur in filios diffidentiæ,</p>
 <p><a name="003">3</a> in quibus et nos omnes aliquando conversati sumus in desideriis carnis nostræ, facientes voluntatem carnis et cogitationum, et eramus natura filii iræ, sicut et ceteri:</p>
 <p><a name="004">4</a> Deus autem, qui dives est in misericordia, propter nimiam caritatem suam, qua dilexit nos,</p>
 <p><a name="005">5</a> et cum essemus mortui peccatis, convivificavit nos in Christo (cujus gratia estis salvati),</p>
 <p><a name="006">6</a> et conresuscitavit, et consedere fecit in cælestibus in Christo Jesu:</p>
 <p><a name="007">7</a> ut ostenderet in sæculis supervenientibus abundantes divitias gratiæ suæ, in bonitate super nos in Christo Jesu.</p>
 <p><a name="008">8</a> Gratia enim estis salvati per fidem, et hoc non ex vobis: Dei enim donum est:</p>
 <p><a name="009">9</a> non ex operibus, ut ne quis glorietur.</p>
 <p><a name="010">10</a> Ipsius enim sumus factura, creati in Christo Jesu in operibus bonis, quæ præparavit Deus ut in illis ambulemus.<br>
 </p>
 <p><a name="011">11</a> Propter quod memores estote quod aliquando vos gentes in carne, qui dicimini præputium ab ea quæ dicitur circumcisio in carne, manu facta:</p>
 <p><a name="012">12</a> quia eratis illo in tempore sine Christo, alienati a conversatione Israël, et hospites testamentorum, promissionis spem non habentes, et sine Deo in hoc mundo.</p>
 <p><a name="013">13</a> Nunc autem in Christo Jesu, vos, qui aliquando eratis longe, facti estis prope in sanguine Christi.</p>
 <p><a name="014">14</a> Ipse enim est pax nostra, qui fecit utraque unum, et medium parietem maceriæ solvens, inimicitias in carne sua,</p>
 <p><a name="015">15</a> legem mandatorum decretis evacuans, ut duos condat in semetipso in unum novum hominem, faciens pacem:</p>
 <p><a name="016">16</a> et reconciliet ambos in uno corpore, Deo per crucem, interficiens inimicitias in semetipso.</p>
 <p><a name="017">17</a> Et veniens evangelizavit pacem vobis, qui longe fuistis, et pacem iis, qui prope.</p>
 <p><a name="018">18</a> Quoniam per ipsum habemus accessum ambo in uno Spiritu ad Patrem.</p>
 <p><a name="019">19</a> Ergo jam non estis hospites, et advenæ: sed estis cives sanctorum, et domestici Dei,</p>
 <p><a name="020">20</a> superædificati super fundamentum apostolorum, et prophetarum, ipso summo angulari lapide Christo Jesu:</p>
 <p><a name="021">21</a> in quo omnis ædificatio constructa crescit in templum sanctum in Domino,</p>
 <p><a name="022">22</a> in quo et vos coædificamini in habitaculum Dei in Spiritu.</p>
 <p></p><hr>
 <center>
 <a href="eph003.htm">Next: Ephesians Chapter 3</a></center>
 </body>