<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk017.htm">Polyglot</a> 
 <a href="../gnt/luk017.htm">GNT</a> 
 <a href="../kjv/luk017.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk016.htm">Previous</a> 
 <a href="luk018.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 17</h3><p><a name="001">1</a> Et ait ad discipulos suos: Impossibile est ut non veniant scandala: væ autem illi per quem veniunt.</p>
 <p><a name="002">2</a> Utilius est illi si lapis molaris imponatur circa collum ejus, et projiciatur in mare quam ut scandalizet unum de pusillis istis.</p>
 <p><a name="003">3</a> Attendite vobis: Si peccaverit in te frater tuus, increpa illum: et si pnitentiam egerit, dimitte illi.</p>
 <p><a name="004">4</a> Et si septies in die peccaverit in te, et septies in die conversus fuerit ad te, dicens: Pnitet me, dimitte illi.</p>
 <p><a name="005">5</a> Et dixerunt apostoli Domino: Adauge nobis fidem.</p>
 <p><a name="006">6</a> Dixit autem Dominus: Si habueritis fidem sicut granum sinapis, dicetis huic arbori moro: Eradicare, et transplantare in mare, et obediet vobis.</p>
 <p><a name="007">7</a> Quis autem vestrum habens servum arantem aut pascentem, qui regresso de agro dicat illi: Statim transi, recumbe:</p>
 <p><a name="008">8</a> et non dicat ei: Para quod cnem, et præcinge te, et ministra mihi donec manducem, et bibam, et post hæc tu manducabis, et bibes?</p>
 <p><a name="009">9</a> Numquid gratiam habet servo illi, quia fecit quæ ei imperaverat?</p>
 <p><a name="010">10</a> non puto. Sic et vos cum feceritis omnia quæ præcepta sunt vobis, dicite: Servi inutiles sumus: quod debuimus facere, fecimus.<br>
 </p>
 <p><a name="011">11</a> Et factum est, dum iret in Jerusalem, transibat per mediam Samariam et Galilæam.</p>
 <p><a name="012">12</a> Et cum ingrederetur quoddam castellum, occurrerunt ei decem viri leprosi, qui steterunt a longe:</p>
 <p><a name="013">13</a> et levaverunt vocem, dicentes: Jesu præceptor, miserere nostri.</p>
 <p><a name="014">14</a> Quos ut vidit, dixit: Ite, ostendite vos sacerdotibus. Et factum est, dum irent, mundati sunt.</p>
 <p><a name="015">15</a> Unus autem ex illis, ut vidit quia mundatus est, regressus est, cum magna voce magnificans Deum,</p>
 <p><a name="016">16</a> et cecidit in faciem ante pedes ejus, gratias agens: et hic erat Samaritanus.</p>
 <p><a name="017">17</a> Respondens autem Jesus, dixit: Nonne decem mundati sunt? et novem ubi sunt?</p>
 <p><a name="018">18</a> Non est inventus qui rediret, et daret gloriam Deo, nisi hic alienigena.</p>
 <p><a name="019">19</a> Et ait illi: Surge, vade: quia fides tua te salvum fecit.<br>
 </p>
 <p><a name="020">20</a> Interrogatus autem a pharisæis: Quando venit regnum Dei? respondens eis, dixit: Non venit regnum Dei cum observatione:</p>
 <p><a name="021">21</a> neque dicent: Ecce hic, aut ecce illic. Ecce enim regnum Dei intra vos est.</p>
 <p><a name="022">22</a> Et ait ad discipulos suos: Venient dies quando desideretis videre unum diem Filii hominis, et non videbitis.</p>
 <p><a name="023">23</a> Et dicent vobis: Ecce hic, et ecce illic. Nolite ire, neque sectemini:</p>
 <p><a name="024">24</a> nam, sicut fulgur coruscans de sub cælo in ea quæ sub cælo sunt, fulget: ita erit Filius hominis in die sua.</p>
 <p><a name="025">25</a> Primum autem oportet illum multa pati, et reprobari a generatione hac.</p>
 <p><a name="026">26</a> Et sicut factum est in diebus Noë, ita erit et in diebus Filii hominis:</p>
 <p><a name="027">27</a> edebant et bibebant: uxores ducebant et dabantur ad nuptias, usque in diem, qua intravit Noë in arcam: et venit diluvium, et perdidit omnes.</p>
 <p><a name="028">28</a> Similiter sicut factum est in diebus Lot: edebant et bibebant, emebant et vendebant, plantabant et ædificabant:</p>
 <p><a name="029">29</a> qua die autem exiit Lot a Sodomis, pluit ignem et sulphur de cælo, et omnes perdidit:</p>
 <p><a name="030">30</a> secundum hæc erit qua die Filius hominis revelabitur.</p>
 <p><a name="031">31</a> In illa hora, qui fuerit in tecto, et vasa ejus in domo, ne descendat tollere illa: et qui in agro, similiter non redeat retro.</p>
 <p><a name="032">32</a> Memores estote uxoris Lot.</p>
 <p><a name="033">33</a> Quicumque quæsierit animam suam salvam facere, perdet illam: et quicumque perdiderit illam, vivificabit eam.</p>
 <p><a name="034">34</a> Dico vobis: In illa nocte erunt duo in lecto uno: unus assumetur, et alter relinquetur:</p>
 <p><a name="035">35</a> duæ erunt molentes in unum: una assumetur, et altera relinquetur: duo in agro: unus assumetur, et alter relinquetur.</p>
 <p><a name="036">36</a> Respondentes dicunt illi: Ubi Domine?</p>
 <p><a name="037">37</a> Qui dixit illis: Ubicumque fuerit corpus, illuc congregabuntur et aquilæ.</p>
 <p></p><hr>
 <center>
 <a href="luk018.htm">Next: Luke Chapter 18</a></center>
 </body>