<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co1011.htm">Polyglot</a> 
 <a href="../gnt/co1011.htm">GNT</a> 
 <a href="../kjv/co1011.htm">KJV</a> 
 
 <br>
 <br><a href="co1.htm">1 Corinthians Index</a><br>
  
 <a href="co1010.htm">Previous</a> 
 <a href="co1012.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Corinthians Chapter 11</h3><p><a name="001">1</a> Imitatores mei estote, sicut et ego Christi.</p>
 <p><a name="002">2</a> Laudo autem vos fratres quod per omnia mei memores estis: et sicut tradidi vobis, præcepta mea tenetis.</p>
 <p><a name="003">3</a> Volo autem vos scire quod omnis viri caput, Christus est: caput autem mulieris, vir: caput vero Christi, Deus.</p>
 <p><a name="004">4</a> Omnis vir orans, aut prophetans velato capite, deturpat caput suum.</p>
 <p><a name="005">5</a> Omnis autem mulier orans, aut prophetans non velato capite, deturpat caput suum: unum enim est ac si decalvetur.</p>
 <p><a name="006">6</a> Nam si non velatur mulier, tondeatur. Si vero turpe est mulieri tonderi, aut decalvari, velet caput suum.</p>
 <p><a name="007">7</a> Vir quidem non debet velare caput suum: quoniam imago et gloria Dei est, mulier autem gloria viri est.</p>
 <p><a name="008">8</a> Non enim vir ex muliere est, sed mulier ex viro.</p>
 <p><a name="009">9</a> Etenim non est creatus vir propter mulierem, sed mulier propter virum.</p>
 <p><a name="010">10</a> Ideo debet mulier potestatem habere supra caput propter angelos.</p>
 <p><a name="011">11</a> Verumtamen neque vir sine muliere: neque mulier sine viro in Domino.</p>
 <p><a name="012">12</a> Nam sicut mulier de viro, ita et vir per mulierem: omnia autem ex Deo.</p>
 <p><a name="013">13</a> Vos ipsi judicate: decet mulierem non velatam orare Deum?</p>
 <p><a name="014">14</a> Nec ipsa natura docet vos, quod vir quidem si comam nutriat, ignominia est illi:</p>
 <p><a name="015">15</a> mulier vero si comam nutriat, gloria est illi: quoniam capilli pro velamine ei dati sunt.</p>
 <p><a name="016">16</a> Si quis autem videtur contentiosus esse: nos talem consuetudinem non habemus, neque ecclesia Dei.<br>
 </p>
 <p><a name="017">17</a> Hoc autem præcipio: non laudans quod non in melius, sed in deterius convenitis.</p>
 <p><a name="018">18</a> Primum quidem convenientibus vobis in ecclesiam, audio scissuras esse inter vos, et ex parte credo.</p>
 <p><a name="019">19</a> Nam oportet et hæreses esse, ut et qui probati sunt, manifesti fiant in vobis.</p>
 <p><a name="020">20</a> Convenientibus ergo vobis in unum, jam non est Dominicam cnam manducare.</p>
 <p><a name="021">21</a> Unusquisque enim suam cnam præsumit ad manducandum, et alius quidem esurit, alius autem ebrius est.</p>
 <p><a name="022">22</a> Numquid domos non habetis ad manducandum, et bibendum? aut ecclesiam Dei contemnitis, et confunditis eos qui non habent? Quid dicam vobis? laudo vos? in hoc non laudo.</p>
 <p><a name="023">23</a> Ego enim accepi a Domino quod et tradidi vobis, quoniam Dominus Jesus in qua nocte tradebatur, accepit panem,</p>
 <p><a name="024">24</a> et gratias agens fregit, et dixit: Accipite, et manducate: hoc est corpus meum, quod pro vobis tradetur: hoc facite in meam commemorationem.</p>
 <p><a name="025">25</a> Similiter et calicem, postquam cnavit, dicens: Hic calix novum testamentum est in meo sanguine: hoc facite quotiescumque bibetis, in meam commemorationem.</p>
 <p><a name="026">26</a> Quotiescumque enim manducabitis panem hunc, et calicem bibetis, mortem Domini annuntiabitis donec veniat.</p>
 <p><a name="027">27</a> Itaque quicumque manducaverit panem hunc, vel biberit calicem Domini indigne, reus erit corporis et sanguinis Domini.</p>
 <p><a name="028">28</a> Probet autem seipsum homo: et sic de pane illo edat, et de calice bibat.</p>
 <p><a name="029">29</a> Qui enim manducat et bibit indigne, judicium sibi manducat et bibit, non dijudicans corpus Domini.</p>
 <p><a name="030">30</a> Ideo inter vos multi infirmi et imbecilles, et dormiunt multi.</p>
 <p><a name="031">31</a> Quod si nosmetipsos dijudicaremus, non utique judicaremur.</p>
 <p><a name="032">32</a> Dum judicamur autem, a Domino corripimur, ut non cum hoc mundo damnemur.</p>
 <p><a name="033">33</a> Itaque fratres mei, cum convenitis ad manducandum, invicem exspectate.</p>
 <p><a name="034">34</a> Si quis esurit, domi manducet, ut non in judicium conveniatis. Cetera autem, cum venero, disponam.</p>
 <p></p><hr>
 <center>
 <a href="co1012.htm">Next: 1 Corinthians Chapter 12</a></center>
 </body>