<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen031.htm">Polyglot</a> 
 <a href="../kjv/gen031.htm">KJV</a> 
 <a href="../sep/gen031.htm">Sep</a> 
 <a href="../tan/gen031.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen030.htm">Previous</a> 
 <a href="gen032.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 31</h3><p><a name="001">1</a> Postquam autem audivit verba filiorum Laban dicentium: Tulit Jacob omnia quæ fuerunt patris nostri, et de illius facultate ditatus, factus est inclytus:</p>
 <p><a name="002">2</a> animadvertit quoque faciem Laban, quod non esset erga se sicut heri et nudiustertius,</p>
 <p><a name="003">3</a> maxime dicente sibi Domino: Revertere in terram patrum tuorum, et ad generationem tuam, eroque tecum.</p>
 <p><a name="004">4</a> Misit, et vocavit Rachel et Liam in agrum, ubi pascebat greges,</p>
 <p><a name="005">5</a> dixitque eis: Video faciem patris vestri quod non sit erga me sicut heri et nudiustertius: Deus autem patris mei fuit mecum.</p>
 <p><a name="006">6</a> Et ipsæ nostis quod totis viribus meis servierim patri vestro.</p>
 <p><a name="007">7</a> Sed et pater vester circumvenit me et mutavit mercedem meam decem vicibus: et tamen non dimisit eum Deus ut noceret mihi.</p>
 <p><a name="008">8</a> Si quando dixit: Variæ erunt mercedes tuæ: pariebant omnes oves varios ftus; quando vero e contrario, ait: Alba quæque accipies pro mercede: omnes greges alba pepererunt.</p>
 <p><a name="009">9</a> Tulitque Deus substantiam patris vestri, et dedit mihi.</p>
 <p><a name="010">10</a> Postquam enim conceptus ovium tempus advenerat, levavi oculos meos, et vidi in somnis ascendentes mares super feminas, varios et maculosos, et diversorum colorum.</p>
 <p><a name="011">11</a> Dixitque angelus Dei ad me in somnis: Jacob? Et ego respondi: Adsum.</p>
 <p><a name="012">12</a> Qui ait: Leva oculos tuos, et vide universos masculos ascendentes super feminas, varios, maculosos, atque respersos. Vidi enim omnia quæ fecit tibi Laban.</p>
 <p><a name="013">13</a> Ego sum Deus Bethel, ubi unxisti lapidem, et votum vovisti mihi. Nunc ergo surge, et egredere de terra hac, revertens in terram nativitatis tuæ.</p>
 <p><a name="014">14</a> Responderuntque Rachel et Lia: Numquid habemus residui quidquam in facultatibus et hæreditate domus patris nostri?</p>
 <p><a name="015">15</a> nonne quasi alienas reputavit nos, et vendidit, comeditque pretium nostrum?</p>
 <p><a name="016">16</a> Sed Deus tulit opes patris nostri, et eas tradidit nobis, ac filiis nostris: unde omnia quæ præcepit tibi Deus, fac.</p>
 <p><a name="017">17</a> Surrexit itaque Jacob, et impositis liberis ac conjugibus suis super camelos, abiit.</p>
 <p><a name="018">18</a> Tulitque omnem substantiam suam, et greges, et quidquid in Mesopotamia acquisierat, pergens ad Isaac patrem suum in terram Chanaan.<br>
 </p>
 <p><a name="019">19</a> Eo tempore ierat Laban ad tondendas oves, et Rachel furata est idola patris sui.</p>
 <p><a name="020">20</a> Noluitque Jacob confiteri socero suo quod fugeret.</p>
 <p><a name="021">21</a> Cumque abiisset tam ipse quam omnia quæ juris sui erant, et amne transmisso pergeret contra montem Galaad,</p>
 <p><a name="022">22</a> nuntiatum est Laban die tertio quod fugeret Jacob.</p>
 <p><a name="023">23</a> Qui, assumptis fratribus suis, persecutus est eum diebus septem: et comprehendit eum in monte Galaad.</p>
 <p><a name="024">24</a> Viditque in somnis dicentem sibi Deum: Cave ne quidquam aspere loquaris contra Jacob.</p>
 <p><a name="025">25</a> Jamque Jacob extenderat in monte tabernaculum: cumque ille consecutus fuisset eum cum fratribus suis, in eodem monte Galaad fixit tentorium.</p>
 <p><a name="026">26</a> Et dixit ad Jacob: Quare ita egisti, ut clam me abigeres filias meas quasi captivas gladio?</p>
 <p><a name="027">27</a> cur ignorante me fugere voluisti, nec indicare mihi, ut prosequerer te cum gaudio, et canticis, et tympanis, et citharis?</p>
 <p><a name="028">28</a> Non es passus ut oscularer filios meos et filias: stulte operatus es: et nunc quidem</p>
 <p><a name="029">29</a> valet manus mea reddere tibi malum: sed Deus patris vestri heri dixit mihi: Cave ne loquaris contra Jacob quidquam durius.</p>
 <p><a name="030">30</a> Esto, ad tuos ire cupiebas, et desiderio erat tibi domus patris tui: cur furatus es deos meos?</p>
 <p><a name="031">31</a> Respondit Jacob: Quod inscio te profectus sum, timui ne violenter auferres filias tuas.</p>
 <p><a name="032">32</a> Quod autem furti me arguis: apud quemcumque inveneris deos tuos, necetur coram fratribus nostris: scrutare, quidquid tuorum apud me inveneris, et aufer. Hæc dicens, ignorabat quod Rachel furata esset idola.</p>
 <p><a name="033">33</a> Ingressus itaque Laban tabernaculum Jacob, et Liæ, et utriusque famulæ, non invenit. Cumque intrasset tentorium Rachelis,</p>
 <p><a name="034">34</a> illa festinans abscondit idola subter stramenta cameli, et sedit desuper: scrutantique omne tentorium, et nihil invenienti,</p>
 <p><a name="035">35</a> ait: Ne irascatur dominus meus quod coram te assurgere nequeo: quia juxta consuetudinem feminarum nunc accidit mihi: sic delusa sollicitudo quærentis est.</p>
 <p><a name="036">36</a> Tumensque Jacob, cum jurgio ait: Quam ob culpam meam, et ob quod peccatum meum sic exarsisti post me,</p>
 <p><a name="037">37</a> et scrutatus es omnem supellectilem meam? quid invenisti de cuncta substantia domus tuæ? pone hic coram fratribus meis, et fratribus tuis, et judicent inter me et te.</p>
 <p><a name="038">38</a> Idcirco viginti annis fui tecum? oves tuæ et capræ steriles non fuerunt, arietes gregis tui non comedi:</p>
 <p><a name="039">39</a> nec captum a bestia ostendi tibi, ego damnum omne reddebam: quidquid furto peribat, a me exigebas:</p>
 <p><a name="040">40</a> die noctuque æstu urebar, et gelu, fugiebatque somnus ab oculis meis.</p>
 <p><a name="041">41</a> Sicque per viginti annos in domo tua servivi tibi, quatuordecim pro filiabus, et sex pro gregibus tuis: immutasti quoque mercedem meam decem vicibus.</p>
 <p><a name="042">42</a> Nisi Deus patris mei Abraham, et timor Isaac affuisset mihi, forsitan modo nudum me dimisisses: afflictionem meam et laborem manuum mearum respexit Deus, et arguit te heri.<br>
 </p>
 <p><a name="043">43</a> Respondit ei Laban: Filiæ meæ et filii, et greges tui, et omnia quæ cernis, mea sunt: quid possum facere filiis et nepotibus meis?</p>
 <p><a name="044">44</a> Veni ergo, et ineamus fdus, ut sit in testimonium inter me et te.</p>
 <p><a name="045">45</a> Tulit itaque Jacob lapidem, et erexit illum in titulum:</p>
 <p><a name="046">46</a> dixitque fratribus suis: Afferte lapides. Qui congregantes fecerunt tumulum, comederuntque super eum:</p>
 <p><a name="047">47</a> quem vocavit Laban Tumulum testis: et Jacob, Acervum testimonii, uterque juxta proprietatem linguæ suæ.</p>
 <p><a name="048">48</a> Dixitque Laban: Tumulus iste erit testis inter me et te hodie, et idcirco appellatum est nomen ejus Galaad, id est, Tumulus testis.</p>
 <p><a name="049">49</a> Intueatur et judicet Dominus inter nos quando recesserimus a nobis,</p>
 <p><a name="050">50</a> si afflixeris filias meas, et si introduxeris alias uxores super eas: nullus sermonis nostri testis est absque Deo, qui præsens respicit.</p>
 <p><a name="051">51</a> Dixitque rursus ad Jacob: En tumulus hic, et lapis quem erexi inter me et te,</p>
 <p><a name="052">52</a> testis erit: tumulus, inquam, iste et lapis sint in testimonium, si aut ego transiero illum pergens ad te, aut tu præterieris, malum mihi cogitans.</p>
 <p><a name="053">53</a> Deus Abraham, et Deus Nachor, judicet inter nos, Deus patris eorum. Juravit ergo Jacob per timorem patris sui Isaac:</p>
 <p><a name="054">54</a> immolatisque victimis in monte, vocavit fratres suos ut ederent panem. Qui cum comedissent, manserunt ibi:</p>
 <p><a name="055">55</a> Laban vero de nocte consurgens, osculatus est filios, et filias suas, et benedixit illis: reversusque est in locum suum.</p>
 <p></p><hr>
 <center>
 <a href="gen032.htm">Next: Genesis Chapter 32</a></center>
 </body>