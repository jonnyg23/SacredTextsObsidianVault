<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro008.htm">Polyglot</a> 
 <a href="../kjv/pro008.htm">KJV</a> 
 <a href="../sep/pro008.htm">Sep</a> 
 <a href="../tan/pro008.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro007.htm">Previous</a> 
 <a href="pro009.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 8</h3><p><a name="001">1</a> [Numquid non sapientia clamitat,<br> et prudentia dat vocem suam?<br></p>
 <p><a name="002">2</a> In summis excelsisque verticibus supra viam,<br> in mediis semitis stans,<br></p>
 <p><a name="003">3</a> juxta portas civitatis,<br> in ipsis foribus loquitur, dicens:<br></p>
 <p><a name="004">4</a> O viri, ad vos clamito,<br> et vox mea ad filios hominum.<br></p>
 <p><a name="005">5</a> Intelligite, parvuli, astutiam,<br> et insipientes, animadvertite.<br></p>
 <p><a name="006">6</a> Audite, quoniam de rebus magnis locutura sum,<br> et aperientur labia mea ut recta prædicent.<br></p>
 <p><a name="007">7</a> Veritatem meditabitur guttur meum,<br> et labia mea detestabuntur impium.<br></p>
 <p><a name="008">8</a> Justi sunt omnes sermones mei:<br> non est in eis pravum quid, neque perversum;<br></p>
 <p><a name="009">9</a> recti sunt intelligentibus,<br> et æqui invenientibus scientiam.<br></p>
 <p><a name="010">10</a> Accipite disciplinam meam, et non pecuniam;<br> doctrinam magis quam aurum eligite:<br></p>
 <p><a name="011">11</a> melior est enim sapientia cunctis pretiosissimis,<br> et omne desiderabile ei non potest comparari.]<br>
 </p>
 <p><a name="012">12</a> [Ego sapientia, habito in consilio,<br> et eruditis intersum cogitationibus.<br></p>
 <p><a name="013">13</a> Timor Domini odit malum:<br> arrogantiam, et superbiam,<br> et viam pravam, et os bilingue, detestor.<br></p>
 <p><a name="014">14</a> Meum est consilium et æquitas;<br> mea est prudentia, mea est fortitudo.<br></p>
 <p><a name="015">15</a> Per me reges regnant,<br> et legum conditores justa decernunt;<br></p>
 <p><a name="016">16</a> per me principes imperant,<br> et potentes decernunt justitiam.<br></p>
 <p><a name="017">17</a> Ego diligentes me diligo,<br> et qui mane vigilant ad me, invenient me.<br></p>
 <p><a name="018">18</a> Mecum sunt divitiæ et gloria,<br> opes superbæ et justitia.<br></p>
 <p><a name="019">19</a> Melior est enim fructus meus auro et lapide pretioso,<br> et genimina me argento electo.<br></p>
 <p><a name="020">20</a> In viis justitiæ ambulo,<br> in medio semitarum judicii:<br></p>
 <p><a name="021">21</a> ut ditem diligentes me,<br> et thesauros eorum repleam.]<br>
 </p>
 <p><a name="022">22</a> [Dominus possedit me in initio viarum suarum<br> antequam quidquam faceret a principio.<br></p>
 <p><a name="023">23</a> Ab æterno ordinata sum,<br> et ex antiquis antequam terra fieret.<br></p>
 <p><a name="024">24</a> Nondum erant abyssi, et ego jam concepta eram:<br> necdum fontes aquarum eruperant,<br></p>
 <p><a name="025">25</a> necdum montes gravi mole constiterant:<br> ante colles ego parturiebar.<br></p>
 <p><a name="026">26</a> Adhuc terram non fecerat, et flumina,<br> et cardines orbis terræ.<br></p>
 <p><a name="027">27</a> Quando præparabat cælos, aderam;<br> quando certa lege et gyro vallabat abyssos;<br></p>
 <p><a name="028">28</a> quando æthera firmabat sursum,<br> et librabat fontes aquarum;<br></p>
 <p><a name="029">29</a> quando circumdabat mari terminum suum,<br> et legem ponebat aquis, ne transirent fines suos;<br> quando appendebat fundamenta terræ:<br></p>
 <p><a name="030">30</a> cum eo eram, cuncta componens.<br> Et delectabar per singulos dies,<br> ludens coram eo omni tempore,<br></p>
 <p><a name="031">31</a> ludens in orbe terrarum;<br> et deliciæ meæ esse cum filiis hominum.<br></p>
 <p><a name="032">32</a> Nunc ergo, filii, audite me:<br> beati qui custodiunt vias meas.<br></p>
 <p><a name="033">33</a> Audite disciplinam, et estote sapientes,<br> et nolite abjicere eam.<br></p>
 <p><a name="034">34</a> Beatus homo qui audit me,<br> et qui vigilat ad fores meas quotidie,<br> et observat ad postes ostii mei.<br></p>
 <p><a name="035">35</a> Qui me invenerit, inveniet vitam,<br> et hauriet salutem a Domino.<br></p>
 <p><a name="036">36</a> Qui autem in me peccaverit, lædet animam suam;<br> omnes qui me oderunt diligunt mortem.]</p>
 <p></p><hr>
 <center>
 <a href="pro009.htm">Next: Proverbs Chapter 9</a></center>
 </body>