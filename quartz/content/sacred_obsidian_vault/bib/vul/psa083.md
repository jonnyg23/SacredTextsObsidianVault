<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa083.htm">Polyglot</a> 
 <a href="../kjv/psa083.htm">KJV</a> 
 <a href="../sep/psa083.htm">Sep</a> 
 <a href="../tan/psa083.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa082.htm">Previous</a> 
 <a href="psa084.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 83</h3><p><a name="001">1</a> In finem, pro torcularibus filiis Core. Psalmus.</p>
 <p><a name="002">2</a> [Quam dilecta tabernacula tua, Domine virtutum!<br></p>
 <p><a name="003">3</a> Concupiscit, et deficit anima mea in atria Domini;<br> cor meum et caro mea exsultaverunt in Deum vivum.<br></p>
 <p><a name="004">4</a> Etenim passer invenit sibi domum,<br> et turtur nidum sibi, ubi ponat pullos suos:<br> altaria tua, Domine virtutum,<br> rex meus, et Deus meus.<br></p>
 <p><a name="005">5</a> Beati qui habitant in domo tua, Domine;<br> in sæcula sæculorum laudabunt te.<br></p>
 <p><a name="006">6</a> Beatus vir cujus est auxilium abs te:<br> ascensiones in corde suo disposuit,<br></p>
 <p><a name="007">7</a> in valle lacrimarum, in loco quem posuit.<br></p>
 <p><a name="008">8</a> Etenim benedictionem dabit legislator;<br> ibunt de virtute in virtutem:<br> videbitur Deus deorum in Sion.<br></p>
 <p><a name="009">9</a> Domine Deus virtutum, exaudi orationem meam;<br> auribus percipe, Deus Jacob.<br></p>
 <p><a name="010">10</a> Protector noster, aspice, Deus,<br> et respice in faciem christi tui.<br></p>
 <p><a name="011">11</a> Quia melior est dies una in atriis tuis super millia;<br> elegi abjectus esse in domo Dei mei<br> magis quam habitare in tabernaculis peccatorum.<br></p>
 <p><a name="012">12</a> Quia misericordiam et veritatem diligit Deus:<br> gratiam et gloriam dabit Dominus.<br></p>
 <p><a name="013">13</a> Non privabit bonis eos qui ambulant in innocentia:<br> Domine virtutum, beatus homo qui sperat in te.]</p>
 <p></p><hr>
 <center>
 <a href="psa084.htm">Next: Psalms Chapter 84</a></center>
 </body>