<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jos021.htm">Polyglot</a> 
 <a href="../kjv/jos021.htm">KJV</a> 
 <a href="../sep/jsb021.htm">Sep:JsB</a> 
 <a href="../tan/jos021.htm">Tan</a> 
 
 <br>
 <br><a href="jos.htm">Joshua Index</a><br>
  
 <a href="jos020.htm">Previous</a> 
 <a href="jos022.htm">Next</a> 
 </center>
 <hr>
 
 <h3 align="CENTER">Vulgate (Latin): Joshua Chapter 21</h3><p><a name="001">1</a> Accesseruntque principes familiarum Levi ad Eleazarum sacerdotem, et Josue filium Nun, et ad duces cognationum per singulas tribus filiorum Israël:</p>
 <p><a name="002">2</a> locutique sunt ad eos in Silo terræ Chanaan, atque dixerunt: Dominus præcepit per manum Moysi, ut darentur nobis urbes ad habitandum, et suburbana earum ad alenda jumenta.</p>
 <p><a name="003">3</a> Dederuntque filii Israël de possessionibus suis juxta imperium Domini, civitates et suburbana earum.</p>
 <p><a name="004">4</a> Egressaque est sors in familiam Caath filiorum Aaron sacerdotis, de tribubus Juda, et Simeon, et Benjamin, civitates tredecim:</p>
 <p><a name="005">5</a> et reliquis filiorum Caath, id est Levitis, qui superfuerant, de tribubus Ephraim, et Dan, et dimidia tribu Manasse, civitates decem.</p>
 <p><a name="006">6</a> Porro filii Gerson egressa est sors, ut acciperent de tribubus Issachar et Aser et Nephthali, dimidiaque tribu Manasse in Basan, civitates numero tredecim.</p>
 <p><a name="007">7</a> Et filiis Merari per cognationes suas de tribubus Ruben et Gad et Zabulon urbes duodecim.</p>
 <p><a name="008">8</a> Dederuntque filii Israël Levitis civitates et suburbana earum, sicut præcepit Dominus per manum Moysi, singulis sorte tribuentes.</p>
 <p><a name="009">9</a> De tribubus filiorum Juda et Simeon dedit Josue civitates, quarum ista sunt nomina,</p>
 <p><a name="010">10</a> filiis Aaron per familias Caath Levitici generis (prima enim sors illis egressa est),</p>
 <p><a name="011">11</a> Cariatharbe patris Enac, quæ vocatur Hebron, in monte Juda, et suburbana ejus per circuitum.</p>
 <p><a name="012">12</a> Agros vero et villas ejus dederat Caleb filio Jephone ad possidendum.</p>
 <p><a name="013">13</a> Dedit ergo filiis Aaron sacerdotis Hebron confugii civitatem, ac suburbana ejus: et Lobnam cum suburbanis suis:</p>
 <p><a name="014">14</a> et Jether, et Esthemo,</p>
 <p><a name="015">15</a> et Holon, et Dabir,</p>
 <p><a name="016">16</a> et Ain, et Jeta, et Bethsames, cum suburbanis suis: civitates novem de tribubus, ut dictum est, duabus.</p>
 <p><a name="017">17</a> De tribu autem filiorum Benjamin, Gabaon, et Gabæ,</p>
 <p><a name="018">18</a> et Anathoth et Almon, cum suburbanis suis: civitates quatuor.</p>
 <p><a name="019">19</a> Omnes simul civitates filiorum Aaron sacerdotis, tredecim, cum suburbanis suis.</p>
 <p><a name="020">20</a> Reliquis vero per familias filiorum Caath Levitici generis, hæc est data possessio.</p>
 <p><a name="021">21</a> De tribu Ephraim urbes confugii, Sichem cum suburbanis suis in monte Ephraim, et Gazer</p>
 <p><a name="022">22</a> et Cibsaim et Beth-horon, cum suburbanis suis, civitates quatuor.</p>
 <p><a name="023">23</a> De tribu quoque Dan, Eltheco et Gabathon,</p>
 <p><a name="024">24</a> et Ajalon et Gethremmon, cum suburbanis suis, civitates quatuor.</p>
 <p><a name="025">25</a> Porro de dimidia tribu Manasse, Thanach et Gethremmon, cum suburbanis suis, civitates duæ.</p>
 <p><a name="026">26</a> Omnes civitates decem, et suburbana earum, datæ sunt filiis Caath inferioris gradus.</p>
 <p><a name="027">27</a> Filiis quoque Gerson Levitici generis dedit de dimidia tribu Manasse confugii civitates, Gaulon in Basan, et Bosram, cum suburbanis suis, civitates duas.</p>
 <p><a name="028">28</a> Porro de tribu Issachar, Cesion, et Dabereth,</p>
 <p><a name="029">29</a> et Jaramoth, et Engannim, cum suburbanis suis, civitates quatuor.</p>
 <p><a name="030">30</a> De tribu autem Aser, Masal et Abdon,</p>
 <p><a name="031">31</a> et Helcath, et Rohob, cum suburbanis suis, civitates quatuor.</p>
 <p><a name="032">32</a> De tribu quoque Nephthali civitates confugii, Cedes in Galilæa, et Hammoth Dor, et Carthan, cum suburbanis suis, civitates tres.</p>
 <p><a name="033">33</a> Omnes urbes familiarum Gerson, tredecim, cum suburbanis suis.</p>
 <p><a name="034">34</a> Filiis autem Merari Levitis inferioris gradus per familias suas data est de tribu Zabulon, Jecnam, et Cartha</p>
 <p><a name="035">35</a> et Damna et Naalol, civitates quatuor cum suburbanis suis.</p>
 <p><a name="036">36</a> De tribu Ruben ultra Jordanem contra Jericho civitates refugii, Bosor in solitudine, Misor et Jaser et Jethson et Mephaath, civitates quatuor cum suburbanis suis.</p>
 <p><a name="037">37</a> De tribu Gad civitates confugii, Ramoth in Galaad, et Manaim et Hesebon et Jazer, civitates quatuor cum suburbanis suis.</p>
 <p><a name="038">38</a> Omnes urbes filiorum Merari per familias et cognationes suas, duodecim.</p>
 <p><a name="039">39</a> Itaque civitates universæ Levitarum in medio possessionis filiorum Israël fuerunt quadraginta octo</p>
 <p><a name="040">40</a> cum suburbanis suis, singulæ per familias distributæ.<br>
 </p>
 <p><a name="041">41</a> Deditque Dominus Deus Israëli omnem terram, quam traditurum se patribus eorum juraverat: et possederunt illam, atque habitaverunt in ea.</p>
 <p><a name="042">42</a> Dataque est ab eo pax in omnes per circuitum nationes: nullusque eis hostium resistere ausus est, sed cuncti in eorum ditionem redacti sunt.</p>
 <p><a name="043">43</a> Ne unum quidem verbum, quod illis præstiturum se esse promiserat, irritum fuit, sed rebus expleta sunt omnia.</p>
 <p></p><hr>
 <center>
 <a href="jos022.htm">Next: Joshua Chapter 22</a></center>
 </body>