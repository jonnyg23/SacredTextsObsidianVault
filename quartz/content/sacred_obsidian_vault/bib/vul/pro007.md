<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro007.htm">Polyglot</a> 
 <a href="../kjv/pro007.htm">KJV</a> 
 <a href="../sep/pro007.htm">Sep</a> 
 <a href="../tan/pro007.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro006.htm">Previous</a> 
 <a href="pro008.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 7</h3><p><a name="001">1</a> [Fili mi, custodi sermones meos,<br> et præcepta mea reconde tibi.<br> Fili,</p>
 <p><a name="002">2</a> serva mandata mea, et vives;<br> et legem meam quasi pupillam oculi tui:<br></p>
 <p><a name="003">3</a> liga eam in digitis tuis,<br> scribe illam in tabulis cordis tui.<br></p>
 <p><a name="004">4</a> Dic sapientiæ: Soror mea es,<br> et prudentiam voca amicam tuam:<br></p>
 <p><a name="005">5</a> ut custodiant te a muliere extranea,<br> et ab aliena quæ verba sua dulcia facit.<br></p>
 <p><a name="006">6</a> De fenestra enim domus meæ<br> per cancellos prospexi,<br></p>
 <p><a name="007">7</a> et video parvulos;<br> considero vecordem juvenem,<br></p>
 <p><a name="008">8</a> qui transit per plateam juxta angulum<br> et prope viam domus illius graditur:<br></p>
 <p><a name="009">9</a> in obscuro, advesperascente die,<br> in noctis tenebris et caligine.<br></p>
 <p><a name="010">10</a> Et ecce occurrit illi mulier ornatu meretricio,<br> præparata ad capiendas animas:<br> garrula et vaga,<br></p>
 <p><a name="011">11</a> quietis impatiens,<br> nec valens in domo consistere pedibus suis;<br></p>
 <p><a name="012">12</a> nunc foris, nunc in plateis,<br> nunc juxta angulos insidians.<br></p>
 <p><a name="013">13</a> Apprehensumque deosculatur juvenem,<br> et procaci vultu blanditur, dicens:<br></p>
 <p><a name="014">14</a> Victimas pro salute vovi;<br> hodie reddidi vota mea:<br></p>
 <p><a name="015">15</a> idcirco egressa sum in occursum tuum,<br> desiderans te videre, et reperi.<br></p>
 <p><a name="016">16</a> Intexui funibus lectulum meum;<br> stravi tapetibus pictis ex Ægypto:<br></p>
 <p><a name="017">17</a> aspersi cubile meum myrrha,<br> et aloë, et cinnamomo.<br></p>
 <p><a name="018">18</a> Veni, inebriemur uberibus,<br> et fruamur cupitis amplexibus donec illucescat dies.<br></p>
 <p><a name="019">19</a> Non est enim vir in domo sua:<br> abiit via longissima:<br></p>
 <p><a name="020">20</a> sacculum pecuniæ secum tulit;<br> in die plenæ lunæ reversurus est in domum suam.<br></p>
 <p><a name="021">21</a> Irretivit eum multis sermonibus,<br> et blanditiis labiorum protraxit illum.<br></p>
 <p><a name="022">22</a> Statim eam sequitur quasi bos ductus ad victimam,<br> et quasi agnus lasciviens,<br> et ignorans quod ad vincula stultus trahatur:<br></p>
 <p><a name="023">23</a> donec transfigat sagitta jecur ejus,<br> velut si avis festinet ad laqueum,<br> et nescit quod de periculo animæ illius agitur.<br></p>
 <p><a name="024">24</a> Nunc ergo, fili mi, audi me,<br> et attende verbis oris mei.<br></p>
 <p><a name="025">25</a> Ne abstrahatur in viis illius mens tua,<br> neque decipiaris semitis ejus;<br></p>
 <p><a name="026">26</a> multos enim vulneratos dejecit,<br> et fortissimi quique interfecti sunt ab ea.<br></p>
 <p><a name="027">27</a> Viæ inferi domus ejus,<br> penetrantes in interiora mortis.]</p>
 <p></p><hr>
 <center>
 <a href="pro008.htm">Next: Proverbs Chapter 8</a></center>
 </body>