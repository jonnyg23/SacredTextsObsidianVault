<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co2005.htm">Polyglot</a> 
 <a href="../gnt/co2005.htm">GNT</a> 
 <a href="../kjv/co2005.htm">KJV</a> 
 
 <br>
 <br><a href="co2.htm">2 Corinthians Index</a><br>
  
 <a href="co2004.htm">Previous</a> 
 <a href="co2006.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Corinthians Chapter 5</h3><p><a name="001">1</a> Scimus enim quoniam si terrestris domus nostra hujus habitationis dissolvatur, quod ædificationem ex Deo habemus, domum non manufactam, æternam in cælis.</p>
 <p><a name="002">2</a> Nam et in hoc ingemiscimus, habitationem nostram, quæ de cælo est, superindui cupientes:</p>
 <p><a name="003">3</a> si tamen vestiti, non nudi inveniamur.</p>
 <p><a name="004">4</a> Nam et qui sumus in hoc tabernaculo, ingemiscimus gravati: eo quod nolumus expoliari, sed supervestiri, ut absorbeatur quod mortale est, a vita.</p>
 <p><a name="005">5</a> Qui autem efficit nos in hoc ipsum, Deus, qui dedit nobis pignus Spiritus.</p>
 <p><a name="006">6</a> Audentes igitur semper, scientes quoniam dum sumus in corpore, peregrinamur a Domino</p>
 <p><a name="007">7</a> (per fidem enim ambulamus, et non per speciem):</p>
 <p><a name="008">8</a> audemus autem, et bonam voluntatem habemus magis peregrinari a corpore, et præsentes esse ad Dominum.</p>
 <p><a name="009">9</a> Et ideo contendimus, sive absentes, sive præsentes, placere illi.</p>
 <p><a name="010">10</a> Omnes enim non manifestari oportet ante tribunal Christi, ut referat unusquisque propria corporis, prout gessit, sive bonum, sive malum.<br>
 </p>
 <p><a name="011">11</a> Scientes ergo timorem Domini, hominibus suademus, Deo autem manifesti sumus. Spero autem et in conscientiis vestris manifestos nos esse.</p>
 <p><a name="012">12</a> Non iterum commendamus nos vobis, sed occasionem damus vobis gloriandi pro nobis: ut habeatis ad eos qui in facie gloriantur, et non in corde.</p>
 <p><a name="013">13</a> Sive enim mente excedimus Deo: sive sobrii sumus, vobis.</p>
 <p><a name="014">14</a> Caritas enim Christi urget nos: æstimantes hoc, quoniam si unus pro omnibus mortuus est, ergo omnes mortui sunt:</p>
 <p><a name="015">15</a> et pro omnibus mortuus est Christus: ut, et qui vivunt, jam non sibi vivant, sed ei qui pro ipsis mortuus est et resurrexit.</p>
 <p><a name="016">16</a> Itaque nos ex hoc neminem novimus secundum carnem. Et si cognovimus secundum carnem Christum, sed nunc jam non novimus.</p>
 <p><a name="017">17</a> Si qua ergo in Christo nova creatura, vetera transierunt: ecce facta sunt omnia nova.</p>
 <p><a name="018">18</a> Omnia autem ex Deo, qui nos reconciliavit sibi per Christum: et dedit nobis ministerium reconciliationis,</p>
 <p><a name="019">19</a> quoniam quidem Deus erat in Christo mundum reconcilians sibi, non reputans illis delicta ipsorum, et posuit in nobis verbum reconciliationis.</p>
 <p><a name="020">20</a> Pro Christo ergo legatione fungimur, tamquam Deo exhortante per nos. Obsecramus pro Christo, reconciliamini Deo.</p>
 <p><a name="021">21</a> Eum, qui non noverat peccatum, pro nobis peccatum fecit, ut nos efficeremur justitia Dei in ipso.</p>
 <p></p><hr>
 <center>
 <a href="co2006.htm">Next: 2 Corinthians Chapter 6</a></center>
 </body>