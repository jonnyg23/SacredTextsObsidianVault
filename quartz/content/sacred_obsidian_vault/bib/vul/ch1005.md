<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch1005.htm">Polyglot</a> 
 <a href="../kjv/ch1005.htm">KJV</a> 
 <a href="../sep/ch1005.htm">Sep</a> 
 <a href="../tan/ch1005.htm">Tan</a> 
 
 <br>
 <br><a href="ch1.htm">1 Chronicles Index</a><br>
  
 <a href="ch1004.htm">Previous</a> 
 <a href="ch1006.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Chronicles Chapter 5</h3><p><a name="001">1</a> Filii quoque Ruben primogeniti Israël. (Ipse quippe fuit primogenitus ejus: sed cum violasset thorum patris sui, data sunt primogenita ejus filiis Joseph filii Israël, et non est ille reputatus in primogenitum.</p>
 <p><a name="002">2</a> Porro Judas, qui erat fortissimus inter fratres suos, de stirpe ejus principes germinati sunt: primogenita autem reputata sunt Joseph.)</p>
 <p><a name="003">3</a> Filii ergo Ruben primogeniti Israël: Enoch, et Phallu, Esron, et Carmi.</p>
 <p><a name="004">4</a> Filii Joël: Samia filius ejus, Gog filius ejus, Semei filius ejus,</p>
 <p><a name="005">5</a> Micha filius ejus, Reia filius ejus, Baal filius ejus,</p>
 <p><a name="006">6</a> Beera filius ejus, quem captivum duxit Thelgathphalnasar rex Assyriorum, et fuit princeps in tribu Ruben.</p>
 <p><a name="007">7</a> Fratres autem ejus, et universa cognatio ejus, quando numerabantur per familias suas, habuerunt principes Jehiel, et Zachariam.</p>
 <p><a name="008">8</a> Porro Bala filius Azaz filii Samma filii Joël, ipse habitavit in Aroër usque ad Nebo, et Beelmeon.</p>
 <p><a name="009">9</a> Contra orientalem quoque plagam habitavit usque ad introitum eremi, et flumen Euphraten. Multum quippe jumentorum numerum possidebant in terra Galaad.</p>
 <p><a name="010">10</a> In diebus autem Saul præliati sunt contra Agareos, et interfecerunt illos, habitaveruntque pro eis in tabernaculis eorum, in omni plaga quæ respicit ad orientem Galaad.<br>
 </p>
 <p><a name="011">11</a> Filii vero Gad e regione eorum habitaverunt in terra Basan usque Selcha:</p>
 <p><a name="012">12</a> Joël in capite, et Saphan secundus: Janai autem et Saphat in Basan.</p>
 <p><a name="013">13</a> Fratres vero eorum secundum domos cognationum suarum, Michaël, et Mosollam, et Sebe, et Jorai, et Jachan, et Zie, et Heber, septem.</p>
 <p><a name="014">14</a> Hi filii Abihail, filii Huri, filii Jara, filii Galaad, filii Michaël, filii Jesesi, filii Jeddo, filii Buz.</p>
 <p><a name="015">15</a> Fratres quoque, filii Abdiel filii Guni, princeps domus in familiis suis.</p>
 <p><a name="016">16</a> Et habitaverunt in Galaad, et in Basan, et in viculis ejus, et in cunctis suburbanis Saron, usque ad terminos.</p>
 <p><a name="017">17</a> Omnes hi numerati sunt in diebus Joathan regis Juda, et in diebus Jeroboam regis Israël.</p>
 <p><a name="018">18</a> Filii Ruben, et Gad, et dimidiæ tribus Manasse, viri bellatores, scuta portantes et gladios, et tendentes arcum, eruditique ad prælia, quadraginta quatuor millia et septingenti sexaginta, procedentes ad pugnam.</p>
 <p><a name="019">19</a> Dimicaverunt contra Agareos: Ituræi vero, et Naphis, et Nodab</p>
 <p><a name="020">20</a> præbuerunt eis auxilium. Traditique sunt in manus eorum Agarei, et universi qui fuerant cum eis, quia Deum invocaverunt cum præliarentur: et exaudivit eos, eo quod credidissent in eum.</p>
 <p><a name="021">21</a> Ceperuntque omnia quæ possederant, camelorum quinquaginta millia, et ovium ducenta quinquaginta millia, et asinos duo millia, et animas hominum centum millia.</p>
 <p><a name="022">22</a> Vulnerati autem multi corruerunt: fuit enim bellum Domini. Habitaveruntque pro eis usque ad transmigrationem.<br>
 </p>
 <p><a name="023">23</a> Filii quoque dimidiæ tribus Manasse possederunt terram a finibus Basan usque Baal, Hermon, et Sanir, et montem Hermon: ingens quippe numerus erat.</p>
 <p><a name="024">24</a> Et hi fuerunt principes domus cognationis eorum: Epher, et Jesi, et Eliel, et Ezriel, et Jeremia, et Odoia, et Jediel, viri fortissimi et potentes, et nominati duces in familiis suis.</p>
 <p><a name="025">25</a> Reliquerunt autem Deum patrum suorum, et fornicati sunt post deos populorum terræ, quos abstulit Deus coram eis.</p>
 <p><a name="026">26</a> Et suscitavit Deus Israël spiritum Phul regis Assyriorum, et spiritum Thelgathphalnasar regis Assur: et transtulit Ruben, et Gad, et dimidiam tribum Manasse, et adduxit eos in Lahela, et in Habor, et Ara, et fluvium Gozan, usque ad diem hanc.</p>
 <p></p><hr>
 <center>
 <a href="ch1006.htm">Next: 1 Chronicles Chapter 6</a></center>
 </body>