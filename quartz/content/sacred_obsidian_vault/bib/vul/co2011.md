<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co2011.htm">Polyglot</a> 
 <a href="../gnt/co2011.htm">GNT</a> 
 <a href="../kjv/co2011.htm">KJV</a> 
 
 <br>
 <br><a href="co2.htm">2 Corinthians Index</a><br>
  
 <a href="co2010.htm">Previous</a> 
 <a href="co2012.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Corinthians Chapter 11</h3><p><a name="001">1</a> Utinam sustineretis modicum quid insipientiæ meæ, sed et supportare me:</p>
 <p><a name="002">2</a> æmulor enim vos Dei æmulatione. Despondi enim vos uni viro, virginem castam exhibere Christo.</p>
 <p><a name="003">3</a> Timeo autem ne sicut serpens Hevam seduxit astutia sua, ita corrumpantur sensus vestri, et excidant a simplicitate, quæ est in Christo.</p>
 <p><a name="004">4</a> Nam si is qui venit, alium Christum prædicat, quem non prædicavimus, aut alium spiritum accipitis, quem non accepistis: aut aliud Evangelium, quod non recepistis: recte pateremini.</p>
 <p><a name="005">5</a> Existimo enim nihil me minus fecisse a magnis Apostolis.</p>
 <p><a name="006">6</a> Nam etsi imperitus sermone, sed non scientia, in omnibus autem manifestati sumus vobis.<br>
 </p>
 <p><a name="007">7</a> Aut numquid peccatum feci, meipsum humilians, ut vos exaltemini? quoniam gratis Evangelium Dei evangelizavi vobis?</p>
 <p><a name="008">8</a> Alias ecclesias expoliavi, accipiens stipendium ad ministerium vestrum.</p>
 <p><a name="009">9</a> Et cum essem apud vos, et egerem, nulli onerosus fui: nam quod mihi deerat, suppleverunt fratres, qui venerunt a Macedonia: et in omnibus sine onere me vobis servavi, et servabo.</p>
 <p><a name="010">10</a> Est veritas Christi in me, quoniam hæc gloriatio non infringetur in me in regionibus Achaiæ.</p>
 <p><a name="011">11</a> Quare? quia non diligo vos? Deus scit.</p>
 <p><a name="012">12</a> Quod autem facio, et faciam: ut amputem occasionem eorum qui volunt occasionem, ut in quo gloriantur, inveniantur sicut et nos.</p>
 <p><a name="013">13</a> Nam ejusmodi pseudoapostoli sunt operarii subdoli, transfigurantes se in apostolos Christi.</p>
 <p><a name="014">14</a> Et non mirum: ipse enim Satanas transfigurat se in angelum lucis.</p>
 <p><a name="015">15</a> Non est ergo magnum, si ministri ejus transfigurentur velut ministri justitiæ: quorum finis erit secundum opera ipsorum.<br>
 </p>
 <p><a name="016">16</a> Iterum dico (ne quis me putet insipientem esse, alioquin velut insipientem accipite me, ut et ego modicum quid glorier),</p>
 <p><a name="017">17</a> quod loquor, non loquor secundum Deum, sed quasi in insipientia, in hac substantia gloriæ.</p>
 <p><a name="018">18</a> Quoniam multi gloriantur secundum carnem: et ego gloriabor.</p>
 <p><a name="019">19</a> Libenter enim suffertis insipientes, cum sitis ipsi sapientes.</p>
 <p><a name="020">20</a> Sustinetis enim si quis vos in servitutem redigit, si quis devorat, si quis accipit, si quis extollitur, si quis in faciem vos cædit.</p>
 <p><a name="021">21</a> Secundum ignobilitatem dico, quasi nos infirmi fuerimus in hac parte. In quo quis audet (in insipientia dico) audeo et ego:</p>
 <p><a name="022">22</a> Hebræi sunt, et ego: Israëlitæ sunt, et ego: semen Abrahæ sunt, et ego.<br>
 </p>
 <p><a name="023">23</a> Ministri Christi sunt (ut minus sapiens dico), plus ego: in laboribus plurimis, in carceribus abundantius, in plagis supra modum, in mortibus frequenter.</p>
 <p><a name="024">24</a> A Judæis quinquies, quadragenas, una minus, accepi.</p>
 <p><a name="025">25</a> Ter virgis cæsus sum, semel lapidatus sum: ter naufragium feci, nocte et die in profundo maris fui,</p>
 <p><a name="026">26</a> in itineribus sæpe, periculis fluminum, periculis latronum, periculis ex genere, periculis ex gentibus, periculis in civitate, periculis in solitudine, periculis in mari, periculis in falsis fratribus:</p>
 <p><a name="027">27</a> in labore et ærumna, in vigiliis multis, in fame et siti, in jejuniis multis, in frigore et nuditate,</p>
 <p><a name="028">28</a> præter illa quæ extrinsecus sunt, instantia mea quotidiana, sollicitudo omnium ecclesiarum.</p>
 <p><a name="029">29</a> Quis infirmatur, et ego non infirmor? quis scandalizatur, et ego non uror?</p>
 <p><a name="030">30</a> Si gloriari oportet, quæ infirmitatis meæ sunt, gloriabor.</p>
 <p><a name="031">31</a> Deus et Pater Domini nostri Jesu Christi, qui est benedictus in sæcula, scit quod non mentior.</p>
 <p><a name="032">32</a> Damasci præpositus gentis Aretæ regis custodiebat civitatem Damascenorum ut me comprehenderet:</p>
 <p><a name="033">33</a> et per fenestram in sporta dimissus sum per murum, et sic effugi manus ejus.</p>
 <p></p><hr>
 <center>
 <a href="co2012.htm">Next: 2 Corinthians Chapter 12</a></center>
 </body>