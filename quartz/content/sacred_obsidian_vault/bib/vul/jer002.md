<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer002.htm">Polyglot</a> 
 <a href="../kjv/jer002.htm">KJV</a> 
 <a href="../sep/jer002.htm">Sep</a> 
 <a href="../tan/jer002.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer001.htm">Previous</a> 
 <a href="jer003.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 2</h3><p><a name="001">1</a> Et factum est verbum Domini ad me, dicens:</p>
 <p><a name="002">2</a> [Vade, et clama in auribus Jerusalem, dicens:<br> Hæc dicit Dominus:<br> Recordatus sum tui, miserans adolescentiam tuam,<br> et caritatem desponsationis tuæ,<br> quando secuta es me in deserto,<br> in terra quæ non seminatur.<br></p>
 <p><a name="003">3</a> Sanctus Israël Domino,<br> primitiæ frugum ejus:<br> omnes qui devorant eum delinquunt:<br> mala venient super eos,<br> dicit Dominus.<br></p>
 <p><a name="004">4</a> Audite verbum Domini, domus Jacob,<br> et omnes cognationes domus Israël.<br></p>
 <p><a name="005">5</a> Hæc dicit Dominus:<br> Quid invenerunt patres vestri in me iniquitatis,<br> quia elongaverunt a me,<br> et ambulaverunt post vanitatem,<br> et vani facti sunt?<br></p>
 <p><a name="006">6</a> Et non dixerunt: Ubi est Dominus<br> qui ascendere nos fecit de terra Ægypti;<br> qui traduxit nos per desertum,<br> per terram inhabitabilem et inviam,<br> per terram sitis, et imaginem mortis,<br> per terram in qua non ambulavit vir,<br> neque habitavit homo?<br></p>
 <p><a name="007">7</a> Et induxi vos in terram Carmeli,<br> ut comederetis fructum ejus et optima illius:<br> et ingressi contaminastis terram meam,<br> et hæreditatem meam posuistis in abominationem.<br></p>
 <p><a name="008">8</a> Sacerdotes non dixerunt: Ubi est Dominus?<br> et tenentes legem nescierunt me,<br> et pastores prævaricati sunt in me,<br> et prophetæ prophetaverunt in Baal,<br> et idola secuti sunt.<br></p>
 <p><a name="009">9</a> Propterea adhuc judicio contendam vobiscum, ait Dominus,<br> et cum filiis vestris disceptabo.<br></p>
 <p><a name="010">10</a> Transite ad insulas Cethim, et videte:<br> et in Cedar mittite, et considerate vehementer:<br> et videte si factum est hujuscemodi:<br></p>
 <p><a name="011">11</a> si mutavit gens deos suos,<br> et certe ipsi non sunt dii:<br> populus vero meus mutavit gloriam suam in idolum.<br></p>
 <p><a name="012">12</a> Obstupescite, cæli, super hoc,<br> et portæ ejus, desolamini vehementer, dicit Dominus.<br></p>
 <p><a name="013">13</a> Duo enim mala fecit populus meus:<br> me dereliquerunt fontem aquæ vivæ,<br> et foderunt sibi cisternas, cisternas dissipatas,<br> quia continere non valent aquas.<br></p>
 <p><a name="014">14</a> Numquid servus est Israël, aut vernaculus?<br> quare ergo factus est in prædam?<br></p>
 <p><a name="015">15</a> Super eum rugierunt leones,<br> et dederunt vocem suam:<br> posuerunt terram ejus in solitudinem.<br> Civitates ejus exustæ sunt,<br> et non est qui habitet in eis.<br></p>
 <p><a name="016">16</a> Filii quoque Mempheos et Taphnes<br> constupraverunt te usque ad verticem.<br></p>
 <p><a name="017">17</a> Numquid non istud factum est tibi,<br> quia dereliquisti Dominum Deum tuum<br> eo tempore quo ducebat te per viam?<br></p>
 <p><a name="018">18</a> Et nunc quid tibi vis in via Ægypti,<br> ut bibas aquam turbidam?<br> et quid tibi cum via Assyriorum,<br> ut bibas aquam fluminis?<br></p>
 <p><a name="019">19</a> Arguet te malitia tua,<br> et aversio tua increpabit te.<br> Scito et vide quia malum et amarum est<br> reliquisse te Dominum Deum tuum,<br> et non esse timorem mei apud te,<br> dicit Dominus Deus exercituum.<br></p>
 <p><a name="020">20</a> A sæculo confregisti jugum meum:<br> rupisti vincula mea,<br> et dixisti: Non serviam.<br> In omni enim colle sublimi,<br> et sub omni ligno frondoso,<br> tu prosternebaris meretrix.<br></p>
 <p><a name="021">21</a> Ego autem plantavi te vineam electam,<br> omne semen verum:<br> quomodo ergo conversa es mihi in pravum,<br> vinea aliena?<br></p>
 <p><a name="022">22</a> Si laveris te nitro,<br> et multiplicaveris tibi herbam borith,<br> maculata es in iniquitate tua coram me,<br> dicit Dominus Deus.<br></p>
 <p><a name="023">23</a> Quomodo dicis: Non sum polluta;<br> post Baalim non ambulavi?<br> Vide vias tuas in convalle;<br> scito quid feceris:<br> cursor levis explicans vias suas.<br></p>
 <p><a name="024">24</a> Onager assuetus in solitudine,<br> in desiderio animæ suæ attraxit ventum amoris sui:<br> nullus avertet eam:<br> omnes qui quærunt eam non deficient:<br> in menstruis ejus invenient eam.<br></p>
 <p><a name="025">25</a> Prohibe pedem tuum a nuditate,<br> et guttur tuum a siti.<br> Et dixisti: Desperavi: nequaquam faciam:<br> adamavi quippe alienos,<br> et post eos ambulabo.]<br>
 </p>
 <p><a name="026">26</a> [Quomodo confunditur fur quando deprehenditur,<br> sic confusi sunt domus Israël,<br> ipsi et reges eorum,<br> principes, et sacerdotes, et prophetæ eorum,<br></p>
 <p><a name="027">27</a> dicentes ligno: Pater meus es tu:<br> et lapidi: Tu me genuisti.<br> Verterunt ad me tergum et non faciem,<br> et in tempore afflictionis suæ dicent:<br> Surge, et libera nos.<br></p>
 <p><a name="028">28</a> Ubi sunt dii tui quos fecisti tibi?<br> surgant, et liberent te in tempore afflictionis tuæ:<br> secundum numerum quippe civitatum tuarum erant dii tui, Juda.<br></p>
 <p><a name="029">29</a> Quid vultis mecum judicio contendere?<br> omnes dereliquistis me, dicit Dominus.<br></p>
 <p><a name="030">30</a> Frustra percussi filios vestros:<br> disciplinam non receperunt.<br> Devoravit gladius vester prophetas vestros:<br> quasi leo vastator</p>
 <p><a name="031">31</a> generatio vestra.<br> Videte verbum Domini:<br> numquid solitudo factus sum Israëli,<br> aut terra serotina?<br> quare ergo dixit populus meus: Recessimus;<br> non veniemus ultra ad te?<br></p>
 <p><a name="032">32</a> Numquid obliviscetur virgo ornamenti sui,<br> aut sponsa fasciæ pectoralis suæ?<br> populus vero meus oblitus est mei diebus innumeris.<br></p>
 <p><a name="033">33</a> Quid niteris bonam ostendere viam tuam<br> ad quærendam dilectionem,<br> quæ insuper et malitias tuas docuisti vias tuas,<br></p>
 <p><a name="034">34</a> et in alis tuis inventus est sanguis animarum pauperum et innocentum?<br> non in fossis inveni eos,<br> sed in omnibus quæ supra memoravi.<br></p>
 <p><a name="035">35</a> Et dixisti: Absque peccato et innocens ego sum,<br> et propterea avertatur furor tuus a me.<br> Ecce ego judicio contendam tecum,<br> eo quod dixeris: Non peccavi.<br></p>
 <p><a name="036">36</a> Quam vilis facta es nimis, iterans vias tuas!<br> et ab Ægypto confunderis,<br> sicut confusa es ab Assur.<br></p>
 <p><a name="037">37</a> Nam et ab ista egredieris,<br> et manus tuæ erunt super caput tuum:<br> quoniam obtrivit Dominus confidentiam tuam,<br> et nihil habebis prosperum in ea.]</p>
 <p></p><hr>
 <center>
 <a href="jer003.htm">Next: Jeremiah Chapter 3</a></center>
 </body>