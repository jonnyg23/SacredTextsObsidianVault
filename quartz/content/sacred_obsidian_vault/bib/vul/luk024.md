<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk024.htm">Polyglot</a> 
 <a href="../gnt/luk024.htm">GNT</a> 
 <a href="../kjv/luk024.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk023.htm">Previous</a> 
 <a href="joh001.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 24</h3><p><a name="001">1</a> Una autem sabbati valde diluculo venerunt ad monumentum, portantes quæ paraverant aromata:</p>
 <p><a name="002">2</a> et invenerunt lapidem revolutum a monumento.</p>
 <p><a name="003">3</a> Et ingressæ non invenerunt corpus Domini Jesu.</p>
 <p><a name="004">4</a> Et factum est, dum mente consternatæ essent de isto, ecce duo viri steterunt secus illas in veste fulgenti.</p>
 <p><a name="005">5</a> Cum timerent autem, et declinarent vultum in terram, dixerunt ad illas: Quid quæritis viventem cum mortuis?</p>
 <p><a name="006">6</a> non est hic, sed surrexit: recordamini qualiter locutus est vobis, cum adhuc in Galilæa esset,</p>
 <p><a name="007">7</a> dicens: Quia oportet Filium hominis tradi in manus hominum peccatorum, et crucifigi, et die tertia resurgere.</p>
 <p><a name="008">8</a> Et recordatæ sunt verborum ejus.</p>
 <p><a name="009">9</a> Et regressæ a monumento nuntiaverunt hæc omnia illis undecim, et ceteris omnibus.</p>
 <p><a name="010">10</a> Erat autem Maria Magdalene, et Joanna, et Maria Jacobi, et ceteræ quæ cum eis erant, quæ dicebant ad apostolos hæc.</p>
 <p><a name="011">11</a> Et visa sunt ante illos sicut deliramentum verba ista, et non crediderunt illis.</p>
 <p><a name="012">12</a> Petrus autem surgens cucurrit ad monumentum: et procumbens vidit linteamina sola posita, et abiit secum mirans quod factum fuerat.<br>
 </p>
 <p><a name="013">13</a> Et ecce duo ex illis ibant ipsa die in castellum, quod erat in spatio stadiorum sexaginta ab Jerusalem, nomine Emmaus.</p>
 <p><a name="014">14</a> Et ipsi loquebantur ad invicem de his omnibus quæ acciderant.</p>
 <p><a name="015">15</a> Et factum est, dum fabularentur, et secum quærerent: et ipse Jesus appropinquans ibat cum illis:</p>
 <p><a name="016">16</a> oculi autem illorum tenebantur ne eum agnoscerent.</p>
 <p><a name="017">17</a> Et ait ad illos: Qui sunt hi sermones, quos confertis ad invicem ambulantes, et estis tristes?</p>
 <p><a name="018">18</a> Et respondens unus, cui nomen Cleophas, dixit ei: Tu solus peregrinus es in Jerusalem, et non cognovisti quæ facta sunt in illa his diebus?</p>
 <p><a name="019">19</a> Quibus ille dixit: Quæ? Et dixerunt: De Jesu Nazareno, qui fuit vir propheta, potens in opere et sermone coram Deo et omni populo:</p>
 <p><a name="020">20</a> et quomodo eum tradiderunt summi sacerdotes et principes nostri in damnationem mortis, et crucifixerunt eum:</p>
 <p><a name="021">21</a> nos autem sperabamus quia ipse esset redempturus Israël: et nunc super hæc omnia, tertia dies est hodie quod hæc facta sunt.</p>
 <p><a name="022">22</a> Sed et mulieres quædam ex nostris terruerunt nos, quæ ante lucem fuerunt ad monumentum,</p>
 <p><a name="023">23</a> et non invento corpore ejus, venerunt, dicentes se etiam visionem angelorum vidisse, qui dicunt eum vivere.</p>
 <p><a name="024">24</a> Et abierunt quidam ex nostris ad monumentum: et ita invenerunt sicut mulieres dixerunt, ipsum vero non invenerunt.</p>
 <p><a name="025">25</a> Et ipse dixit ad eos: O stulti, et tardi corde ad credendum in omnibus quæ locuti sunt prophetæ!</p>
 <p><a name="026">26</a> Nonne hæc oportuit pati Christum, et ita intrare in gloriam suam?</p>
 <p><a name="027">27</a> Et incipiens a Moyse, et omnibus prophetis, interpretabatur illis in omnibus scripturis quæ de ipso erant.</p>
 <p><a name="028">28</a> Et appropinquaverunt castello quo ibant: et ipse se finxit longius ire.</p>
 <p><a name="029">29</a> Et coëgerunt illum, dicentes: Mane nobiscum, quoniam advesperascit, et inclinata est jam dies. Et intravit cum illis.</p>
 <p><a name="030">30</a> Et factum est, dum recumberet cum eis, accepit panem, et benedixit, ac fregit, et porrigebat illis.</p>
 <p><a name="031">31</a> Et aperti sunt oculi eorum, et cognoverunt eum: et ipse evanuit ex oculis eorum.</p>
 <p><a name="032">32</a> Et dixerunt ad invicem: Nonne cor nostrum ardens erat in nobis dum loqueretur in via, et aperiret nobis Scripturas?</p>
 <p><a name="033">33</a> Et surgentes eadem hora regressi sunt in Jerusalem: et invenerunt congregatos undecim, et eos qui cum illis erant,</p>
 <p><a name="034">34</a> dicentes: Quod surrexit Dominus vere, et apparuit Simoni.</p>
 <p><a name="035">35</a> Et ipsi narrabant quæ gesta erant in via, et quomodo cognoverunt eum in fractione panis.<br>
 </p>
 <p><a name="036">36</a> Dum autem hæc loquuntur, stetit Jesus in medio eorum, et dicit eis: Pax vobis: ego sum, nolite timere.</p>
 <p><a name="037">37</a> Conturbati vero et conterriti, existimabant se spiritum videre.</p>
 <p><a name="038">38</a> Et dixit eis: Quid turbati estis, et cogitationes ascendunt in corda vestra?</p>
 <p><a name="039">39</a> videte manus meas, et pedes, quia ego ipse sum; palpate et videte, quia spiritus carnem et ossa non habet, sicut me videtis habere.</p>
 <p><a name="040">40</a> Et cum hoc dixisset, ostendit eis manus et pedes.</p>
 <p><a name="041">41</a> Adhuc autem illis non credentibus, et mirantibus præ gaudio, dixit: Habetis hic aliquid quod manducetur?</p>
 <p><a name="042">42</a> At illi obtulerunt ei partem piscis assi et favum mellis.</p>
 <p><a name="043">43</a> Et cum manducasset coram eis, sumens reliquias dedit eis.<br>
 </p>
 <p><a name="044">44</a> Et dixit ad eos: Hæc sunt verba quæ locutus sum ad vos cum adhuc essem vobiscum, quoniam necesse est impleri omnia quæ scripta sunt in lege Moysi, et prophetis, et Psalmis de me.</p>
 <p><a name="045">45</a> Tunc aperuit illis sensum ut intelligerent Scripturas,</p>
 <p><a name="046">46</a> et dixit eis: Quoniam sic scriptum est, et sic oportebat Christum pati, et resurgere a mortuis tertia die:</p>
 <p><a name="047">47</a> et prædicari in nomine ejus pnitentiam, et remissionem peccatorum in omnes gentes, incipientibus ab Jerosolyma.</p>
 <p><a name="048">48</a> Vos autem testes estis horum.</p>
 <p><a name="049">49</a> Et ego mitto promissum Patris mei in vos; vos autem sedete in civitate, quoadusque induamini virtute ex alto.<br>
 </p>
 <p><a name="050">50</a> Eduxit autem eos foras in Bethaniam, et elevatis manibus suis benedixit eis.</p>
 <p><a name="051">51</a> Et factum est, dum benediceret illis, recessit ab eis, et ferebatur in cælum.</p>
 <p><a name="052">52</a> Et ipsi adorantes regressi sunt in Jerusalem cum gaudio magno:</p>
 <p><a name="053">53</a> et erant semper in templo, laudantes et benedicentes Deum. Amen.</p>
 <p></p>
 <p></p><hr>
 <center>
 <a href="joh001.htm">Next: John Chapter 1</a></center>
 </body>