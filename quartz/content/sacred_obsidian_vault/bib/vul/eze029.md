<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze029.htm">Polyglot</a> 
 <a href="../kjv/eze029.htm">KJV</a> 
 <a href="../sep/eze029.htm">Sep</a> 
 <a href="../tan/eze029.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze028.htm">Previous</a> 
 <a href="eze030.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 29</h3><p><a name="001">1</a> In anno decimo, decimo mense, undecima die mensis, factum est verbum Domini ad me, dicens:</p>
 <p><a name="002">2</a> Fili hominis, pone faciem tuam contra Pharaonem regem Ægypti, et prophetabis de eo, et de Ægypto universa.</p>
 <p><a name="003">3</a> Loquere, et dices: [Hæc dicit Dominus Deus:<br> Ecce ego ad te, Pharao rex Ægypti, draco magne,<br> qui cubas in medio fluminum tuorum, et dicis:<br> Meus est fluvius, et ego feci memetipsum.<br></p>
 <p><a name="004">4</a> Et ponam frenum in maxillis tuis,<br> et agglutinabo pisces fluminum tuorum squamis tuis,<br> et extraham te de medio fluminum tuorum,<br> et universi pisces tui squamis tuis adhærebunt.<br></p>
 <p><a name="005">5</a> Et projiciam te in desertum,<br> et omnes pisces fluminis tui:<br> super faciem terræ cades;<br> non colligeris, neque congregaberis:<br> bestiis terræ et volatilibus cæli dedi te ad devorandum.<br></p>
 <p><a name="006">6</a> Et scient omnes habitatores Ægypti quia ego Dominus,<br> pro eo quod fuisti baculus arundineus domui Israël:<br></p>
 <p><a name="007">7</a> quando apprehenderunt te manu, et confractus es,<br> et lacerasti omnem humerum eorum:<br> et innitentibus eis super te comminutus es,<br> et dissolvisti omnes renes eorum.<br></p>
 <p><a name="008">8</a> Propterea hæc dicit Dominus Deus:<br> Ecce ego adducam super te gladium,<br> et interficiam de te hominem et jumentum.<br></p>
 <p><a name="009">9</a> Et erit terra Ægypti in desertum et in solitudinem:<br> et scient quia ego Dominus,<br> pro eo quod dixeris: Fluvius meus est, et ego feci eum.<br></p>
 <p><a name="010">10</a> Idcirco ecce ego ad te, et ad flumina tua:<br> daboque terram Ægypti in solitudines,<br> gladio dissipatam,<br> a turre Syenes usque ad terminos Æthiopiæ.<br></p>
 <p><a name="011">11</a> Non pertransibit eam pes hominis,<br> neque pes jumenti gradietur in ea,<br> et non habitabitur quadraginta annis.<br></p>
 <p><a name="012">12</a> Daboque terram Ægypti desertam in medio terrarum desertarum,<br> et civitates ejus in medio urbium subversarum,<br> et erunt desolatæ quadraginta annis:<br> et dispergam Ægyptios in nationes,<br> et ventilabo eos in terras.<br></p>
 <p><a name="013">13</a> Quia hæc dicit Dominus Deus:<br> Post finem quadraginta annorum congregabo Ægyptum<br> de populis in quibus dispersi fuerant.<br></p>
 <p><a name="014">14</a> Et reducam captivitatem Ægypti,<br> et collocabo eos in terra Phathures,<br> in terra nativitatis suæ,<br> et erunt ibi in regnum humile.<br></p>
 <p><a name="015">15</a> Inter cetera regna erit humillima,<br> et non elevabitur ultra super nationes,<br> et imminuam eos ne imperent gentibus.<br></p>
 <p><a name="016">16</a> Neque erunt ultra domui Israël in confidentia,<br> docentes iniquitatem ut fugiant, et sequantur eos:<br> et scient quia ego Dominus Deus.]<br>
 </p>
 <p><a name="017">17</a> Et factum est in vigesimo et septimo anno, in primo, in una mensis: factum est verbum Domini ad me, dicens:</p>
 <p><a name="018">18</a> [Fili hominis, Nabuchodonosor rex Babylonis<br> servire fecit exercitum suum servitute magna adversum Tyrum:<br> omne caput decalvatum, et omnis humerus depilatus est:<br> et merces non est reddita ei, neque exercitui ejus, de Tyro,<br> pro servitute qua servivit mihi adversus eam.<br></p>
 <p><a name="019">19</a> Propterea hæc dicit Dominus Deus:<br> Ecce ego dabo Nabuchodonosor regem Babylonis in terra Ægypti:<br> et accipiet multitudinem ejus,<br> et deprædabitur manubias ejus,<br> et diripiet spolia ejus:<br> et erit merces exercitui illius,<br></p>
 <p><a name="020">20</a> et operi quo servivit adversus eam:<br> dedi ei terram Ægypti pro eo quod laboraverit mihi,<br> ait Dominus Deus.<br></p>
 <p><a name="021">21</a> In die illo pullulabit cornu domui Israël,<br> et tibi dabo apertum os in medio eorum,<br> et scient quia ego Dominus.]</p>
 <p></p><hr>
 <center>
 <a href="eze030.htm">Next: Ezekiel Chapter 30</a></center>
 </body>