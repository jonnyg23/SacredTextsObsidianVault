<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job027.htm">Polyglot</a> 
 <a href="../kjv/job027.htm">KJV</a> 
 <a href="../sep/job027.htm">Sep</a> 
 <a href="../tan/job027.htm">Tan</a> 
 
 <br>
 <br><a href="job.htm">Job Index</a><br>
  
 <a href="job026.htm">Previous</a> 
 <a href="job028.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 27</h3><p><a name="001">1</a> Addidit quoque Job, assumens parabolam suam, et dixit:</p>
 <p><a name="002">2</a> [Vivit Deus, qui abstulit judicium meum,<br> et Omnipotens, qui ad amaritudinem adduxit animam meam.<br></p>
 <p><a name="003">3</a> Quia donec superest halitus in me,<br> et spiritus Dei in naribus meis,<br></p>
 <p><a name="004">4</a> non loquentur labia mea iniquitatem,<br> nec lingua mea meditabitur mendacium.<br></p>
 <p><a name="005">5</a> Absit a me ut justos vos esse judicem:<br> donec deficiam, non recedam ab innocentia mea.<br></p>
 <p><a name="006">6</a> Justificationem meam, quam cpi tenere, non deseram:<br> neque enim reprehendit me cor meum in omni vita mea.<br></p>
 <p><a name="007">7</a> Sit ut impius, inimicus meus,<br> et adversarius meus quasi iniquus.<br></p>
 <p><a name="008">8</a> Quæ est enim spes hypocritæ, si avare rapiat,<br> et non liberet Deus animam ejus?<br></p>
 <p><a name="009">9</a> Numquid Deus audiet clamorem ejus,<br> cum venerit super eum angustia?<br></p>
 <p><a name="010">10</a> aut poterit in Omnipotente delectari,<br> et invocare Deum omni tempore?<br></p>
 <p><a name="011">11</a> Docebo vos per manum Dei quæ Omnipotens habeat,<br> nec abscondam.<br></p>
 <p><a name="012">12</a> Ecce vos omnes nostis:<br> et quid sine causa vana loquimini?<br></p>
 <p><a name="013">13</a> Hæc est pars hominis impii apud Deum,<br> et hæreditas violentorum, quam ob Omnipotente suscipient.<br></p>
 <p><a name="014">14</a> Si multiplicati fuerint filii ejus, in gladio erunt,<br> et nepotes ejus non saturabuntur pane:<br></p>
 <p><a name="015">15</a> qui reliqui fuerint ex eo sepelientur in interitu,<br> et viduæ illius non plorabunt.<br></p>
 <p><a name="016">16</a> Si comportaverit quasi terram argentum,<br> et sicut lutum præparaverit vestimenta:<br></p>
 <p><a name="017">17</a> præparabit quidem, sed justus vestietur illis,<br> et argentum innocens dividet.<br></p>
 <p><a name="018">18</a> Ædificavit sicut tinea domum suam,<br> et sicut custos fecit umbraculum.<br></p>
 <p><a name="019">19</a> Dives, cum dormierit, nihil secum auferet:<br> aperiet oculos suos, et nihil inveniet.<br></p>
 <p><a name="020">20</a> Apprehendet eum quasi aqua inopia:<br> nocte opprimet eum tempestas.<br></p>
 <p><a name="021">21</a> Tollet eum ventus urens, et auferet,<br> et velut turbo rapiet eum de loco suo.<br></p>
 <p><a name="022">22</a> Et mittet super eum, et non parcet:<br> de manu ejus fugiens fugiet.<br></p>
 <p><a name="023">23</a> Stringet super eum manus suas,<br> et sibilabit super illum, intuens locum ejus.]</p>
 <p></p><hr>
 <center>
 <a href="job028.htm">Next: Job Chapter 28</a></center>
 </body>