<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act017.htm">Polyglot</a> 
 <a href="../gnt/act017.htm">GNT</a> 
 <a href="../kjv/act017.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act016.htm">Previous</a> 
 <a href="act018.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 17</h3><p><a name="001">1</a> Cum autem perambulassent Amphipolim et Apolloniam, venerunt Thessalonicam, ubi erat synagoga Judæorum.</p>
 <p><a name="002">2</a> Secundum consuetudinem autem Paulus introivit ad eos, et per sabbata tria disserebat eis de Scripturis,</p>
 <p><a name="003">3</a> adaperiens et insinuans quia Christum oportuit pati, et resurgere a mortuis: et quia hic est Jesus Christus, quem ego annuntio vobis.</p>
 <p><a name="004">4</a> Et quidam ex eis crediderunt et adjuncti sunt Paulo et Silæ: et de colentibus gentilibusque multitudo magna, et mulieres nobiles non paucæ.</p>
 <p><a name="005">5</a> Zelantes autem Judæi, assumentesque de vulgo viros quosdam malos, et turba facta, concitaverunt civitatem: et assistentes domui Jasonis quærebant eos producere in populum.</p>
 <p><a name="006">6</a> Et cum non invenissent eos, trahebant Jasonem et quosdam fratres ad principes civitatis, clamantes: Quoniam hi qui urbem concitant, et huc venerunt,</p>
 <p><a name="007">7</a> quos suscepit Jason, et hi omnes contra decreta Cæsaris faciunt, regem alium dicentes esse, Jesum.</p>
 <p><a name="008">8</a> Concitaverunt autem plebem et principes civitatis audientes hæc.</p>
 <p><a name="009">9</a> Et accepta satisfactione a Jasone et a ceteris, dimiserunt eos.<br>
 </p>
 <p><a name="010">10</a> Fratres vero confestim per noctem dimiserunt Paulum et Silam in Beram. Qui cum venissent, in synagogam Judæorum introierunt.</p>
 <p><a name="011">11</a> Hi autem erant nobiliores eorum qui sunt Thessalonicæ, qui susceperunt verbum cum omni aviditate, quotidie scrutantes Scripturas, si hæc ita se haberent.</p>
 <p><a name="012">12</a> Et multi quidem crediderunt ex eis, et mulierum gentilium honestarum, et viri non pauci.</p>
 <p><a name="013">13</a> Cum autem cognovissent in Thessalonica Judæi quia et Beræ prædicatum est a Paulo verbum Dei, venerunt et illuc commoventes, et turbantes multitudinem.</p>
 <p><a name="014">14</a> Statimque tunc Paulum dimiserunt fratres, ut iret usque ad mare: Silas autem et Timotheus remanserunt ibi.<br>
 </p>
 <p><a name="015">15</a> Qui autem deducebant Paulum, perduxerunt eum usque Athenas, et accepto mandato ab eo ad Silam et Timotheum ut quam celeriter venirent ad illum, profecti sunt.</p>
 <p><a name="016">16</a> Paulus autem cum Athenis eos exspectaret, incitabatur spiritus ejus in ipso, videns idololatriæ deditam civitatem.</p>
 <p><a name="017">17</a> Disputabat igitur in synagoga cum Judæis et colentibus, et in foro, per omnes dies ad eos qui aderant.</p>
 <p><a name="018">18</a> Quidam autem epicurei et stoici philosophi disserebant cum eo, et quidam dicebant: Quid vult seminiverbius hic dicere? Alii vero: Novorum dæmoniorum videtur annuntiator esse: quia Jesum et resurrectionem annuntiabat eis.<br>
 </p>
 <p><a name="019">19</a> Et apprehensum eum ad Areopagum duxerunt, dicentes: Possumus scire quæ est hæc nova, quæ a te dicitur, doctrina?</p>
 <p><a name="020">20</a> nova enim quædam infers auribus nostris: volumus ergo scire quidnam velint hæc esse.</p>
 <p><a name="021">21</a> (Athenienses autem omnes, et advenæ hospites, ad nihil aliud vacabant nisi aut dicere aut audire aliquid novi.)</p>
 <p><a name="022">22</a> Stans autem Paulus in medio Areopagi, ait: Viri Athenienses, per omnia quasi superstitiosiores vos video.</p>
 <p><a name="023">23</a> Præteriens enim, et videns simulacra vestra, inveni et aram in qua scriptum erat: Ignoto Deo. Quod ergo ignorantes colitis, hoc ego annuntio vobis.</p>
 <p><a name="024">24</a> Deus, qui fecit mundum, et omnia quæ in eo sunt, hic cæli et terræ cum sit Dominus, non in manufactis templis habitat,</p>
 <p><a name="025">25</a> nec manibus humanis colitur indigens aliquo, cum ipse det omnibus vitam, et inspirationem, et omnia:</p>
 <p><a name="026">26</a> fecitque ex uno omne genus hominum inhabitare super universam faciem terræ, definiens statuta tempora, et terminos habitationis eorum,</p>
 <p><a name="027">27</a> quærere Deum si forte attrectent eum, aut inveniant, quamvis non longe sit ab unoquoque nostrum.</p>
 <p><a name="028">28</a> In ipso enim vivimus, et movemur, et sumus: sicut et quidam vestrorum poëtarum dixerunt: Ipsius enim et genus sumus.</p>
 <p><a name="029">29</a> Genus ergo cum simus Dei, non debemus æstimare auro, aut argento, aut lapidi, sculpturæ artis, et cogitationis hominis, divinum esse simile.</p>
 <p><a name="030">30</a> Et tempora quidem hujus ignorantiæ despiciens Deus, nunc annuntiat hominibus ut omnes ubique pnitentiam agant,</p>
 <p><a name="031">31</a> eo quod statuit diem in quo judicaturus est orbem in æquitate, in viro in quo statuit, fidem præbens omnibus, suscitans eum a mortuis.</p>
 <p><a name="032">32</a> Cum audissent autem resurrectionem mortuorum, quidam quidem irridebant, quidam vero dixerunt: Audiemus te de hoc iterum.</p>
 <p><a name="033">33</a> Sic Paulus exivit de medio eorum.</p>
 <p><a name="034">34</a> Quidam vero viri adhærentes ei, crediderunt: in quibus et Dionysius Areopagita, et mulier nomine Damaris, et alii cum eis.</p>
 <p></p><hr>
 <center>
 <a href="act018.htm">Next: Acts Chapter 18</a></center>
 </body>