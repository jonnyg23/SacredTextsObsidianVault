<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa068.htm">Polyglot</a> 
 <a href="../kjv/psa068.htm">KJV</a> 
 <a href="../sep/psa068.htm">Sep</a> 
 <a href="../tan/psa068.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa067.htm">Previous</a> 
 <a href="psa069.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 68</h3><p><a name="001">1</a> In finem, pro iis qui commutabuntur. David.</p>
 <p><a name="002">2</a> [Salvum me fac, Deus,<br> quoniam intraverunt aquæ usque ad animam meam.<br></p>
 <p><a name="003">3</a> Infixus sum in limo profundi et non est substantia.<br> Veni in altitudinem maris, et tempestas demersit me.<br></p>
 <p><a name="004">4</a> Laboravi clamans, raucæ factæ sunt fauces meæ;<br> defecerunt oculi mei, dum spero in Deum meum.<br></p>
 <p><a name="005">5</a> Multiplicati sunt super capillos capitis mei<br> qui oderunt me gratis.<br> Confortati sunt qui persecuti sunt me<br> inimici mei injuste;<br> quæ non rapui, tunc exsolvebam.<br></p>
 <p><a name="006">6</a> Deus, tu scis insipientiam meam;<br> et delicta mea a te non sunt abscondita.<br></p>
 <p><a name="007">7</a> Non erubescant in me qui exspectant te, Domine, Domine virtutum;<br> non confundantur super me qui quærunt te, Deus Israël.<br></p>
 <p><a name="008">8</a> Quoniam propter te sustinui opprobrium;<br> operuit confusio faciem meam.<br></p>
 <p><a name="009">9</a> Extraneus factus sum fratribus meis,<br> et peregrinus filiis matris meæ.<br></p>
 <p><a name="010">10</a> Quoniam zelus domus tuæ comedit me,<br> et opprobria exprobrantium tibi ceciderunt super me.<br></p>
 <p><a name="011">11</a> Et operui in jejunio animam meam,<br> et factum est in opprobrium mihi.<br></p>
 <p><a name="012">12</a> Et posui vestimentum meum cilicium;<br> et factus sum illis in parabolam.<br></p>
 <p><a name="013">13</a> Adversum me loquebantur qui sedebant in porta,<br> et in me psallebant qui bibebant vinum.<br></p>
 <p><a name="014">14</a> Ego vero orationem meam ad te, Domine;<br> tempus beneplaciti, Deus.<br> In multitudine misericordiæ tuæ,<br> exaudi me in veritate salutis tuæ.<br></p>
 <p><a name="015">15</a> Eripe me de luto, ut non infigar;<br> libera me ab iis qui oderunt me, et de profundis aquarum.<br></p>
 <p><a name="016">16</a> Non me demergat tempestas aquæ,<br> neque absorbeat me profundum,<br> neque urgeat super me puteus os suum.<br></p>
 <p><a name="017">17</a> Exaudi me, Domine, quoniam benigna est misericordia tua;<br> secundum multitudinem miserationum tuarum respice in me.<br></p>
 <p><a name="018">18</a> Et ne avertas faciem tuam a puero tuo;<br> quoniam tribulor, velociter exaudi me.<br></p>
 <p><a name="019">19</a> Intende animæ meæ, et libera eam;<br> propter inimicos meos, eripe me.<br></p>
 <p><a name="020">20</a> Tu scis improperium meum, et confusionem meam, et reverentiam meam;<br></p>
 <p><a name="021">21</a> in conspectu tuo sunt omnes qui tribulant me.<br> Improperium exspectavit cor meum et miseriam:<br> et sustinui qui simul contristaretur, et non fuit;<br> et qui consolaretur, et non inveni.<br></p>
 <p><a name="022">22</a> Et dederunt in escam meam fel,<br> et in siti mea potaverunt me aceto.<br></p>
 <p><a name="023">23</a> Fiat mensa eorum coram ipsis in laqueum,<br> et in retributiones, et in scandalum.<br></p>
 <p><a name="024">24</a> Obscurentur oculi eorum, ne videant,<br> et dorsum eorum semper incurva.<br></p>
 <p><a name="025">25</a> Effunde super eos iram tuam,<br> et furor iræ tuæ comprehendat eos.<br></p>
 <p><a name="026">26</a> Fiat habitatio eorum deserta,<br> et in tabernaculis eorum non sit qui inhabitet.<br></p>
 <p><a name="027">27</a> Quoniam quem tu percussisti persecuti sunt,<br> et super dolorem vulnerum meorum addiderunt.<br></p>
 <p><a name="028">28</a> Appone iniquitatem super iniquitatem eorum,<br> et non intrent in justitiam tuam.<br></p>
 <p><a name="029">29</a> Deleantur de libro viventium,<br> et cum justis non scribantur.<br></p>
 <p><a name="030">30</a> Ego sum pauper et dolens;<br> salus tua, Deus, suscepit me.<br></p>
 <p><a name="031">31</a> Laudabo nomen Dei cum cantico,<br> et magnificabo eum in laude:<br></p>
 <p><a name="032">32</a> et placebit Deo super vitulum novellum,<br> cornua producentem et ungulas.<br></p>
 <p><a name="033">33</a> Videant pauperes, et lætentur;<br> quærite Deum, et vivet anima vestra:<br></p>
 <p><a name="034">34</a> quoniam exaudivit pauperes Dominus,<br> et vinctos suos non despexit.<br></p>
 <p><a name="035">35</a> Laudent illum cæli et terra;<br> mare, et omnia reptilia in eis.<br></p>
 <p><a name="036">36</a> Quoniam Deus salvam faciet Sion,<br> et ædificabuntur civitates Juda,<br> et inhabitabunt ibi, et hæreditate acquirent eam.<br></p>
 <p><a name="037">37</a> Et semen servorum ejus possidebit eam;<br> et qui diligunt nomen ejus habitabunt in ea.]</p>
 <p></p><hr>
 <center>
 <a href="psa069.htm">Next: Psalms Chapter 69</a></center>
 </body>