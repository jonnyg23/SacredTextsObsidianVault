<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa026.htm">Polyglot</a> 
 <a href="../kjv/isa026.htm">KJV</a> 
 <a href="../sep/isa026.htm">Sep</a> 
 <a href="../tan/isa026.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa025.htm">Previous</a> 
 <a href="isa027.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 26</h3><p><a name="001">1</a> [In die illa cantabitur canticum istud in terra Juda:<br> Urbs fortitudinis nostræ Sion; salvator ponetur in ea<br> murus et antemurale.<br></p>
 <p><a name="002">2</a> Aperite portas, et ingrediatur gens justa,<br> custodiens veritatem.<br></p>
 <p><a name="003">3</a> Vetus error abiit: servabis pacem;<br> pacem, quia in te speravimus.<br></p>
 <p><a name="004">4</a> Sperastis in Domino in sæculis æternis;<br> in Domino Deo forti in perpetuum.<br></p>
 <p><a name="005">5</a> Quia incurvabit habitantes in excelso;<br> civitatem sublimem humiliabit:<br> humiliabit eam usque ad terram,<br> detrahet eam usque ad pulverem.<br></p>
 <p><a name="006">6</a> Conculcabit eam pes,<br> pedes pauperis, gressus egenorum.<br></p>
 <p><a name="007">7</a> Semita justi recta est,<br> rectus callis justi ad ambulandum.<br></p>
 <p><a name="008">8</a> Et in semita judiciorum tuorum, Domine, sustinuimus te:<br> nomen tuum et memoriale tuum in desiderio animæ.<br></p>
 <p><a name="009">9</a> Anima mea desideravit te in nocte,<br> sed et spiritu meo in præcordiis meis de mane vigilabo ad te.<br> Cum feceris judicia tua in terra,<br> justitiam discent habitatores orbis.<br></p>
 <p><a name="010">10</a> Misereamur impio, et non discet justitiam;<br> in terra sanctorum iniqua gessit,<br> et non videbit gloriam Domini.<br></p>
 <p><a name="011">11</a> Domine, exaltetur manus tua, et non videant;<br> videant, et confundantur zelantes populi;<br> et ignis hostes tuos devoret.<br></p>
 <p><a name="012">12</a> Domine, dabis pacem nobis:<br> omnia enim opera nostra<br> operatus es nobis.<br></p>
 <p><a name="013">13</a> Domine Deus noster, possederunt nos<br> domini absque te;<br> tantum in te recordemur nominis tui.<br></p>
 <p><a name="014">14</a> Morientes non vivant,<br> gigantes non resurgant:<br> propterea visitasti et contrivisti eos,<br> et perdidisti omnem memoriam eorum.<br></p>
 <p><a name="015">15</a> Indulsisti genti, Domine,<br> indulsisti genti, numquid glorificatus es?<br> elongasti omnes terminos terræ.<br></p>
 <p><a name="016">16</a> Domine, in angustia requisierunt te,<br> in tribulatione murmuris doctrina tua eis.<br></p>
 <p><a name="017">17</a> Sicut quæ concipit, cum appropinquaverit ad partum,<br> dolens clamat in doloribus suis,<br> sic facti sumus a facie tua, Domine.<br></p>
 <p><a name="018">18</a> Concepimus, et quasi parturivimus,<br> et peperimus spiritum.<br> Salutes non fecimus in terra;<br> ideo non ceciderunt habitatores terræ.<br></p>
 <p><a name="019">19</a> Vivent mortui tui,<br> interfecti mei resurgent.<br> Expergiscimini, et laudate,<br> qui habitatis in pulvere,<br> quia ros lucis ros tuus,<br> et terram gigantum detrahes in ruinam.<br></p>
 <p><a name="020">20</a> Vade, populus meus, intra in cubicula tua;<br> claude ostia tua super te,<br> abscondere modicum ad momentum,<br> donec pertranseat indignatio.<br></p>
 <p><a name="021">21</a> Ecce enim Dominus egredietur de loco suo,<br> ut visitet iniquitatem habitatoris terræ contra eum;<br> et revelabit terra sanguinem suum, et non operiet ultra interfectos suos.]</p>
 <p></p><hr>
 <center>
 <a href="isa027.htm">Next: Isaiah Chapter 27</a></center>
 </body>