<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen018.htm">Polyglot</a> 
 <a href="../kjv/gen018.htm">KJV</a> 
 <a href="../sep/gen018.htm">Sep</a> 
 <a href="../tan/gen018.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen017.htm">Previous</a> 
 <a href="gen019.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 18</h3><p><a name="001">1</a> Apparuit autem ei Dominus in convalle Mambre sedenti in ostio tabernaculi sui in ipso fervore diei.</p>
 <p><a name="002">2</a> Cumque elevasset oculos, apparuerunt ei tres viri stantes prope eum: quos cum vidisset, cucurrit in occursum eorum de ostio tabernaculi, et adoravit in terram.</p>
 <p><a name="003">3</a> Et dixit: Domine, si inveni gratiam in oculis tuis, ne transeas servum tuum:</p>
 <p><a name="004">4</a> sed afferam pauxillum aquæ, et lavate pedes vestros, et requiescite sub arbore.</p>
 <p><a name="005">5</a> Ponamque buccellam panis, et confortate cor vestrum: postea transibitis: idcirco enim declinastis ad servum vestrum. Qui dixerunt: Fac ut locutus es.</p>
 <p><a name="006">6</a> Festinavit Abraham in tabernaculum ad Saram, dixitque ei: Accelera, tria sata similæ commisce, et fac subcinericios panes.</p>
 <p><a name="007">7</a> Ipse vero ad armentum cucurrit, et tulit inde vitulum tenerrimum et optimum, deditque puero: qui festinavit et coxit illum.</p>
 <p><a name="008">8</a> Tulit quoque butyrum et lac, et vitulum quem coxerat, et posuit coram eis: ipse vero stabat juxta eos sub arbore.<br>
 </p>
 <p><a name="009">9</a> Cumque comedissent, dixerunt ad eum: Ubi est Sara uxor tua? Ille respondit: Ecce in tabernaculo est.</p>
 <p><a name="010">10</a> Cui dixit: Revertens veniam ad te tempore isto, vita comite, et habebit filium Sara uxor tua. Quo audito, Sara risit post ostium tabernaculi.</p>
 <p><a name="011">11</a> Erant autem ambo senes, provectæque ætatis, et desierant Saræ fieri muliebria.</p>
 <p><a name="012">12</a> Quæ risit occulte dicens: Postquam consenui, et dominus meus vetulus est, voluptati operam dabo?</p>
 <p><a name="013">13</a> Dixit autem Dominus ad Abraham: Quare risit Sara, dicens: Num vere paritura sum anus?</p>
 <p><a name="014">14</a> Numquid Deo quidquam est difficile? juxta condictum revertar ad te hoc eodem tempore, vita comite, et habebit Sara filium.</p>
 <p><a name="015">15</a> Negabit Sara, dicens: Non risi, timore perterrita. Dominus autem: Non est, inquit, ita: sed risisti.<br>
 </p>
 <p><a name="016">16</a> Cum ergo surrexissent inde viri, direxerunt oculos contra Sodomam: et Abraham simul gradiebatur, deducens eos.</p>
 <p><a name="017">17</a> Dixitque Dominus: Num celare potero Abraham quæ gesturus sum:</p>
 <p><a name="018">18</a> cum futurus sit in gentem magnam, ac robustissimam, et benedicendæ sint in illo omnes nationes terræ?</p>
 <p><a name="019">19</a> Scio enim quod præcepturus sit filiis suis, et domui suæ post se ut custodiant viam Domini, et faciant judicium et justitiam: ut adducat Dominus propter Abraham omnia quæ locutus est ad eum.</p>
 <p><a name="020">20</a> Dixit itaque Dominus: Clamor Sodomorum et Gomorrhæ multiplicatus est, et peccatum eorum aggravatum est nimis.</p>
 <p><a name="021">21</a> Descendam, et videbo utrum clamorem qui venit ad me, opere compleverint; an non est ita, ut sciam.</p>
 <p><a name="022">22</a> Converteruntque se inde, et abierunt Sodomam: Abraham vero adhuc stabat coram Domino.</p>
 <p><a name="023">23</a> Et appropinquans ait: Numquid perdes justum cum impio?</p>
 <p><a name="024">24</a> si fuerint quinquaginta justi in civitate, peribunt simul? et non parces loco illi propter quinquaginta justos, si fuerint in eo?</p>
 <p><a name="025">25</a> Absit a te ut rem hanc facias, et occidas justum cum impio, fiatque justus sicut impius, non est hoc tuum: qui judicas omnem terram, nequaquam facies judicium hoc.</p>
 <p><a name="026">26</a> Dixitque Dominus ad eum: Si invenero Sodomis quinquaginta justos in medio civitatis, dimittam omni loco propter eos.</p>
 <p><a name="027">27</a> Respondensque Abraham, ait: Quia semel cpi, loquar ad Dominum meum, cum sim pulvis et cinis.</p>
 <p><a name="028">28</a> Quid si minus quinquaginta justis quinque fuerint? delebis, propter quadraginta quinque, universam urbem? Et ait: Non delebo, si invenero ibi quadraginta quinque.</p>
 <p><a name="029">29</a> Rursumque locutus est ad eum: Sin autem quadraginta ibi inventi fuerint, quid facies? Ait: Non percutiam propter quadraginta.</p>
 <p><a name="030">30</a> Ne quæso, inquit, indigneris, Domine, si loquar: quid si ibi inventi fuerint triginta? Respondit: Non faciam, si invenero ibi triginta.</p>
 <p><a name="031">31</a> Quia semel, ait, cpi loquar ad Dominum meum: quid si ibi inventi fuerint viginti? Ait: Non interficiam propter viginti.</p>
 <p><a name="032">32</a> Obsecro, inquit, ne irascaris, Domine, si loquar adhuc semel: quid si inventi fuerint ibi decem? Et dixit: Non delebo propter decem.</p>
 <p><a name="033">33</a> Abiitque Dominus, postquam cessavit loqui ad Abraham: et ille reversus est in locum suum.</p>
 <p></p><hr>
 <center>
 <a href="gen019.htm">Next: Genesis Chapter 19</a></center>
 </body>