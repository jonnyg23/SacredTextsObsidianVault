<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa037.htm">Polyglot</a> 
 <a href="../kjv/psa037.htm">KJV</a> 
 <a href="../sep/psa037.htm">Sep</a> 
 <a href="../tan/psa037.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa036.htm">Previous</a> 
 <a href="psa038.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 37</h3><p><a name="001">1</a> Psalmus David, in rememorationem de sabbato.</p>
 <p><a name="002">2</a> [Domine, ne in furore tuo arguas me,<br> neque in ira tua corripias me:<br></p>
 <p><a name="003">3</a> quoniam sagittæ tuæ infixæ sunt mihi,<br> et confirmasti super me manum tuam.<br></p>
 <p><a name="004">4</a> Non est sanitas in carne mea, a facie iræ tuæ;<br> non est pax ossibus meis, a facie peccatorum meorum:<br></p>
 <p><a name="005">5</a> quoniam iniquitates meæ supergressæ sunt caput meum,<br> et sicut onus grave gravatæ sunt super me.<br></p>
 <p><a name="006">6</a> Putruerunt et corruptæ sunt cicatrices meæ,<br> a facie insipientiæ meæ.<br></p>
 <p><a name="007">7</a> Miser factus sum et curvatus sum usque in finem;<br> tota die contristatus ingrediebar.<br></p>
 <p><a name="008">8</a> Quoniam lumbi mei impleti sunt illusionibus,<br> et non est sanitas in carne mea.<br></p>
 <p><a name="009">9</a> Afflictus sum, et humiliatus sum nimis;<br> rugiebam a gemitu cordis mei.<br></p>
 <p><a name="010">10</a> Domine, ante te omne desiderium meum,<br> et gemitus meus a te non est absconditus.<br></p>
 <p><a name="011">11</a> Cor meum conturbatum est;<br> dereliquit me virtus mea, et lumen oculorum meorum,<br> et ipsum non est mecum.<br></p>
 <p><a name="012">12</a> Amici mei et proximi mei adversum me appropinquaverunt, et steterunt;<br> et qui juxta me erant, de longe steterunt:<br> et vim faciebant qui quærebant animam meam.<br></p>
 <p><a name="013">13</a> Et qui inquirebant mala mihi, locuti sunt vanitates,<br> et dolos tota die meditabantur.<br></p>
 <p><a name="014">14</a> Ego autem, tamquam surdus, non audiebam;<br> et sicut mutus non aperiens os suum.<br></p>
 <p><a name="015">15</a> Et factus sum sicut homo non audiens,<br> et non habens in ore suo redargutiones.<br></p>
 <p><a name="016">16</a> Quoniam in te, Domine, speravi;<br> tu exaudies me, Domine Deus meus.<br></p>
 <p><a name="017">17</a> Quia dixi: Nequando supergaudeant mihi inimici mei;<br> et dum commoventur pedes mei, super me magna locuti sunt.<br></p>
 <p><a name="018">18</a> Quoniam ego in flagella paratus sum,<br> et dolor meus in conspectu meo semper.<br></p>
 <p><a name="019">19</a> Quoniam iniquitatem meam annuntiabo,<br> et cogitabo pro peccato meo.<br></p>
 <p><a name="020">20</a> Inimici autem mei vivunt, et confirmati sunt super me:<br> et multiplicati sunt qui oderunt me inique.<br></p>
 <p><a name="021">21</a> Qui retribuunt mala pro bonis detrahebant mihi,<br> quoniam sequebar bonitatem.<br></p>
 <p><a name="022">22</a> Ne derelinquas me, Domine Deus meus;<br> ne discesseris a me.<br></p>
 <p><a name="023">23</a> Intende in adjutorium meum,<br> Domine Deus salutis meæ.]</p>
 <p></p><hr>
 <center>
 <a href="psa038.htm">Next: Psalms Chapter 38</a></center>
 </body>