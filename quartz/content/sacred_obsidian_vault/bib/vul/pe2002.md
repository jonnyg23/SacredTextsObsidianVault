<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pe2002.htm">Polyglot</a> 
 <a href="../gnt/pe2002.htm">GNT</a> 
 <a href="../kjv/pe2002.htm">KJV</a> 
 
 <br>
 <br><a href="pe2.htm">2 Peter Index</a><br>
  
 <a href="pe2001.htm">Previous</a> 
 <a href="pe2003.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Peter Chapter 2</h3><p><a name="001">1</a> Fuerunt vero et pseudoprophetæ in populo, sicut et in vobis erunt magistri mendaces, qui introducent sectas perditionis: et eum qui emit eos, Dominum negant, superducentes sibi celerem perditionem.</p>
 <p><a name="002">2</a> Et multi sequentur eorum luxurias, per quos via veritatis blasphemabitur:</p>
 <p><a name="003">3</a> et in avaritia fictis verbis de vobis negotiabuntur: quibus judicium jam olim non cessat: et perditio eorum non dormitat.</p>
 <p><a name="004">4</a> Si enim Deus angelis peccantibus non pepercit, sed rudentibus inferni detractos in tartarum tradidit cruciandos, in judicium reservari.</p>
 <p><a name="005">5</a> Et originali mundo non pepercit, sed octavum Noë justitiæ præconem custodivit, diluvium mundo impiorum inducens.</p>
 <p><a name="006">6</a> Et civitates Sodomorum et Gomorrhæorum in cinerem redigens, eversione damnavit: exemplum eorum, qui impie acturi sunt, ponens:</p>
 <p><a name="007">7</a> et justum Lot oppressum a nefandorum injuria, ac luxuriosa conversatione eripuit:</p>
 <p><a name="008">8</a> aspectu enim, et auditu justus erat: habitans apud eos, qui de die in diem animam justam iniquis operibus cruciabant.</p>
 <p><a name="009">9</a> Novit Dominus pios de tentatione eripere: iniquos vero in diem judicii reservare cruciandos.<br>
 </p>
 <p><a name="010">10</a> Magis autem eos, qui post carnem in concupiscentia immunditiæ ambulant, dominationemque contemnunt, audaces, sibi placentes, sectas non metuunt introducere blasphemantes:</p>
 <p><a name="011">11</a> ubi angeli fortitudine, et virtute cum sint majores, non portant adversum se execrabile judicium.</p>
 <p><a name="012">12</a> Hi vero velut irrationabilia pecora, naturaliter in captionem, et in perniciem in his quæ ignorant blasphemantes in corruptione sua peribunt,</p>
 <p><a name="013">13</a> percipientes mercedem injustitiæ, voluptatem existimantes diei delicias: coinquinationes, et maculæ deliciis affluentes, in conviviis suis luxuriantes vobiscum,</p>
 <p><a name="014">14</a> oculos habentes plenos adulterii, et incessabilis delicti. Pellicientes animas instabiles, cor exercitatum avaritia habentes, maledictionis filii:</p>
 <p><a name="015">15</a> derelinquentes rectam viam erraverunt, secuti viam Balaam ex Bosor, qui mercedem iniquitatis amavit:</p>
 <p><a name="016">16</a> correptionem vero habuit suæ vesaniæ: subjugale mutum animal, hominis voce loquens, prohibuit prophetæ insipientiam.</p>
 <p><a name="017">17</a> Hi sunt fontes sine aqua, et nebulæ turbinibus exagitatæ, quibus caligo tenebrarum reservatur.</p>
 <p><a name="018">18</a> Superba enim vanitatis loquentes, pelliciunt in desideriis carnis luxuriæ eos, qui paululum effugiunt, qui in errore conversantur:</p>
 <p><a name="019">19</a> libertatem illis promittentes, cum ipsi servi sint corruptionem: a quo enim quis superatus est, hujus et servus est.</p>
 <p><a name="020">20</a> Si enim refugientes coinquinationes mundi in cognitione Domini nostri, et Salvatoris Jesu Christi, his rursus implicatis superantur: facta sunt eis posteriora deteriora prioribus.</p>
 <p><a name="021">21</a> Melius enim erat illis non cognoscere viam justitiæ, quam post agnitionem, retrorsum converti ab eo, quod illis traditum est, sancto mandato.</p>
 <p><a name="022">22</a> Contigit enim eis illud veri proverbii: Canis reversus ad suum vomitum: et, Sus lota in volutabro luti.</p>
 <p></p><hr>
 <center>
 <a href="pe2003.htm">Next: 2 Peter Chapter 3</a></center>
 </body>