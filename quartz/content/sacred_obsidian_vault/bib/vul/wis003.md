<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis003.htm">Polyglot</a> 
 <a href="../apo/wis003.htm">Apo</a> 
 <a href="../sep/wis003.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis002.htm">Previous</a> 
 <a href="wis004.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 3</h3><p><a name="001">1</a> [Justorum autem animæ in manu Dei sunt,<br> et non tangent illos tormentum mortis.<br></p>
 <p><a name="002">2</a> Visi sunt oculis insipientium mori,<br> et æstimata est afflictio exitus illorum,<br></p>
 <p><a name="003">3</a> et quod a nobis est iter exterminium;<br> illi autem sunt in pace:<br></p>
 <p><a name="004">4</a> etsi coram hominibus tormenta passi sunt,<br> spes illorum immortalitate plena est.<br></p>
 <p><a name="005">5</a> In paucis vexati sunt, in multis bene disponentur,<br> quoniam Deus tentavit eos,<br> et invenit illos dignos se.<br></p>
 <p><a name="006">6</a> Tamquam aurum in fornace probavit illos,<br> et quasi holocausti hostiam accepit illos,<br> et in tempore erit respectus illorum.<br></p>
 <p><a name="007">7</a> Fulgebunt justi<br> et tamquam scintillæ in arundineto discurrent.<br></p>
 <p><a name="008">8</a> Judicabunt nationes, et dominabuntur populis,<br> et regnabit Dominus illorum in perpetuum.<br></p>
 <p><a name="009">9</a> Qui confidunt in illo intelligent veritatem,<br> et fideles in dilectione acquiescent illi,<br> quoniam donum et pax est electis ejus.<br></p>
 <p><a name="010">10</a> Impii autem secundum quæ cogitaverunt<br> correptionem habebunt:<br> qui neglexerunt justum,<br> et a Domino recesserunt.<br></p>
 <p><a name="011">11</a> Sapientiam enim et disciplinam qui abjicit infelix est:<br> et vacua est spes illorum,<br> et labores sine fructu,<br> et inutilia opera eorum.<br></p>
 <p><a name="012">12</a> Mulieres eorum insensatæ sunt,<br> et nequissimi filii eorum.<br></p>
 <p><a name="013">13</a> Maledicta creatura eorum, quoniam felix est sterilis;<br> et incoinquinata, quæ nescivit thorum in delicto,<br> habebit fructum in respectione animarum sanctarum;<br></p>
 <p><a name="014">14</a> et spado qui non operatus est per manus suas iniquitatem,<br> nec cogitavit adversus Deum nequissima:<br> dabitur enim illi fidei donum electum,<br> et sors in templo Dei acceptissima.<br></p>
 <p><a name="015">15</a> Bonorum enim laborum gloriosus est fructus,<br> et quæ non concidat radix sapientiæ.<br></p>
 <p><a name="016">16</a> Filii autem adulterorum in inconsummatione erunt,<br> et ab iniquo thoro semen exterminabitur.<br></p>
 <p><a name="017">17</a> Et si quidem longæ vitæ erunt, in nihilum computabuntur,<br> et sine honore erit novissima senectus illorum:<br></p>
 <p><a name="018">18</a> et si celerius defuncti fuerint, non habebunt spem,<br> nec in die agnitionis allocutionem.<br></p>
 <p><a name="019">19</a> Nationis enim iniquæ diræ sunt consummationes.]</p>
 <p></p><hr>
 <center>
 <a href="wis004.htm">Next: Wisdom Chapter 4</a></center>
 </body>