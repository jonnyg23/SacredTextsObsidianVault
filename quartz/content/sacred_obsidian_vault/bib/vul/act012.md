<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act012.htm">Polyglot</a> 
 <a href="../gnt/act012.htm">GNT</a> 
 <a href="../kjv/act012.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act011.htm">Previous</a> 
 <a href="act013.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 12</h3><p><a name="001">1</a> Eodem autem tempore misit Herodes rex manus, ut affligeret quosdam de ecclesia.</p>
 <p><a name="002">2</a> Occidit autem Jacobum fratrem Joannis gladio.</p>
 <p><a name="003">3</a> Videns autem quia placeret Judæis, apposuit ut apprehenderet et Petrum. Erant autem dies Azymorum.</p>
 <p><a name="004">4</a> Quem cum apprehendisset, misit in carcerem, tradens quatuor quaternionibus militum custodiendum, volens post Pascha producere eum populo.</p>
 <p><a name="005">5</a> Et Petrus quidem servabatur in carcere. Oratio autem fiebant sine intermissione ab ecclesia ad Deum pro eo.<br>
 </p>
 <p><a name="006">6</a> Cum autem producturus eum esset Herodes, in ipsa nocte erat Petrus dormiens inter duos milites, vinctus catenis duabus: et custodes ante ostium custodiebant carcerem.</p>
 <p><a name="007">7</a> Et ecce angelus Domini astitit, et lumen refulsit in habitaculo: percussoque latere Petri, excitavit eum, dicens: Surge velociter. Et ceciderunt catenæ de manibus ejus.</p>
 <p><a name="008">8</a> Dixit autem angelus ad eum: Præcingere, et calcea te caligas tuas. Et fecit sic. Et dixit illi: Circumda tibi vestimentum tuum, et sequere me.</p>
 <p><a name="009">9</a> Et exiens sequebatur eum, et nesciebat quia verum est, quod fiebat per angelum: existimabat autem se visum videre.</p>
 <p><a name="010">10</a> Transeuntes autem primam et secundam custodiam, venerunt ad portam ferream, quæ ducit ad civitatem: quæ ultro aperta est eis. Et exeuntes processerunt vicum unum: et continuo discessit angelus ab eo.<br>
 </p>
 <p><a name="011">11</a> Et Petrus ad se reversus, dixit: Nunc scio vere quia misit Dominus angelum suum, et eripuit me de manu Herodis, et de omni exspectatione plebis Judæorum.</p>
 <p><a name="012">12</a> Consideransque venit ad domum Mariæ matris Joannis, qui cognominatus est Marcus, ubi erant multi congregati, et orantes.</p>
 <p><a name="013">13</a> Pulsante autem eo ostium januæ, processit puella ad audiendum, nomine Rhode.</p>
 <p><a name="014">14</a> Et ut cognovit vocem Petri, præ gaudio non aperuit januam, sed intro currens nuntiavit stare Petrum ante januam.</p>
 <p><a name="015">15</a> At illi dixerunt ad eam: Insanis. Illa autem affirmabat sic se habere. Illi autem dicebant: Angelus ejus est.</p>
 <p><a name="016">16</a> Petrus autem perseverabat pulsans. Cum autem aperuissent, viderunt eum, et obstupuerunt.</p>
 <p><a name="017">17</a> Annuens autem eis manu ut tacerent, narravit quomodo Dominus eduxisset eum de carcere, dixitque: Nuntiate Jacobo et fratribus hæc. Et egressus abiit in alium locum.<br>
 </p>
 <p><a name="018">18</a> Facta autem die, erat non parva turbatio inter milites, quidnam factum esset de Petro.</p>
 <p><a name="019">19</a> Herodes autem cum requisisset eum et non invenisset, inquisitione facta de custodibus, jussit eos duci: descendensque a Judæa in Cæsaream, ibi commoratus est.</p>
 <p><a name="020">20</a> Erat autem iratus Tyriis et Sidoniis. At illi unanimes venerunt ad eum, et persuaso Blasto, qui erat super cubiculum regis, postulabant pacem, eo quod alerentur regiones eorum ab illo.</p>
 <p><a name="021">21</a> Statuto autem die Herodes vestitus veste regia sedit pro tribunali, et concionabatur ad eos.</p>
 <p><a name="022">22</a> Populus autem acclamabat: Dei voces, et non hominis.</p>
 <p><a name="023">23</a> Confestim autem percussit eum angelus Domini, eo quod non dedisset honorem Deo: et consumptus a vermibus, expiravit.</p>
 <p><a name="024">24</a> Verbum autem Domini crescebat, et multiplicabatur.</p>
 <p><a name="025">25</a> Barnabas autem et Saulus reversi sunt ab Jerosolymis expleto ministerio assumpto Joanne, qui cognominatus est Marcus.</p>
 <p></p><hr>
 <center>
 <a href="act013.htm">Next: Acts Chapter 13</a></center>
 </body>