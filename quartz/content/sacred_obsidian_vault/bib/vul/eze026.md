<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze026.htm">Polyglot</a> 
 <a href="../kjv/eze026.htm">KJV</a> 
 <a href="../sep/eze026.htm">Sep</a> 
 <a href="../tan/eze026.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze025.htm">Previous</a> 
 <a href="eze027.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 26</h3><p><a name="001">1</a> Et factum est in undecimo anno, prima mensis: factus est sermo Domini ad me, dicens:</p>
 <p><a name="002">2</a> [Fili hominis, pro eo quod dixit Tyrus de Jerusalem:<br> Euge, confractæ sunt portæ populorum,<br> conversa est ad me:<br> implebor; deserta est:<br></p>
 <p><a name="003">3</a> propterea hæc dicit Dominus Deus:<br> Ecce ego super te, Tyre,<br> et ascendere faciam ad te gentes multas,<br> sicut ascendit mare fluctuans.<br></p>
 <p><a name="004">4</a> Et dissipabunt muros Tyri,<br> et destruent turres ejus:<br> et radam pulverem ejus de ea,<br> et dabo eam in limpidissimam petram.<br></p>
 <p><a name="005">5</a> Siccatio sagenarum erit in medio maris,<br> quia ego locutus sum, ait Dominus Deus:<br> et erit in direptionem gentibus.<br></p>
 <p><a name="006">6</a> Filiæ quoque ejus quæ sunt in agro,<br> gladio interficientur:<br> et scient quia ego Dominus.]<br>
 </p>
 <p><a name="007">7</a> [Quia hæc dicit Dominus Deus:<br> Ecce ego adducam ad Tyrum<br> Nabuchodonosor regem Babylonis ab aquilone,<br> regem regum,<br> cum equis, et curribus, et equitibus,<br> et ctu, populoque magno.<br></p>
 <p><a name="008">8</a> Filias tuas quæ sunt in agro, gladio interficiet,<br> et circumdabit te munitionibus,<br> et comportabit aggerem in gyro,<br> et elevabit contra te clypeum:<br></p>
 <p><a name="009">9</a> et vineas et arietes temperabit in muros tuos,<br> et turres tuas destruet in armatura sua.<br></p>
 <p><a name="010">10</a> Inundatione equorum ejus operiet te pulvis eorum:<br> a sonitu equitum, et rotarum, et curruum, movebuntur muri tui,<br> cum ingressus fuerit portas tuas quasi per introitum urbis dissipatæ.<br></p>
 <p><a name="011">11</a> Ungulis equorum suorum conculcabit omnes plateas tuas:<br> populum tuum gladio cædet,<br> et statuæ tuæ nobiles in terram corruent.<br></p>
 <p><a name="012">12</a> Vastabunt opes tuas,<br> diripient negotiationes tuas,<br> et destruent muros tuos,<br> et domos tuas præclaras subvertent:<br> et lapides tuos, et ligna tua, et pulverem tuum<br> in medio aquarum ponent.<br></p>
 <p><a name="013">13</a> Et quiescere faciam multitudinem canticorum tuorum:<br> et sonitus cithararum tuarum non audietur amplius.<br></p>
 <p><a name="014">14</a> Et dabo te in limpidissimam petram,<br> siccatio sagenarum eris,<br> nec ædificaberis ultra,<br> quia ego locutus sum, ait Dominus Deus.<br></p>
 <p><a name="015">15</a> Hæc dicit Dominus Deus Tyro:<br> Numquid non a sonitu ruinæ tuæ,<br> et gemitu interfectorum tuorum,<br> cum occisi fuerint in medio tui,<br> commovebuntur insulæ?<br></p>
 <p><a name="016">16</a> Et descendent de sedibus suis omnes principes maris,<br> et auferent exuvias suas,<br> et vestimenta sua varia abjicient,<br> et induentur stupore:<br> in terra sedebunt,<br> et attoniti super repentino casu tuo admirabuntur:<br></p>
 <p><a name="017">17</a> et assumentes super te lamentum, dicent tibi:<br> Quomodo peristi, quæ habitas in mari, urbs inclyta,<br> quæ fuisti fortis in mari cum habitatoribus tuis,<br> quos formidabant universi?<br></p>
 <p><a name="018">18</a> Nunc stupebunt naves in die pavoris tui,<br> et turbabuntur insulæ in mari,<br> eo quod nullus egrediatur ex te.<br></p>
 <p><a name="019">19</a> Quia hæc dicit Dominus Deus:<br> Cum dedero te urbem desolatam,<br> sicut civitates quæ non habitantur;<br> et adduxero super te abyssum,<br> et operuerint te aquæ multæ;<br></p>
 <p><a name="020">20</a> et detraxero te cum his qui descendunt in lacum<br> ad populum sempiternum;<br> et collocavero te in terra novissima sicut solitudines veteres,<br> cum his qui deducuntur in lacum,<br> ut non habiteris;<br> porro cum dedero gloriam in terra viventium:<br></p>
 <p><a name="021">21</a> in nihilum redigam te, et non eris:<br> et requisita non invenieris ultra in sempiternum,<br> dicit Dominus Deus.]</p>
 <p></p><hr>
 <center>
 <a href="eze027.htm">Next: Ezekiel Chapter 27</a></center>
 </body>