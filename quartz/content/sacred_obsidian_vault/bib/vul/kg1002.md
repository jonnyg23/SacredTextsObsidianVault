<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg1002.htm">Polyglot</a> 
 <a href="../kjv/kg1002.htm">KJV</a> 
 <a href="../sep/kg1002.htm">Sep</a> 
 <a href="../tan/kg1002.htm">Tan</a> 
 
 <br>
 <br><a href="kg1.htm">1 Kings Index</a><br>
  
 <a href="kg1001.htm">Previous</a> 
 <a href="kg1003.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Kings Chapter 2</h3><p><a name="001">1</a> Appropinquaverunt autem dies David ut moreretur: præcepitque Salomoni filio suo, dicens:</p>
 <p><a name="002">2</a> Ego ingredior viam universæ terræ: confortare, et esto vir.</p>
 <p><a name="003">3</a> Et observa custodias Domini Dei tui, ut ambules in viis ejus: ut custodias cæremonias ejus, et præcepta ejus, et judicia, et testimonia, sicut scriptum est in lege Moysi: ut intelligas universa quæ facis, et quocumque te verteris:</p>
 <p><a name="004">4</a> ut confirmet Dominus sermones suos quos locutus est de me, dicens: Si custodierint filii tui vias suas, et ambulaverint coram me in veritate, in omni corde suo et in omni anima sua, non auferetur tibi vir de solio Israël.</p>
 <p><a name="005">5</a> Tu quoque nosti quæ fecerit mihi Joab filius Sarviæ, quæ fecerit duobus principibus exercitus Israël, Abner filio Ner, et Amasæ filio Jether: quos occidit, et effudit sanguinem belli in pace, et posuit cruorem prælii in balteo suo qui erat circa lumbos ejus, et in calceamento suo quod erat in pedibus ejus.</p>
 <p><a name="006">6</a> Facies ergo juxta sapientiam tuam, et non deduces canitiem ejus pacifice ad inferos.</p>
 <p><a name="007">7</a> Sed et filiis Berzellai Galaaditis reddes gratiam, eruntque comedentes in mensa tua: occurrerunt enim mihi quando fugiebam a facie Absalom fratris tui.</p>
 <p><a name="008">8</a> Habes quoque apud te Semei filium Gera filii Jemini de Bahurim, qui maledixit mihi maledictione pessima quando ibam ad castra: sed quia descendit mihi in occursum cum transirem Jordanem, et juravi ei per Dominum, dicens: Non te interficiam gladio:</p>
 <p><a name="009">9</a> tu noli pati eum esse innoxium. Vir autem sapiens es, ut scias quæ facies ei: deducesque canos ejus cum sanguine ad inferos.</p>
 <p><a name="010">10</a> Dormivit igitur David cum patribus suis, et sepultus est in civitate David.</p>
 <p><a name="011">11</a> Dies autem quibus regnavit David super Israël, quadraginta anni sunt: in Hebron regnavit septem annis; in Jerusalem, triginta tribus.<br>
 </p>
 <p><a name="012">12</a> Salomon autem sedit super thronum David patris sui, et firmatum est regnum ejus nimis.</p>
 <p><a name="013">13</a> Et ingressus est Adonias filius Haggith ad Bethsabee matrem Salomonis. Quæ dixit ei: Pacificusne est ingressus tuus? Qui respondit: Pacificus.</p>
 <p><a name="014">14</a> Addiditque: Sermo mihi est ad te. Cui ait: Loquere. Et ille:</p>
 <p><a name="015">15</a> Tu, inquit, nosti, quia meum erat regnum, et me præposuerat omnis Israël sibi in regem: sed translatum est regnum, et factum est fratris mei: a Domino enim constitutum est ei.</p>
 <p><a name="016">16</a> Nunc ergo petitionem unam precor a te: ne confundas faciem meam. Quæ dixit ad eum: Loquere.</p>
 <p><a name="017">17</a> Et ille ait: Precor ut dicas Salomoni regi (neque enim negare tibi quidquam potest) ut det mihi Abisag Sunamitidem uxorem.</p>
 <p><a name="018">18</a> Et ait Bethsabee: Bene: ego loquar pro te regi.</p>
 <p><a name="019">19</a> Venit ergo Bethsabee ad regem Salomonem ut loqueretur ei pro Adonia: et surrexit rex in occursum ejus, adoravitque eam, et sedit super thronum suum: positusque est thronus matri regis, quæ sedit ad dexteram ejus.</p>
 <p><a name="020">20</a> Dixitque ei: Petitionem unam parvulam ego deprecor a te: ne confundas faciem meam. Et dixit ei rex: Pete, mater mea: neque enim fas est ut avertam faciem tuam.</p>
 <p><a name="021">21</a> Quæ ait: Detur Abisag Sunamitis Adoniæ fratri tuo uxor.</p>
 <p><a name="022">22</a> Responditque rex Salomon, et dixit matri suæ: Quare postulas Abisag Sunamitidem Adoniæ? postula ei et regnum: ipse est enim frater meus major me, et habet Abiathar sacerdotem, et Joab filium Sarviæ.</p>
 <p><a name="023">23</a> Juravit itaque rex Salomon per Dominum, dicens: Hæc faciat mihi Deus, et hæc addat, quia contra animam suam locutus est Adonias verbum hoc.</p>
 <p><a name="024">24</a> Et nunc vivit Dominus, qui firmavit me, et collocavit me super solium David patris mei, et qui fecit mihi domum, sicut locutus est, quia hodie occidetur Adonias.</p>
 <p><a name="025">25</a> Misitque rex Salomon per manum Banaiæ filii Jojadæ, qui interfecit eum, et mortuus est.</p>
 <p><a name="026">26</a> Abiathar quoque sacerdoti dixit rex: Vade in Anathoth ad agrum tuum: equidem vir mortis es: sed hodie te non interficiam, quia portasti arcam Domini Dei coram David patre meo, et sustinuisti laborem in omnibus in quibus laboravit pater meus.</p>
 <p><a name="027">27</a> Ejecit ergo Salomon Abiathar ut non esset sacerdos Domini, ut impleretur sermo Domini quem locutus est super domum Heli in Silo.<br>
 </p>
 <p><a name="028">28</a> Venit autem nuntius ad Joab, quod Joab declinasset post Adoniam, et post Salomonem non declinasset: fugit ergo Joab in tabernaculum Domini, et apprehendit cornu altaris.</p>
 <p><a name="029">29</a> Nuntiatumque est regi Salomoni quod fugisset Joab in tabernaculum Domini, et esset juxta altare: misitque Salomon Banaiam filium Jojadæ, dicens: Vade, interfice eum.</p>
 <p><a name="030">30</a> Et venit Banaias ad tabernaculum Domini, et dixit ei: Hæc dicit rex: Egredere. Qui ait: Non egrediar, sed hic moriar. Renuntiavit Banaias regi sermonem, dicens: Hæc locutus est Joab, et hæc respondit mihi.</p>
 <p><a name="031">31</a> Dixitque ei rex: Fac sicut locutus est, et interfice eum, et sepeli: et amovebis sanguinem innocentem qui effusus est a Joab, a me, et a domo patris mei.</p>
 <p><a name="032">32</a> Et reddet Dominus sanguinem ejus super caput ejus, quia interfecit duos viros justos, melioresque se: et occidit eos gladio, patre meo David ignorante, Abner filium Ner principem militiæ Israël, et Amasam filium Jether principem exercitus Juda:</p>
 <p><a name="033">33</a> et revertetur sanguis illorum in caput Joab, et in caput seminis ejus in sempiternum. David autem et semini ejus, et domui, et throno illius, sit pax usque in æternum a Domino.</p>
 <p><a name="034">34</a> Ascendit itaque Banaias filius Jojadæ, et aggressus eum interfecit: sepultusque est in domo sua in deserto.</p>
 <p><a name="035">35</a> Et constituit rex Banaiam filium Jojadæ pro eo super exercitum, et Sadoc sacerdotem posuit pro Abiathar.<br>
 </p>
 <p><a name="036">36</a> Misit quoque rex, et vocavit Semei: dixitque ei: Ædifica tibi domum in Jerusalem, et habita ibi: et non egredieris inde huc atque illuc.</p>
 <p><a name="037">37</a> Quacumque autem die egressus fueris, et transieris torrentem Cedron, scito te interficiendum: sanguis tuus erit super caput tuum.</p>
 <p><a name="038">38</a> Dixitque Semei regi: Bonus sermo: sicut locutus est dominus meus rex, sic faciet servus tuus. Habitavit itaque Semei in Jerusalem diebus multis.</p>
 <p><a name="039">39</a> Factum est autem post annos tres ut fugerent servi Semei ad Achis filium Maacha regem Geth: nuntiatumque est Semei quod servi ejus issent in Geth.</p>
 <p><a name="040">40</a> Et surrexit Semei, et stravit asinum suum, ivitque ad Achis in Geth ad requirendum servos suos, et adduxit eos de Geth.</p>
 <p><a name="041">41</a> Nuntiatum est autem Salomoni quod isset Semei in Geth de Jerusalem, et rediisset.</p>
 <p><a name="042">42</a> Et mittens vocavit eum, dixitque illi: Nonne testificatus sum tibi per Dominum, et prædixi tibi: Quacumque die egressus ieris huc et illuc, scito te esse moriturum: et respondisti mihi: Bonus sermo, quem audivi?</p>
 <p><a name="043">43</a> quare ergo non custodisti jusjurandum Domini, et præceptum quod præceperam tibi?</p>
 <p><a name="044">44</a> Dixitque rex ad Semei: Tu nosti omne malum cujus tibi conscium est cor tuum, quod fecisti David patri meo: reddidit Dominus malitiam tuam in caput tuum:</p>
 <p><a name="045">45</a> et rex Salomon benedictus, et thronus David erit stabilis coram Domino usque in sempiternum.</p>
 <p><a name="046">46</a> Jussit itaque rex Banaiæ filio Jojadæ, qui egressus, percussit eum, et mortuus est.</p>
 <p></p><hr>
 <center>
 <a href="kg1003.htm">Next: 1 Kings Chapter 3</a></center>
 </body>