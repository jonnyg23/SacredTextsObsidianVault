<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ti1001.htm">Polyglot</a> 
 <a href="../gnt/ti1001.htm">GNT</a> 
 <a href="../kjv/ti1001.htm">KJV</a> 
 
 <br>
 <br><a href="ti1.htm">1 Timothy Index</a><br>
  
 <a href="th2003.htm">Previous</a> 
 <a href="ti1002.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Timothy Chapter 1</h3><p><a name="001">1</a> Paulus Apostolus Jesu Christi secundum imperium Dei Salvatoris nostri, et Christi Jesu spei nostræ,</p>
 <p><a name="002">2</a> Timotheo dilecto filio in fide. Gratia, misericordia, et pax a Deo Patre, et Christo Jesu Domino nostro.<br>
 </p>
 <p><a name="003">3</a> Sicut rogavi te ut remaneres Ephesi cum irem in Macedoniam, ut denuntiares quibusdam ne aliter docerent,</p>
 <p><a name="004">4</a> neque intenderent fabulis, et genealogiis interminatis: quæ quæstiones præstant magis quam ædificationem Dei, quæ est in fide.</p>
 <p><a name="005">5</a> Finis autem præcepti est caritas de corde puro, et conscientia bona, et fide non ficta.</p>
 <p><a name="006">6</a> A quibus quidam aberrantes, conversi sunt in vaniloquium,</p>
 <p><a name="007">7</a> volentes esse legis doctores, non intelligentes neque quæ loquuntur, neque de quibus affirmant.</p>
 <p><a name="008">8</a> Scimus autem quia bona est lex si quis ea legitime utatur:</p>
 <p><a name="009">9</a> sciens hoc quia lex justo non est posita, sed injustis, et non subditis, impiis, et peccatoribus, sceleratis, et contaminatis, parricidis, et matricidis, homicidis,</p>
 <p><a name="010">10</a> fornicariis, masculorum concubitoribus, plagiariis, mendacibus, et perjuris, et si quid aliud sanæ doctrinæ adversatur,</p>
 <p><a name="011">11</a> quæ est secundum Evangelium gloriæ beati Dei, quod creditum est mihi.<br>
 </p>
 <p><a name="012">12</a> Gratias ago ei, qui me confortavit, Christo Jesu Domino nostro, quia fidelem me existimavit, ponens in ministerio:</p>
 <p><a name="013">13</a> qui prius blasphemus fui, et persecutor, et contumeliosus: sed misericordiam Dei consecutus sum, quia ignorans feci in incredulitate.</p>
 <p><a name="014">14</a> Superabundavit autem gratia Domini nostri cum fide, et dilectione, quæ est in Christo Jesu.</p>
 <p><a name="015">15</a> Fidelis sermo, et omni acceptione dignus: quod Christus Jesus venit in hunc mundum peccatores salvos facere, quorum primus ego sum.</p>
 <p><a name="016">16</a> Sed ideo misericordiam consecutus sum: ut in me primo ostenderet Christus Jesus omnem patientiam ad informationem eorum, qui credituri sunt illi, in vitam æternam.</p>
 <p><a name="017">17</a> Regi autem sæculorum immortali, invisibili, soli Deo honor et gloria in sæcula sæculorum. Amen.<br>
 </p>
 <p><a name="018">18</a> Hoc præceptum commendo tibi, fili Timothee, secundum præcedentes in te prophetias, ut milites in illis bonam militiam,</p>
 <p><a name="019">19</a> habens fidem, et bonam conscientiam, quam quidam repellentes, circa fidem naufragaverunt:</p>
 <p><a name="020">20</a> ex quibus est Hymenæus, et Alexander: quos tradidi Satanæ, ut discant non blasphemare.</p>
 <p></p><hr>
 <center>
 <a href="ti1002.htm">Next: 1 Timothy Chapter 2</a></center>
 </body>