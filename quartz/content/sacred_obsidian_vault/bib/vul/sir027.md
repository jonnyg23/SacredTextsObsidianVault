<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir027.htm">Polyglot</a> 
 <a href="../apo/sir027.htm">Apo</a> 
 <a href="../sep/sir027.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir026.htm">Previous</a> 
 <a href="sir028.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 27</h3><p><a name="001">1</a> [Propter inopiam multi deliquerunt:<br> et qui quærit locupletari avertit oculum suum.<br></p>
 <p><a name="002">2</a> Sicut in medio compaginis lapidum palus figitur,<br> sic et inter medium venditionis et emptionis angustiabitur peccatum:<br></p>
 <p><a name="003">3</a> conteretur cum delinquente delictum.<br></p>
 <p><a name="004">4</a> Si non in timore Domini tenueris te instanter,<br> cito subvertetur domus tua.]<br>
 </p>
 <p><a name="005">5</a> [Sicut in percussura cribri remanebit pulvis,<br> sic aporia hominis in cogitatu illius.<br></p>
 <p><a name="006">6</a> Vasa figuli probat fornax,<br> et homines justos tentatio tribulationis.<br></p>
 <p><a name="007">7</a> Sicut rusticatio de ligno ostendit fructum illius,<br> sic verbum ex cogitatu cordis hominis.<br></p>
 <p><a name="008">8</a> Ante sermonem non laudes virum:<br> hæc enim tentatio est hominum.<br></p>
 <p><a name="009">9</a> Si sequaris justitiam, apprehendes illam,<br> et indues quasi poderem honoris:<br> et inhabitabis cum ea, et proteget te in sempiternum,<br> et in die agnitionis invenies firmamentum.<br></p>
 <p><a name="010">10</a> Volatilia ad sibi similia conveniunt:<br> et veritas ad eos qui operantur illam revertetur.<br></p>
 <p><a name="011">11</a> Leo venationi insidiatur semper:<br> sic peccata operantibus iniquitates.<br></p>
 <p><a name="012">12</a> Homo sanctus in sapientia manet sicut sol:<br> nam stultus sicut luna mutatur.<br></p>
 <p><a name="013">13</a> In medio insensatorum serva verbum tempori:<br> in medio autem cogitantium assiduus esto.<br></p>
 <p><a name="014">14</a> Narratio peccantium odiosa,<br> et risus illorum in deliciis peccati.<br></p>
 <p><a name="015">15</a> Loquela multum jurans horripilationem capiti statuet,<br> et irreverentia ipsius obturatio aurium.<br></p>
 <p><a name="016">16</a> Effusio sanguinis in rixa superborum,<br> et maledictio illorum auditus gravis.<br></p>
 <p><a name="017">17</a> Qui denudat arcana amici fidem perdit,<br> et non inveniet amicum ad animum suum.<br></p>
 <p><a name="018">18</a> Dilige proximum,<br> et conjungere fide cum illo.<br></p>
 <p><a name="019">19</a> Quod si denudaveris absconsa illius,<br> non persequeris post eum.<br></p>
 <p><a name="020">20</a> Sicut enim homo qui perdit amicum suum,<br> sic et qui perdit amicitiam proximi sui.<br></p>
 <p><a name="021">21</a> Et sicut qui dimittit avem de manu sua,<br> sic dereliquisti proximum tuum, et non eum capies.<br></p>
 <p><a name="022">22</a> Non illum sequaris, quoniam longe abest:<br> effugit enim quasi caprea de laqueo, quoniam vulnerata est anima ejus:<br></p>
 <p><a name="023">23</a> ultra eum non poteris colligare.<br> Et maledicti est concordatio:<br></p>
 <p><a name="024">24</a> denudare autem amici mysteria, desperatio est animæ infelicis.]<br>
 </p>
 <p><a name="025">25</a> [Annuens oculo fabricat iniqua,<br> et nemo eum abjiciet.<br></p>
 <p><a name="026">26</a> In conspectu oculorum tuorum condulcabit os suum,<br> et super sermones tuos admirabitur:<br> novissime autem pervertet os suum,<br> et in verbis tuis dabit scandalum.<br></p>
 <p><a name="027">27</a> Multa odivi, et non coæquavi ei,<br> et Dominus odiet illum.<br></p>
 <p><a name="028">28</a> Qui in altum mittit lapidem, super caput ejus cadet:<br> et plaga dolosa dolosi dividet vulnera.<br></p>
 <p><a name="029">29</a> Et qui foveam fodit incidet in eam:<br> et qui statuit lapidem proximo offendet in eo:<br> et qui laqueum alii ponit, peribit in illo.<br></p>
 <p><a name="030">30</a> Facienti nequissimum consilium, super ipsum devolvetur,<br> et non agnoscet unde adveniat illi.<br></p>
 <p><a name="031">31</a> Illusio et improperium superborum,<br> et vindicta sicut leo insidiabitur illi.<br></p>
 <p><a name="032">32</a> Laqueo peribunt qui oblectantur casu justorum,<br> dolor autem consumet illos antequam moriantur.]<br>
 </p>
 <p><a name="033">33</a> [Ira et furor utraque execrabilia sunt,<br> et vir peccator continens erit illorum.]</p>
 <p></p><hr>
 <center>
 <a href="sir028.htm">Next: Sirach Chapter 28</a></center>
 </body>