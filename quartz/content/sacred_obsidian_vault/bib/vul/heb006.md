<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/heb006.htm">Polyglot</a> 
 <a href="../gnt/heb006.htm">GNT</a> 
 <a href="../kjv/heb006.htm">KJV</a> 
 
 <br>
 <br><a href="heb.htm">Hebrews Index</a><br>
  
 <a href="heb005.htm">Previous</a> 
 <a href="heb007.htm">Next</a> 
 </center>
 <hr>
 
 <h3 align="CENTER">Vulgate (Latin): Hebrews Chapter 6</h3><p><a name="001">1</a> Quapropter intermittentes inchoationis Christi sermonem, ad perfectiora feramur, non rursum jacientes fundamentum pnitentiæ ab operibus mortuis, et fidei ad Deum,</p>
 <p><a name="002">2</a> baptismatum doctrinæ, impositionis quoque manuum, ac resurrectionis mortuorum, et judicii æterni.</p>
 <p><a name="003">3</a> Et hoc faciemus, si quidem permiserit Deus.<br>
 </p>
 <p><a name="004">4</a> Impossibile est enim eos qui semel sunt illuminati, gustaverunt etiam donum cæleste, et participes facti sunt Spiritus Sancti,</p>
 <p><a name="005">5</a> gustaverunt nihilominus bonum Dei verbum, virtutesque sæculi venturi,</p>
 <p><a name="006">6</a> et prolapsi sunt; rursus renovari ad pnitentiam, rursum crucifigentes sibimetipsis Filium Dei, et ostentui habentes.</p>
 <p><a name="007">7</a> Terra enim sæpe venientem super se bibens imbrem, et generans herbam opportunam illis, a quibus colitur, accipit benedictionem a Deo:</p>
 <p><a name="008">8</a> proferens autem spinas ac tribulos, reproba est, et maledicto proxima: cujus consummatio in combustionem.<br>
 </p>
 <p><a name="009">9</a> Confidimus autem de vobis dilectissimi meliora, et viciniora saluti: tametsi ita loquimur.</p>
 <p><a name="010">10</a> Non enim injustus Deus, ut obliviscatur operis vestri, et dilectionis, quam ostendistis in nomine ipsius, qui ministrastis sanctis, et ministratis.</p>
 <p><a name="011">11</a> Cupimus autem unumquemque vestrum eamdem ostentare sollicitudinem ad expletionem spei usque in finem:</p>
 <p><a name="012">12</a> ut non segnes efficiamini, verum imitatores eorum, qui fide, et patientia hæreditabunt promissiones.</p>
 <p><a name="013">13</a> Abrahæ namque promittens Deus, quoniam neminem habuit, per quem juraret, majorem, juravit per semetipsum,</p>
 <p><a name="014">14</a> dicens: Nisi benedicens benedicam te, et multiplicans multiplicabo te.</p>
 <p><a name="015">15</a> Et sic longanimiter ferens, adeptus est repromissionem.</p>
 <p><a name="016">16</a> Homines enim per majorem sui jurant: et omnis controversiæ eorum finis, ad confirmationem, est juramentum.</p>
 <p><a name="017">17</a> In quo abundantius volens Deus ostendere pollicitationis hæredibus, immobilitatem consilii sui, interposuit jusjurandum:</p>
 <p><a name="018">18</a> ut per duas res immobiles, quibus impossibile est mentiri Deum, fortissimum solatium habeamus, qui confugimus ad tenendam propositam spem,</p>
 <p><a name="019">19</a> quam sicut anchoram habemus animæ tutam ac firmam, et incedentem usque ad interiora velaminis,</p>
 <p><a name="020">20</a> ubi præcursor pro nobis introivit Jesus, secundum ordinem Melchisedech pontifex factus in æternum.</p>
 <p></p><hr>
 <center>
 <a href="heb007.htm">Next: Hebrews Chapter 7</a></center>
 </body>