<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/dan007.htm">Polyglot</a> 
 <a href="../kjv/dan007.htm">KJV</a> 
 <a href="../sep/dan007.htm">Sep:Dan</a> 
 <a href="../sep/dat007.htm">Sep:DaT</a> 
 <a href="../tan/dan007.htm">Tan</a> 
 
 <br>
 <br><a href="dan.htm">Daniel Index</a><br>
  
 <a href="dan006.htm">Previous</a> 
 <a href="dan008.htm">Next</a> 
 </center>
 <hr>
 
 <h3 align="CENTER">Vulgate (Latin): Daniel Chapter 7</h3><p><a name="001">1</a> Anno primo Baltassar regis Babylonis, Daniel somnium vidit: visio autem capitis ejus in cubili suo: et somnium scribens, brevi sermone comprehendit: summatimque perstringens, ait:</p>
 <p><a name="002">2</a> Videbam in visione mea nocte: et ecce quatuor venti cæli pugnabant in mari magno.</p>
 <p><a name="003">3</a> Et quatuor bestiæ grandes ascendebant de mari diversæ inter se.</p>
 <p><a name="004">4</a> Prima quasi leæna, et alas habebat aquilæ: aspiciebam donec evulsæ sunt alæ ejus, et sublata est de terra, et super pedes quasi homo stetit; et cor hominis datum est ei.</p>
 <p><a name="005">5</a> Et ecce bestia alia similis urso in parte stetit: et tres ordines erant in ore ejus, et in dentibus ejus, et sic dicebant ei: Surge, comede carnes plurimas.</p>
 <p><a name="006">6</a> Post hæc aspiciebam, et ecce alia quasi pardus, et alas habebat quasi avis, quatuor super se: et quatuor capita erant in bestia, et potestas data est ei.</p>
 <p><a name="007">7</a> Post hæc aspiciebam in visione noctis, et ecce bestia quarta terribilis atque mirabilis, et fortis nimis: dentes ferreos habebat magnos, comedens atque comminuens, et reliqua pedibus suis conculcans: dissimilis autem erat ceteris bestiis quas videram ante eam, et habebat cornua decem.</p>
 <p><a name="008">8</a> Considerabam cornua, et ecce cornu aliud parvulum ortum est de medio eorum: et tria de cornibus primis evulsa sunt a facie ejus: et ecce oculi, quasi oculi hominis erant in cornu isto, et os loquens ingentia.</p>
 <p><a name="009">9</a> Aspiciebam donec throni positi sunt, et antiquus dierum sedit. Vestimentum ejus candidum quasi nix, et capilli capitis ejus quasi lana munda: thronus ejus flammæ ignis: rotæ ejus ignis accensus.</p>
 <p><a name="010">10</a> Fluvius igneus rapidusque egrediebatur a facie ejus. Millia millium ministrabant ei, et decies millies centena millia assistebant ei: judicium sedit, et libri aperti sunt.</p>
 <p><a name="011">11</a> Aspiciebam propter vocem sermonum grandium, quos cornu illud loquebatur: et vidi quoniam interfecta esset bestia, et perisset corpus ejus, et traditum esset ad comburendum igni:</p>
 <p><a name="012">12</a> aliarum quoque bestiarum ablata esset potestas, et tempora vitæ constituta essent eis usque ad tempus et tempus.</p>
 <p><a name="013">13</a> Aspiciebam ergo in visione noctis, et ecce cum nubibus cæli quasi filius hominis veniebat, et usque ad antiquum dierum pervenit: et in conspectu ejus obtulerunt eum.</p>
 <p><a name="014">14</a> Et dedit ei potestatem, et honorem, et regnum: et omnes populi, tribus, et linguæ ipsi servient: potestas ejus, potestas æterna, quæ non auferetur: et regnum ejus, quod non corrumpetur.<br>
 </p>
 <p><a name="015">15</a> Horruit spiritus meus: ego Daniel territus sum in his, et visiones capitis mei conturbaverunt me.</p>
 <p><a name="016">16</a> Accessi ad unum de assistentibus, et veritatem quærebam ab eo de omnibus his. Qui dixit mihi interpretationem sermonum, et docuit me:</p>
 <p><a name="017">17</a> Hæ quatuor bestiæ magnæ, quatuor sunt regna, quæ consurgent de terra.</p>
 <p><a name="018">18</a> Suscipient autem regnum sancti Dei altissimi, et obtinebunt regnum usque in sæculum, et sæculum sæculorum.</p>
 <p><a name="019">19</a> Post hoc volui diligenter discere de bestia quarta, quæ erat dissimilis valde ab omnibus, et terribilis nimis: dentes et ungues ejus ferrei: comedebat, et comminuebat, et reliqua pedibus suis conculcabat:</p>
 <p><a name="020">20</a> et de cornibus decem, quæ habebat in capite, et de alio, quod ortum fuerat, ante quod ceciderant tria cornua: et de cornu illo, quod habebat oculos, et os loquens grandia, et majus erat ceteris.</p>
 <p><a name="021">21</a> Aspiciebam, et ecce cornu illud faciebat bellum adversus sanctos, et prævalebat eis,</p>
 <p><a name="022">22</a> donec venit antiquus dierum, et judicium dedit sanctis Excelsi, et tempus advenit, et regnum obtinuerunt sancti.</p>
 <p><a name="023">23</a> Et sic ait: Bestia quarta, regnum quartum erit in terra, quod majus erit omnibus regnis, et devorabit universam terram, et conculcabit, et comminuet eam.</p>
 <p><a name="024">24</a> Porro cornua decem ipsius regni, decem reges erunt: et alius consurget post eos, et ipse potentior erit prioribus, et tres reges humiliabit.</p>
 <p><a name="025">25</a> Et sermones contra Excelsum loquetur, et sanctos Altissimi conteret: et putabit quod possit mutare tempora, et leges: et tradentur in manu ejus usque ad tempus, et tempora, et dimidium temporis.</p>
 <p><a name="026">26</a> Et judicium sedebit, ut auferatur potentia, et conteratur, et dispereat usque in finem.</p>
 <p><a name="027">27</a> Regnum autem, et potestas, et magnitudo regni, quæ est subter omne cælum, detur populo sanctorum Altissimi: cujus regnum, regnum sempiternum est, et omnes reges servient ei, et obedient.</p>
 <p><a name="028">28</a> Hucusque finis verbi. Ego Daniel multum cogitationibus meis conturbabar, et facies mea mutata est in me: verbum autem in corde meo conservavi.</p>
 <p></p><hr>
 <center>
 <a href="dan008.htm">Next: Daniel Chapter 8</a></center>
 </body>