<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa059.htm">Polyglot</a> 
 <a href="../kjv/isa059.htm">KJV</a> 
 <a href="../sep/isa059.htm">Sep</a> 
 <a href="../tan/isa059.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa058.htm">Previous</a> 
 <a href="isa060.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 59</h3><p><a name="001">1</a> [Ecce non est abbreviata manus Domini, ut salvare nequeat,<br> neque aggravata est auris ejus, ut non exaudiat.<br></p>
 <p><a name="002">2</a> Sed iniquitates vestræ diviserunt<br> inter vos et Deum vestrum;<br> et peccata vestra absconderunt faciem ejus a vobis,<br> ne exaudiret.<br></p>
 <p><a name="003">3</a> Manus enim vestræ pollutæ sunt sanguine,<br> et digiti vestri iniquitate;<br> labia vestra locuta sunt mendacium,<br> et lingua vestra iniquitatem fatur.<br></p>
 <p><a name="004">4</a> Non est qui invocet justitiam,<br> neque est qui judicet vere:<br> sed confidunt in nihilo, et loquuntur vanitates;<br> conceperunt laborem, et pepererunt iniquitatem.<br></p>
 <p><a name="005">5</a> Ova aspidum ruperunt,<br> et telas araneæ texuerunt.<br> Qui comederit de ovis eorum, morietur;<br> et quod confotum est, erumpet in regulum.<br></p>
 <p><a name="006">6</a> Telæ eorum non erunt in vestimentum,<br> neque operientur operibus suis;<br> opera eorum opera inutilia,<br> et opus iniquitatis in manibus eorum.<br></p>
 <p><a name="007">7</a> Pedes eorum ad malum currunt,<br> et festinant ut effundant sanguinem innocentem;<br> cogitationes eorum cogitationes inutiles:<br> vastitas et contritio in viis eorum.<br></p>
 <p><a name="008">8</a> Viam pacis nescierunt,<br> et non est judicium in gressibus eorum;<br> semitæ eorum incurvatæ sunt eis:<br> omnis qui calcat in eis, ignorat pacem.<br></p>
 <p><a name="009">9</a> Propter hoc elongatum est judicium a nobis,<br> et non apprehendet nos justitia.<br> Exspectavimus lucem, et ecce tenebræ;<br> splendorem, et in tenebris ambulavimus.<br></p>
 <p><a name="010">10</a> Palpavimus sicut cæci parietem,<br> et quasi absque oculis attrectavimus:<br> impegimus meridie quasi in tenebris;<br> in caliginosis quasi mortui.<br></p>
 <p><a name="011">11</a> Rugiemus quasi ursi omnes,<br> et quasi columbæ meditantes gememus:<br> exspectavimus judicium, et non est;<br> salutem, et elongata est a nobis.<br></p>
 <p><a name="012">12</a> Multiplicatæ sunt enim iniquitates nostræ coram te,<br> et peccata nostra responderunt nobis,<br> quia scelera nostra nobiscum<br> et iniquitates nostras cognovimus.<br></p>
 <p><a name="013">13</a> Peccare et mentiri contra Dominum,<br> et aversi sumus ne iremus post tergum Dei nostri,<br> ut loqueremur calumniam et transgressionem;<br> concepimus et locuti sumus de corde verba mendacii.<br></p>
 <p><a name="014">14</a> Et conversum est retrorsum judicium,<br> et justitia longe stetit,<br> quia corruit in platea veritas,<br> et æquitas non potuit ingredi.<br></p>
 <p><a name="015">15</a> Et facta est veritas in oblivionem,<br> et qui recessit a malo, prædæ patuit.<br> Et vidit Dominus, et malum apparuit in oculis ejus,<br> quia non est judicium.<br></p>
 <p><a name="016">16</a> Et vidit quia non est vir,<br> et aporiatus est, quia non est qui occurrat;<br> et salvavit sibi brachium suum,<br> et justitia ejus ipsa confirmavit eum.<br></p>
 <p><a name="017">17</a> Indutus est justitia ut lorica,<br> et galea salutis in capite ejus;<br> indutus est vestimentis ultionis,<br> et opertus est quasi pallio zeli:<br></p>
 <p><a name="018">18</a> sicut ad vindictam quasi ad retributionem<br> indignationis hostibus suis,<br> et vicissitudinem inimicis suis;<br> insulis vicem reddet.<br></p>
 <p><a name="019">19</a> Et timebunt qui ab occidente nomen Domini,<br> et qui ab ortu solis gloriam ejus,<br> cum venerit quasi fluvius violentus<br> quem spiritus Domini cogit;<br></p>
 <p><a name="020">20</a> et venerit Sion redemptor,<br> et eis qui redeunt ab iniquitate in Jacob,<br> dicit Dominus.<br></p>
 <p><a name="021">21</a> Hoc fdus meum cum eis,<br> dicit Dominus:<br> spiritus meus qui est in te,<br> et verba mea quæ posui in ore tuo,<br> non recedent de ore tuo,<br> et de ore seminis tui,<br> et de ore seminis seminis tui, dicit Dominus,<br> amodo et usque in sempiternum.]</p>
 <p></p><hr>
 <center>
 <a href="isa060.htm">Next: Isaiah Chapter 60</a></center>
 </body>