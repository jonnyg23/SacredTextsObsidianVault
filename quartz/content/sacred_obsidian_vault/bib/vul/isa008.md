<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa008.htm">Polyglot</a> 
 <a href="../kjv/isa008.htm">KJV</a> 
 <a href="../sep/isa008.htm">Sep</a> 
 <a href="../tan/isa008.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa007.htm">Previous</a> 
 <a href="isa009.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 8</h3><p><a name="001">1</a> Et dixit Dominus ad me: Sume tibi librum grandem, et scribe in eo stylo hominis: Velociter spolia detrahe, cito prædare.</p>
 <p><a name="002">2</a> Et adhibui mihi testes fideles, Uriam sacerdotem, et Zachariam, filium Barachiæ:</p>
 <p><a name="003">3</a> et accessi ad prophetissam, et concepit, et peperit filium. Et dixit Dominus ad me: Voca nomen ejus: Accelera spolia detrahere; Festina prædari:</p>
 <p><a name="004">4</a> quia antequam sciat puer vocare patrem suum et matrem suam, auferetur fortitudo Damasci, et spolia Samariæ, coram rege Assyriorum.<br>
 </p>
 <p><a name="005">5</a> Et adjecit Dominus loqui ad me adhuc, dicens:</p>
 <p><a name="006">6</a> [Pro eo quod abjecit populus iste<br> aquas Siloë, quæ vadunt cum silentio,<br> et assumpsit magis Rasin,<br> et filium Romeliæ:<br></p>
 <p><a name="007">7</a> propter hoc ecce Dominus adducet super eos<br> aquas fluminis fortes et multas,<br> regem Assyriorum, et omnem gloriam ejus,<br> et ascendet super omnes rivos ejus,<br> et fluet super universas ripas ejus;<br></p>
 <p><a name="008">8</a> et ibit per Judam, inundans, et transiens:<br> usque ad collum veniet.<br> Et erit extensio alarum ejus<br> implens latitudinem terræ tuæ, o Emmanuel!<br></p>
 <p><a name="009">9</a> Congregamini, populi, et vincimini;<br> et audite, universæ procul terræ:<br> confortamini, et vincimini;<br> accingite vos, et vincimini.<br></p>
 <p><a name="010">10</a> Inite consilium, et dissipabitur;<br> loquimini verbum, et non fiet:<br> quia nobiscum Deus.<br></p>
 <p><a name="011">11</a> Hæc enim ait Dominus ad me: Sicut in manu forti erudivit me,<br> ne irem in via populi hujus, dicens:<br></p>
 <p><a name="012">12</a> Non dicatis: Conjuratio;<br> omnia enim quæ loquitur populus iste, conjuratio est:<br> et timorem ejus ne timeatis, neque paveatis.<br></p>
 <p><a name="013">13</a> Dominum exercituum ipsum sanctificate;<br> ipse pavor vester, et ipse terror vester:<br></p>
 <p><a name="014">14</a> et erit vobis in sanctificationem;<br> in lapidem autem offensionis, et in petram scandali,<br> duabus domibus Israël;<br> in laqueum et in ruinam habitantibus Jerusalem.<br></p>
 <p><a name="015">15</a> Et offendent ex eis plurimi,<br> et cadent, et conterentur,<br> et irretientur, et capientur.<br></p>
 <p><a name="016">16</a> Liga testimonium,<br> signa legem in discipulis meis.<br></p>
 <p><a name="017">17</a> Et exspectabo Dominum qui abscondit faciem suam<br> a domo Jacob, et præstolabor eum.<br></p>
 <p><a name="018">18</a> Ecce ego et pueri mei quos dedit mihi Dominus<br> in signum, et in portentum Israël<br> a Domino exercituum,<br> qui habitat in monte Sion:<br></p>
 <p><a name="019">19</a> et cum dixerint ad vos:<br> Quærite a pythonibus<br> et a divinis qui strident in incantationibus suis:<br> numquid non populus a Deo suo requiret,<br> pro vivis a mortuis?<br></p>
 <p><a name="020">20</a> ad legem magis et ad testimonium.<br> Quod si non dixerint juxta verbum hoc,<br> non erit eis matutina lux.<br></p>
 <p><a name="021">21</a> Et transibit per eam, corruet, et esuriet;<br> et cum esurierit, irascetur.<br> Et maledicet regi suo, et Deo suo,<br> et suscipiet sursum,<br></p>
 <p><a name="022">22</a> et ad terram intuebitur;<br> et ecce tribulatio et tenebræ,<br> dissolutio et angustia,<br> et caligo persequens,<br> et non poterit avolare de angustia sua.]</p>
 <p></p><hr>
 <center>
 <a href="isa009.htm">Next: Isaiah Chapter 9</a></center>
 </body>