<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa1016.htm">Polyglot</a> 
 <a href="../kjv/sa1016.htm">KJV</a> 
 <a href="../sep/sa1016.htm">Sep</a> 
 <a href="../tan/sa1016.htm">Tan</a> 
 
 <br>
 <br><a href="sa1.htm">1 Samuel Index</a><br>
  
 <a href="sa1015.htm">Previous</a> 
 <a href="sa1017.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Samuel Chapter 16</h3><p><a name="001">1</a> Dixitque Dominus ad Samuelem: Usquequo tu luges Saul, cum ego projecerim eum ne regnet super Israël? Imple cornu tuum oleo, et veni, ut mittam te ad Isai Bethlehemitem: providi enim in filiis ejus mihi regem.</p>
 <p><a name="002">2</a> Et ait Samuel: Quomodo vadam? audiet enim Saul, et interficiet me. Et ait Dominus: Vitulum de armento tolles in manu tua, et dices: Ad immolandum Domino veni.</p>
 <p><a name="003">3</a> Et vocabis Isai ad victimam, et ego ostendam tibi quid facias, et unges quemcumque monstravero tibi.</p>
 <p><a name="004">4</a> Fecit ergo Samuel sicut locutus est ei Dominus. Venitque in Bethlehem, et admirati sunt seniores civitatis occurrentes ei: dixeruntque: Pacificusne est ingressus tuus?</p>
 <p><a name="005">5</a> Et ait: Pacificus: ad immolandum Domino veni: sanctificamini, et venite mecum ut immolem. Sanctificavit ergo Isai et filios ejus, et vocavit eos ad sacrificium.<br>
 </p>
 <p><a name="006">6</a> Cumque ingressi essent, vidit Eliab, et ait: Num coram Domino est christus ejus?</p>
 <p><a name="007">7</a> Et dixit Dominus ad Samuelem: Ne respicias vultum ejus, neque altitudinem staturæ ejus: quoniam abjeci eum, nec juxta intuitum hominis ego judico: homo enim videt ea quæ parent, Dominus autem intuetur cor.</p>
 <p><a name="008">8</a> Et vocavit Isai Abinadab, et adduxit eum coram Samuele. Qui dixit: Nec hunc elegit Dominus.</p>
 <p><a name="009">9</a> Adduxit autem Isai Samma, de quo ait: Etiam hunc non elegit Dominus.</p>
 <p><a name="010">10</a> Adduxit itaque Isai septem filios suos coram Samuele: et ait Samuel ad Isai: Non elegit Dominus ex istis.</p>
 <p><a name="011">11</a> Dixitque Samuel ad Isai: Numquid jam completi sunt filii? Qui respondit: Adhuc reliquus est parvulus, et pascit oves. Et ait Samuel ad Isai: Mitte, et adduc eum: nec enim discumbemus priusquam huc ille veniat.</p>
 <p><a name="012">12</a> Misit ergo, et adduxit eum. Erat autem rufus, et pulcher aspectu, decoraque facie: et ait Dominus: Surge, unge eum: ipse est enim.</p>
 <p><a name="013">13</a> Tulit ergo Samuel cornu olei, et unxit eum in medio fratrum ejus: et directus est spiritus Domini a die illa in David, et deinceps. Surgensque Samuel abiit in Ramatha.<br>
 </p>
 <p><a name="014">14</a> Spiritus autem Domini recessit a Saul, et exagitabat eum spiritus nequam a Domino.</p>
 <p><a name="015">15</a> Dixeruntque servi Saul ad eum: Ecce spiritus Dei malus exagitat te.</p>
 <p><a name="016">16</a> Jubeat dominus noster, et servi tui qui coram te sunt quærent hominem scientem psallere cithara, ut quando arripuerit te spiritus Domini malus, psallat manu sua, et levius feras.</p>
 <p><a name="017">17</a> Et ait Saul ad servos suos: Providete ergo mihi aliquem bene psallentem, et adducite eum ad me.</p>
 <p><a name="018">18</a> Et respondens unus de pueris, ait: Ecce vidi filium Isai Bethlehemitem scientem psallere, et fortissimum robore, et virum bellicosum, et prudentem in verbis, et virum pulchrum: et Dominus est cum eo.</p>
 <p><a name="019">19</a> Misit ergo Saul nuntios ad Isai, dicens: Mitte ad me David filium tuum, qui est in pascuis.</p>
 <p><a name="020">20</a> Tulit itaque Isai asinum plenum panibus, et lagenam vini, et hædum de capris unum, et misit per manum David filii sui Sauli.</p>
 <p><a name="021">21</a> Et venit David ad Saul, et stetit coram eo: at ille dilexit eum nimis, et factus est ejus armiger.</p>
 <p><a name="022">22</a> Misitque Saul ad Isai, dicens: Stet David in conspectu meo: invenit enim gratiam in oculis meis.</p>
 <p><a name="023">23</a> Igitur quandocumque spiritus Domini malus arripiebat Saul, David tollebat citharam, et percutiebat manu sua, et refocillabatur Saul, et levius habebat: recedebat enim ab eo spiritus malus.</p>
 <p></p><hr>
 <center>
 <a href="sa1017.htm">Next: 1 Samuel Chapter 17</a></center>
 </body>