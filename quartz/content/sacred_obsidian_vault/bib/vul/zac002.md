<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/zac002.htm">Polyglot</a> 
 <a href="../kjv/zac002.htm">KJV</a> 
 <a href="../sep/zac002.htm">Sep</a> 
 <a href="../tan/zac002.htm">Tan</a> 
 
 <br>
 <br><a href="zac.htm">Zechariah Index</a><br>
  
 <a href="zac001.htm">Previous</a> 
 <a href="zac003.htm">Next</a> 
 </center>
 <hr>
 
 <h3 align="CENTER">Vulgate (Latin): Zechariah Chapter 2</h3><p><a name="001">1</a> Et levavi oculos meos, et vidi, et ecce vir, et in manu ejus funiculus mensorum.</p>
 <p><a name="002">2</a> Et dixi: Quo tu vadis? Et dixit ad me: Ut metiar Jerusalem, et videam quanta sit latitudo ejus, et quanta longitudo ejus.</p>
 <p><a name="003">3</a> Et ecce angelus qui loquebatur in me egrediebatur, et angelus alius egrediebatur in occursum ejus:</p>
 <p><a name="004">4</a> et dixit ad eum: Curre, loquere ad puerum istum, dicens: Absque muro habitabitur Jerusalem, præ multitudine hominum et jumentorum in medio ejus.</p>
 <p><a name="005">5</a> Et ego ero ei, ait Dominus, murus ignis in circuitu, et in gloria ero in medio ejus.</p>
 <p><a name="006">6</a> [O, o, fugite de terra aquilonis, dicit Dominus,<br> quoniam in quatuor ventos cæli dispersi vos, dicit Dominus.<br></p>
 <p><a name="007">7</a> O Sion! fuge, quæ habitas apud filiam Babylonis:<br></p>
 <p><a name="008">8</a> quia hæc dicit Dominus exercituum:<br> Post gloriam misit me ad gentes quæ spoliaverunt vos:<br> qui enim tetigerit vos, tangit pupillam oculi mei:<br></p>
 <p><a name="009">9</a> quia ecce ego levo manum meam super eos,<br> et erunt prædæ his qui serviebant sibi:<br> et cognoscetis quia Dominus exercituum misit me.<br></p>
 <p><a name="010">10</a> Lauda et lætare, filia Sion, quia ecce ego venio,<br> et habitabo in medio tui, ait Dominus.<br></p>
 <p><a name="011">11</a> Et applicabuntur gentes multæ ad Dominum in die illa,<br> et erunt mihi in populum,<br> et habitabo in medio tui:<br> et scies quia Dominus exercituum misit me ad te.<br></p>
 <p><a name="012">12</a> Et possidebit Dominus Judam partem suam in terra sanctificata,<br> et eliget adhuc Jerusalem.<br></p>
 <p><a name="013">13</a> Sileat omnis caro a facie Domini,<br> quia consurrexit de habitaculo sancto suo.]</p>
 <p></p><hr>
 <center>
 <a href="zac003.htm">Next: Zechariah Chapter 3</a></center>
 </body>