<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir016.htm">Polyglot</a> 
 <a href="../apo/sir016.htm">Apo</a> 
 <a href="../sep/sir016.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir015.htm">Previous</a> 
 <a href="sir017.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 16</h3><p><a name="001">1</a> [Ne jucunderis in filiis impiis, si multiplicentur:<br> nec oblecteris super ipsos, si non est timor Dei in illis.<br></p>
 <p><a name="002">2</a> Non credas vitæ illorum,<br> et ne respexeris in labores eorum.<br></p>
 <p><a name="003">3</a> Melior est enim unus timens Deum,<br> quam mille filii impii:<br></p>
 <p><a name="004">4</a> et utile est mori sine filiis,<br> quam relinquere filios impios.<br></p>
 <p><a name="005">5</a> Ab uno sensato inhabitabitur patria:<br> tribus impiorum deseretur.<br></p>
 <p><a name="006">6</a> Multa talia vidit oculis meus,<br> et fortiora horum audivit auris mea.<br></p>
 <p><a name="007">7</a> In synagoga peccantium exardebit ignis,<br> et in gente incredibili exardescet ira.<br></p>
 <p><a name="008">8</a> Non exoraverunt pro peccatis suis antiqui gigantes,<br> qui destructi sunt confidentes suæ virtuti.<br></p>
 <p><a name="009">9</a> Et non pepercit peregrinationi Lot,<br> et execratus est eos præ superbia verbi illorum.<br></p>
 <p><a name="010">10</a> Non misertus est illis, gentem totam perdens,<br> et extollentem se in peccatis suis.<br></p>
 <p><a name="011">11</a> Et sicut sexcenta millia peditum,<br> qui congregati sunt in duritia cordis sui:<br> et si unus fuisset cervicatus,<br> mirum si fuisset immunis.<br></p>
 <p><a name="012">12</a> Misericordia enim et ira est cum illo:<br> potens exoratio, et effundens iram.<br></p>
 <p><a name="013">13</a> Secundum misericordiam suam,<br> sic correptio illius homines secundum opera sua judicat.<br></p>
 <p><a name="014">14</a> Non effugiet in rapina peccator,<br> et non retardabit sufferentia misericordiam facientis.<br></p>
 <p><a name="015">15</a> Omnis misericordia faciet locum unicuique,<br> secundum meritum operum suorum,<br> et secundum intellectum peregrinationis ipsius.]<br>
 </p>
 <p><a name="016">16</a> [Non dicas: A Deo abscondar:<br> et ex summo, quis mei memorabitur?<br></p>
 <p><a name="017">17</a> in populo magno non agnoscar:<br> quæ est enim anima mea in tam immensa creatura?<br></p>
 <p><a name="018">18</a> Ecce cælum et cæli cælorum,<br> abyssus, et universa terra, et quæ in eis sunt,<br> in conspectu illius commovebuntur.<br></p>
 <p><a name="019">19</a> Montes simul, et colles, et fundamenta terræ,<br> cum conspexerit illa Deus, tremore concutientur.<br></p>
 <p><a name="020">20</a> Et in omnibus his insensatum est cor,<br> et omne cor intelligitur ab illo.<br></p>
 <p><a name="021">21</a> Et vias illius quis intelligit,<br> et procellam quam nec oculus videbit hominis?<br></p>
 <p><a name="022">22</a> Nam plurima illius opera sunt in absconsis:<br> sed opera justitiæ ejus quis enuntiabit, aut quis sustinebit?<br> longe enim est testamentum a quibusdam,<br> et interrogatio omnium in consummatione est.<br></p>
 <p><a name="023">23</a> Qui minoratur corde cogitat inania,<br> et vir imprudens et errans cogitat stulta.]<br>
 </p>
 <p><a name="024">24</a> [Audi me, fili, et disce disciplinam sensus,<br> et in verbis meis attende in corde tuo:<br></p>
 <p><a name="025">25</a> et dicam in æquitate disciplinam,<br> et scrutabor enarrare sapientiam:<br> et in verbis meis attende in corde tuo,<br> et dico in æquitate spiritus virtutes<br> quas posuit Deus in opera sua ab initio,<br> et in veritate enuntio scientiam ejus.<br></p>
 <p><a name="026">26</a> In judicio Dei opera ejus ab initio,<br> et ab institutione ipsorum distinxit partes illorum,<br> et initia eorum in gentibus suis.<br></p>
 <p><a name="027">27</a> Ornavit in æternum opera illorum:<br> nec esurierunt, nec laboraverunt,<br> et non destiterunt ab operibus suis.<br></p>
 <p><a name="028">28</a> Unusquisque proximum sibi non angustiabit in æternum:<br></p>
 <p><a name="029">29</a> non sis incredibilis verbo illius.<br></p>
 <p><a name="030">30</a> Post hæc Deus in terram respexit,<br> et implevit illam bonis suis:<br></p>
 <p><a name="031">31</a> anima omnis vitalis denuntiavit ante faciem ipsius,<br> et in ipsam iterum reversio illorum.]</p>
 <p></p><hr>
 <center>
 <a href="sir017.htm">Next: Sirach Chapter 17</a></center>
 </body>