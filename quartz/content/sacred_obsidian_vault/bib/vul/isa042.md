<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa042.htm">Polyglot</a> 
 <a href="../kjv/isa042.htm">KJV</a> 
 <a href="../sep/isa042.htm">Sep</a> 
 <a href="../tan/isa042.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa041.htm">Previous</a> 
 <a href="isa043.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 42</h3><p><a name="001">1</a> [Ecce servus meus, suscipiam eum;<br> electus meus, complacuit sibi in illo anima mea:<br> dedi spiritum meum super eum:<br> judicium gentibus proferet.<br></p>
 <p><a name="002">2</a> Non clamabit, neque accipiet personam,<br> nec audietur vox ejus foris.<br></p>
 <p><a name="003">3</a> Calamum quassatum non conteret,<br> et linum fumigans non extinguet:<br> in veritate educet judicium.<br></p>
 <p><a name="004">4</a> Non erit tristis, neque turbulentus,<br> donec ponat in terra judicium;<br> et legem ejus insulæ exspectabunt.<br></p>
 <p><a name="005">5</a> Hæc dicit Dominus Deus,<br> creans cælos, et extendens eos;<br> formans terram, et quæ germinant ex ea;<br> dans flatum populo qui est super eam,<br> et spiritum calcantibus eam:<br></p>
 <p><a name="006">6</a> Ego Dominus vocavi te in justitia,<br> et apprehendi manum tuam,<br> et servavi te:<br> et dedi te in fdus populi,<br> in lucem gentium,<br></p>
 <p><a name="007">7</a> ut aperires oculos cæcorum,<br> et educeres de conclusione vinctum,<br> de domo carceris sedentes in tenebris.<br></p>
 <p><a name="008">8</a> Ego Dominus,<br> hoc est nomen meum;<br> gloriam meam alteri non dabo,<br> et laudem meam sculptilibus.<br></p>
 <p><a name="009">9</a> Quæ prima fuerunt, ecce venerunt;<br> nova quoque ego annuntio:<br> antequam oriantur,<br> audita vobis faciam.]<br>
 </p>
 <p><a name="010">10</a> [Cantate Domino canticum novum,<br> laus ejus ab extremis terræ,<br> qui descenditis in mare, et plenitudo ejus;<br> insulæ, et habitatores earum.<br></p>
 <p><a name="011">11</a> Sublevetur desertum et civitates ejus.<br> In domibus habitabit Cedar:<br> laudate, habitatores petræ;<br> de vertice montium clamabunt.<br></p>
 <p><a name="012">12</a> Ponent Domino gloriam,<br> et laudem ejus in insulis nuntiabunt.<br></p>
 <p><a name="013">13</a> Dominus sicut fortis egredietur,<br> sicut vir præliator suscitabit zelum;<br> vociferabitur, et clamabit:<br> super inimicos suos confortabitur.]<br>
 </p>
 <p><a name="014">14</a> [Tacui semper,<br> silui, patiens fui:<br> sicut parturiens loquar;<br> dissipabo, et absorbebo simul.<br></p>
 <p><a name="015">15</a> Desertos faciam montes et colles,<br> et omne gramen eorum exsiccabo;<br> et ponam flumina in insulas,<br> et stagna arefaciam.<br></p>
 <p><a name="016">16</a> Et ducam cæcos in viam quam nesciunt,<br> et in semitis quas ignoraverunt ambulare eos faciam;<br> ponam tenebras coram eis in lucem,<br> et prava in recta;<br> hæc verba feci eis,<br> et non dereliqui eos.<br></p>
 <p><a name="017">17</a> Conversi sunt retrorsum, confundantur confusione,<br> qui confidunt in sculptili;<br> qui dicunt conflatili:<br> Vos dii nostri.<br></p>
 <p><a name="018">18</a> Surdi, audite,<br> et cæci, intuemini ad videndum.<br></p>
 <p><a name="019">19</a> Quis cæcus, nisi servus meus;<br> et surdus, nisi ad quem nuntios meos misi?<br> quis cæcus, nisi qui venundatus est?<br> et quis cæcus, nisi servus Domini?<br></p>
 <p><a name="020">20</a> Qui vides multa, nonne custodies?<br> qui apertas habes aures, nonne audies?<br></p>
 <p><a name="021">21</a> Et Dominus voluit ut sanctificaret eum,<br> et magnificaret legem, et extolleret.<br></p>
 <p><a name="022">22</a> Ipse autem populus direptus, et vastatus;<br> laqueus juvenum omnes,<br> et in domibus carcerum absconditi sunt;<br> facti sunt in rapinam, nec est qui eruat;<br> in direptionem, nec est qui dicat: Redde.<br></p>
 <p><a name="023">23</a> Quis est in vobis qui audiat hoc,<br> attendat, et auscultet futura?<br></p>
 <p><a name="024">24</a> Quis dedit in direptionem Jacob,<br> et Israël vastantibus?<br> nonne Dominus ipse, cui peccavimus?<br> Et noluerunt in viis ejus ambulare,<br> et non audierunt legem ejus.<br></p>
 <p><a name="025">25</a> Et effudit super eum indignationem furoris sui,<br> et forte bellum;<br> et combussit eum in circuitu, et non cognovit;<br> et succendit eum, et non intellexit.]</p>
 <p></p><hr>
 <center>
 <a href="isa043.htm">Next: Isaiah Chapter 43</a></center>
 </body>