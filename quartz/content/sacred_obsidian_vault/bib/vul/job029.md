<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job029.htm">Polyglot</a> 
 <a href="../kjv/job029.htm">KJV</a> 
 <a href="../sep/job029.htm">Sep</a> 
 <a href="../tan/job029.htm">Tan</a> 
 
 <br>
 <br><a href="job.htm">Job Index</a><br>
  
 <a href="job028.htm">Previous</a> 
 <a href="job030.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 29</h3><p><a name="001">1</a> Addidit quoque Job, assumens parabolam suam, et dixit:</p>
 <p><a name="002">2</a> [Quis mihi tribuat ut sim juxta menses pristinos,<br> secundum dies quibus Deus custodiebat me?<br></p>
 <p><a name="003">3</a> Quando splendebat lucerna ejus super caput meum,<br> et ad lumen ejus ambulabam in tenebris:<br></p>
 <p><a name="004">4</a> sicut fui in diebus adolescentiæ meæ,<br> quando secreto Deus erat in tabernaculo meo:<br></p>
 <p><a name="005">5</a> quando erat Omnipotens mecum,<br> et in circuitu meo pueri mei:<br></p>
 <p><a name="006">6</a> quando lavabam pedes meos butyro,<br> et petra fundebat mihi rivos olei:<br></p>
 <p><a name="007">7</a> quando procedebam ad portam civitatis,<br> et in platea parabant cathedram mihi.<br></p>
 <p><a name="008">8</a> Videbant me juvenes, et abscondebantur:<br> et senes assurgentes stabant.<br></p>
 <p><a name="009">9</a> Principes cessabant loqui,<br> et digitum superponebant ori suo.<br></p>
 <p><a name="010">10</a> Vocem suam cohibebant duces,<br> et lingua eorum gutturi suo adhærebat.<br></p>
 <p><a name="011">11</a> Auris audiens beatificabat me,<br> et oculus videns testimonium reddebat mihi:<br></p>
 <p><a name="012">12</a> eo quod liberassem pauperem vociferantem,<br> et pupillum cui non esset adjutor.<br></p>
 <p><a name="013">13</a> Benedictio perituri super me veniebat,<br> et cor viduæ consolatus sum.<br></p>
 <p><a name="014">14</a> Justitia indutus sum,<br> et vestivi me, sicut vestimento et diademate, judicio meo.<br></p>
 <p><a name="015">15</a> Oculus fui cæco, et pes claudo.<br></p>
 <p><a name="016">16</a> Pater eram pauperum,<br> et causam quam nesciebam diligentissime investigabam.<br></p>
 <p><a name="017">17</a> Conterebam molas iniqui,<br> et de dentibus illius auferebam prædam.<br></p>
 <p><a name="018">18</a> Dicebamque: In nidulo meo moriar,<br> et sicut palma multiplicabo dies.<br></p>
 <p><a name="019">19</a> Radix mea aperta est secus aquas,<br> et ros morabitur in messione mea.<br></p>
 <p><a name="020">20</a> Gloria mea semper innovabitur,<br> et arcus meus in manu mea instaurabitur.<br></p>
 <p><a name="021">21</a> Qui me audiebant, expectabant sententiam,<br> et intenti tacebant ad consilium meum.<br></p>
 <p><a name="022">22</a> Verbis meis addere nihil audebant,<br> et super illos stillabat eloquium meum.<br></p>
 <p><a name="023">23</a> Expectabant me sicut pluviam,<br> et os suum aperiebant quasi ad imbrem serotinum.<br></p>
 <p><a name="024">24</a> Siquando ridebam ad eos, non credebant:<br> et lux vultus mei non cadebat in terram.<br></p>
 <p><a name="025">25</a> Si voluissem ire ad eos, sedebam primus:<br> cumque sederem quasi rex, circumstante exercitu,<br> eram tamen mrentium consolator.]</p>
 <p></p><hr>
 <center>
 <a href="job030.htm">Next: Job Chapter 30</a></center>
 </body>