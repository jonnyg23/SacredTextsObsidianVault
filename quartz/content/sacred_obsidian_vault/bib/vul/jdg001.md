<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdg001.htm">Polyglot</a> 
 <a href="../kjv/jdg001.htm">KJV</a> 
 <a href="../sep/jdb001.htm">Sep:JdB</a> 
 <a href="../sep/jda001.htm">Sep:JdA</a> 
 <a href="../tan/jdg001.htm">Tan</a> 
 
 <br>
 <br><a href="jdg.htm">Judges Index</a><br>
  
 <a href="jos024.htm">Previous</a> 
 <a href="jdg002.htm">Next</a> 
 </center>
 <hr>
 
 <h3 align="CENTER">Vulgate (Latin): Judges Chapter 1</h3><p><a name="001">1</a> Post mortem Josue, consuluerunt filii Israël Dominum, dicentes: Quis ascendet ante nos contra Chananæum, et erit dux belli?</p>
 <p><a name="002">2</a> Dixitque Dominus: Judas ascendet: ecce tradidi terram in manus ejus.</p>
 <p><a name="003">3</a> Et ait Judas Simeoni fratri suo: Ascende mecum in sortem meam, et pugna contra Chananæum, ut et ego pergam tecum in sortem tuam. Et abiit cum eo Simeon.<br>
 </p>
 <p><a name="004">4</a> Ascenditque Judas, et tradidit Dominus Chananæum ac Pherezæum in manus eorum: et percusserunt in Bezec decem millia virorum.</p>
 <p><a name="005">5</a> Inveneruntque Adonibezec in Bezec, et pugnaverunt contra eum, ac percusserunt Chananæum et Pherezæum.</p>
 <p><a name="006">6</a> Fugit autem Adonibezec: quem persecuti comprehenderunt, cæsis summitatibus manuum ejus ac pedum.</p>
 <p><a name="007">7</a> Dixitque Adonibezec: Septuaginta reges amputatis manuum ac pedum summitatibus colligebant sub mensa mea ciborum reliquias: sicut feci, ita reddidit mihi Deus. Adduxeruntque eum in Jerusalem, et ibi mortuus est.</p>
 <p><a name="008">8</a> Oppugnantes ergo filii Juda Jerusalem, ceperunt eam, et percusserunt in ore gladii, tradentes cunctam incendio civitatem.</p>
 <p><a name="009">9</a> Et postea descendentes pugnaverunt contra Chananæum, qui habitabat in montanis, et ad meridiem, et in campestribus.</p>
 <p><a name="010">10</a> Pergensque Judas contra Chananæum, qui habitabat in Hebron (cujus nomen fuit antiquitus Cariath Arbe), percussit Sesai, et Ahiman, et Tholmai:</p>
 <p><a name="011">11</a> atque inde profectus abiit ad habitatores Dabir, cujus nomen vetus erat Cariath Sepher, id est, civitas litterarum.<br>
 </p>
 <p><a name="012">12</a> Dixitque Caleb: Qui percusserit Cariath Sepher, et vastaverit eam, dabo ei Axam filiam meam uxorem.</p>
 <p><a name="013">13</a> Cumque cepisset eam Othoniel filius Cenez frater Caleb minor, dedit ei Axam filiam suam conjugem.</p>
 <p><a name="014">14</a> Quam pergentem in itinere monuit vir suus ut peteret a patre suo agrum. Quæ cum suspirasset sedens in asino, dixit ei Caleb: Quid habes?</p>
 <p><a name="015">15</a> At illa respondit: Da mihi benedictionem, quia terram arentem dedisti mihi: da et irriguam aquis. Dedit ergo ei Caleb irriguum superius, et irriguum inferius.</p>
 <p><a name="016">16</a> Filii autem Cinæi cognati Moysi ascenderunt de civitate palmarum cum filiis Juda, in desertum sortis ejus, quod est ad meridiem Arad, et habitaverunt cum eo.</p>
 <p><a name="017">17</a> Abiit autem Judas cum Simeone fratre suo, et percusserunt simul Chananæum qui habitabat in Sephaath, et interfecerunt eum. Vocatumque est nomen urbis, Horma, id est, anathema.</p>
 <p><a name="018">18</a> Cepitque Judas Gazam cum finibus suis, et Ascalonem, atque Accaron cum terminis suis.</p>
 <p><a name="019">19</a> Fuitque Dominus cum Juda, et montana possedit: nec potuit delere habitatores vallis, quia falcatis curribus abundabant.</p>
 <p><a name="020">20</a> Dederuntque Caleb Hebron, sicut dixerat Moyses, qui delevit ex ea tres filios Enac.</p>
 <p><a name="021">21</a> Jebusæum autem habitatorem Jerusalem non deleverunt filii Benjamin: habitavitque Jebusæus cum filiis Benjamin in Jerusalem, usque in præsentem diem.<br>
 </p>
 <p><a name="022">22</a> Domus quoque Joseph ascendit in Bethel, fuitque Dominus cum eis.</p>
 <p><a name="023">23</a> Nam cum obsiderent urbem, quæ prius Luza vocabatur,</p>
 <p><a name="024">24</a> viderunt hominem egredientem de civitate, dixeruntque ad eum: Ostende nobis introitum civitatis, et faciemus tecum misericordiam.</p>
 <p><a name="025">25</a> Qui cum ostendisset eis, percusserunt urbem in ore gladii: hominem autem illum, et omnem cognationem ejus, dimiserunt.</p>
 <p><a name="026">26</a> Qui dimissus, abiit in terram Hetthim, et ædificavit ibi civitatem, vocavitque eam Luzam: quæ ita appellatur usque in præsentem diem.</p>
 <p><a name="027">27</a> Manasses quoque non delevit Bethsan, et Thanac cum viculis suis, et habitatores Dor, et Jeblaam, et Mageddo cum viculis suis, cpitque Chananæus habitare cum eis.</p>
 <p><a name="028">28</a> Postquam autem confortatus est Israël, fecit eos tributarios, et delere noluit.</p>
 <p><a name="029">29</a> Ephraim etiam non interfecit Chananæum, qui habitabat in Gazer, sed habitavit cum eo.</p>
 <p><a name="030">30</a> Zabulon non delevit habitatores Cetron, et Naalol: sed habitavit Chananæus in medio ejus, factusque est ei tributarius.</p>
 <p><a name="031">31</a> Aser quoque non delevit habitatores Accho, et Sidonis, Ahalab, et Achazib, et Helba, et Aphec, et Rohob:</p>
 <p><a name="032">32</a> habitavitque in medio Chananæi habitatoris illius terræ, nec interfecit eum.</p>
 <p><a name="033">33</a> Nephthali quoque non delevit habitatores Bethsames, et Bethanath: et habitavit inter Chananæum habitatorem terræ, fueruntque ei Bethsamitæ et Bethanitæ tributarii.</p>
 <p><a name="034">34</a> Arctavitque Amorrhæus filios Dan in monte, nec dedit eis locum ut ad planiora descenderent:</p>
 <p><a name="035">35</a> habitavitque in monte Hares, quod interpretatur testaceo, in Ajalon et Salebim. Et aggravata est manus domus Joseph, factusque est ei tributarius.</p>
 <p><a name="036">36</a> Fuit autem terminus Amorrhæi ab ascensu Scorpionis, petra, et superiora loca.</p>
 <p></p><hr>
 <center>
 <a href="jdg002.htm">Next: Judges Chapter 2</a></center>
 </body>