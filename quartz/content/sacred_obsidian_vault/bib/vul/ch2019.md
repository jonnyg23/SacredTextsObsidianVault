<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2019.htm">Polyglot</a> 
 <a href="../kjv/ch2019.htm">KJV</a> 
 <a href="../sep/ch2019.htm">Sep</a> 
 <a href="../tan/ch2019.htm">Tan</a> 
 
 <br>
 <br><a href="ch2.htm">2 Chronicles Index</a><br>
  
 <a href="ch2018.htm">Previous</a> 
 <a href="ch2020.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Chronicles Chapter 19</h3><p><a name="001">1</a> Reversus est autem Josaphat rex Juda in domum suam pacifice in Jerusalem.</p>
 <p><a name="002">2</a> Cui occurrit Jehu filius Henani videns, et ait ad eum: Impio præbes auxilium, et his qui oderunt Dominum amicitia jungeris, et idcirco iram quidem Domini merebaris:</p>
 <p><a name="003">3</a> sed bona opera inventa sunt in te, eo quod abstuleris lucos de terra Juda, et præparaveris cor tuum ut requireres Dominum Deum patrum tuorum.<br>
 </p>
 <p><a name="004">4</a> Habitavit ergo Josaphat in Jerusalem, rursumque egressus est ad populum de Bersabee usque ad montem Ephraim, et revocavit eos ad Dominum Deum patrum suorum.</p>
 <p><a name="005">5</a> Constituitque judices terræ in cunctis civitatibus Juda munitis per singula loca,</p>
 <p><a name="006">6</a> et præcipiens judicibus: Videte, ait, quid faciatis: non enim hominis exercetis judicium, sed Domini: et quodcumque judicaveritis, in vos redundabit.</p>
 <p><a name="007">7</a> Sit timor Domini vobiscum, et cum diligentia cuncta facite: non est enim apud Dominum Deum nostrum iniquitas, nec personarum acceptio, nec cupido munerum.</p>
 <p><a name="008">8</a> In Jerusalem quoque constituit Josaphat Levitas, et sacerdotes, et principes familiarum ex Israël, ut judicium et causam Domini judicarent habitatoribus ejus.</p>
 <p><a name="009">9</a> Præcepitque eis, dicens: Sic agetis in timore Domini fideliter et corde perfecto.</p>
 <p><a name="010">10</a> Omnem causam quæ venerit ad vos fratrum vestrorum, qui habitant in urbibus suis inter cognationem et cognationem, ubicumque quæstio est de lege, de mandato, de cæremoniis, de justificationibus: ostendite eis, ut non peccent in Dominum, et ne veniat ira super vos et super fratres vestros: sic ergo agentes non peccabitis.</p>
 <p><a name="011">11</a> Amarias autem sacerdos et pontifex vester in his quæ ad Deum pertinent, præsidebit: porro Zabadias filius Ismahel, qui est dux in domo Juda, super ea opera erit quæ ad regis officium pertinent: habetisque magistros Levitas coram vobis. Confortamini, et agite diligenter, et erit Dominus vobiscum in bonis.</p>
 <p></p><hr>
 <center>
 <a href="ch2020.htm">Next: 2 Chronicles Chapter 20</a></center>
 </body>