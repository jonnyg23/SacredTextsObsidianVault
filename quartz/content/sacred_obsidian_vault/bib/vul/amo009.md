<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/amo009.htm">Polyglot</a> 
 <a href="../kjv/amo009.htm">KJV</a> 
 <a href="../sep/amo009.htm">Sep</a> 
 <a href="../tan/amo009.htm">Tan</a> 
 
 <br>
 <br><a href="amo.htm">Amos Index</a><br>
  
 <a href="amo008.htm">Previous</a> 
 <a href="oba001.htm">Next</a> 
 </center>
 <hr>
 
 <h3 align="CENTER">Vulgate (Latin): Amos Chapter 9</h3><p><a name="001">1</a> Vidi Dominum stantem super altare, et dixit: [Percute cardinem,<br> et commoveantur superliminaria:<br> avaritia enim in capite omnium,<br> et novissimum eorum in gladio interficiam;<br> non erit fuga eis.<br> Fugient, et non salvabitur ex eis qui fugerit.<br></p>
 <p><a name="002">2</a> Si descenderint usque ad infernum,<br> inde manus mea educet eos;<br> et si ascenderint usque in cælum,<br> inde detraham eos.<br></p>
 <p><a name="003">3</a> Et si absconditi fuerint in vertice Carmeli,<br> inde scrutans auferam eos;<br> et si celaverint se ab oculis meis in profundo maris,<br> ibi mandabo serpenti, et mordebit eos.<br></p>
 <p><a name="004">4</a> Et si abierint in captivitatem coram inimicis suis,<br> ibi mandabo gladio, et occidet eos:<br> et ponam oculos meos super eos in malum,<br> et non in bonum.<br></p>
 <p><a name="005">5</a> Et Dominus Deus exercituum, qui tangit terram, et tabescet,<br> et lugebunt omnes habitantes in ea:<br> et ascendet sicut rivus omnis,<br> et defluet sicut fluvius Ægypti.<br></p>
 <p><a name="006">6</a> Qui ædificat in cælo ascensionem suam,<br> et fasciculum suum super terram fundavit;<br> qui vocat aquas maris,<br> et effundit eas super faciem terræ:<br> Dominus nomen ejus.<br></p>
 <p><a name="007">7</a> Numquid non ut filii Æthiopum<br> vos estis mihi, filii Israël? ait Dominus.<br> Numquid non Israël ascendere feci de terra Ægypti,<br> et Palæstinos de Cappadocia,<br> et Syros de Cyrene?]<br>
 </p>
 <p><a name="008">8</a> [Ecce oculi Domini Dei super regnum peccans:<br> et conteram illud a facie terræ;<br> verumtamen conterens non conteram domum Jacob,<br> dicit Dominus.<br></p>
 <p><a name="009">9</a> Ecce enim mandabo ego,<br> et concutiam in omnibus gentibus domum Israël,<br> sicut concutitur triticum in cribro,<br> et non cadet lapillus super terram.<br></p>
 <p><a name="010">10</a> In gladio morientur omnes peccatores populi mei,<br> qui dicunt: Non appropinquabit,<br> et non veniet super nos malum.<br></p>
 <p><a name="011">11</a> In die illa suscitabo tabernaculum David, quod cecidit:<br> et reædificabo aperturas murorum ejus,<br> et ea quæ corruerant instaurabo:<br> et reædificabo illud sicut in diebus antiquis,<br></p>
 <p><a name="012">12</a> ut possideant reliquias Idumææ, et omnes nationes:<br> eo quod invocatum sit nomen meum super eos,<br> dicit Dominus faciens hæc.<br></p>
 <p><a name="013">13</a> Ecce dies veniunt, dicit Dominus,<br> et comprehendet arator messorem,<br> et calcator uvæ mittentem semen:<br> et stillabunt montes dulcedinem,<br> et omnes colli culti erunt.<br></p>
 <p><a name="014">14</a> Et convertam captivitatem populi mei Israël;<br> et ædificabunt civitates desertas, et inhabitabunt;<br> et plantabunt vineas, et bibent vinum earum,<br> et facient hortos, et comedent fructus eorum.<br></p>
 <p><a name="015">15</a> Et plantabo eos super humum suam,<br> et non evellam eos ultra de terra sua, quam dedi eis,<br> dicit Dominus Deus tuus.]</p>
 <p></p>
 <p></p><hr>
 <center>
 <a href="oba001.htm">Next: Obadiah Chapter 1</a></center>
 </body>