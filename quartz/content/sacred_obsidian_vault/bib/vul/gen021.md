<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen021.htm">Polyglot</a> 
 <a href="../kjv/gen021.htm">KJV</a> 
 <a href="../sep/gen021.htm">Sep</a> 
 <a href="../tan/gen021.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen020.htm">Previous</a> 
 <a href="gen022.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 21</h3><p><a name="001">1</a> Visitavit autem Dominus Saram, sicut promiserat: et implevit quæ locutus est.</p>
 <p><a name="002">2</a> Concepitque et peperit filium in senectute sua, tempore quo prædixerat ei Deus.</p>
 <p><a name="003">3</a> Vocavitque Abraham nomen filii sui, quem genuit ei Sara, Isaac:</p>
 <p><a name="004">4</a> et circumcidit eum octavo die, sicut præceperat ei Deus,</p>
 <p><a name="005">5</a> cum centum esset annorum: hac quippe ætate patris, natus est Isaac.</p>
 <p><a name="006">6</a> Dixitque Sara: Risum fecit mihi Deus: quicumque audierit, corridebit mihi.</p>
 <p><a name="007">7</a> Rursumque ait: Quis auditurus crederet Abraham quod Sara lactaret filium, quem peperit et jam seni?</p>
 <p><a name="008">8</a> Crevit igitur puer, et ablactatus est: fecitque Abraham grande convivium in die ablactationis ejus.<br>
 </p>
 <p><a name="009">9</a> Cumque vidisset Sara filium Agar Ægyptiæ ludentem cum Isaac filio suo, dixit ad Abraham:</p>
 <p><a name="010">10</a> Ejice ancillam hanc, et filium ejus: non enim erit hæres filius ancillæ cum filio meo Isaac.</p>
 <p><a name="011">11</a> Dure accepit hoc Abraham pro filio suo.</p>
 <p><a name="012">12</a> Cui dixit Deus: Non tibi videatur asperum super puero, et super ancilla tua: omnia quæ dixerit tibi Sara, audi vocem ejus: quia in Isaac vocabitur tibi semen.</p>
 <p><a name="013">13</a> Sed et filium ancillæ faciam in gentem magnam, quia semen tuum est.</p>
 <p><a name="014">14</a> Surrexit itaque Abraham mane, et tollens panem et utrem aquæ, imposuit scapulæ ejus, tradiditque puerum, et dimisit eam. Quæ cum abiisset, errabat in solitudine Bersabee.</p>
 <p><a name="015">15</a> Cumque consumpta esset aqua in utre, abjecit puerum subter unam arborum, quæ ibi erant.</p>
 <p><a name="016">16</a> Et abiit, seditque e regione procul quantum potest arcus jacere: dixit enim: Non videbo morientem puerum: et sedens contra, levavit vocem suam et flevit.</p>
 <p><a name="017">17</a> Exaudivit autem Deus vocem pueri: vocavitque angelus Dei Agar de cælo, dicens: Quid agis Agar? noli timere: exaudivit enim Deus vocem pueri de loco in quo est.</p>
 <p><a name="018">18</a> Surge, tolle puerum, et tene manum illius: quia in gentem magnam faciam eum.</p>
 <p><a name="019">19</a> Aperuitque oculos ejus Deus: quæ videns puteum aquæ, abiit, et implevit utrem, deditque puero bibere.</p>
 <p><a name="020">20</a> Et fuit cum eo: qui crevit, et moratus est in solitudine, factusque est juvenis sagittarius.</p>
 <p><a name="021">21</a> Habitavitque in deserto Pharan, et accepit illi mater sua uxorem de terra Ægypti.<br>
 </p>
 <p><a name="022">22</a> Eodem tempore dixit Abimelech, et Phicol princeps exercitus ejus, ad Abraham: Deus tecum est in universis quæ agis.</p>
 <p><a name="023">23</a> Jura ergo per Deum, ne noceas mihi, et posteris meis, stirpique meæ: sed juxta misericordiam, quam feci tibi, facies mihi, et terræ in qua versatus es advena.</p>
 <p><a name="024">24</a> Dixitque Abraham: Ego jurabo.</p>
 <p><a name="025">25</a> Et increpavit Abimelech propter puteum aquæ quem vi abstulerunt servi ejus.</p>
 <p><a name="026">26</a> Responditque Abimelech: Nescivi quis fecerit hanc rem: sed et tu non indicasti mihi, et ego non audivi præter hodie.</p>
 <p><a name="027">27</a> Tulit itaque Abraham oves et boves, et dedit Abimelech: percusseruntque ambo fdus.</p>
 <p><a name="028">28</a> Et statuit Abraham septem agnas gregis seorsum.</p>
 <p><a name="029">29</a> Cui dixit Abimelech: Quid sibi volunt septem agnæ istæ, quas stare fecisti seorsum?</p>
 <p><a name="030">30</a> At ille: Septem, inquit, agnas accipies de manu mea: ut sint mihi in testimonium, quoniam ego fodi puteum istum.</p>
 <p><a name="031">31</a> Idcirco vocatus est locus ille Bersabee: quia ibi uterque juravit.</p>
 <p><a name="032">32</a> Et inierunt fdus pro puteo juramenti.</p>
 <p><a name="033">33</a> Surrexit autem Abimelech, et Phicol princeps exercitus ejus, reversique sunt in terram Palæstinorum. Abraham vero plantavit nemus in Bersabee, et invocavit ibi nomen Domini Dei æterni.</p>
 <p><a name="034">34</a> Et fuit colonus terræ Palæstinorum diebus multis.</p>
 <p></p><hr>
 <center>
 <a href="gen022.htm">Next: Genesis Chapter 22</a></center>
 </body>