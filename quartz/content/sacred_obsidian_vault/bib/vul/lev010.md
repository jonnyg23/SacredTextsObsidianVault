<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev010.htm">Polyglot</a> 
 <a href="../kjv/lev010.htm">KJV</a> 
 <a href="../sep/lev010.htm">Sep</a> 
 <a href="../tan/lev010.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev009.htm">Previous</a> 
 <a href="lev011.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 10</h3><p><a name="001">1</a> Arreptisque Nadab et Abiu filii Aaron thuribulis, posuerunt ignem, et incensum desuper, offerentes coram Domino ignem alienum: quod eis præceptum non erat.</p>
 <p><a name="002">2</a> Egressusque ignis a Domino, devoravit eos, et mortui sunt coram Domino.</p>
 <p><a name="003">3</a> Dixitque Moyses ad Aaron: Hoc est quod locutus est Dominus: Sanctificabor in iis qui appropinquant mihi, et in conspectu omnis populi glorificabor. Quod audiens tacuit Aaron.</p>
 <p><a name="004">4</a> Vocatis autem Moyses Misaële et Elisaphan filiis Oziel, patrui Aaron, ait ad eos: Ite, et tollite fratres vestros de conspectu sanctuarii, et asportate extra castra.</p>
 <p><a name="005">5</a> Confestimque pergentes, tulerunt eos sicut jacebant, vestitos lineis tunicis, et ejecerunt foras, ut sibi fuerat imperatum.</p>
 <p><a name="006">6</a> Locutusque est Moyses ad Aaron, et ad Eleazar, et Ithamar, filios ejus: Capita vestra nolite nudare, et vestimenta nolite scindere, ne forte moriamini, et super omnem ctum oriatur indignatio. Fratres vestri, et omnis domus Israël, plangant incendium quod Dominus suscitavit:</p>
 <p><a name="007">7</a> vos autem non egrediemini fores tabernaculi, alioquin peribitis: oleum quippe sanctæ unctionis est super vos. Qui fecerunt omnia juxta præceptum Moysi.</p>
 <p><a name="008">8</a> Dixit quoque Dominus ad Aaron:</p>
 <p><a name="009">9</a> Vinum, et omne quod inebriare potest, non bibetis tu et filii tui, quando intratis in tabernaculum testimonii, ne moriamini: quia præceptum sempiternum est in generationes vestras:</p>
 <p><a name="010">10</a> et ut habeatis scientiam discernendi inter sanctum et profanum, inter pollutum et mundum;</p>
 <p><a name="011">11</a> doceatisque filios Israël omnia legitima mea quæ locutus est Dominus ad eos per manum Moysi.<br>
 </p>
 <p><a name="012">12</a> Locutusque est Moyses ad Aaron, et ad Eleazar, et Ithamar, filios ejus, qui erant residui: Tollite sacrificium, quod remansit de oblatione Domini, et comedite illud absque fermento juxta altare, quia Sanctum sanctorum est.</p>
 <p><a name="013">13</a> Comedetis autem in loco sancto: quod datum est tibi et filiis tuis de oblationibus Domini, sicut præceptum est mihi.</p>
 <p><a name="014">14</a> Pectusculum quoque quod oblatum est, et armum qui separatus est, edetis in loco mundissimo tu et filii tui, et filiæ tuæ tecum: tibi enim ac liberis tuis reposita sunt de hostiis salutaribus filiorum Israël:</p>
 <p><a name="015">15</a> eo quod armum et pectus, et adipes qui cremantur in altari, elevaverunt coram Domino, et pertineant ad te, et ad filios tuos, lege perpetua, sicut præcepit Dominus.</p>
 <p><a name="016">16</a> Inter hæc, hircum, qui oblatus fuerat pro peccato, cum quæreret Moyses, exustum reperit: iratusque contra Eleazar et Ithamar filios Aaron, qui remanserant, ait:</p>
 <p><a name="017">17</a> Cur non comedistis hostiam pro peccato in loco sancto, quæ Sancta sanctorum est, et data vobis ut portetis iniquitatem multitudinis, et rogetis pro ea in conspectu Domini,</p>
 <p><a name="018">18</a> præsertim cum de sanguine illius non sit illatum intra sancta, et comedere debueritis eam in Sanctuario, sicut præceptum est mihi?</p>
 <p><a name="019">19</a> Respondit Aaron: Oblata est hodie victima pro peccato, et holocaustum coram Domino: mihi autem accidit quod vides; quomodo potui comedere eam, aut placere Domino in cæremoniis mente lugubri?</p>
 <p><a name="020">20</a> Quod cum audisset Moyses, recepit satisfactionem.</p>
 <p></p><hr>
 <center>
 <a href="lev011.htm">Next: Leviticus Chapter 11</a></center>
 </body>