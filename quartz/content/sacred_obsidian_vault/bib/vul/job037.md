<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job037.htm">Polyglot</a> 
 <a href="../kjv/job037.htm">KJV</a> 
 <a href="../sep/job037.htm">Sep</a> 
 <a href="../tan/job037.htm">Tan</a> 
 
 <br>
 <br><a href="job.htm">Job Index</a><br>
  
 <a href="job036.htm">Previous</a> 
 <a href="job038.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 37</h3><p><a name="001">1</a> [Super hoc expavit cor meum,<br> et emotum est de loco suo.<br></p>
 <p><a name="002">2</a> Audite auditionem in terrore vocis ejus,<br> et sonum de ore illius procedentem.<br></p>
 <p><a name="003">3</a> Subter omnes cælos ipse considerat,<br> et lumen illius super terminos terræ.<br></p>
 <p><a name="004">4</a> Post eum rugiet sonitus;<br> tonabit voce magnitudinis suæ:<br> et non investigabitur, cum audita fuerit vox ejus.<br></p>
 <p><a name="005">5</a> Tonabit Deus in voce sua mirabiliter,<br> qui facit magna et inscrutabilia;<br></p>
 <p><a name="006">6</a> qui præcipit nivi ut descendat in terram,<br> et hiemis pluviis, et imbri fortitudinis suæ;<br></p>
 <p><a name="007">7</a> qui in manu omnium hominum signat,<br> ut noverint singuli opera sua.<br></p>
 <p><a name="008">8</a> Ingredietur bestia latibulum,<br> et in antro suo morabitur.<br></p>
 <p><a name="009">9</a> Ab interioribus egredietur tempestas,<br> et ab Arcturo frigus.<br></p>
 <p><a name="010">10</a> Flante Deo, concrescit gelu,<br> et rursum latissimæ funduntur aquæ.<br></p>
 <p><a name="011">11</a> Frumentum desiderat nubes,<br> et nubes spargunt lumen suum.<br></p>
 <p><a name="012">12</a> Quæ lustrant per circuitum,<br> quocumque eas voluntas gubernantis duxerit,<br> ad omne quod præceperit illis super faciem orbis terrarum:<br></p>
 <p><a name="013">13</a> sive in una tribu, sive in terra sua,<br> sive in quocumque loco misericordiæ suæ<br> eas jusserit inveniri.<br></p>
 <p><a name="014">14</a> Ausculta hæc, Job:<br> sta, et considera mirabilia Dei.<br></p>
 <p><a name="015">15</a> Numquid scis quando præceperit Deus pluviis,<br> ut ostenderent lucem nubium ejus?<br></p>
 <p><a name="016">16</a> Numquid nosti semitas nubium magnas,<br> et perfectas scientias?<br></p>
 <p><a name="017">17</a> Nonne vestimenta tua calida sunt,<br> cum perflata fuerit terra austro?<br></p>
 <p><a name="018">18</a> Tu forsitan cum eo fabricatus es cælos,<br> qui solidissimi quasi ære fusi sunt.<br></p>
 <p><a name="019">19</a> Ostende nobis quid dicamus illi:<br> nos quippe involvimur tenebris.<br></p>
 <p><a name="020">20</a> Quis narrabit ei quæ loquor?<br> etiam si locutus fuerit homo, devorabitur.<br></p>
 <p><a name="021">21</a> At nunc non vident lucem:<br> subito aër cogetur in nubes,<br> et ventus transiens fugabit eas.<br></p>
 <p><a name="022">22</a> Ab aquilone aurum venit,<br> et ad Deum formidolosa laudatio.<br></p>
 <p><a name="023">23</a> Digne eum invenire non possumus:<br> magnus fortitudine, et judicio, et justitia:<br> et enarrari non potest.<br></p>
 <p><a name="024">24</a> Ideo timebunt eum viri,<br> et non audebunt contemplari omnes qui sibi videntur esse sapientes.]</p>
 <p></p><hr>
 <center>
 <a href="job038.htm">Next: Job Chapter 38</a></center>
 </body>