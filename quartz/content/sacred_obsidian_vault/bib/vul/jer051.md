<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer051.htm">Polyglot</a> 
 <a href="../kjv/jer051.htm">KJV</a> 
 <a href="../sep/jer051.htm">Sep</a> 
 <a href="../tan/jer051.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer050.htm">Previous</a> 
 <a href="jer052.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 51</h3><p><a name="001">1</a> [Hæc dicit Dominus:<br> Ecce ego suscitabo super Babylonem et super habitatores ejus,<br> qui cor suum levaverunt contra me,<br> quasi ventum pestilentem:<br></p>
 <p><a name="002">2</a> et mittam in Babylonem ventilatores,<br> et ventilabunt eam et demolientur terram ejus,<br> quoniam venerunt super eam undique in die afflictionis ejus.<br></p>
 <p><a name="003">3</a> Non tendat qui tendit arcum suum,<br> et non ascendat loricatus:<br> nolite parcere juvenibus ejus;<br> interficite omnem militiam ejus.<br></p>
 <p><a name="004">4</a> Et cadent interfecti in terra Chaldæorum,<br> et vulnerati in regionibus ejus.<br></p>
 <p><a name="005">5</a> Quoniam non fuit viduatus Israël et Juda<br> a Deo suo, Domino exercituum,<br> terra autem eorum repleta est delicto<br> a Sancto Israël.<br></p>
 <p><a name="006">6</a> Fugite de medio Babylonis,<br> et salvet unusquisque animam suam:<br> nolite tacere super iniquitatem ejus,<br> quoniam tempus ultionis est a Domino:<br> vicissitudinem ipse retribuet ei.<br></p>
 <p><a name="007">7</a> Calix aureus Babylon in manu Domini,<br> inebrians omnem terram:<br> de vino ejus biberunt gentes,<br> et ideo commotæ sunt.<br></p>
 <p><a name="008">8</a> Subito cecidit Babylon, et contrita est.<br> Ululate super eam:<br> tollite resinam ad dolorem ejus,<br> si forte sanetur.<br></p>
 <p><a name="009">9</a> Curavimus Babylonem, et non est sanata:<br> derelinquamus eam, et eamus unusquisque in terram suam:<br> quoniam pervenit usque ad cælos judicium ejus,<br> et elevatum est usque ad nubes.<br></p>
 <p><a name="010">10</a> Protulit Dominus justitias nostras:<br> venite, et narremus in Sion opus Domini Dei nostri.<br></p>
 <p><a name="011">11</a> Acuite sagittas, implete pharetras:<br> suscitavit Dominus spiritum regum Medorum:<br> et contra Babylonem mens ejus est ut perdat eam,<br> quoniam ultio Domini est,<br> ultio templi sui.<br></p>
 <p><a name="012">12</a> Super muros Babylonis levate signum,<br> augete custodiam, levate custodes,<br> præparate insidias:<br> quia cogitavit Dominus,<br> et fecit quæcumque locutus est contra habitatores Babylonis.<br></p>
 <p><a name="013">13</a> Quæ habitas super aquas multas,<br> locuples in thesauris:<br> venit finis tuus, pedalis præcisionis tuæ.<br></p>
 <p><a name="014">14</a> Juravit Dominus exercituum per animam suam:<br> Quoniam replebo te hominibus quasi brucho,<br> et super te celeuma cantabitur.<br></p>
 <p><a name="015">15</a> Qui fecit terram in fortitudine sua,<br> præparavit orbem in sapientia sua,<br> et prudentia sua extendit cælos.<br></p>
 <p><a name="016">16</a> Dante eo vocem, multiplicantur aquæ in cælo:<br> qui levat nubes ab extremo terræ,<br> fulgura in pluviam fecit,<br> et produxit ventum de thesauris suis.<br></p>
 <p><a name="017">17</a> Stultus factus est omnis homo a scientia;<br> confusus est omnis conflator in sculptili:<br> quia mendax est conflatio eorum,<br> nec est spiritus in eis.<br></p>
 <p><a name="018">18</a> Vana sunt opera, et risu digna:<br> in tempore visitationis suæ peribunt.<br></p>
 <p><a name="019">19</a> Non sicut hæc, pars Jacob,<br> quia qui fecit omnia ipse est:<br> et Israël sceptrum hæreditatis ejus:<br> Dominus exercituum nomen ejus.<br></p>
 <p><a name="020">20</a> Collidis tu mihi vasa belli:<br> et ego collidam in te gentes,<br> et disperdam in te regna:<br></p>
 <p><a name="021">21</a> et collidam in te equum et equitem ejus:<br> et collidam in te currum et ascensorem ejus:<br></p>
 <p><a name="022">22</a> et collidam in te virum et mulierem:<br> et collidam in te senem et puerum:<br> et collidam in te juvenem et virginem:<br></p>
 <p><a name="023">23</a> et collidam in te pastorem et gregem ejus:<br> et collidam in te agricolam et jugales ejus:<br> et collidam in te duces et magistratus:<br></p>
 <p><a name="024">24</a> et reddam Babyloni, et cunctis habitatoribus Chaldææ,<br> omne malum suum quod fecerunt in Sion,<br> in oculis vestris, ait Dominus.<br></p>
 <p><a name="025">25</a> Ecce ego ad te, mons pestifer, ait Dominus,<br> qui corrumpis universam terram:<br> et extendam manum meam super te,<br> et evolvam te de petris,<br> et dabo te in montem combustionis:<br></p>
 <p><a name="026">26</a> et non tollent de te lapidem in angulum,<br> et lapidem in fundamenta:<br> sed perditus in æternum eris, ait Dominus.<br></p>
 <p><a name="027">27</a> Levate signum in terra,<br> clangite buccina in gentibus,<br> sanctificate super eam gentes,<br> annuntiate contra illam regibus Ararat, Menni, et Ascenez:<br> numerate contra eam Taphsar,<br> adducite equum quasi bruchum aculeatum.<br></p>
 <p><a name="028">28</a> Sanctificate contra eam gentes,<br> reges Mediæ, duces ejus, et universos magistratus ejus,<br> cunctamque terram potestatis ejus.<br></p>
 <p><a name="029">29</a> Et commovebitur terra et conturbabitur,<br> quia evigilabit contra Babylonem cogitatio Domini,<br> ut ponat terram Babylonis desertam et inhabitabilem.<br></p>
 <p><a name="030">30</a> Cessaverunt fortes Babylonis a prælio;<br> habitaverunt in præsidiis:<br> devoratum est robur eorum,<br> et facti sunt quasi mulieres:<br> incensa sunt tabernacula ejus,<br> contriti sunt vectes ejus.<br></p>
 <p><a name="031">31</a> Currens obviam currenti veniet,<br> et nuntius obvius nuntianti,<br> ut annuntiet regi Babylonis<br> quia capta est civitas ejus a summo usque ad summum.<br></p>
 <p><a name="032">32</a> Et vada præoccupata sunt,<br> et paludes incensæ sunt igni,<br> et viri bellatores conturbati sunt.<br></p>
 <p><a name="033">33</a> Quia hæc dicit Dominus exercituum, Deus Israël:<br> Filia Babylonis quasi area,<br> tempus trituræ ejus:<br> adhuc modicum, et veniet tempus messionis ejus.<br></p>
 <p><a name="034">34</a> Comedit me, devoravit me Nabuchodonosor rex Babylonis:<br> reddidit me quasi vas inane,<br> absorbuit me quasi draco,<br> replevit ventrem suum teneritudine mea, et ejecit me.<br></p>
 <p><a name="035">35</a> Iniquitas adversum me<br> et caro mea super Babylonem,<br> dicit habitatio Sion:<br> et sanguis meus super habitatores Chaldææ, dicit Jerusalem.<br></p>
 <p><a name="036">36</a> Propterea hæc dicit Dominus:<br> Ecce ego judicabo causam tuam,<br> et ulciscar ultionem tuam:<br> et desertum faciam mare ejus,<br> et siccabo venam ejus.<br></p>
 <p><a name="037">37</a> Et erit Babylon in tumulos,<br> habitatio draconum, stupor et sibilus,<br> eo quod non sit habitator.<br></p>
 <p><a name="038">38</a> Simul ut leones rugient;<br> excutient comas veluti catuli leonum.<br></p>
 <p><a name="039">39</a> In calore eorum ponam potus eorum,<br> et inebriabo eos ut sopiantur,<br> et dormiant somnum sempiternum,<br> et non consurgant, dicit Dominus.<br></p>
 <p><a name="040">40</a> Deducam eos quasi agnos ad victimam,<br> et quasi arietes cum hædis.<br></p>
 <p><a name="041">41</a> Quomodo capta est Sesach,<br> et comprehensa est inclyta universæ terræ!<br> quomodo facta est in stuporem Babylon inter gentes!<br></p>
 <p><a name="042">42</a> Ascendit super Babylonem mare:<br> multitudine fluctuum ejus operta est.<br></p>
 <p><a name="043">43</a> Factæ sunt civitates ejus in stuporem,<br> terra inhabitabilis et deserta,<br> terra in qua nullus habitet,<br> nec transeat per eam filius hominis.<br></p>
 <p><a name="044">44</a> Et visitabo super Bel in Babylone,<br> et ejiciam quod absorbuerat de ore ejus:<br> et non confluent ad eum ultra gentes,<br> siquidem et murus Babylonis corruet.<br></p>
 <p><a name="045">45</a> Egredimini de medio ejus, populus meus,<br> ut salvet unusquisque animam suam ab ira furoris Domini,<br></p>
 <p><a name="046">46</a> et ne forte mollescat cor vestrum,<br> et timeatis auditum qui audietur in terra:<br> et veniet in anno auditio,<br> et post hunc annum auditio,<br> et iniquitas in terra,<br> et dominator super dominatorem.<br></p>
 <p><a name="047">47</a> Propterea ecce dies veniunt,<br> et visitabo super sculptilia Babylonis,<br> et omnis terra ejus confundetur,<br> et universi interfecti ejus cadent in medio ejus.<br></p>
 <p><a name="048">48</a> Et laudabunt super Babylonem cæli et terra,<br> et omnia quæ in eis sunt:<br> quia ab aquilone venient ei prædones, ait Dominus.<br></p>
 <p><a name="049">49</a> Et quomodo fecit Babylon,<br> ut caderent occisi in Israël,<br> sic de Babylone<br> cadent occisi in universa terra.<br></p>
 <p><a name="050">50</a> Qui fugistis gladium, venite,<br> nolite stare:<br> recordamini procul Domini,<br> et Jerusalem ascendat super cor vestrum.<br></p>
 <p><a name="051">51</a> Confusi sumus, quoniam audivimus opprobrium:<br> operuit ignominia facies nostras,<br> quia venerunt alieni super sanctificationem domus Domini.<br></p>
 <p><a name="052">52</a> Propterea ecce dies veniunt, ait Dominus,<br> et visitabo super sculptilia ejus,<br> et in omni terra ejus mugiet vulneratus.<br></p>
 <p><a name="053">53</a> Si ascenderit Babylon in cælum,<br> et firmaverit in excelso robur suum,<br> a me venient vastatores ejus, ait Dominus.<br></p>
 <p><a name="054">54</a> Vox clamoris de Babylone,<br> et contritio magna de terra Chaldæorum:<br></p>
 <p><a name="055">55</a> quoniam vastavit Dominus Babylonem,<br> et perdidit ex ea vocem magnam:<br> et sonabunt fluctus eorum quasi aquæ multæ;<br> dedit sonitum vox eorum:<br></p>
 <p><a name="056">56</a> quia venit super eam, id est super Babylonem, prædo,<br> et apprehensi sunt fortes ejus,<br> et emarcuit arcus eorum,<br> quia fortis ultor Dominus reddens retribuet.<br></p>
 <p><a name="057">57</a> Et inebriabo principes ejus, et sapientes ejus,<br> et duces ejus, et magistratus ejus, et fortes ejus:<br> et dormient somnum sempiternum,<br> et non expergiscentur, ait Rex<br> (Dominus exercituum nomen ejus).<br></p>
 <p><a name="058">58</a> Hæc dicit Dominus exercituum:<br> Murus Babylonis ille latissimus suffossione suffodietur,<br> et portæ ejus excelsæ igni comburentur,<br> et labores populorum ad nihilum,<br> et gentium in ignem erunt, et disperibunt.]<br>
 </p>
 <p><a name="059">59</a> Verbum quod præcepit Jeremias propheta Saraiæ filio Neriæ filii Maasiæ, cum pergeret cum Sedecia rege in Babylonem, in anno quarto regni ejus: Saraias autem erat princeps prophetiæ.</p>
 <p><a name="060">60</a> Et scripsit Jeremias omne malum quod venturum erat super Babylonem, in libro uno: omnia verba hæc quæ scripta sunt contra Babylonem.</p>
 <p><a name="061">61</a> Et dixit Jeremias ad Saraiam: Cum veneris in Babylonem, et videris, et legeris omnia verba hæc,</p>
 <p><a name="062">62</a> dices: Domine, tu locutus es contra locum istum, ut disperderes eum, ne sit qui in eo habitet, ab homine usque ad pecus, et ut sit perpetua solitudo.</p>
 <p><a name="063">63</a> Cumque compleveris legere librum istum, ligabis ad eum lapidem, et projicies illum in medium Euphraten,</p>
 <p><a name="064">64</a> et dices: Sic submergetur Babylon, et non consurget a facie afflictionis quam ego adduco super eam, et dissolvetur. Hucusque verba Jeremiæ.</p>
 <p></p><hr>
 <center>
 <a href="jer052.htm">Next: Jeremiah Chapter 52</a></center>
 </body>