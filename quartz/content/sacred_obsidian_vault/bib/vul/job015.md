<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job015.htm">Polyglot</a> 
 <a href="../kjv/job015.htm">KJV</a> 
 <a href="../sep/job015.htm">Sep</a> 
 <a href="../tan/job015.htm">Tan</a> 
 
 <br>
 <br><a href="job.htm">Job Index</a><br>
  
 <a href="job014.htm">Previous</a> 
 <a href="job016.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 15</h3><p><a name="001">1</a> Respondens autem Eliphaz Themanites, dixit:</p>
 <p><a name="002">2</a> [Numquid sapiens respondebit quasi in ventum loquens,<br> et implebit ardore stomachum suum?<br></p>
 <p><a name="003">3</a> Arguis verbis eum qui non est æqualis tibi,<br> et loqueris quod tibi non expedit.<br></p>
 <p><a name="004">4</a> Quantum in te est, evacuasti timorem,<br> et tulisti preces coram Deo.<br></p>
 <p><a name="005">5</a> Docuit enim iniquitas tua os tuum,<br> et imitaris linguam blasphemantium.<br></p>
 <p><a name="006">6</a> Condemnabit te os tuum, et non ego:<br> et labia tua respondebunt tibi.<br></p>
 <p><a name="007">7</a> Numquid primus homo tu natus es,<br> et ante colles formatus?<br></p>
 <p><a name="008">8</a> numquid consilium Dei audisti,<br> et inferior te erit ejus sapientia?<br></p>
 <p><a name="009">9</a> Quid nosti quod ignoremus?<br> quid intelligis quod nesciamus?<br></p>
 <p><a name="010">10</a> Et senes et antiqui sunt in nobis,<br> multo vetustiores quam patres tui.<br></p>
 <p><a name="011">11</a> Numquid grande est ut consoletur te Deus?<br> sed verba tua prava hoc prohibent.<br></p>
 <p><a name="012">12</a> Quid te elevat cor tuum,<br> et quasi magna cogitans attonitos habes oculos?<br></p>
 <p><a name="013">13</a> Quid tumet contra Deum spiritus tuus,<br> ut proferas de ore tuo hujuscemodi sermones?<br></p>
 <p><a name="014">14</a> Quid est homo ut immaculatus sit,<br> et ut justus appareat natus de muliere?<br></p>
 <p><a name="015">15</a> Ecce inter sanctos ejus nemo immutabilis,<br> et cæli non sunt mundi in conspectu ejus.<br></p>
 <p><a name="016">16</a> Quanto magis abominabilis et inutilis homo,<br> qui bibit quasi aquam iniquitatem?<br></p>
 <p><a name="017">17</a> Ostendam tibi: audi me:<br> quod vidi, narrabo tibi.<br></p>
 <p><a name="018">18</a> Sapientes confitentur,<br> et non abscondunt patres suos:<br></p>
 <p><a name="019">19</a> quibus solis data est terra,<br> et non transivit alienus per eos.<br></p>
 <p><a name="020">20</a> Cunctis diebus suis impius superbit,<br> et numerus annorum incertus est tyrannidis ejus.<br></p>
 <p><a name="021">21</a> Sonitus terroris semper in auribus illius:<br> et cum pax sit, ille semper insidias suspicatur.<br></p>
 <p><a name="022">22</a> Non credit quod reverti possit de tenebris ad lucem,<br> circumspectans undique gladium.<br></p>
 <p><a name="023">23</a> Cum se moverit ad quærendum panem,<br> novit quod paratus sit in manu ejus tenebrarum dies.<br></p>
 <p><a name="024">24</a> Terrebit eum tribulatio,<br> et angustia vallabit eum,<br> sicut regem qui præparatur ad prælium.<br></p>
 <p><a name="025">25</a> Tetendit enim adversus Deum manum suam,<br> et contra Omnipotentem roboratus est.<br></p>
 <p><a name="026">26</a> Cucurrit adversus eum erecto collo,<br> et pingui cervice armatus est.<br></p>
 <p><a name="027">27</a> Operuit faciem ejus crassitudo,<br> et de lateribus ejus arvina dependet.<br></p>
 <p><a name="028">28</a> Habitavit in civitatibus desolatis,<br> et in domibus desertis, quæ in tumulos sunt redactæ.<br></p>
 <p><a name="029">29</a> Non ditabitur, nec perseverabit substantia ejus,<br> nec mittet in terra radicem suam.<br></p>
 <p><a name="030">30</a> Non recedet de tenebris:<br> ramos ejus arefaciet flamma,<br> et auferetur spiritu oris sui.<br></p>
 <p><a name="031">31</a> Non credet, frustra errore deceptus,<br> quod aliquo pretio redimendus sit.<br></p>
 <p><a name="032">32</a> Antequam dies ejus impleantur peribit,<br> et manus ejus arescent.<br></p>
 <p><a name="033">33</a> Lædetur quasi vinea in primo flore botrus ejus,<br> et quasi oliva projiciens florem suum.<br></p>
 <p><a name="034">34</a> Congregatio enim hypocritæ sterilis,<br> et ignis devorabit tabernacula eorum qui munera libenter accipiunt.<br></p>
 <p><a name="035">35</a> Concepit dolorem, et peperit iniquitatem,<br> et uterus ejus præparat dolos.]</p>
 <p></p><hr>
 <center>
 <a href="job016.htm">Next: Job Chapter 16</a></center>
 </body>