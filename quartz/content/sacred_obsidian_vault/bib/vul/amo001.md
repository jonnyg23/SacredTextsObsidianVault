<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/amo001.htm">Polyglot</a> 
 <a href="../kjv/amo001.htm">KJV</a> 
 <a href="../sep/amo001.htm">Sep</a> 
 <a href="../tan/amo001.htm">Tan</a> 
 
 <br>
 <br><a href="amo.htm">Amos Index</a><br>
  
 <a href="joe003.htm">Previous</a> 
 <a href="amo002.htm">Next</a> 
 </center>
 <hr>
 
 <h3 align="CENTER">Vulgate (Latin): Amos Chapter 1</h3><p><a name="001">1</a> Verba Amos, qui fuit in pastoribus de Thecue, quæ vidit super Israël in diebus Oziæ, regis Juda, et in diebus Jeroboam, filii Joas, regis Israël, ante duos annos terræmotus.<br>
 </p>
 <p><a name="002">2</a> Et dixit: [Dominus de Sion rugiet,<br> et de Jerusalem dabit vocem suam;<br> et luxerunt speciosa pastorum,<br> et exsiccatus est vertex Carmeli.<br></p>
 <p><a name="003">3</a> Hæc dicit Dominus:<br> Super tribus sceleribus Damasci,<br> et super quatuor non convertam eum,<br> eo quod trituraverint in plaustris ferreis Galaad.<br></p>
 <p><a name="004">4</a> Et mittam ignem in domum Azaël,<br> et devorabit domos Benadad.<br></p>
 <p><a name="005">5</a> Et conteram vectem Damasci:<br> et disperdam habitatorem de campo idoli,<br> et tenentem sceptrum de domo voluptatis:<br> et transferetur populus Syriæ Cyrenen,<br> dicit Dominus.<br></p>
 <p><a name="006">6</a> Hæc dicit Dominus:<br> Super tribus sceleribus Gazæ,<br> et super quatuor non convertam eum,<br> eo quod transtulerint captivitatem perfectam,<br> ut concluderent eam in Idumæa.<br></p>
 <p><a name="007">7</a> Et mittam ignem in murum Gazæ,<br> et devorabit ædes ejus.<br></p>
 <p><a name="008">8</a> Et disperdam habitatorem de Azoto,<br> et tenentem sceptrum de Ascalone:<br> et convertam manum meam super Accaron,<br> et peribunt reliqui Philisthinorum,<br> dicit Dominus Deus.<br></p>
 <p><a name="009">9</a> Hæc dicit Dominus:<br> Super tribus sceleribus Tyri,<br> et super quatuor non convertam eum,<br> eo quod concluserint captivitatem perfectam in Idumæa,<br> et non sint recordati fderis fratrum.<br></p>
 <p><a name="010">10</a> Et mittam ignem in murum Tyri,<br> et devorabit ædes ejus.<br></p>
 <p><a name="011">11</a> Hæc dicit Dominus:<br> Super tribus sceleribus Edom,<br> et super quatuor non convertam eum,<br> eo quod persecutus sit in gladio fratrem suum,<br> et violaverit misericordiam ejus,<br> et tenuerit ultra furorem suum,<br> et indignationem suam servaverit usque in finem.<br></p>
 <p><a name="012">12</a> Mittam ignem in Theman,<br> et devorabit ædes Bosræ.<br></p>
 <p><a name="013">13</a> Hæc dicit Dominus:<br> Super tribus sceleribus filiorum Ammon,<br> et super quatuor non convertam eum,<br> eo quod dissecuerit prægnantes Galaad<br> ad dilatandum terminum suum.<br></p>
 <p><a name="014">14</a> Et succendam ignem in muro Rabba,<br> et devorabit ædes ejus in ululatu in die belli,<br> et in turbine in die commotionis.<br></p>
 <p><a name="015">15</a> Et ibit Melchom in captivitatem,<br> ipse et principes ejus simul,<br> dicit Dominus.]</p>
 <p></p><hr>
 <center>
 <a href="amo002.htm">Next: Amos Chapter 2</a></center>
 </body>