<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co2007.htm">Polyglot</a> 
 <a href="../gnt/co2007.htm">GNT</a> 
 <a href="../kjv/co2007.htm">KJV</a> 
 
 <br>
 <br><a href="co2.htm">2 Corinthians Index</a><br>
  
 <a href="co2006.htm">Previous</a> 
 <a href="co2008.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Corinthians Chapter 7</h3><p><a name="001">1</a> Has ergo habentes promissiones, carissimi, mundemus nos ab omni inquinamento carnis et spiritus, perficientes sanctificationem in timore Dei.</p>
 <p><a name="002">2</a> Capite nos. Neminem læsimus, neminem corrupimus, neminem circumvenimus.</p>
 <p><a name="003">3</a> Non ad condemnationem vestram dico: prædiximus enim quod in cordibus nostris estis ad commoriendum et ad convivendum.</p>
 <p><a name="004">4</a> Multa mihi fiducia est apud vos, multa mihi gloriatio pro vobis: repletus sum consolatione; superabundo gaudio in omni tribulatione nostra.</p>
 <p><a name="005">5</a> Nam et cum venissemus in Macedoniam, nullam requiem habuit caro nostra, sed omnem tribulationem passi sumus: foris pugnæ, intus timores.</p>
 <p><a name="006">6</a> Sed qui consolatur humiles, consolatus est nos Deus in adventu Titi.</p>
 <p><a name="007">7</a> Non solum autem in adventu ejus, sed etiam in consolatione, qua consolatus est in vobis, referens nobis vestrum desiderium, vestrum fletum, vestram æmulationem pro me, ita ut magis gauderem.<br>
 </p>
 <p><a name="008">8</a> Quoniam etsi contristavi vos in epistola, non me pnitet: etsi pniteret, videns quod epistola illa (etsi ad horam) vos contristavit,</p>
 <p><a name="009">9</a> nunc gaudeo: non quia contristati estis, sed quia contristati estis ad pnitentiam. Contristati enim estis ad Deum, ut in nullo detrimentum patiamini ex nobis.</p>
 <p><a name="010">10</a> Quæ enim secundum Deum tristitia est, pnitentiam in salutem stabilem operatur: sæculi autem tristitia mortem operatur.</p>
 <p><a name="011">11</a> Ecce enim hoc ipsum, secundum Deum contristari vos, quantam in vobis operatur sollicitudinem: sed defensionem, sed indignationem, sed timorem, sed desiderium, sed æmulationem, sed vindictam: in omnibus exhibuistis vos incontaminatos esse negotio.</p>
 <p><a name="012">12</a> Igitur, etsi scripsi vobis, non propter eum qui fecit injuriam, nec propter eum qui passus est: sed ad manifestandam sollicitudinem nostram, quam habemus pro vobis</p>
 <p><a name="013">13</a> coram Deo: ideo consolati sumus. In consolatione autem nostra, abundantius magis gavisi sumus super gaudio Titi, quia refectus est spiritus ejus ab omnibus vobis:</p>
 <p><a name="014">14</a> et si quid apud illum de vobis gloriatus sum, non sum confusus: sed sicut omnia vobis in veritate locuti sumus, ita et gloriatio nostra, quæ fuit ad Titum, veritas facta est,</p>
 <p><a name="015">15</a> et viscera ejus abundantius in vobis sunt, reminiscentis omnium vestrum obedientiam: quomodo cum timore et tremore excepistis illum.</p>
 <p><a name="016">16</a> Gaudeo quod in omnibus confido in vobis.</p>
 <p></p><hr>
 <center>
 <a href="co2008.htm">Next: 2 Corinthians Chapter 8</a></center>
 </body>