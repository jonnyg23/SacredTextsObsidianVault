<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen034.htm">Polyglot</a> 
 <a href="../kjv/gen034.htm">KJV</a> 
 <a href="../sep/gen034.htm">Sep</a> 
 <a href="../tan/gen034.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen033.htm">Previous</a> 
 <a href="gen035.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 34</h3><p><a name="001">1</a> Egressa est autem Dina filia Liæ ut videret mulieres regionis illius.</p>
 <p><a name="002">2</a> Quam cum vidisset Sichem filius Hemor Hevæi, princeps terræ illius, adamavit eam: et rapuit, et dormivit cum illa, vi opprimens virginem.</p>
 <p><a name="003">3</a> Et conglutinata est anima ejus cum ea, tristemque delinivit blanditiis.</p>
 <p><a name="004">4</a> Et pergens ad Hemor patrem suum: Accipe, inquit, mihi puellam hanc conjugem.</p>
 <p><a name="005">5</a> Quod cum audisset Jacob absentibus filiis, et in pastu pecorum occupatis, siluit donec redirent.<br>
 </p>
 <p><a name="006">6</a> Egresso autem Hemor patre Sichem ut loqueretur ad Jacob,</p>
 <p><a name="007">7</a> ecce filii ejus veniebant de agro: auditoque quod acciderat, irati sunt valde, eo quod fdam rem operatus esset in Israël et, violata filia Jacob, rem illicitam perpetrasset.</p>
 <p><a name="008">8</a> Locutus est itaque Hemor ad eos: Sichem filii mei adhæsit anima filiæ vestræ: date eam illi uxorem:</p>
 <p><a name="009">9</a> et jungamus vicissim connubia: filias vestras tradite nobis, et filias nostras accipite,</p>
 <p><a name="010">10</a> et habitate nobiscum: terra in potestate vestra est: exercete, negotiamini, et possidete eam.</p>
 <p><a name="011">11</a> Sed et Sichem ad patrem et ad fratres ejus ait: Inveniam gratiam coram vobis: et quæcumque statueritis, dabo:</p>
 <p><a name="012">12</a> augete dotem, et munera postulate, et libenter tribuam quod petieritis: tantum date mihi puellam hanc uxorem.</p>
 <p><a name="013">13</a> Responderunt filii Jacob Sichem et patri ejus in dolo, sævientes ob stuprum sororis:</p>
 <p><a name="014">14</a> Non possumus facere quod petitis, nec dare sororem nostram homini incircumciso: quod illicitum et nefarium est apud nos.</p>
 <p><a name="015">15</a> Sed in hoc valebimus fderari, si volueritis esse similes nostri, et circumcidatur in vobis omne masculini sexus;</p>
 <p><a name="016">16</a> tunc dabimus et accipiemus mutuo filias vestras ac nostras: et habitabimus vobiscum, erimusque unus populus.</p>
 <p><a name="017">17</a> Si autem circumcidi nolueritis, tollemus filiam nostram, et recedemus.</p>
 <p><a name="018">18</a> Placuit oblatio eorum Hemor, et Sichem filio ejus,</p>
 <p><a name="019">19</a> nec distulit adolescens quin statim quod petebatur expleret: amabat enim puellam valde, et ipse erat inclytus in omni domo patris sui.</p>
 <p><a name="020">20</a> Ingressique portam urbis, locuti sunt ad populum:</p>
 <p><a name="021">21</a> Viri isti pacifici sunt, et volunt habitare nobiscum: negotientur in terra, et exerceant eam, quæ spatiosa et lata cultoribus indiget: filias eorum accipiemus uxores, et nostras illis dabimus.</p>
 <p><a name="022">22</a> Unum est quo differtur tantum bonum: si circumcidamus masculos nostros, ritum gentis imitantes.</p>
 <p><a name="023">23</a> Et substantia eorum, et pecora, et cuncta quæ possident, nostra erunt: tantum in hoc acquiescamus, et habitantes simul, unum efficiemus populum.</p>
 <p><a name="024">24</a> Assensique sunt omnes, circumcisis cunctis maribus.<br>
 </p>
 <p><a name="025">25</a> Et ecce, die tertio, quando gravissimus vulnerum dolor est: arreptis duo filii Jacob, Simeon et Levi fratres Dinæ, gladiis, ingressi sunt urbem confidenter: interfectisque omnibus masculis,</p>
 <p><a name="026">26</a> Hemor et Sichem pariter necaverunt, tollentes Dinam de domo Sichem sororem suam.</p>
 <p><a name="027">27</a> Quibus egressis, irruerunt super occisos ceteri filii Jacob: et depopulati sunt urbem in ultionem stupri.</p>
 <p><a name="028">28</a> Oves eorum, et armenta, et asinos, cunctaque vastantes quæ in domibus et in agris erant,</p>
 <p><a name="029">29</a> parvulos quoque eorum et uxores duxerunt captivas.</p>
 <p><a name="030">30</a> Quibus patratis audacter, Jacob dixit ad Simeon et Levi: Turbastis me, et odiosum fecistis me Chananæis, et Pherezæis habitatoribus terræ hujus: nos pauci sumus; illi congregati percutient me, et delebor ego, et domus mea.</p>
 <p><a name="031">31</a> Responderunt: Numquid ut scorto abuti debuere sorore nostra?</p>
 <p></p><hr>
 <center>
 <a href="gen035.htm">Next: Genesis Chapter 35</a></center>
 </body>