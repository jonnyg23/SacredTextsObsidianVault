<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job020.htm">Polyglot</a> 
 <a href="../kjv/job020.htm">KJV</a> 
 <a href="../sep/job020.htm">Sep</a> 
 <a href="../tan/job020.htm">Tan</a> 
 
 <br>
 <br><a href="job.htm">Job Index</a><br>
  
 <a href="job019.htm">Previous</a> 
 <a href="job021.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 20</h3><p><a name="001">1</a> Respondens autem Sophar Naamathites, dixit:</p>
 <p><a name="002">2</a> [Idcirco cogitationes meæ variæ succedunt sibi,<br> et mens in diversa rapitur.<br></p>
 <p><a name="003">3</a> Doctrinam qua me arguis audiam,<br> et spiritus intelligentiæ meæ respondebit mihi.<br></p>
 <p><a name="004">4</a> Hoc scio a principio,<br> ex quo positus est homo super terram,<br></p>
 <p><a name="005">5</a> quod laus impiorum brevis sit,<br> et gaudium hypocritæ ad instar puncti.<br></p>
 <p><a name="006">6</a> Si ascenderit usque ad cælum superbia ejus,<br> et caput ejus nubes tetigerit,<br></p>
 <p><a name="007">7</a> quasi sterquilinium in fine perdetur,<br> et qui eum viderant, dicent: Ubi est?<br></p>
 <p><a name="008">8</a> Velut somnium avolans non invenietur:<br> transiet sicut visio nocturna.<br></p>
 <p><a name="009">9</a> Oculus qui eum viderat non videbit,<br> neque ultra intuebitur eum locus suus.<br></p>
 <p><a name="010">10</a> Filii ejus atterentur egestate,<br> et manus illius reddent ei dolorem suum.<br></p>
 <p><a name="011">11</a> Ossa ejus implebuntur vitiis adolescentiæ ejus,<br> et cum eo in pulvere dormient.<br></p>
 <p><a name="012">12</a> Cum enim dulce fuerit in ore ejus malum,<br> abscondet illud sub lingua sua.<br></p>
 <p><a name="013">13</a> Parcet illi, et non derelinquet illud,<br> et celabit in gutture suo.<br></p>
 <p><a name="014">14</a> Panis ejus in utero illius<br> vertetur in fel aspidum intrinsecus.<br></p>
 <p><a name="015">15</a> Divitias quas devoravit evomet,<br> et de ventre illius extrahet eas Deus.<br></p>
 <p><a name="016">16</a> Caput aspidum suget,<br> et occidet eum lingua viperæ.<br></p>
 <p><a name="017">17</a> (Non videat rivulos fluminis,<br> torrentes mellis et butyri.)<br></p>
 <p><a name="018">18</a> Luet quæ fecit omnia, nec tamen consumetur:<br> juxta multitudinem adinventionum suarum, sic et sustinebit.<br></p>
 <p><a name="019">19</a> Quoniam confringens nudavit pauperes:<br> domum rapuit, et non ædificavit eam.<br></p>
 <p><a name="020">20</a> Nec est satiatus venter ejus:<br> et cum habuerit quæ concupierat, possidere non poterit.<br></p>
 <p><a name="021">21</a> Non remansit de cibo ejus,<br> et propterea nihil permanebit de bonis ejus.<br></p>
 <p><a name="022">22</a> Cum satiatus fuerit, arctabitur:<br> æstuabit, et omnis dolor irruet super eum.<br></p>
 <p><a name="023">23</a> Utinam impleatur venter ejus,<br> ut emittat in eum iram furoris sui,<br> et pluat super illum bellum suum.<br></p>
 <p><a name="024">24</a> Fugiet arma ferrea,<br> et irruet in arcum æreum.<br></p>
 <p><a name="025">25</a> Eductus, et egrediens de vagina sua,<br> et fulgurans in amaritudine sua:<br> vadent et venient super eum horribiles.<br></p>
 <p><a name="026">26</a> Omnes tenebræ absconditæ sunt in occultis ejus;<br> devorabit eum ignis qui non succenditur:<br> affligetur relictus in tabernaculo suo.<br></p>
 <p><a name="027">27</a> Revelabunt cæli iniquitatem ejus,<br> et terra consurget adversus eum.<br></p>
 <p><a name="028">28</a> Apertum erit germen domus illius:<br> detrahetur in die furoris Dei.<br></p>
 <p><a name="029">29</a> Hæc est pars hominis impii a Deo,<br> et hæreditas verborum ejus a Domino.]</p>
 <p></p><hr>
 <center>
 <a href="job021.htm">Next: Job Chapter 21</a></center>
 </body>