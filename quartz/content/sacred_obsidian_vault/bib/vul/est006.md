<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/est006.htm">Polyglot</a> 
 <a href="../kjv/est006.htm">KJV</a> 
 <a href="../sep/est006.htm">Sep</a> 
 <a href="../tan/est006.htm">Tan</a> 
 
 <br>
 <br><a href="est.htm">Esther Index</a><br>
  
 <a href="est005.htm">Previous</a> 
 <a href="est007.htm">Next</a> 
 </center>
 <hr>
 
 <h3 align="CENTER">Vulgate (Latin): Esther Chapter 6</h3><p><a name="001">1</a> Noctem illam duxit rex insomnem, jussitque sibi afferri historias et annales priorum temporum. Quæ cum illo præsente legerentur,</p>
 <p><a name="002">2</a> ventum est ad illum locum ubi scriptum erat quomodo nuntiasset Mardochæus insidias Bagathan et Thares eunuchorum, regem Assuerum jugulare cupientium.</p>
 <p><a name="003">3</a> Quod cum audisset rex, ait: Quid pro hac fide honoris ac præmii Mardochæus consecutus est? Dixerunt ei servi illius ac ministri: Nihil omnino mercedis accepit.</p>
 <p><a name="004">4</a> Statimque rex: Quis est, inquit, in atrio? Aman quippe interius atrium domus regiæ intraverat, ut suggereret regi, et juberet Mardochæum affigi patibulo, quod ei fuerat præparatum.</p>
 <p><a name="005">5</a> Responderunt pueri: Aman stat in atrio. Dixitque rex: Ingrediatur.</p>
 <p><a name="006">6</a> Cumque esset ingressus, ait illi: Quid debet fieri viro, quem rex honorare desiderat? Cogitans autem in corde suo Aman, et reputans quod nullum alium rex, nisi se, vellet honorare,</p>
 <p><a name="007">7</a> respondit: Homo, quem rex honorare cupit,</p>
 <p><a name="008">8</a> debet indui vestibus regiis, et imponi super equum, qui de sella regis est, et accipere regium diadema super caput suum:</p>
 <p><a name="009">9</a> et primus de regiis principibus ac tyrannis teneat equum ejus, et per plateam civitatis incedens clamet, et dicat: Sic honorabitur, quemcumque voluerit rex honorare.</p>
 <p><a name="010">10</a> Dixitque ei rex: Festina, et sumpta stola et equo, fac, ut locutus es, Mardochæo Judæo, qui sedet ante fores palatii. Cave ne quidquam de his, quæ locutus es, prætermittas.</p>
 <p><a name="011">11</a> Tulit itaque Aman stolam et equum, indutumque Mardochæum in platea civitatis, et impositum equo præcedebat, atque clamabat: Hoc honore condignus est, quemcumque rex voluerit honorare.</p>
 <p><a name="012">12</a> Reversusque est Mardochæus ad januam palatii: et Aman festinavit ire in domum suam, lugens et operto capite:</p>
 <p><a name="013">13</a> narravitque Zares uxori suæ, et amicis, omnia quæ evenissent sibi. Cui responderunt sapientes quos habebat in consilio, et uxor ejus: Si de semine Judæorum est Mardochæus, ante quem cadere cpisti, non poteris ei resistere, sed cades in conspectu ejus.</p>
 <p><a name="014">14</a> Adhuc illis loquentibus, venerunt eunuchi regis, et cito eum ad convivium, quod regina paraverat, pergere compulerunt.</p>
 <p></p><hr>
 <center>
 <a href="est007.htm">Next: Esther Chapter 7</a></center>
 </body>