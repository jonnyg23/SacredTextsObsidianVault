<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro014.htm">Polyglot</a> 
 <a href="../kjv/pro014.htm">KJV</a> 
 <a href="../sep/pro014.htm">Sep</a> 
 <a href="../tan/pro014.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro013.htm">Previous</a> 
 <a href="pro015.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 14</h3><p><a name="001">1</a> [Sapiens mulier ædificat domum suam;<br> insipiens exstructam quoque manibus destruet.<br></p>
 <p><a name="002">2</a> Ambulans recto itinere, et timens Deum,<br> despicitur ab eo qui infami graditur via.<br></p>
 <p><a name="003">3</a> In ore stulti virga superbiæ;<br> labia autem sapientium custodiunt eos.<br></p>
 <p><a name="004">4</a> Ubi non sunt boves, præsepe vacuum est;<br> ubi autem plurimæ segetes, ibi manifesta est fortitudo bovis.<br></p>
 <p><a name="005">5</a> Testis fidelis non mentitur;<br> profert autem mendacium dolosus testis.<br></p>
 <p><a name="006">6</a> Quærit derisor sapientiam, et non invenit;<br> doctrina prudentium facilis.<br></p>
 <p><a name="007">7</a> Vade contra virum stultum,<br> et nescit labia prudentiæ.<br></p>
 <p><a name="008">8</a> Sapientia callidi est intelligere viam suam,<br> et imprudentia stultorum errans.<br></p>
 <p><a name="009">9</a> Stultus illudet peccatum,<br> et inter justos morabitur gratia.<br></p>
 <p><a name="010">10</a> Cor quod novit amaritudinem animæ suæ,<br> in gaudio ejus non miscebitur extraneus.<br></p>
 <p><a name="011">11</a> Domus impiorum delebitur:<br> tabernacula vero justorum germinabunt.<br></p>
 <p><a name="012">12</a> Est via quæ videtur homini justa,<br> novissima autem ejus deducunt ad mortem.<br></p>
 <p><a name="013">13</a> Risus dolore miscebitur,<br> et extrema gaudii luctus occupat.<br></p>
 <p><a name="014">14</a> Viis suis replebitur stultus,<br> et super eum erit vir bonus.]<br>
 </p>
 <p><a name="015">15</a> [Innocens credit omni verbo;<br> astutus considerat gressus suos.<br> Filio doloso nihil erit boni;<br> servo autem sapienti prosperi erunt actus,<br> et dirigetur via ejus.<br></p>
 <p><a name="016">16</a> Sapiens timet, et declinat a malo;<br> stultus transilit, et confidit.<br></p>
 <p><a name="017">17</a> Impatiens operabitur stultitiam,<br> et vir versutus odiosus est.<br></p>
 <p><a name="018">18</a> Possidebunt parvuli stultitiam,<br> et exspectabunt astuti scientiam.<br></p>
 <p><a name="019">19</a> Jacebunt mali ante bonos,<br> et impii ante portas justorum.<br></p>
 <p><a name="020">20</a> Etiam proximo suo pauper odiosus erit:<br> amici vero divitum multi.<br></p>
 <p><a name="021">21</a> Qui despicit proximum suum peccat;<br> qui autem miseretur pauperis beatus erit.<br> Qui credit in Domino misericordiam diligit.<br></p>
 <p><a name="022">22</a> Errant qui operantur malum;<br> misericordia et veritas præparant bona.<br></p>
 <p><a name="023">23</a> In omni opere erit abundantia;<br> ubi autem verba sunt plurima, ibi frequenter egestas.<br></p>
 <p><a name="024">24</a> Corona sapientium divitiæ eorum;<br> fatuitas stultorum imprudentia.<br></p>
 <p><a name="025">25</a> Liberat animas testis fidelis,<br> et profert mendacia versipellis.]<br>
 </p>
 <p><a name="026">26</a> [In timore Domini fiducia fortitudinis,<br> et filiis ejus erit spes.<br></p>
 <p><a name="027">27</a> Timor Domini fons vitæ,<br> ut declinent a ruina mortis.<br></p>
 <p><a name="028">28</a> In multitudine populi dignitas regis,<br> et in paucitate plebis ignominia principis.<br></p>
 <p><a name="029">29</a> Qui patiens est multa gubernatur prudentia;<br> qui autem impatiens est exaltat stultitiam suam.<br></p>
 <p><a name="030">30</a> Vita carnium sanitas cordis;<br> putredo ossium invidia.<br></p>
 <p><a name="031">31</a> Qui calumniatur egentem exprobrat factori ejus;<br> honorat autem eum qui miseretur pauperis.<br></p>
 <p><a name="032">32</a> In malitia sua expelletur impius:<br> sperat autem justus in morte sua.<br></p>
 <p><a name="033">33</a> In corde prudentis requiescit sapientia,<br> et indoctos quosque erudiet.<br></p>
 <p><a name="034">34</a> Justitia elevat gentem;<br> miseros autem facit populos peccatum.<br></p>
 <p><a name="035">35</a> Acceptus est regi minister intelligens;<br> iracundiam ejus inutilis sustinebit.]</p>
 <p></p><hr>
 <center>
 <a href="pro015.htm">Next: Proverbs Chapter 15</a></center>
 </body>