<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa084.htm">Polyglot</a> 
 <a href="../kjv/psa084.htm">KJV</a> 
 <a href="../sep/psa084.htm">Sep</a> 
 <a href="../tan/psa084.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa083.htm">Previous</a> 
 <a href="psa085.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 84</h3><p><a name="001">1</a> In finem, filiis Core. Psalmus.</p>
 <p><a name="002">2</a> [Benedixisti, Domine, terram tuam;<br> avertisti captivitatem Jacob.<br></p>
 <p><a name="003">3</a> Remisisti iniquitatem plebis tuæ;<br> operuisti omnia peccata eorum.<br></p>
 <p><a name="004">4</a> Mitigasti omnem iram tuam;<br> avertisti ab ira indignationis tuæ.<br></p>
 <p><a name="005">5</a> Converte nos, Deus salutaris noster,<br> et averte iram tuam a nobis.<br></p>
 <p><a name="006">6</a> Numquid in æternum irasceris nobis?<br> aut extendes iram tuam a generatione in generationem?<br></p>
 <p><a name="007">7</a> Deus, tu conversus vivificabis nos,<br> et plebs tua lætabitur in te.<br></p>
 <p><a name="008">8</a> Ostende nobis, Domine, misericordiam tuam,<br> et salutare tuum da nobis.<br></p>
 <p><a name="009">9</a> Audiam quid loquatur in me Dominus Deus,<br> quoniam loquetur pacem in plebem suam,<br> et super sanctos suos,<br> et in eos qui convertuntur ad cor.<br></p>
 <p><a name="010">10</a> Verumtamen prope timentes eum salutare ipsius,<br> ut inhabitet gloria in terra nostra.<br></p>
 <p><a name="011">11</a> Misericordia et veritas obviaverunt sibi;<br> justitia et pax osculatæ sunt.<br></p>
 <p><a name="012">12</a> Veritas de terra orta est,<br> et justitia de cælo prospexit.<br></p>
 <p><a name="013">13</a> Etenim Dominus dabit benignitatem,<br> et terra nostra dabit fructum suum.<br></p>
 <p><a name="014">14</a> Justitia ante eum ambulabit,<br> et ponet in via gressus suos.]</p>
 <p></p><hr>
 <center>
 <a href="psa085.htm">Next: Psalms Chapter 85</a></center>
 </body>