<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa052.htm">Polyglot</a> 
 <a href="../kjv/isa052.htm">KJV</a> 
 <a href="../sep/isa052.htm">Sep</a> 
 <a href="../tan/isa052.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa051.htm">Previous</a> 
 <a href="isa053.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 52</h3><p><a name="001">1</a> [Consurge, consurge, induere fortitudine tua, Sion!<br> induere vestimentis gloriæ tuæ,<br> Jerusalem, civitas Sancti,<br> quia non adjiciet ultra ut pertranseat per te<br> incircumcisus et immundus.<br></p>
 <p><a name="002">2</a> Excutere de pulvere, consurge;<br> sede, Jerusalem!<br> solve vincula colli tui,<br> captiva filia Sion.<br></p>
 <p><a name="003">3</a> Quia hæc dicit Dominus:<br> Gratis venundati estis,<br> et sine argento redimemini.<br></p>
 <p><a name="004">4</a> Quia hæc dicit Dominus Deus:<br> In Ægyptum descendit populus meus in principio, ut colonus esset ibi,<br> et Assur absque ulla causa calumniatus est eum.<br></p>
 <p><a name="005">5</a> Et nunc quid mihi est hic, dicit Dominus,<br> quoniam ablatus est populus meus gratis?<br> Dominatores ejus inique agunt, dicit Dominus,<br> et jugiter tota die nomen meum blasphematur.<br></p>
 <p><a name="006">6</a> Propter hoc sciet populus meus nomen meum<br> in die illa:<br> quia ego ipse qui loquebar, ecce adsum.]<br>
 </p>
 <p><a name="007">7</a> [Quam pulchri super montes pedes annuntiantis<br> et prædicantis pacem;<br> annuntiantis bonum,<br> prædicantis salutem,<br> dicentis Sion:<br> Regnabit Deus tuus!<br></p>
 <p><a name="008">8</a> Vox speculatorum tuorum: levaverunt vocem,<br> simul laudabunt,<br> quia oculo ad oculum videbunt<br> cum converterit Dominus Sion.<br></p>
 <p><a name="009">9</a> Gaudete, et laudate simul,<br> deserta Jerusalem,<br> quia consolatus est Dominus populum suum;<br> redemit Jerusalem.<br></p>
 <p><a name="010">10</a> Paravit Dominus brachium sanctum suum<br> in oculis omnium gentium;<br> et videbunt omnes fines terræ<br> salutare Dei nostri.<br></p>
 <p><a name="011">11</a> Recedite, recedite; exite inde,<br> pollutum nolite tangere;<br> exite de medio ejus; mundamini,<br> qui fertis vasa Domini.<br></p>
 <p><a name="012">12</a> Quoniam non in tumultu exibitis,<br> nec in fuga properabitis;<br> præcedet enim vos Dominus,<br> et congregabit vos Deus Israël.]<br>
 </p>
 <p><a name="013">13</a> [Ecce intelliget servus meus,<br> exaltabitur et elevabitur, et sublimis erit valde.<br></p>
 <p><a name="014">14</a> Sicut obstupuerunt super te multi,<br> sic inglorius erit inter viros aspectus ejus,<br> et forma ejus inter filios hominum.<br></p>
 <p><a name="015">15</a> Iste asperget gentes multas;<br> super ipsum continebunt reges os suum:<br> quia quibus non est narratum de eo viderunt,<br> et qui non audierunt contemplati sunt.]</p>
 <p></p><hr>
 <center>
 <a href="isa053.htm">Next: Isaiah Chapter 53</a></center>
 </body>