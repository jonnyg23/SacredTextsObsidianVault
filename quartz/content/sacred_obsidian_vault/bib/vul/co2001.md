<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co2001.htm">Polyglot</a> 
 <a href="../gnt/co2001.htm">GNT</a> 
 <a href="../kjv/co2001.htm">KJV</a> 
 
 <br>
 <br><a href="co2.htm">2 Corinthians Index</a><br>
  
 <a href="co1016.htm">Previous</a> 
 <a href="co2002.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Corinthians Chapter 1</h3><p><a name="001">1</a> Paulus, Apostolus Jesu Christi per voluntatem Dei, et Timotheus frater, ecclesiæ Dei, quæ est Corinthi cum omnibus sanctis, qui sunt in universa Achaia.</p>
 <p><a name="002">2</a> Gratia vobis, et pax a Deo Patre nostro, et Domino Jesu Christo.<br>
 </p>
 <p><a name="003">3</a> Benedictus Deus et Pater Domini nostri Jesu Christi, Pater misericordiarum, et Deus totius consolationis,</p>
 <p><a name="004">4</a> qui consolatur nos in omni tribulatione nostra: ut possimus et ipsi consolari eos qui in omni pressura sunt, per exhortationem, qua exhortamur et ipsi a Deo.</p>
 <p><a name="005">5</a> Quoniam sicut abundant passiones Christi in nobis: ita et per Christum abundat consolatio nostra.</p>
 <p><a name="006">6</a> Sive autem tribulamur pro vestra exhortatione et salute, sive consolamur pro vestra consolatione, sive exhortamur pro vestra exhortatione et salute, quæ operatur tolerantiam earumdem passionum, quas et nos patimur:</p>
 <p><a name="007">7</a> ut spes nostra firma sit pro vobis: scientes quod sicut socii passionum estis, sic eritis et consolationis.</p>
 <p><a name="008">8</a> Non enim volumus ignorare vos, fratres, de tribulatione nostra, quæ facta est in Asia, quoniam supra modum gravati sumus supra virtutem, ita ut tæderet nos etiam vivere.</p>
 <p><a name="009">9</a> Sed ipsi in nobismetipsis responsum mortis habuimus, ut non simus fidentes in mortuos, sed in Deo, qui suscitat mortuos:</p>
 <p><a name="010">10</a> qui de tantis periculis nos eripuit, et eruit: in quem speramus quoniam et adhuc eripiet,</p>
 <p><a name="011">11</a> adjuvantibus et vobis in oratione pro nobis: ut ex multorum personis, ejus quæ in nobis est donationis, per multos gratiæ agantur pro nobis.<br>
 </p>
 <p><a name="012">12</a> Nam gloria nostra hæc est: testimonium conscientiæ nostræ, quod in simplicitate cordis et sinceritate Dei, et non in sapientia carnali, sed in gratia Dei, conversati sumus in hoc mundo: abundantius autem ad vos.</p>
 <p><a name="013">13</a> Non enim alia scribimus vobis, quam quæ legistis, et cognovistis. Spero autem quod usque in finem cognoscetis,</p>
 <p><a name="014">14</a> sicut et cognovistis nos ex parte, quod gloria vestra sumus, sicut et vos nostra, in die Domini nostri Jesu Christi.</p>
 <p><a name="015">15</a> Et hac confidentia volui prius venire ad vos, ut secundum gratiam haberetis:</p>
 <p><a name="016">16</a> et per vos transire in Macedoniam, et iterum a Macedonia venire ad vos, et a vobis deduci in Judæam.</p>
 <p><a name="017">17</a> Cum ergo hoc voluissem, numquid levitate usus sum? aut quæ cogito, secundum carnem cogito, ut sit apud me Est et Non?</p>
 <p><a name="018">18</a> Fidelis autem Deus, quia sermo noster, qui fuit apud vos, non est in illo Est et Non.</p>
 <p><a name="019">19</a> Dei enim Filius Jesus Christus, qui in vobis per nos prædicatus est, per me, et Silvanum, et Timotheum, non fuit Est et Non, sed Est in illo fuit.</p>
 <p><a name="020">20</a> Quotquot enim promissiones Dei sunt, in illo Est: ideo et per ipsum Amen Deo ad gloriam nostram.</p>
 <p><a name="021">21</a> Qui autem confirmat nos vobiscum in Christo, et qui unxit nos Deus:</p>
 <p><a name="022">22</a> qui et signavit nos, et dedit pignus Spiritus in cordibus nostris.<br>
 </p>
 <p><a name="023">23</a> Ego autem testem Deum invoco in animam meam, quod parcens vobis, non veni ultra Corinthum:</p>
 <p><a name="024">24</a> non quia dominamur fidei vestæ, sed adjutores sumus gaudii vestri: nam fide statis.</p>
 <p></p><hr>
 <center>
 <a href="co2002.htm">Next: 2 Corinthians Chapter 2</a></center>
 </body>