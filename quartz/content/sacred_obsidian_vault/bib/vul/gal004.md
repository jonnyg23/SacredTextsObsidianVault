<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gal004.htm">Polyglot</a> 
 <a href="../gnt/gal004.htm">GNT</a> 
 <a href="../kjv/gal004.htm">KJV</a> 
 
 <br>
 <br><a href="gal.htm">Galatians Index</a><br>
  
 <a href="gal003.htm">Previous</a> 
 <a href="gal005.htm">Next</a> 
 </center>
 <hr>
 
 <h3 align="CENTER">Vulgate (Latin): Galatians Chapter 4</h3><p><a name="001">1</a> Dico autem: quanto tempore hæres parvulus est, nihil differt a servo, cum sit dominus omnium:</p>
 <p><a name="002">2</a> sed sub tutoribus et actoribus est usque ad præfinitum tempus a patre:</p>
 <p><a name="003">3</a> ita et nos cum essemus parvuli, sub elementis mundi eramus servientes.</p>
 <p><a name="004">4</a> At ubi venit plenitudo temporis, misit Deus Filium suum factum ex muliere, factum sub lege,</p>
 <p><a name="005">5</a> ut eos, qui sub lege erant, redimeret, ut adoptionem filiorum reciperemus.</p>
 <p><a name="006">6</a> Quoniam autem estis filii, misit Deus Spiritum Filii sui in corda vestra, clamantem: Abba, Pater.</p>
 <p><a name="007">7</a> Itaque jam non est servus, sed filius: quod si filius, et hæres per Deum.<br>
 </p>
 <p><a name="008">8</a> Sed tunc quidem ignorantes Deum, iis, qui natura non sunt dii, serviebatis.</p>
 <p><a name="009">9</a> Nunc autem cum cognoveritis Deum, immo cogniti sitis a Deo: quomodo convertimini iterum ad infirma et egena elementa, quibus denuo servire vultis?</p>
 <p><a name="010">10</a> Dies observatis, et menses, et tempora, et annos.</p>
 <p><a name="011">11</a> Timeo vos, ne forte sine causa laboraverim in vobis.<br>
 </p>
 <p><a name="012">12</a> Estote sicut ego, quia et ego sicut vos: fratres, obsecro vos. Nihil me læsistis.</p>
 <p><a name="013">13</a> Scitis autem quia per infirmitatem carnis evangelizavi vobis jampridem: et tentationem vestram in carne mea</p>
 <p><a name="014">14</a> non sprevistis, neque respuistis: sed sicut angelum Dei excepistis me, sicut Christum Jesum.</p>
 <p><a name="015">15</a> Ubi est ergo beatitudo vestra? testimonium enim perhibeo vobis, quia, si fieri posset, oculos vestros eruissetis, et dedissetis mihi.</p>
 <p><a name="016">16</a> Ergo inimicus vobis factus sum, verum dicens vobis?</p>
 <p><a name="017">17</a> Æmulantur vos non bene: sed excludere vos volunt, ut illos æmulemini.</p>
 <p><a name="018">18</a> Bonum autem æmulamini in bono semper: et non tantum cum præsens sum apud vos.</p>
 <p><a name="019">19</a> Filioli mei, quos iterum parturio, donec formetur Christus in vobis:</p>
 <p><a name="020">20</a> vellem autem esse apud vos modo, et mutare vocem meam: quoniam confundor in vobis.<br>
 </p>
 <p><a name="021">21</a> Dicite mihi qui sub lege vultis esse: legem non legistis?</p>
 <p><a name="022">22</a> Scriptum est enim: Quoniam Abraham duos filios habuit: unum de ancilla, et unum de libera.</p>
 <p><a name="023">23</a> Sed qui de ancilla, secundum carnem natus est: qui autem de libera, per repromissionem:</p>
 <p><a name="024">24</a> quæ sunt per allegoriam dicta. Hæc enim sunt duo testamenta. Unum quidem in monte Sina, in servitutem generans, quæ est Agar:</p>
 <p><a name="025">25</a> Sina enim mons est in Arabia, qui conjunctus est ei quæ nunc est Jerusalem, et servit cum filiis suis.</p>
 <p><a name="026">26</a> Illa autem, quæ sursum est Jerusalem, libera est, quæ est mater nostra.</p>
 <p><a name="027">27</a> Scriptum est enim: [Lætare sterilis, quæ non paris;<br> erumpe et clama, quæ non parturis:<br> quia multi filii desertæ,<br> magis quam ejus quæ habet virum.]</p>
 <p><a name="028">28</a> Nos autem, fratres, secundum Isaac promissionis filii sumus.</p>
 <p><a name="029">29</a> Sed quomodo tunc is, qui secundum carnem natus fuerat, persequebatur eum qui secundum spiritum: ita et nunc.</p>
 <p><a name="030">30</a> Sed quid dicit Scriptura? Ejice ancillam, et filium ejus: non enim hæres erit filius ancillæ cum filio liberæ.</p>
 <p><a name="031">31</a> Itaque, fratres, non sumus ancillæ filii, sed liberæ: qua libertate Christus nos liberavit.</p>
 <p></p><hr>
 <center>
 <a href="gal005.htm">Next: Galatians Chapter 5</a></center>
 </body>