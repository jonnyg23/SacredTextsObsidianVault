<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/tit003.htm">Polyglot</a> 
 <a href="../gnt/tit003.htm">GNT</a> 
 <a href="../kjv/tit003.htm">KJV</a> 
 
 <br>
 <br><a href="tit.htm">Titus Index</a><br>
  
 <a href="tit002.htm">Previous</a> 
 <a href="plm001.htm">Next</a> 
 </center>
 <hr>
 
 <h3 align="CENTER">Vulgate (Latin): Titus Chapter 3</h3><p><a name="001">1</a> Admone illos principibus, et potestatibus subditos esse, dicto obedire, ad omne opus bonum paratos esse:</p>
 <p><a name="002">2</a> neminem blasphemare, non litigiosos esse, sed modestos, omnem ostendentes mansuetudinem ad omnes homines.</p>
 <p><a name="003">3</a> Eramus enim aliquando et nos insipientes, increduli, errantes, servientes desideriis, et voluptatibus variis, in malitia et invidia agentes, odibiles, odientes invicem.</p>
 <p><a name="004">4</a> Cum autem benignitas et humanitas apparuit Salvatoris nostri Dei,</p>
 <p><a name="005">5</a> non ex operibus justitiæ, quæ fecimus nos, sed secundum suam misericordiam salvos nos fecit per lavacrum regenerationis et renovationis Spiritus Sancti,</p>
 <p><a name="006">6</a> quem effudit in nos abunde per Jesum Christum Salvatorem nostrum:</p>
 <p><a name="007">7</a> ut justificati gratia ipsius, hæredes simus secundum spem vitæ æternæ.</p>
 <p><a name="008">8</a> Fidelis sermo est: et de his volo te confirmare: ut curent bonis operibus præesse qui credunt Deo. Hæc sunt bona, et utilia hominibus.</p>
 <p><a name="009">9</a> Stultas autem quæstiones, et genealogias, et contentiones, et pugnas legis devita: sunt enim inutiles, et vanæ.</p>
 <p><a name="010">10</a> Hæreticum hominem post unam et secundam correptionem devita:</p>
 <p><a name="011">11</a> sciens quia subversus est, qui ejusmodi est, et delinquit, cum sit proprio judicio condemnatus.<br>
 </p>
 <p><a name="012">12</a> Cum misero ad te Artemam, aut Tychicum, festina ad me venire Nicopolim: ibi enim statui hiemare.</p>
 <p><a name="013">13</a> Zenam legisperitum et Apollo sollicite præmitte, ut nihil illis desit.</p>
 <p><a name="014">14</a> Discant autem et nostri bonis operibus præesse ad usus necessarios: ut non sint infructuosi.</p>
 <p><a name="015">15</a> Salutant te qui mecum sunt omnes: saluta eos qui nos amant in fide. Gratia Dei cum omnibus vobis. Amen.</p>
 <p></p>
 <p></p><hr>
 <center>
 <a href="plm001.htm">Next: Philemon Chapter 1</a></center>
 </body>