<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat004.htm">Polyglot</a> 
 <a href="../gnt/mat004.htm">GNT</a> 
 <a href="../kjv/mat004.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat003.htm">Previous</a> 
 <a href="mat005.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 4</h3><p><a name="001">1</a> Tunc Jesus ductus est in desertum a Spiritu, ut tentaretur a diabolo.</p>
 <p><a name="002">2</a> Et cum jejunasset quadraginta diebus, et quadraginta noctibus, postea esuriit.</p>
 <p><a name="003">3</a> Et accedens tentator dixit ei: Si Filius Dei es, dic ut lapides isti panes fiant.</p>
 <p><a name="004">4</a> Qui respondens dixit: Scriptum est: Non in solo pane vivit homo, sed in omni verbo, quod procedit de ore Dei.</p>
 <p><a name="005">5</a> Tunc assumpsit eum diabolus in sanctam civitatem, et statuit eum super pinnaculum templi,</p>
 <p><a name="006">6</a> et dixit ei: Si Filius Dei es, mitte te deorsum. Scriptum est enim: Quia angelis suis mandavit de te, et in manibus tollent te, ne forte offendas ad lapidem pedem tuum.</p>
 <p><a name="007">7</a> Ait illi Jesus: Rursum scriptum est: Non tentabis Dominum Deum tuum.</p>
 <p><a name="008">8</a> Iterum assumpsit eum diabolus in montem excelsum valde: et ostendit ei omnia regna mundi, et gloriam eorum,</p>
 <p><a name="009">9</a> et dixit ei: Hæc omnia tibi dabo, si cadens adoraveris me.</p>
 <p><a name="010">10</a> Tunc dicit ei Jesus: Vade Satana: Scriptum est enim: Dominum Deum tuum adorabis, et illi soli servies.</p>
 <p><a name="011">11</a> Tunc reliquit eum diabolus: et ecce angeli accesserunt, et ministrabant ei.<br>
 </p>
 <p><a name="012">12</a> Cum autem audisset Jesus quod Joannes traditus esset, secessit in Galilæam:</p>
 <p><a name="013">13</a> et, relicta civitate Nazareth, venit, et habitavit in Capharnaum maritima, in finibus Zabulon et Nephthalim:</p>
 <p><a name="014">14</a> ut adimpleretur quod dictum est per Isaiam prophetam:</p>
 <p><a name="015">15</a> [Terra Zabulon, et terra Nephthalim,<br> via maris trans Jordanem,<br> Galilæa gentium:<br></p>
 <p><a name="016">16</a> populus, qui sedebat in tenebris,<br> vidit lucem magnam:<br> et sedentibus in regione umbræ mortis,<br> lux orta est eis.]</p>
 <p><a name="017">17</a> Exinde cpit Jesus prædicare, et dicere: Pnitentiam agite: appropinquavit enim regnum cælorum.<br>
 </p>
 <p><a name="018">18</a> Ambulans autem Jesus juxta mare Galilææ, vidit duos fratres, Simonem, qui vocatur Petrus, et Andream fratrem ejus, mittentes rete in mare (erant enim piscatores),</p>
 <p><a name="019">19</a> et ait illis: Venite post me, et faciam vos fieri piscatores hominum.</p>
 <p><a name="020">20</a> At illi continuo relictis retibus secuti sunt eum.</p>
 <p><a name="021">21</a> Et procedens inde, vidit alios duos fratres, Jacobum Zebedæi, et Joannem fratrem ejus, in navi cum Zebedæo patre eorum, reficientes retia sua: et vocavit eos.</p>
 <p><a name="022">22</a> Illi autem statim relictis retibus et patre, secuti sunt eum.</p>
 <p><a name="023">23</a> Et circuibat Jesus totam Galilæam, docens in synagogis eorum, et prædicans Evangelium regni: et sanans omnem languorem, et omnem infirmitatem in populo.</p>
 <p><a name="024">24</a> Et abiit opinio ejus in totam Syriam, et obtulerunt ei omnes male habentes, variis languoribus, et tormentis comprehensos, et qui dæmonia habebant, et lunaticos, et paralyticos, et curavit eos:</p>
 <p><a name="025">25</a> et secutæ sunt eum turbæ multæ de Galilæa, et Decapoli, et de Jerosolymis, et de Judæa, et de trans Jordanem.</p>
 <p></p><hr>
 <center>
 <a href="mat005.htm">Next: Matthew Chapter 5</a></center>
 </body>