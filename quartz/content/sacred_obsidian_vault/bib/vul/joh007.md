<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh007.htm">Polyglot</a> 
 <a href="../gnt/joh007.htm">GNT</a> 
 <a href="../kjv/joh007.htm">KJV</a> 
 
 <br>
 <br><a href="joh.htm">John Index</a><br>
  
 <a href="joh006.htm">Previous</a> 
 <a href="joh008.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 7</h3><p><a name="001">1</a> Post hæc autem ambulabat Jesus in Galilæam: non enim volebat in Judæam ambulare, quia quærebant eum Judæi interficere.</p>
 <p><a name="002">2</a> Erat autem in proximo dies festus Judæorum, Scenopegia.</p>
 <p><a name="003">3</a> Dixerunt autem ad eum fratres ejus: Transi hinc, et vade in Judæam, ut et discipuli tui videant opera tua, quæ facis.</p>
 <p><a name="004">4</a> Nemo quippe in occulto quid facit, et quærit ipse in palam esse: si hæc facis, manifesta teipsum mundo.</p>
 <p><a name="005">5</a> Neque enim fratres ejus credebant in eum.</p>
 <p><a name="006">6</a> Dicit ergo eis Jesus: Tempus meum nondum advenit: tempus autem vestrum semper est paratum.</p>
 <p><a name="007">7</a> Non potest mundus odisse vos: me autem odit, quia ego testimonium perhibeo de illo quod opera ejus mala sunt.</p>
 <p><a name="008">8</a> Vos ascendite ad diem festum hunc, ego autem non ascendo ad diem festum istum: quia meum tempus nondum impletum est.</p>
 <p><a name="009">9</a> Hæc cum dixisset, ipse mansit in Galilæa.<br>
 </p>
 <p><a name="010">10</a> Ut autem ascenderunt fratres ejus, tunc et ipse ascendit ad diem festum non manifeste, sed quasi in occulto.</p>
 <p><a name="011">11</a> Judæi ergo quærebant eum in die festo, et dicebant: Ubi est ille?</p>
 <p><a name="012">12</a> Et murmur multum erat in turba de eo. Quidam enim dicebant: Quia bonus est. Alii autem dicebant: Non, sed seducit turbas.</p>
 <p><a name="013">13</a> Nemo tamen palam loquebatur de illo propter metum Judæorum.<br>
 </p>
 <p><a name="014">14</a> Jam autem die festo mediante, ascendit Jesus in templum, et docebat.</p>
 <p><a name="015">15</a> Et mirabantur Judæi, dicentes: Quomodo hic litteras scit, cum non didicerit?</p>
 <p><a name="016">16</a> Respondit eis Jesus, et dixit: Mea doctrina non est mea, sed ejus qui misit me.</p>
 <p><a name="017">17</a> Si quis voluerit voluntatem ejus facere, cognoscet de doctrina, utrum ex Deo sit, an ego a meipso loquar.</p>
 <p><a name="018">18</a> Qui a semetipso loquitur, gloriam propriam quærit; qui autem quærit gloriam ejus qui misit eum, hic verax est, et injustitia in illo non est.</p>
 <p><a name="019">19</a> Nonne Moyses dedit vobis legem: et nemo ex vobis facit legem?</p>
 <p><a name="020">20</a> Quid me quæritis interficere? Respondit turba, et dixit: Dæmonium habes: quis te quæret interficere?</p>
 <p><a name="021">21</a> Respondit Jesus et dixit eis: Unum opus feci, et omnes miramini:</p>
 <p><a name="022">22</a> propterea Moyses dedit vobis circumcisionem (non quia ex Moyse est, sed ex patribus), et in sabbato circumciditis hominem.</p>
 <p><a name="023">23</a> Si circumcisionem accipit homo in sabbato, ut non solvatur lex Moysi: mihi indignamini quia totum hominem sanum feci in sabbato?</p>
 <p><a name="024">24</a> Nolite judicare secundum faciem, sed justum judicium judicate.<br>
 </p>
 <p><a name="025">25</a> Dicebant ergo quidam ex Jerosolymis: Nonne hic est, quem quærunt interficere?</p>
 <p><a name="026">26</a> et ecce palam loquitur, et nihil ei dicunt. Numquid vere cognoverunt principes quia hic est Christus?</p>
 <p><a name="027">27</a> Sed hunc scimus unde sit: Christus autem cum venerit, nemo scit unde sit.</p>
 <p><a name="028">28</a> Clamabat ergo Jesus in templo docens, et dicens: Et me scitis, et unde sim scitis: et a meipso non veni, sed est verus qui misit me, quem vos nescitis.</p>
 <p><a name="029">29</a> Ego scio eum: quia ab ipso sum, et ipse me misit.</p>
 <p><a name="030">30</a> Quærebant ergo eum apprehendere: et nemo misit in illum manus, quia nondum venit hora ejus.</p>
 <p><a name="031">31</a> De turba autem multi crediderunt in eum, et dicebant: Christus cum venerit, numquid plura signa faciet quam quæ hic facit?</p>
 <p><a name="032">32</a> Audierunt pharisæi turbam murmurantem de illo hæc: et miserunt principes et pharisæi ministros ut apprehenderent eum.</p>
 <p><a name="033">33</a> Dixit ergo eis Jesus: Adhuc modicum tempus vobiscum sum: et vado ad eum qui me misit.</p>
 <p><a name="034">34</a> Quæretis me, et non invenietis: et ubi ego sum, vos non potestis venire.</p>
 <p><a name="035">35</a> Dixerunt ergo Judæi ad semetipsos: Quo hic iturus est, quia non inveniemus eum? numquid in dispersionem gentium iturus est, et docturus gentes?</p>
 <p><a name="036">36</a> quis est hic sermo, quem dixit: Quæretis me, et non invenietis: et ubi sum ego, vos non potestis venire?<br>
 </p>
 <p><a name="037">37</a> In novissimo autem die magno festivitatis stabat Jesus, et clamabat dicens: Si quis sitit, veniat ad me et bibat.</p>
 <p><a name="038">38</a> Qui credit in me, sicut dicit Scriptura, flumina de ventre ejus fluent aquæ vivæ.</p>
 <p><a name="039">39</a> Hoc autem dixit de Spiritu, quem accepturi erant credentes in eum: nondum enim erat Spiritus datus, quia Jesus nondum erat glorificatus.<br>
 </p>
 <p><a name="040">40</a> Ex illa ergo turba cum audissent hos sermones ejus, dicebant: Hic est vere propheta.</p>
 <p><a name="041">41</a> Alii dicebant: Hic est Christus. Quidam autem dicebant: Numquid a Galilæa venit Christus?</p>
 <p><a name="042">42</a> nonne Scriptura dicit: Quia ex semine David, et de Bethlehem castello, ubi erat David, venit Christus?</p>
 <p><a name="043">43</a> Dissensio itaque facta est in turba propter eum.</p>
 <p><a name="044">44</a> Quidam autem ex ipsis volebant apprehendere eum: sed nemo misit super eum manus.</p>
 <p><a name="045">45</a> Venerunt ergo ministri ad pontifices et pharisæos. Et dixerunt eis illi: Quare non adduxistis illum?</p>
 <p><a name="046">46</a> Responderunt ministri: Numquam sic locutus est homo, sicut hic homo.</p>
 <p><a name="047">47</a> Responderunt ergo eis pharisæi: Numquid et vos seducti estis?</p>
 <p><a name="048">48</a> numquid ex principibus aliquis credidit in eum, aut ex pharisæis?</p>
 <p><a name="049">49</a> sed turba hæc, quæ non novit legem, maledicti sunt.</p>
 <p><a name="050">50</a> Dixit Nicodemus ad eos, ille qui venit ad eum nocte, qui unus erat ex ipsis:</p>
 <p><a name="051">51</a> Numquid lex nostra judicat hominem, nisi prius audierit ab ipso, et cognoverit quid faciat?</p>
 <p><a name="052">52</a> Responderunt, et dixerunt ei: Numquid et tu Galilæus es? scrutare Scripturas, et vide quia a Galilæa propheta non surgit.</p>
 <p><a name="053">53</a> Et reversi sunt unusquisque in domum suam.</p>
 <p></p><hr>
 <center>
 <a href="joh008.htm">Next: John Chapter 8</a></center>
 </body>