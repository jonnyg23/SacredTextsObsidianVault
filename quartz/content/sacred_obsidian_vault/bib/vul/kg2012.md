<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg2012.htm">Polyglot</a> 
 <a href="../kjv/kg2012.htm">KJV</a> 
 <a href="../sep/kg2012.htm">Sep</a> 
 <a href="../tan/kg2012.htm">Tan</a> 
 
 <br>
 <br><a href="kg2.htm">2 Kings Index</a><br>
  
 <a href="kg2011.htm">Previous</a> 
 <a href="kg2013.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Kings Chapter 12</h3><p><a name="001">1</a> Anno septimo Jehu, regnavit Joas: et quadraginta annis regnavit in Jerusalem. Nomen matris ejus Sebia de Bersabee.</p>
 <p><a name="002">2</a> Fecitque Joas rectum coram Domino cunctis diebus quibus docuit eum Jojada sacerdos.</p>
 <p><a name="003">3</a> Verumtamen excelsa non abstulit: adhuc enim populus immolabat, et adolebat in excelsis incensum.<br>
 </p>
 <p><a name="004">4</a> Dixitque Joas ad sacerdotes: Omnem pecuniam sanctorum, quæ illata fuerit in templum Domini a prætereuntibus, quæ offertur pro pretio animæ, et quam sponte et arbitrio cordis sui inferunt in templum Domini:</p>
 <p><a name="005">5</a> accipiant illam sacerdotes juxta ordinem suum, et instaurent sartatecta domus, si quid necessarium viderint instauratione.</p>
 <p><a name="006">6</a> Igitur usque ad vigesimum tertium annum regis Joas, non instauraverunt sacerdotes sartatecta templi.</p>
 <p><a name="007">7</a> Vocavitque rex Joas Jojadam pontificem et sacerdotes, dicens eis: Quare sartatecta non instauratis templi? nolite ergo amplius accipere pecuniam juxta ordinem vestrum, sed ad instaurationem templi reddite eam.</p>
 <p><a name="008">8</a> Prohibitique sunt sacerdotes ultra accipere pecuniam a populo, et instaurare sartatecta domus.</p>
 <p><a name="009">9</a> Et tulit Jojada pontifex gazophylacium unum, aperuitque foramen desuper, et posuit illud juxta altare ad dexteram ingredientium domum Domini: mittebantque in eo sacerdotes qui custodiebant ostia, omnem pecuniam quæ deferebatur ad templum Domini.</p>
 <p><a name="010">10</a> Cumque viderent nimiam pecuniam esse in gazophylacio, ascendebat scriba regis, et pontifex, effundebantque et numerabant pecuniam quæ inveniebatur in domo Domini:</p>
 <p><a name="011">11</a> et dabant eam juxta numerum atque mensuram in manu eorum qui præerant cæmentariis domus Domini: qui impendebant eam in fabris lignorum et in cæmentariis, iis qui operabantur in domo Domini,</p>
 <p><a name="012">12</a> et sartatecta faciebant: et in iis qui cædebant saxa, et ut emerent ligna, et lapides, qui excidebantur, ita ut impleretur instauratio domus Domini in universis quæ indigebant expensa ad muniendam domum.</p>
 <p><a name="013">13</a> Verumtamen non fiebant ex eadem pecunia hydriæ templi Domini, et fuscinulæ, et thuribula, et tubæ, et omne vas aureum et argenteum, de pecunia quæ inferebatur in templum Domini.</p>
 <p><a name="014">14</a> Iis enim qui faciebant opus, dabatur ut instauraretur templum Domini:</p>
 <p><a name="015">15</a> et non fiebat ratio iis hominibus qui accipiebant pecuniam ut distribuerent eam artificibus, sed in fide tractabant eam.</p>
 <p><a name="016">16</a> Pecuniam vero pro delicto, et pecuniam pro peccatis non inferebant in templum Domini, quia sacerdotum erat.<br>
 </p>
 <p><a name="017">17</a> Tunc ascendit Hazaël rex Syriæ, et pugnabat contra Geth, cepitque eam: et direxit faciem suam ut ascenderet in Jerusalem.</p>
 <p><a name="018">18</a> Quam ob rem tulit Joas rex Juda omnia sanctificata quæ consecraverant Josaphat, et Joram, et Ochozias, patres ejus reges Juda, et quæ ipse obtulerat: et universum argentum quod inveniri potuit in thesauris templi Domini et in palatio regis: misitque Hazaëli regi Syriæ, et recessit ab Jerusalem.</p>
 <p><a name="019">19</a> Reliqua autem sermonum Joas, et universa quæ fecit, nonne hæc scripta sunt in libro verborum dierum regum Juda?</p>
 <p><a name="020">20</a> Surrexerunt autem servi ejus, et conjuraverunt inter se, percusseruntque Joas in domo Mello in descensu Sella.</p>
 <p><a name="021">21</a> Josachar namque filius Semaath, et Jozabad filius Somer servi ejus, percusserunt eum, et mortuus est: et sepelierunt eum cum patribus suis in civitate David: regnavitque Amasias filius ejus pro eo.</p>
 <p></p><hr>
 <center>
 <a href="kg2013.htm">Next: 2 Kings Chapter 13</a></center>
 </body>