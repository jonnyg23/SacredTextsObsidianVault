<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen020.htm">Polyglot</a> 
 <a href="../kjv/gen020.htm">KJV</a> 
 <a href="../sep/gen020.htm">Sep</a> 
 <a href="../tan/gen020.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen019.htm">Previous</a> 
 <a href="gen021.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 20</h3><p><a name="001">1</a> Profectus inde Abraham in terram australem, habitavit inter Cades et Sur: et peregrinatus est in Geraris.</p>
 <p><a name="002">2</a> Dixitque de Sara uxore suo: Soror mea est. Misit ergo Abimelech rex Geraræ, et tulit eam.</p>
 <p><a name="003">3</a> Venit autem Deus ad Abimelech per somnium nocte, et ait illi: En morieris propter mulierem quam tulisti: habet enim virum.</p>
 <p><a name="004">4</a> Abimelech vero non tetigerat eam, et ait: Domine, num gentem ignorantem et justam interficies?</p>
 <p><a name="005">5</a> nonne ipse dixit mihi: Soror mea est: et ipsa ait: Frater meus est? In simplicitate cordis mei, et munditia manuum mearum feci hoc.</p>
 <p><a name="006">6</a> Dixitque ad eum Deus: Et ego scio quod simplici corde feceris: et ideo custodivi te ne peccares in me, et non dimisi ut tangeres eam.</p>
 <p><a name="007">7</a> Nunc ergo redde viro suo uxorem, quia propheta est: et orabit pro te, et vives: si autem nolueris reddere, scito quod morte morieris tu, et omnia quæ tua sunt.</p>
 <p><a name="008">8</a> Statimque de nocte consurgens Abimelech, vocavit omnes servos suos: et locutus est universa verba hæc in auribus eorum, timueruntque omnes viri valde.</p>
 <p><a name="009">9</a> Vocavit autem Abimelech etiam Abraham, et dixit ei: Quid fecisti nobis? quid peccavimus in te, quia induxisti super me et super regnum meum peccatum grande? quæ non debuisti facere, fecisti nobis.</p>
 <p><a name="010">10</a> Rursumque expostulans, ait: Quid vidisti, ut hoc faceres?</p>
 <p><a name="011">11</a> Respondit Abraham: Cogitavi mecum, dicens: Forsitan non est timor Dei in loco isto: et interficient me propter uxorem meam:</p>
 <p><a name="012">12</a> alias autem et vere soror mea est, filia patris mei, et non filia matris meæ, et duxi eam in uxorem.</p>
 <p><a name="013">13</a> Postquam autem eduxit me Deus de domo patris mei, dixi ad eam: Hanc misericordiam facies mecum: in omni loco, ad quem ingrediemur, dices quod frater tuus sim.</p>
 <p><a name="014">14</a> Tulit igitur Abimelech oves et boves, et servos et ancillas, et dedit Abraham: reddiditque illi Saram uxorem suam,</p>
 <p><a name="015">15</a> et ait: Terra coram vobis est, ubicumque tibi placuerit habita.</p>
 <p><a name="016">16</a> Saræ autem dixit: Ecce mille argenteos dedi fratri tuo, hoc erit tibi in velamen oculorum ad omnes qui tecum sunt, et quocumque perrexeris: mementoque te deprehensam.</p>
 <p><a name="017">17</a> Orante autem Abraham, sanavit Deus Abimelech et uxorem, ancillasque ejus, et pepererunt:</p>
 <p><a name="018">18</a> concluserat enim Dominus omnem vulvam domus Abimelech propter Saram uxorem Abrahæ.</p>
 <p></p><hr>
 <center>
 <a href="gen021.htm">Next: Genesis Chapter 21</a></center>
 </body>