<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro024.htm">Polyglot</a> 
 <a href="../kjv/pro024.htm">KJV</a> 
 <a href="../sep/pro024.htm">Sep</a> 
 <a href="../tan/pro024.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro023.htm">Previous</a> 
 <a href="pro025.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 24</h3><p><a name="001">1</a> [Ne æmuleris viros malos,<br> nec desideres esse cum eis:<br></p>
 <p><a name="002">2</a> quia rapinas meditatur mens eorum,<br> et fraudes labia eorum loquuntur.<br></p>
 <p><a name="003">3</a> Sapientia ædificabitur domus,<br> et prudentia roborabitur.<br></p>
 <p><a name="004">4</a> In doctrina replebuntur cellaria,<br> universa substantia pretiosa et pulcherrima.<br></p>
 <p><a name="005">5</a> Vir sapiens fortis est,<br> et vir doctus robustus et validus:<br></p>
 <p><a name="006">6</a> quia cum dispositione initur bellum,<br> et erit salus ubi multa consilia sunt.<br></p>
 <p><a name="007">7</a> Excelsa stulto sapientia;<br> in porta non aperiet os suum.<br></p>
 <p><a name="008">8</a> Qui cogitat mala facere stultus vocabitur:<br></p>
 <p><a name="009">9</a> cogitatio stulti peccatum est,<br> et abominatio hominum detractor.<br></p>
 <p><a name="010">10</a> Si desperaveris lassus in die angustiæ,<br> imminuetur fortitudo tua.]<br>
 </p>
 <p><a name="011">11</a> [Erue eos qui ducuntur ad mortem,<br> et qui trahuntur ad interitum, liberare ne cesses.<br></p>
 <p><a name="012">12</a> Si dixeris: Vires non suppetunt;<br> qui inspector est cordis ipse intelligit:<br> et servatorem animæ tuæ nihil fallit,<br> reddetque homini juxta opera sua.<br></p>
 <p><a name="013">13</a> Comede, fili mi, mel, quia bonum est,<br> et favum dulcissimum gutturi tuo.<br></p>
 <p><a name="014">14</a> Sic et doctrina sapientiæ animæ tuæ:<br> quam cum inveneris, habebis in novissimis spem,<br> et spes tua non peribit.<br></p>
 <p><a name="015">15</a> Ne insidieris, et quæras impietatem in domo justi,<br> neque vastes requiem ejus.<br></p>
 <p><a name="016">16</a> Septies enim cadet justus, et resurget:<br> impii autem corruent in malum.<br></p>
 <p><a name="017">17</a> Cum ceciderit inimicus tuus ne gaudeas,<br> et in ruina ejus ne exsultet cor tuum:<br></p>
 <p><a name="018">18</a> ne forte videat Dominus, et displiceat ei,<br> et auferat ab eo iram suam.<br></p>
 <p><a name="019">19</a> Ne contendas cum pessimis,<br> nec æmuleris impios:<br></p>
 <p><a name="020">20</a> quoniam non habent futurorum spem mali,<br> et lucerna impiorum extinguetur.<br></p>
 <p><a name="021">21</a> Time Dominum, fili mi, et regem,<br> et cum detractoribus non commiscearis:<br></p>
 <p><a name="022">22</a> quoniam repente consurget perditio eorum,<br> et ruinam utriusque quis novit?]<br>
 </p>
 <p><a name="023">23</a> Hæc quoque sapientibus. [Cognoscere personam in judicio non est bonum.<br></p>
 <p><a name="024">24</a> Qui dicunt impio: Justus es: maledicent eis populi,<br> et detestabuntur eos tribus.<br></p>
 <p><a name="025">25</a> Qui arguunt eum laudabuntur,<br> et super ipsos veniet benedictio.<br></p>
 <p><a name="026">26</a> Labia deosculabitur<br> qui recta verba respondet.<br></p>
 <p><a name="027">27</a> Præpara foris opus tuum,<br> et diligenter exerce agrum tuum,<br> ut postea ædifices domum tuam.<br></p>
 <p><a name="028">28</a> Ne sis testis frustra contra proximum tuum,<br> nec lactes quemquam labiis tuis.<br></p>
 <p><a name="029">29</a> Ne dicas: Quomodo fecit mihi, sic faciam ei;<br> reddam unicuique secundum opus suum.]<br>
 </p>
 <p><a name="030">30</a> [Per agrum hominis pigri transivi,<br> et per vineam viri stulti:<br></p>
 <p><a name="031">31</a> et ecce totum repleverant urticæ,<br> et operuerant superficiem ejus spinæ,<br> et maceria lapidum destructa erat.<br></p>
 <p><a name="032">32</a> Quod cum vidissem, posui in corde meo,<br> et exemplo didici disciplinam.<br></p>
 <p><a name="033">33</a> Parum, inquam, dormies, modicum dormitabis;<br> pauxillum manus conseres ut quiescas:<br></p>
 <p><a name="034">34</a> et veniet tibi quasi cursor egestas,<br> et mendicitas quasi vir armatus.]</p>
 <p></p><hr>
 <center>
 <a href="pro025.htm">Next: Proverbs Chapter 25</a></center>
 </body>