<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir014.htm">Polyglot</a> 
 <a href="../apo/sir014.htm">Apo</a> 
 <a href="../sep/sir014.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir013.htm">Previous</a> 
 <a href="sir015.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 14</h3><p><a name="001">1</a> [Beatus vir qui non est lapsus verbo ex ore suo,<br> et non est stimulatus in tristitia delicti.<br></p>
 <p><a name="002">2</a> Felix qui non habuit animi sui tristitiam,<br> et non excidit a spe sua.<br></p>
 <p><a name="003">3</a> Viro cupido et tenaci sine ratione est substantia:<br> et homini livido ad quid aurum?<br></p>
 <p><a name="004">4</a> Qui acervat ex animo suo injuste, aliis congregat,<br> et in bonis illius alius luxuriabitur.<br></p>
 <p><a name="005">5</a> Qui sibi nequam est, cui alii bonus erit?<br> et non jucundabitur in bonis suis.<br></p>
 <p><a name="006">6</a> Qui sibi invidet, nihil est illo nequius:<br> et hæc redditio est malitiæ illius.<br></p>
 <p><a name="007">7</a> Et si bene fecerit, ignoranter et non volens facit:<br> et in novissimo manifestat malitiam suam.<br></p>
 <p><a name="008">8</a> Nequam est oculus lividi:<br> et avertens faciem suam, et despiciens animam suam.<br></p>
 <p><a name="009">9</a> Insatiabilis oculus cupidi in parte iniquitatis:<br> non satiabitur donec consumat arefaciens animam suam.<br></p>
 <p><a name="010">10</a> Oculus malus ad mala, et non saturabitur pane,<br> sed indigens et in tristitia erit super mensam suam.<br></p>
 <p><a name="011">11</a> Fili, si habes, benefac tecum,<br> et Deo dignas oblationes offer.<br></p>
 <p><a name="012">12</a> Memor esto quoniam mors non tardat,<br> et testamentum inferorum, quia demonstratum est tibi:<br> testamentum enim hujus mundi morte morietur.<br></p>
 <p><a name="013">13</a> Ante mortem benefac amico tuo,<br> et secundum vires tuas exporrigens da pauperi.<br></p>
 <p><a name="014">14</a> Non defrauderis a die bono,<br> et particula boni doni non te prætereat.<br></p>
 <p><a name="015">15</a> Nonne aliis relinques dolores et labores tuos<br> in divisione sortis?<br></p>
 <p><a name="016">16</a> Da et accipe,<br> et justifica animam tuam.<br></p>
 <p><a name="017">17</a> Ante obitum tuum operare justitiam,<br> quoniam non est apud inferos invenire cibum.<br></p>
 <p><a name="018">18</a> Omnis caro sicut fnum veterascet,<br> et sicut folium fructificans in arbore viridi.<br></p>
 <p><a name="019">19</a> Alia generantur, et alia dejiciuntur:<br> sic generatio carnis et sanguinis, alia finitur, et alia nascitur.<br></p>
 <p><a name="020">20</a> Omne opus corruptibile in fine deficiet,<br> et qui illud operatur ibit cum illo.<br></p>
 <p><a name="021">21</a> Et omne opus electum justificabitur,<br> et qui operatur illud honorabitur in illo.]<br>
 </p>
 <p><a name="022">22</a> [Beatus vir qui in sapientia morabitur,<br> et qui in justitia sua meditabitur,<br> et in sensu cogitabit circumspectionem Dei:<br></p>
 <p><a name="023">23</a> qui excogitat vias illius in corde suo,<br> et in absconditis suis intelligens,<br> vadens post illam quasi investigator,<br> et in viis illius consistens:<br></p>
 <p><a name="024">24</a> qui respicit per fenestras illius,<br> et in januis illius audiens:<br></p>
 <p><a name="025">25</a> qui requiescit juxta domum illius,<br> et in parietibus illius figens palum,<br> statuet casulam suam ad manus illius,<br> et requiescent in casula illius bona per ævum.<br></p>
 <p><a name="026">26</a> Statuet filios suos sub tegmine illius,<br> et sub ramis ejus morabitur.<br></p>
 <p><a name="027">27</a> Protegetur sub tegmine illius a fervore,<br> et in gloria ejus requiescet.]</p>
 <p></p><hr>
 <center>
 <a href="sir015.htm">Next: Sirach Chapter 15</a></center>
 </body>