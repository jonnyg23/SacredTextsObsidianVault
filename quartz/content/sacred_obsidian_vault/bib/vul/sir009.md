<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir009.htm">Polyglot</a> 
 <a href="../apo/sir009.htm">Apo</a> 
 <a href="../sep/sir009.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir008.htm">Previous</a> 
 <a href="sir010.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 9</h3><p><a name="001">1</a> [Non zeles mulierem sinus tui,<br> ne ostendat super te malitiam doctrinæ nequam.<br></p>
 <p><a name="002">2</a> Non des mulieri potestatem animæ tuæ,<br> ne ingrediatur in virtutem tuam, et confundaris.<br></p>
 <p><a name="003">3</a> Ne respicias mulierem multivolam,<br> ne forte incidas in laqueos illius.<br></p>
 <p><a name="004">4</a> Cum saltatrice ne assiduus sis,<br> nec audias illam, ne forte pereas in efficacia illius.<br></p>
 <p><a name="005">5</a> Virginem ne conspicias,<br> ne forte scandalizeris in decore illius.<br></p>
 <p><a name="006">6</a> Ne des fornicariis animam tuam in ullo,<br> ne perdas te et hæreditatem tuam.<br></p>
 <p><a name="007">7</a> Noli circumspicere in vicis civitatis,<br> nec oberraveris in plateis illius.<br></p>
 <p><a name="008">8</a> Averte faciem tuam a muliere compta,<br> et ne circumspicias speciem alienam.<br></p>
 <p><a name="009">9</a> Propter speciem mulieris multi perierunt:<br> et ex hoc concupiscentia quasi ignis exardescit.<br></p>
 <p><a name="010">10</a> Omnis mulier quæ est fornicaria,<br> quasi stercus in via conculcabitur.<br></p>
 <p><a name="011">11</a> Speciem mulieris alienæ multi admirati, reprobi facti sunt:<br> colloquium enim illius quasi ignis exardescit.<br></p>
 <p><a name="012">12</a> Cum aliena muliere ne sedeas omnino,<br> nec accumbas cum ea super cubitum:<br></p>
 <p><a name="013">13</a> et non alterceris cum illa in vino,<br> ne forte declinet cor tuum in illam,<br> et sanguine tuo labaris in perditionem.]<br>
 </p>
 <p><a name="014">14</a> [Ne derelinquas amicum antiquum:<br> novus enim non erit similis illi.<br></p>
 <p><a name="015">15</a> Vinum novum amicus novus:<br> veterascet, et cum suavitate bibes illud.<br></p>
 <p><a name="016">16</a> Non zeles gloriam et opes peccatoris:<br> non enim scis quæ futura sit illius subversio.<br></p>
 <p><a name="017">17</a> Non placeat tibi injuria injustorum,<br> sciens quoniam usque ad inferos non placebit impius.<br></p>
 <p><a name="018">18</a> Longe abesto ab homine potestatem habente occidendi,<br> et non suspicaberis timorem mortis.<br></p>
 <p><a name="019">19</a> Et si accesseris ad illum, noli aliquid committere,<br> ne forte auferat vitam tuam.<br></p>
 <p><a name="020">20</a> Communionem mortis scito,<br> quoniam in medio laqueorum ingredieris,<br> et super dolentium arma ambulabis.<br></p>
 <p><a name="021">21</a> Secundum virtutem tuam cave te a proximo tuo,<br> et cum sapientibus et prudentibus tracta.<br></p>
 <p><a name="022">22</a> Viri justi sint tibi convivæ,<br> et in timore Dei sit tibi gloriatio:<br></p>
 <p><a name="023">23</a> et in sensu sit tibi cogitatus Dei,<br> et omnis enarratio tua in præceptis Altissimi.<br></p>
 <p><a name="024">24</a> In manu artificum opera laudabuntur,<br> et princeps populi in sapientia sermonis sui,<br> in sensu vero seniorum verbum.<br></p>
 <p><a name="025">25</a> Terribilis est in civitate sua homo linguosus:<br> et temerarius in verbo suo odibilis erit.]</p>
 <p></p><hr>
 <center>
 <a href="sir010.htm">Next: Sirach Chapter 10</a></center>
 </body>