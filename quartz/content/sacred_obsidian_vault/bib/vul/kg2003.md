<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg2003.htm">Polyglot</a> 
 <a href="../kjv/kg2003.htm">KJV</a> 
 <a href="../sep/kg2003.htm">Sep</a> 
 <a href="../tan/kg2003.htm">Tan</a> 
 
 <br>
 <br><a href="kg2.htm">2 Kings Index</a><br>
  
 <a href="kg2002.htm">Previous</a> 
 <a href="kg2004.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Kings Chapter 3</h3><p><a name="001">1</a> Joram vero filius Achab regnavit super Israël in Samaria anno decimooctavo Josaphat regis Judæ: regnavitque duodecim annis.</p>
 <p><a name="002">2</a> Et fecit malum coram Domino, sed non sicut pater suus et mater: tulit enim statuas Baal quas fecerat pater ejus.</p>
 <p><a name="003">3</a> Verumtamen in peccatis Jeroboam filii Nabat, qui peccare fecit Israël, adhæsit, nec recessit ab eis.</p>
 <p><a name="004">4</a> Porro Mesa rex Moab nutriebat pecora multa, et solvebat regi Israël centum millia agnorum, et centum millia arietum cum velleribus suis.</p>
 <p><a name="005">5</a> Cumque mortuus fuisset Achab, prævaricatus est fdus quod habebat cum rege Israël.</p>
 <p><a name="006">6</a> Egressus est igitur rex Joram in die illa de Samaria, et recensuit universum Israël.</p>
 <p><a name="007">7</a> Misitque ad Josaphat regem Juda, dicens: Rex Moab recessit a me: veni mecum contra eum ad prælium. Qui respondit: Ascendam: qui meus est, tuus est: populus meus, populus tuus, et equi mei, equi tui.</p>
 <p><a name="008">8</a> Dixitque: Per quam viam ascendemus? At ille respondit: Per desertum Idumææ.</p>
 <p><a name="009">9</a> Perrexerunt igitur rex Israël, et rex Juda, et rex Edom, et circuierunt per viam septem dierum, nec erat aqua exercitui et jumentis quæ sequebantur eos.</p>
 <p><a name="010">10</a> Dixitque rex Israël: Heu! heu! heu! congregavit nos Dominus tres reges ut traderet in manus Moab.</p>
 <p><a name="011">11</a> Et ait Josaphat: Estne hic propheta Domini, ut deprecemur Dominum per eum? Et respondit unus de servis regis Israël: Est hic Eliseus filius Saphat, qui fundebat aquam super manus Eliæ.</p>
 <p><a name="012">12</a> Et ait Josaphat: Est apud eum sermo Domini. Descenditque ad eum rex Israël, et Josaphat rex Juda, et rex Edom.<br>
 </p>
 <p><a name="013">13</a> Dixit autem Eliseus ad regem Israël: Quid mihi et tibi est? vade ad prophetas patris tui et matris tuæ. Et ait illi rex Israël: Quare congregavit Dominus tres reges hos ut traderet eos in manus Moab?</p>
 <p><a name="014">14</a> Dixitque ad eum Eliseus: Vivit Dominus exercituum, in cujus conspectu sto, quod si non vultum Josaphat regis Judæ erubescerem, non attendissem quidem te, nec respexissem.</p>
 <p><a name="015">15</a> Nunc autem adducite mihi psaltem. Cumque caneret psaltes, facta est super eum manus Domini, et ait:</p>
 <p><a name="016">16</a> Hæc dicit Dominus: Facite alveum torrentis hujus fossas et fossas.</p>
 <p><a name="017">17</a> Hæc enim dicit Dominus: Non videbitis ventum, neque pluviam: et alveus iste replebitur aquis, et bibetis vos, et familiæ vestræ, et jumenta vestra.</p>
 <p><a name="018">18</a> Parumque est hoc in conspectu Domini: insuper tradet etiam Moab in manus vestras.</p>
 <p><a name="019">19</a> Et percutietis omnem civitatem munitam, et omnem urbem electam, et universum lignum fructiferum succidetis, cunctosque fontes aquarum obturabitis, et omnem agrum egregium operietis lapidibus.</p>
 <p><a name="020">20</a> Factum est igitur mane, quando sacrificium offerri solet, et ecce aquæ veniebant per viam Edom, et repleta est terra aquis.</p>
 <p><a name="021">21</a> Universi autem Moabitæ audientes quod ascendissent reges ut pugnarent adversum eos, convocaverunt omnes qui accincti erant balteo desuper, et steterunt in terminis.</p>
 <p><a name="022">22</a> Primoque mane surgentes, et orto jam sole ex adverso aquarum, viderunt Moabitæ e contra aquas rubras quasi sanguinem,</p>
 <p><a name="023">23</a> dixeruntque: Sanguis gladii est: pugnaverunt reges contra se, et cæsi sunt mutuo: nunc perge ad prædam, Moab.</p>
 <p><a name="024">24</a> Perrexeruntque in castra Israël: porro consurgens Israël, percussit Moab: at illi fugerunt coram eis. Venerunt igitur qui vicerant, et percusserunt Moab,</p>
 <p><a name="025">25</a> et civitates destruxerunt: et omnem agrum optimum, mittentes singuli lapides, repleverunt: et universos fontes aquarum obturaverunt: et omnia ligna fructifera succiderunt, ita ut muri tantum fictiles remanerent: et circumdata est civitas a fundibulariis, et magna ex parte percussa.</p>
 <p><a name="026">26</a> Quod cum vidisset rex Moab, prævaluisse scilicet hostes, tulit secum septingentos viros educentes gladium, ut irrumperent ad regem Edom: et non potuerunt.</p>
 <p><a name="027">27</a> Arripiensque filium suum primogenitum, qui regnaturus erat pro eo, obtulit holocaustum super murum: et facta est indignatio magna in Israël, statimque recesserunt ab eo, et reversi sunt in terram suam.</p>
 <p></p><hr>
 <center>
 <a href="kg2004.htm">Next: 2 Kings Chapter 4</a></center>
 </body>