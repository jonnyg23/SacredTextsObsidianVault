<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jon001.htm">Polyglot</a> 
 <a href="../kjv/jon001.htm">KJV</a> 
 <a href="../sep/jon001.htm">Sep</a> 
 <a href="../tan/jon001.htm">Tan</a> 
 
 <br>
 <br><a href="jon.htm">Jonah Index</a><br>
  
 <a href="oba001.htm">Previous</a> 
 <a href="jon002.htm">Next</a> 
 </center>
 <hr>
 
 <h3 align="CENTER">Vulgate (Latin): Jonah Chapter 1</h3><p><a name="001">1</a> Et factum est verbum Domini ad Jonam, filium Amathi, dicens:</p>
 <p><a name="002">2</a> Surge, et vade in Niniven, civitatem grandem, et prædica in ea, quia ascendit malitia ejus coram me.</p>
 <p><a name="003">3</a> Et surrexit Jonas, ut fugeret in Tharsis a facie Domini, et descendit in Joppen: et invenit navem euntem in Tharsis, et dedit naulum ejus, et descendit in eam ut iret cum eis in Tharsis a facie Domini.</p>
 <p><a name="004">4</a> Dominus autem misit ventum magnum in mare: et facta est tempestas magna in mari, et navis periclitabatur conteri.</p>
 <p><a name="005">5</a> Et timuerunt nautæ, et clamaverunt viri ad deum suum, et miserunt vasa quæ erant in navi, in mare, ut alleviaretur ab eis; et Jonas descendit ad interiora navis, et dormiebat sopore gravi.</p>
 <p><a name="006">6</a> Et accessit ad eum gubernator, et dixit ei: Quid tu sopore deprimeris? surge, invoca Deum tuum, si forte recogitet Deus de nobis, et non pereamus.</p>
 <p><a name="007">7</a> Et dixit vir ad collegam suum: Venite et mittamus sortes, et sciamus quare hoc malum sit nobis. Et miserunt sortes, et cecidit sors super Jonam.</p>
 <p><a name="008">8</a> Et dixerunt ad eum: Indica nobis cujus causa malum istud sit nobis: quod est opus tuum? quæ terra tua, et quo vadis? vel ex quo populo es tu?</p>
 <p><a name="009">9</a> Et dixit ad eos: Hebræus ego sum, et Dominum Deum cæli ego timeo, qui fecit mare et aridam.</p>
 <p><a name="010">10</a> Et timuerunt viri timore magno, et dixerunt ad eum: Quid hoc fecisti? cognoverunt enim viri quod a facie Domini fugeret, quia indicaverat eis.</p>
 <p><a name="011">11</a> Et dixerunt ad eum: Quid faciemus tibi, et cessabit mare a nobis? quia mare ibat, et intumescebat.</p>
 <p><a name="012">12</a> Et dixit ad eos: Tollite me, et mittite in mare, et cessabit mare a vobis: scio enim ego quoniam propter me tempestas hæc grandis venit super vos.</p>
 <p><a name="013">13</a> Et remigabant viri ut reverterentur ad aridam, et non valebant, quia mare ibat, et intumescebat super eos.</p>
 <p><a name="014">14</a> Et clamaverunt ad Dominum, et dixerunt: Quæsumus, Domine, ne pereamus in anima viri istius, et ne des super nos sanguinem innocentem: quia tu, Domine, sicut voluisti, fecisti.</p>
 <p><a name="015">15</a> Et tulerunt Jonam, et miserunt in mare: et stetit mare a fervore suo.</p>
 <p><a name="016">16</a> Et timuerunt viri timore magno Dominum: et immolaverunt hostias Domino, et voverunt vota.</p>
 <p></p><hr>
 <center>
 <a href="jon002.htm">Next: Jonah Chapter 2</a></center>
 </body>