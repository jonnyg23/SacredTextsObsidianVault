<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ecc004.htm">Polyglot</a> 
 <a href="../kjv/ecc004.htm">KJV</a> 
 <a href="../sep/ecc004.htm">Sep</a> 
 <a href="../tan/ecc004.htm">Tan</a> 
 
 <br>
 <br><a href="ecc.htm">Ecclesiastes Index</a><br>
  
 <a href="ecc003.htm">Previous</a> 
 <a href="ecc005.htm">Next</a> 
 </center>
 <hr>
 
 <h3 align="CENTER">Vulgate (Latin): Ecclesiastes Chapter 4</h3><p><a name="001">1</a> [Verti me ad alia, et vidi calumnias<br> quæ sub sole geruntur,<br> et lacrimas innocentium,<br> et neminem consolatorem,<br> nec posse resistere eorum violentiæ,<br> cunctorum auxilio destitutos,<br></p>
 <p><a name="002">2</a> et laudavi magis mortuos quam viventes;<br></p>
 <p><a name="003">3</a> et feliciorem utroque judicavi<br> qui necdum natus est,<br> nec vidit mala quæ sub sole fiunt.<br></p>
 <p><a name="004">4</a> Rursum contemplatus sum omnes labores hominum,<br> et industrias animadverti patere invidiæ proximi;<br> et in hoc ergo vanitas et cura superflua est.<br></p>
 <p><a name="005">5</a> Stultus complicat manus suas,<br> et comedit carnes suas, dicens:<br></p>
 <p><a name="006">6</a> Melior est pugillus cum requie,<br> quam plena utraque manus cum labore et afflictione animi.<br></p>
 <p><a name="007">7</a> Considerans, reperi et aliam vanitatem sub sole.<br></p>
 <p><a name="008">8</a> Unus est, et secundum non habet,<br> non filium, non fratrem,<br> et tamen laborare non cessat,<br> nec satiantur oculi ejus divitiis;<br> nec recogitat, dicens:<br> Cui laboro, et fraudo animam meam bonis?<br> In hoc quoque vanitas est et afflictio pessima.]<br>
 </p>
 <p><a name="009">9</a> [Melius est ergo duos esse simul quam unum;<br> habent enim emolumentum societatis suæ.<br></p>
 <p><a name="010">10</a> Si unus ceciderit, ab altero fulcietur.<br> Væ soli, quia cum ceciderit, non habet sublevantem se.<br></p>
 <p><a name="011">11</a> Et si dormierint duo, fovebuntur mutuo;<br> unus quomodo calefiet?<br></p>
 <p><a name="012">12</a> Et si quispiam prævaluerit contra unum,<br> duo resistunt ei;<br> funiculus triplex difficile rumpitur.<br></p>
 <p><a name="013">13</a> Melior est puer pauper et sapiens,<br> rege sene et stulto,<br> qui nescit prævidere in posterum.<br></p>
 <p><a name="014">14</a> Quod de carcere catenisque interdum quis egrediatur ad regnum;<br> et alius, natus in regno, inopia consumatur.<br></p>
 <p><a name="015">15</a> Vidi cunctos viventes qui ambulant sub sole<br> cum adolescente secundo, qui consurget pro eo.<br></p>
 <p><a name="016">16</a> Infinitus numerus est populi<br> omnium qui fuerunt ante eum,<br> et qui postea futuri sunt non lætabuntur in eo;<br> sed et hoc vanitas et afflictio spiritus.]<br>
 </p>
 <p><a name="017">17</a> [Custodi pedem tuum ingrediens domum Dei,<br> et appropinqua ut audias.<br> Multo enim melior est obedientia quam stultorum victimæ,<br> qui nesciunt quid faciunt mali.]</p>
 <p></p><hr>
 <center>
 <a href="ecc005.htm">Next: Ecclesiastes Chapter 5</a></center>
 </body>