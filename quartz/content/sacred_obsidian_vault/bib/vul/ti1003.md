<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ti1003.htm">Polyglot</a> 
 <a href="../gnt/ti1003.htm">GNT</a> 
 <a href="../kjv/ti1003.htm">KJV</a> 
 
 <br>
 <br><a href="ti1.htm">1 Timothy Index</a><br>
  
 <a href="ti1002.htm">Previous</a> 
 <a href="ti1004.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Timothy Chapter 3</h3><p><a name="001">1</a> Fidelis sermo: si quis episcopatum desiderat, bonum opus desiderat.</p>
 <p><a name="002">2</a> Oportet ergo episcopum irreprehensibilem esse, unius uxoris virum, sobrium, prudentem, ornatum, pudicum, hospitalem, doctorem,</p>
 <p><a name="003">3</a> non vinolentum, non percussorem, sed modestum: non litigiosum, non cupidum, sed</p>
 <p><a name="004">4</a> suæ domui bene præpositum: filios habentem subditos cum omni castitate.</p>
 <p><a name="005">5</a> Si quis autem domui suæ præesse nescit, quomodo ecclesiæ Dei diligentiam habebit?</p>
 <p><a name="006">6</a> Non neophytum: ne in superbiam elatus, in judicium incidat diaboli.</p>
 <p><a name="007">7</a> Oportet autem illum et testimonium habere bonum ab iis qui foris sunt, ut non in opprobrium incidat, et in laqueum diaboli.</p>
 <p><a name="008">8</a> Diaconos similiter pudicos, non bilingues, non multo vino deditos, non turpe lucrum sectantes:</p>
 <p><a name="009">9</a> habentes mysterium fidei in conscientia pura.</p>
 <p><a name="010">10</a> Et hi autem probentur primum: et sic ministrent, nullum crimen habentes.</p>
 <p><a name="011">11</a> Mulieres similiter pudicas, non detrahentes, sobrias, fideles in omnibus.</p>
 <p><a name="012">12</a> Diaconi sint unius uxoris viri, qui filiis suis bene præsint, et suis domibus.</p>
 <p><a name="013">13</a> Qui enim bene ministraverint, gradum bonum sibi acquirent, et multam fiduciam in fide, quæ est in Christo Jesu.<br>
 </p>
 <p><a name="014">14</a> Hæc tibi scribo, sperans me ad te venire cito:</p>
 <p><a name="015">15</a> si autem tardavero, ut scias quomodo oporteat te in domo Dei conversari, quæ est ecclesia Dei vivi, columna et firmamentum veritatis.</p>
 <p><a name="016">16</a> Et manifeste magnum est pietatis sacramentum, quod manifestatum est in carne, justificatum est in spiritu, apparuit angelis, prædicatum est gentibus, creditum est in mundo, assumptum est in gloria.</p>
 <p></p><hr>
 <center>
 <a href="ti1004.htm">Next: 1 Timothy Chapter 4</a></center>
 </body>