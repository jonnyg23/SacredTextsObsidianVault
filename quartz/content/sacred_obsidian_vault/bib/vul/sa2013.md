<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa2013.htm">Polyglot</a> 
 <a href="../kjv/sa2013.htm">KJV</a> 
 <a href="../sep/sa2013.htm">Sep</a> 
 <a href="../tan/sa2013.htm">Tan</a> 
 
 <br>
 <br><a href="sa2.htm">2 Samuel Index</a><br>
  
 <a href="sa2012.htm">Previous</a> 
 <a href="sa2014.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Samuel Chapter 13</h3><p><a name="001">1</a> Factum est autem post hæc ut Absalom filii David sororem speciosissimam, vocabulo Thamar, adamaret Amnon filius David,</p>
 <p><a name="002">2</a> et deperiret eam valde, ita ut propter amorem ejus ægrotaret: quia cum esset virgo, difficile ei videbatur ut quippiam inhoneste ageret cum ea.</p>
 <p><a name="003">3</a> Erat autem Amnon amicus nomine Jonadab, filius Semmaa fratris David, vir prudens valde.</p>
 <p><a name="004">4</a> Qui dixit ad eum: Quare sic attenuaris macie, fili regis, per singulos dies? cur non indicas mihi? Dixitque ei Amnon: Thamar sororem fratris mei Absalom amo.</p>
 <p><a name="005">5</a> Cui respondit Jonadab: Cuba super lectum tuum, et languorem simula: cumque venerit pater tuus ut visitet te, dic ei: Veniat, oro, Thamar soror mea, ut det mihi cibum, et faciat pulmentum, ut comedam de manu ejus.</p>
 <p><a name="006">6</a> Accubuit itaque Amnon, et quasi ægrotare cpit: cumque venisset rex ad visitandum eum, ait Amnon ad regem: Veniat, obsecro, Thamar soror mea, ut faciat in oculis meis duas sorbitiunculas, et cibum capiam de manu ejus.</p>
 <p><a name="007">7</a> Misit ergo David ad Thamar domum, dicens: Veni in domum Amnon fratris tui, et fac ei pulmentum.</p>
 <p><a name="008">8</a> Venitque Thamar in domum Amnon fratris sui: ille autem jacebat. Quæ tollens farinam commiscuit, et liquefaciens, in oculis ejus coxit sorbitiunculas.</p>
 <p><a name="009">9</a> Tollensque quod coxerat, effudit, et posuit coram eo, et noluit comedere: dixitque Amnon: Ejicite universos a me. Cumque ejecissent omnes,</p>
 <p><a name="010">10</a> dixit Amnon ad Thamar: Infer cibum in conclave, ut vescar de manu tua. Tulit ergo Thamar sorbitiunculas quas fecerat, et intulit ad Amnon fratrem suum in conclave.</p>
 <p><a name="011">11</a> Cumque obtulisset ei cibum, apprehendit eam, et ait: Veni, cuba mecum, soror mea.</p>
 <p><a name="012">12</a> Quæ respondit ei: Noli frater mi, noli opprimere me: neque enim hoc fas est in Israël: noli facere stultitiam hanc.</p>
 <p><a name="013">13</a> Ego enim ferre non potero opprobrium meum, et tu eris quasi unus de insipientibus in Israël: quin potius loquere ad regem, et non negabit me tibi.</p>
 <p><a name="014">14</a> Noluit autem acquiescere precibus ejus, sed prævalens viribus oppressit eam, et cubavit cum ea.<br>
 </p>
 <p><a name="015">15</a> Et exosam eam habuit Amnon odio magno nimis: ita ut majus esset odium quo oderat eam, amore quo ante dilexerat. Dixitque ei Amnon: Surge, et vade.</p>
 <p><a name="016">16</a> Quæ respondit ei: Majus est hoc malum quod nunc agis adversum me, quam quod ante fecisti, expellens me. Et noluit audire eam:</p>
 <p><a name="017">17</a> sed vocato puero qui ministrabat ei, dixit: Ejice hanc a me foras, et claude ostium post eam.</p>
 <p><a name="018">18</a> Quæ induta erat talari tunica: hujuscemodi enim filiæ regis virgines vestibus utebantur. Ejecit itaque eam minister illius foras: clausitque fores post eam.</p>
 <p><a name="019">19</a> Quæ aspergens cinerem capiti suo, scissa talari tunica, impositisque manibus super caput suum, ibat ingrediens, et clamans.</p>
 <p><a name="020">20</a> Dixit autem ei Absalom frater suus: Numquid Amnon frater tuus concubuit tecum? sed nunc soror, tace: frater tuus est: neque affligas cor tuum pro hac re. Mansit itaque Thamar contabescens in domo Absalom fratris sui.</p>
 <p><a name="021">21</a> Cum autem audisset rex David verba hæc, contristatus est valde: et noluit contristare spiritum Amnon filii sui, quoniam diligebat eum, quia primogenitus erat ei.</p>
 <p><a name="022">22</a> Porro non est locutus Absalom ad Amnon nec malum nec bonum: oderat enim Absalom Amnon, eo quod violasset Thamar sororem suam.<br>
 </p>
 <p><a name="023">23</a> Factum est autem post tempus biennii ut tonderentur oves Absalom in Baalhasor, quæ est juxta Ephraim: et vocavit Absalom omnes filios regis,</p>
 <p><a name="024">24</a> venitque ad regem, et ait ad eum: Ecce tondentur oves servi tui: veniat, oro, rex cum servis suis ad servum suum.</p>
 <p><a name="025">25</a> Dixitque rex ad Absalom: Noli fili mi, noli rogare ut veniamus omnes et gravemus te. Cum autem cogeret eum, et noluisset ire, benedixit ei.</p>
 <p><a name="026">26</a> Et ait Absalom: Si non vis venire, veniat, obsecro, nobiscum saltem Amnon frater meus. Dixitque ad eum rex: Non est necesse ut vadat tecum.</p>
 <p><a name="027">27</a> Coëgit itaque Absalom eum, et dimisit cum eo Amnon et universos filios regis. Feceratque Absalom convivium quasi convivium regis.</p>
 <p><a name="028">28</a> Præceperat autem Absalom pueris suis, dicens: Observate cum temulentus fuerit Amnon vino, et dixero vobis: Percutite eum, et interficite: nolite timere: ego enim sum qui præcipio vobis: roboramini, et estote viri fortes.</p>
 <p><a name="029">29</a> Fecerunt ergo pueri Absalom adversum Amnon sicut præceperat eis Absalom. Surgentesque omnes filii regis ascenderunt singuli mulas suas, et fugerunt.<br>
 </p>
 <p><a name="030">30</a> Cumque adhuc pergerent in itinere, fama pervenit ad David, dicens: Percussit Absalom omnes filios regis, et non remansit ex eis saltem unus.</p>
 <p><a name="031">31</a> Surrexit itaque rex, et scidit vestimenta sua, et cecidit super terram: et omnes servi illius qui assistebant ei, sciderunt vestimenta sua.</p>
 <p><a name="032">32</a> Respondens autem Jonadab filius Semmaa fratris David, dixit: Ne æstimet dominus meus rex quod omnes pueri filii regis occisi sint: Amnon solus mortuus est, quoniam in ore Absalom erat positus ex die qua oppressit Thamar sororem ejus.</p>
 <p><a name="033">33</a> Nunc ergo ne ponat dominus meus rex super cor suum verbum istud, dicens: Omnes filii regis occisi sunt: quoniam Amnon solus mortuus est.</p>
 <p><a name="034">34</a> Fugit autem Absalom. Et elevavit puer speculator oculos suos, et aspexit: et ecce populus multus veniebat per iter devium ex latere montis.</p>
 <p><a name="035">35</a> Dixit autem Jonadab ad regem: Ecce filii regis adsunt: juxta verbum servi tui, sic factum est.</p>
 <p><a name="036">36</a> Cumque cessasset loqui, apparuerunt et filii regis: et intrantes levaverunt vocem suam, et fleverunt: sed et rex et omnes servi ejus fleverunt ploratu magno nimis.</p>
 <p><a name="037">37</a> Porro Absalom fugiens abiit ad Tholomai filium Ammiud regem Gessur. Luxit ergo David filium suum cunctis diebus.</p>
 <p><a name="038">38</a> Absalom autem cum fugisset, et venisset in Gessur, fuit ibi tribus annis.</p>
 <p><a name="039">39</a> Cessavitque rex David persequi Absalom, eo quod consolatus esset super Amnon interitu.</p>
 <p></p><hr>
 <center>
 <a href="sa2014.htm">Next: 2 Samuel Chapter 14</a></center>
 </body>