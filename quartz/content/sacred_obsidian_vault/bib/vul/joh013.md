<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh013.htm">Polyglot</a> 
 <a href="../gnt/joh013.htm">GNT</a> 
 <a href="../kjv/joh013.htm">KJV</a> 
 
 <br>
 <br><a href="joh.htm">John Index</a><br>
  
 <a href="joh012.htm">Previous</a> 
 <a href="joh014.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 13</h3><p><a name="001">1</a> Ante diem festum Paschæ, sciens Jesus quia venit hora ejus ut transeat ex hoc mundo ad Patrem: cum dilexisset suos, qui erant in mundo, in finem dilexit eos.</p>
 <p><a name="002">2</a> Et cna facta, cum diabolus jam misisset in cor ut traderet eum Judas Simonis Iscariotæ:</p>
 <p><a name="003">3</a> sciens quia omnia dedit ei Pater in manus, et quia a Deo exivit, et ad Deum vadit:</p>
 <p><a name="004">4</a> surgit a cna, et ponit vestimenta sua, et cum accepisset linteum, præcinxit se.</p>
 <p><a name="005">5</a> Deinde mittit aquam in pelvim, et cpit lavare pedes discipulorum, et extergere linteo, quo erat præcinctus.</p>
 <p><a name="006">6</a> Venit ergo ad Simonem Petrum. Et dicit ei Petrus: Domine, tu mihi lavas pedes?</p>
 <p><a name="007">7</a> Respondit Jesus, et dixit ei: Quod ego facio, tu nescis modo: scies autem postea.</p>
 <p><a name="008">8</a> Dicit ei Petrus: Non lavabis mihi pedes in æternum. Respondit ei Jesus: Si non lavero te, non habebis partem mecum.</p>
 <p><a name="009">9</a> Dicit ei Simon Petrus: Domine, non tantum pedes meos, sed et manus, et caput.</p>
 <p><a name="010">10</a> Dicit ei Jesus: Qui lotus est, non indiget nisi ut pedes lavet, sed est mundus totus. Et vos mundi estis, sed non omnes.</p>
 <p><a name="011">11</a> Sciebat enim quisnam esset qui traderet eum; propterea dixit: Non estis mundi omnes.</p>
 <p><a name="012">12</a> Postquam ergo lavit pedes eorum, et accepit vestimenta sua, cum recubuisset iterum, dixit eis: Scitis quid fecerim vobis?</p>
 <p><a name="013">13</a> Vos vocatis me Magister et Domine, et bene dicitis: sum etenim.</p>
 <p><a name="014">14</a> Si ergo ego lavi pedes vestros, Dominus et Magister, et vos debetis alter alterutrum lavare pedes.</p>
 <p><a name="015">15</a> Exemplum enim dedi vobis, ut quemadmodum ego feci vobis, ita et vos faciatis.</p>
 <p><a name="016">16</a> Amen, amen dico vobis: non est servus major domino suo: neque apostolus major est eo qui misit illum.</p>
 <p><a name="017">17</a> Si hæc scitis, beati eritis si feceritis ea.</p>
 <p><a name="018">18</a> Non de omnibus vobis dico: ego scio quos elegerim; sed ut adimpleatur Scriptura: Qui manducat mecum panem, levabit contra me calcaneum suum.</p>
 <p><a name="019">19</a> Amodo dico vobis, priusquam fiat: ut cum factum fuerit, credatis quia ego sum.</p>
 <p><a name="020">20</a> Amen, amen dico vobis: qui accipit si quem misero, me accipit; qui autem me accipit, accipit eum qui me misit.<br>
 </p>
 <p><a name="021">21</a> Cum hæc dixisset Jesus, turbatus est spiritu: et protestatus est, et dixit: Amen, amen dico vobis, quia unus ex vobis tradet me.</p>
 <p><a name="022">22</a> Aspiciebant ergo ad invicem discipuli, hæsitantes de quo diceret.</p>
 <p><a name="023">23</a> Erat ergo recumbens unus ex discipulis ejus in sinu Jesu, quem diligebat Jesus.</p>
 <p><a name="024">24</a> Innuit ergo huic Simon Petrus, et dixit ei: Quis est, de quo dicit?</p>
 <p><a name="025">25</a> Itaque cum recubuisset ille supra pectus Jesu, dicit ei: Domine, quis est?</p>
 <p><a name="026">26</a> Respondit Jesus: Ille est cui ego intinctum panem porrexero. Et cum intinxisset panem, dedit Judæ Simonis Iscariotæ.</p>
 <p><a name="027">27</a> Et post buccellam, introivit in eum Satanas. Et dixit ei Jesus: Quod facis, fac citius.</p>
 <p><a name="028">28</a> Hoc autem nemo scivit discumbentium ad quid dixerit ei.</p>
 <p><a name="029">29</a> Quidam enim putabant, quia loculos habebat Judas, quod dixisset ei Jesus: Eme ea quæ opus sunt nobis ad diem festum: aut egenis ut aliquid daret.</p>
 <p><a name="030">30</a> Cum ergo accepisset ille buccellam, exivit continuo. Erat autem nox.<br>
 </p>
 <p><a name="031">31</a> Cum ergo exisset, dixit Jesus: Nunc clarificatus est Filius hominis, et Deus clarificatus est in eo.</p>
 <p><a name="032">32</a> Si Deus clarificatus est in eo, et Deus clarificabit eum in semetipso: et continuo clarificabit eum.</p>
 <p><a name="033">33</a> Filioli, adhuc modicum vobiscum sum. Quæretis me; et sicut dixi Judæis, quo ego vado, vos non potestis venire: et vobis dico modo.</p>
 <p><a name="034">34</a> Mandatum novum do vobis: ut diligatis invicem: sicut dilexi vos, ut et vos diligatis invicem.</p>
 <p><a name="035">35</a> In hoc cognoscent omnes quia discipuli mei estis, si dilectionem habueritis ad invicem.<br>
 </p>
 <p><a name="036">36</a> Dicit ei Simon Petrus: Domine, quo vadis? Respondit Jesus: Quo ego vado non potes me modo sequi: sequeris autem postea.</p>
 <p><a name="037">37</a> Dicit ei Petrus: Quare non possum te sequi modo? animam meam pro te ponam.</p>
 <p><a name="038">38</a> Respondit ei Jesus: Animam tuam pro me pones? amen, amen dico tibi: non cantabit gallus, donec ter me neges.</p>
 <p></p><hr>
 <center>
 <a href="joh014.htm">Next: John Chapter 14</a></center>
 </body>