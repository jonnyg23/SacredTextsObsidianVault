<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro010.htm">Polyglot</a> 
 <a href="../kjv/pro010.htm">KJV</a> 
 <a href="../sep/pro010.htm">Sep</a> 
 <a href="../tan/pro010.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro009.htm">Previous</a> 
 <a href="pro011.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 10</h3><p><a name="001">1</a> [Filius sapiens lætificat patrem,<br> filius vero stultus mstitia est matris suæ.<br></p>
 <p><a name="002">2</a> Nil proderunt thesauri impietatis,<br> justitia vero liberabit a morte.<br></p>
 <p><a name="003">3</a> Non affliget Dominus fame animam justi,<br> et insidias impiorum subvertet.<br></p>
 <p><a name="004">4</a> Egestatem operata est manus remissa;<br> manus autem fortium divitias parat.<br> Qui nititur mendaciis, hic pascit ventos;<br> idem autem ipse sequitur aves volantes.<br></p>
 <p><a name="005">5</a> Qui congregat in messe, filius sapiens est;<br> qui autem stertit æstate, filius confusionis.<br></p>
 <p><a name="006">6</a> Benedictio Domini super caput justi;<br> os autem impiorum operit iniquitas.<br></p>
 <p><a name="007">7</a> Memoria justi cum laudibus,<br> et nomen impiorum putrescet.<br></p>
 <p><a name="008">8</a> Sapiens corde præcepta suscipit;<br> stultus cæditur labiis.<br></p>
 <p><a name="009">9</a> Qui ambulat simpliciter ambulat confidenter;<br> qui autem depravat vias suas manifestus erit.<br></p>
 <p><a name="010">10</a> Qui annuit oculo dabit dolorem;<br> et stultus labiis verberabitur.]<br>
 </p>
 <p><a name="011">11</a> [Vena vitæ os justi,<br> et os impiorum operit iniquitatem.<br></p>
 <p><a name="012">12</a> Odium suscitat rixas,<br> et universa delicta operit caritas.<br></p>
 <p><a name="013">13</a> In labiis sapientis invenitur sapientia,<br> et virga in dorso ejus qui indiget corde.<br></p>
 <p><a name="014">14</a> Sapientes abscondunt scientiam;<br> os autem stulti confusioni proximum est.<br></p>
 <p><a name="015">15</a> Substantia divitis, urbs fortitudinis ejus;<br> pavor pauperum egestas eorum.<br></p>
 <p><a name="016">16</a> Opus justi ad vitam,<br> fructus autem impii ad peccatum.<br></p>
 <p><a name="017">17</a> Via vitæ custodienti disciplinam;<br> qui autem increpationes relinquit, errat.<br></p>
 <p><a name="018">18</a> Abscondunt odium labia mendacia;<br> qui profert contumeliam, insipiens est.<br></p>
 <p><a name="019">19</a> In multiloquio non deerit peccatum,<br> qui autem moderatur labia sua prudentissimus est.<br></p>
 <p><a name="020">20</a> Argentum electum lingua justi;<br> cor autem impiorum pro nihilo.<br></p>
 <p><a name="021">21</a> Labia justi erudiunt plurimos;<br> qui autem indocti sunt in cordis egestate morientur.]<br>
 </p>
 <p><a name="022">22</a> [Benedictio Domini divites facit,<br> nec sociabitur eis afflictio.<br></p>
 <p><a name="023">23</a> Quasi per risum stultus operatur scelus,<br> sapientia autem est viro prudentia.<br></p>
 <p><a name="024">24</a> Quod timet impius veniet super eum;<br> desiderium suum justus dabitur.<br></p>
 <p><a name="025">25</a> Quasi tempestas transiens non erit impius;<br> justus autem quasi fundamentum sempiternum.<br></p>
 <p><a name="026">26</a> Sicut acetum dentibus, et fumus oculis,<br> sic piger his qui miserunt eum.<br></p>
 <p><a name="027">27</a> Timor Domini apponet dies,<br> et anni impiorum breviabuntur.<br></p>
 <p><a name="028">28</a> Exspectatio justorum lætitia,<br> spes autem impiorum peribit.<br></p>
 <p><a name="029">29</a> Fortitudo simplicis via Domini,<br> et pavor his qui operantur malum.<br></p>
 <p><a name="030">30</a> Justus in æternum non commovebitur,<br> impii autem non habitabunt super terram.<br></p>
 <p><a name="031">31</a> Os justi parturiet sapientiam;<br> lingua pravorum peribit.<br></p>
 <p><a name="032">32</a> Labia justi considerant placita,<br> et os impiorum perversa.]</p>
 <p></p><hr>
 <center>
 <a href="pro011.htm">Next: Proverbs Chapter 11</a></center>
 </body>