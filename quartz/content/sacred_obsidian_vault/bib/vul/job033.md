<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job033.htm">Polyglot</a> 
 <a href="../kjv/job033.htm">KJV</a> 
 <a href="../sep/job033.htm">Sep</a> 
 <a href="../tan/job033.htm">Tan</a> 
 
 <br>
 <br><a href="job.htm">Job Index</a><br>
  
 <a href="job032.htm">Previous</a> 
 <a href="job034.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 33</h3><p><a name="001">1</a> [Audi igitur, Job, eloquia mea,<br> et omnes sermones meos ausculta.<br></p>
 <p><a name="002">2</a> Ecce aperui os meum:<br> loquatur lingua mea in faucibus meis.<br></p>
 <p><a name="003">3</a> Simplici corde meo sermones mei,<br> et sententiam puram labia mea loquentur.<br></p>
 <p><a name="004">4</a> Spiritus Dei fecit me,<br> et spiraculum Omnipotentis vivificavit me.<br></p>
 <p><a name="005">5</a> Si potes, responde mihi,<br> et adversus faciem meam consiste.<br></p>
 <p><a name="006">6</a> Ecce, et me sicut et te fecit Deus,<br> et de eodem luto ego quoque formatus sum.<br></p>
 <p><a name="007">7</a> Verumtamen miraculum meum non te terreat,<br> et eloquentia mea non sit tibi gravis.<br></p>
 <p><a name="008">8</a> Dixisti ergo in auribus meis,<br> et vocem verborum tuorum audivi:<br></p>
 <p><a name="009">9</a> Mundus sum ego, et absque delicto:<br> immaculatus, et non est iniquitas in me.<br></p>
 <p><a name="010">10</a> Quia querelas in me reperit,<br> ideo arbitratus est me inimicum sibi.<br></p>
 <p><a name="011">11</a> Posuit in nervo pedes meos;<br> custodivit omnes semitas meas.<br></p>
 <p><a name="012">12</a> Hoc est ergo in quo non es justificatus:<br> respondebo tibi, quia major sit Deus homine.<br></p>
 <p><a name="013">13</a> Adversus eum contendis,<br> quod non ad omnia verba responderit tibi?<br></p>
 <p><a name="014">14</a> Semel loquitur Deus,<br> et secundo idipsum non repetit.<br></p>
 <p><a name="015">15</a> Per somnium, in visione nocturna,<br> quando irruit sopor super homines,<br> et dormiunt in lectulo,<br></p>
 <p><a name="016">16</a> tunc aperit aures virorum,<br> et erudiens eos instruit disciplina,<br></p>
 <p><a name="017">17</a> ut avertat hominem ab his quæ facit,<br> et liberet eum de superbia,<br></p>
 <p><a name="018">18</a> eruens animam ejus a corruptione,<br> et vitam illius ut non transeat in gladium.<br></p>
 <p><a name="019">19</a> Increpat quoque per dolorem in lectulo,<br> et omnia ossa ejus marcescere facit.<br></p>
 <p><a name="020">20</a> Abominabilis ei fit in vita sua panis,<br> et animæ illius cibus ante desiderabilis.<br></p>
 <p><a name="021">21</a> Tabescet caro ejus,<br> et ossa, quæ tecta fuerant, nudabuntur.<br></p>
 <p><a name="022">22</a> Appropinquavit corruptioni anima ejus,<br> et vita illius mortiferis.<br></p>
 <p><a name="023">23</a> Si fuerit pro eo angelus loquens,<br> unus de millibus, ut annuntiet hominis æquitatem,<br></p>
 <p><a name="024">24</a> miserebitur ejus, et dicet:<br> Libera eum, ut non descendat in corruptionem:<br> inveni in quo ei propitier.<br></p>
 <p><a name="025">25</a> Consumpta est caro ejus a suppliciis:<br> revertatur ad dies adolescentiæ suæ.<br></p>
 <p><a name="026">26</a> Deprecabitur Deum, et placabilis ei erit:<br> et videbit faciem ejus in jubilo,<br> et reddet homini justitiam suam.<br></p>
 <p><a name="027">27</a> Respiciet homines, et dicet: Peccavi,<br> et vere deliqui, et ut eram dignus, non recepi.<br></p>
 <p><a name="028">28</a> Liberavit animam suam, ne pergeret in interitum,<br> sed vivens lucem videret.<br></p>
 <p><a name="029">29</a> Ecce hæc omnia operatur Deus<br> tribus vicibus per singulos,<br></p>
 <p><a name="030">30</a> ut revocet animas eorum a corruptione,<br> et illuminet luce viventium.<br></p>
 <p><a name="031">31</a> Attende, Job, et audi me:<br> et tace, dum ego loquor.<br></p>
 <p><a name="032">32</a> Si autem habes quod loquaris, responde mihi:<br> loquere, volo enim te apparere justum.<br></p>
 <p><a name="033">33</a> Quod si non habes, audi me:<br> tace, et docebo te sapientiam.]</p>
 <p></p><hr>
 <center>
 <a href="job034.htm">Next: Job Chapter 34</a></center>
 </body>