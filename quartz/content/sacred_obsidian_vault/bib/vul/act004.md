<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act004.htm">Polyglot</a> 
 <a href="../gnt/act004.htm">GNT</a> 
 <a href="../kjv/act004.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act003.htm">Previous</a> 
 <a href="act005.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 4</h3><p><a name="001">1</a> Loquentibus autem illis ad populum, supervenerunt sacerdotes, et magistratus templi, et sadducæi,</p>
 <p><a name="002">2</a> dolentes quod docerent populum, et annuntiarent in Jesu resurrectionem ex mortuis:</p>
 <p><a name="003">3</a> et injecerunt in eos manus, et posuerunt eos in custodiam in crastinum: erat enim jam vespera.</p>
 <p><a name="004">4</a> Multi autem eorum qui audierant verbum, crediderunt: et factus est numerus virorum quinque millia.</p>
 <p><a name="005">5</a> Factum est autem in crastinum, ut congregarentur principes eorum, et seniores, et scribæ, in Jerusalem:</p>
 <p><a name="006">6</a> et Annas princeps sacerdotum, et Caiphas, et Joannes, et Alexander, et quotquot erant de genere sacerdotali.</p>
 <p><a name="007">7</a> Et statuentes eos in medio, interrogabant: In qua virtute, aut in quo nomine fecistis hoc vos?<br>
 </p>
 <p><a name="008">8</a> Tunc repletus Spiritu Sancto Petrus, dixit ad eos: Principes populi, et seniores, audite:</p>
 <p><a name="009">9</a> si nos hodie dijudicamur in benefacto hominis infirmi, in quo iste salvus factus est,</p>
 <p><a name="010">10</a> notum sit omnibus vobis, et omni plebi Israël, quia in nomine Domini nostri Jesu Christi Nazareni, quem vos crucifixistis, quem Deus suscitavit a mortuis, in hoc iste astat coram vobis sanus.</p>
 <p><a name="011">11</a> Hic est lapis qui reprobatus est a vobis ædificantibus, qui factus est in caput anguli:</p>
 <p><a name="012">12</a> et non est in alio aliquo salus. Nec enim aliud nomen est sub cælo datum hominibus, in quo oporteat nos salvos fieri.<br>
 </p>
 <p><a name="013">13</a> Videntes autem Petri constantiam, et Joannis, comperto quod homines essent sine litteris, et idiotæ, admirabantur, et cognoscebant eos quoniam cum Jesu fuerant:</p>
 <p><a name="014">14</a> hominem quoque videntes stantem cum eis, qui curatus fuerat, nihil poterant contradicere.</p>
 <p><a name="015">15</a> Jusserunt autem eos foras extra concilium secedere: et conferebant ad invicem,</p>
 <p><a name="016">16</a> dicentes: Quid faciemus hominibus istis? quoniam quidem notum signum factum est per eos omnibus habitantibus Jerusalem: manifestum est, et non possumus negare.</p>
 <p><a name="017">17</a> Sed ne amplius divulgetur in populum, comminemur eis ne ultra loquantur in nomine hoc ulli hominum.</p>
 <p><a name="018">18</a> Et vocantes eos, denuntiaverunt ne omnino loquerentur neque docerent in nomine Jesu.</p>
 <p><a name="019">19</a> Petrus vero et Joannes respondentes, dixerunt ad eos: Si justum est in conspectu Dei vos potius audire quam Deum, judicate.</p>
 <p><a name="020">20</a> Non enim possumus quæ vidimus et audivimus non loqui.</p>
 <p><a name="021">21</a> At illi comminantes dimiserunt eos, non invenientes quomodo punirent eos propter populum: quia omnes clarificabant id quod factum fuerat in eo quod acciderat.</p>
 <p><a name="022">22</a> Annorum enim erat amplius quadraginta homo, in quo factum fuerat signum istud sanitatis.<br>
 </p>
 <p><a name="023">23</a> Dimissi autem venerunt ad suos, et annuntiaverunt eis quanta ad eos principes sacerdotum et seniores dixissent.</p>
 <p><a name="024">24</a> Qui cum audissent, unanimiter levaverunt vocem ad Deum, et dixerunt: Domine, tu es qui fecisti cælum et terram, mare et omnia quæ in eis sunt:</p>
 <p><a name="025">25</a> qui Spiritu Sancto per os patris nostri David pueri tui dixisti: [Quare fremuerunt gentes,<br> et populi meditati sunt inania?<br></p>
 <p><a name="026">26</a> Astiterunt reges terræ,<br> et principes convenerunt in unum<br> adversus Dominum, et adversus Christum ejus.]</p>
 <p><a name="027">27</a> Convenerunt enim vere in civitate ista adversus sanctum puerum tuum Jesum, quem unxisti, Herodes et Pontius Pilatus, cum gentibus et populis Israël,</p>
 <p><a name="028">28</a> facere quæ manus tua et consilium tuum decreverunt fieri.</p>
 <p><a name="029">29</a> Et nunc, Domine, respice in minas eorum, et da servis tuis cum omni fiducia loqui verbum tuum,</p>
 <p><a name="030">30</a> in eo quod manum tuam extendas ad sanitates, et signa, et prodigia fieri per nomen sancti filii tui Jesu.</p>
 <p><a name="031">31</a> Et cum orassent, motus est locus in quo erant congregati: et repleti sunt omnes Spiritu Sancto, et loquebantur verbum Dei cum fiducia.<br>
 </p>
 <p><a name="032">32</a> Multitudinis autem credentium erat cor unum et anima una: nec quisquam eorum quæ possidebat, aliquid suum esse dicebat, sed erant illis omnia communia.</p>
 <p><a name="033">33</a> Et virtute magna reddebant Apostoli testimonium resurrectionis Jesu Christi Domini nostri: et gratia magna erat in omnibus illis.</p>
 <p><a name="034">34</a> Neque enim quisquam egens erat inter illos. Quotquot enim possessores agrorum aut domorum erant, vendentes afferebant pretia eorum quæ vendebant,</p>
 <p><a name="035">35</a> et ponebant ante pedes Apostolorum. Dividebatur autem singulis prout cuique opus erat.</p>
 <p><a name="036">36</a> Joseph autem, qui cognominatus est Barnabas ab Apostolis (quod est interpretatum, Filius consolationis), Levites, Cyprius genere,</p>
 <p><a name="037">37</a> cum haberet agrum, vendidit eum, et attulit pretium, et posuit ante pedes Apostolorum.</p>
 <p></p><hr>
 <center>
 <a href="act005.htm">Next: Acts Chapter 5</a></center>
 </body>