<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/heb004.htm">Polyglot</a> 
 <a href="../gnt/heb004.htm">GNT</a> 
 <a href="../kjv/heb004.htm">KJV</a> 
 
 <br>
 <br><a href="heb.htm">Hebrews Index</a><br>
  
 <a href="heb003.htm">Previous</a> 
 <a href="heb005.htm">Next</a> 
 </center>
 <hr>
 
 <h3 align="CENTER">Vulgate (Latin): Hebrews Chapter 4</h3><p><a name="001">1</a> Timeamus ergo ne forte relicta pollicitatione introëundi in requiem ejus, existimetur aliquis ex vobis deesse.</p>
 <p><a name="002">2</a> Etenim et nobis nuntiatum est, quemadmodum et illis: sed non profuit illis sermo auditus, non admistus fidei ex iis quæ audierunt.</p>
 <p><a name="003">3</a> Ingrediemur enim in requiem, qui credidimus: quemadmodum dixit: Sicut juravi in ira mea: Si introibunt in requiem meam: et quidem operibus ab institutione mundi perfectis.</p>
 <p><a name="004">4</a> Dixit enim in quodam loco de die septima sic: Et requievit Deus die septima ab omnibus operibus suis.</p>
 <p><a name="005">5</a> Et in isto rursum: Si introibunt in requiem meam.</p>
 <p><a name="006">6</a> Quoniam ergo superest introire quosdam in illam, et ii, quibus prioribus annuntiatum est, non introierunt propter incredulitatem:</p>
 <p><a name="007">7</a> iterum terminat diem quemdam, Hodie, in David dicendo, post tantum temporis, sicut supra dictum est: Hodie si vocem ejus audieritis, nolite obdurare corda vestra.</p>
 <p><a name="008">8</a> Nam si eis Jesus requiem præstitisset, numquam de alia loqueretur, posthac, die.</p>
 <p><a name="009">9</a> Itaque relinquitur sabbatismus populo Dei.</p>
 <p><a name="010">10</a> Qui enim ingressus est in requiem ejus, etiam ipse requievit ab operibus suis, sicut a suis Deus.</p>
 <p><a name="011">11</a> Festinemus ergo ingredi in illam requiem: ut ne in idipsum quis incidat incredulitatis exemplum.</p>
 <p><a name="012">12</a> Vivus est enim sermo Dei, et efficax et penetrabilior omni gladio ancipiti: et pertingens usque ad divisionem animæ ac spiritus: compagum quoque ac medullarum, et discretor cogitationum et intentionum cordis.</p>
 <p><a name="013">13</a> Et non est ulla creatura invisibilis in conspectu ejus: omnia autem nuda et aperta sunt oculis ejus, ad quem nobis sermo.<br>
 </p>
 <p><a name="014">14</a> Habentes ergo pontificem magnum qui penetravit cælos, Jesum Filium Dei, teneamus confessionem.</p>
 <p><a name="015">15</a> Non enim habemus pontificem qui non possit compati infirmitatibus nostris: tentatum autem per omnia pro similitudine absque peccato.</p>
 <p><a name="016">16</a> Adeamus ergo cum fiducia ad thronum gratiæ: ut misericordiam consequamur, et gratiam inveniamus in auxilio opportuno.</p>
 <p></p><hr>
 <center>
 <a href="heb005.htm">Next: Hebrews Chapter 5</a></center>
 </body>