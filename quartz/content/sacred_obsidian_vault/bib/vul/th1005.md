<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/th1005.htm">Polyglot</a> 
 <a href="../gnt/th1005.htm">GNT</a> 
 <a href="../kjv/th1005.htm">KJV</a> 
 
 <br>
 <br><a href="th1.htm">1 Thessalonians Index</a><br>
  
 <a href="th1004.htm">Previous</a> 
 <a href="th2001.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Thessalonians Chapter 5</h3><p><a name="001">1</a> De temporibus autem, et momentis, fratres, non indigetis ut scribamus vobis.</p>
 <p><a name="002">2</a> Ipsi enim diligenter scitis quia dies Domini, sicut fur in nocte, ita veniet:</p>
 <p><a name="003">3</a> cum enim dixerint: Pax et securitas: tunc repentinus eis superveniet interitus, sicut dolor in utero habenti, et non effugient.</p>
 <p><a name="004">4</a> Vos autem, fratres, non estis in tenebris, ut vos die illa tamquam fur comprehendat:</p>
 <p><a name="005">5</a> omnes enim vos filii lucis estis, et filii diei: non sumus noctis, neque tenebrarum.</p>
 <p><a name="006">6</a> Igitur non dormiamus sicut et ceteri, sed vigilemus, et sobrii simus.</p>
 <p><a name="007">7</a> Qui enim dormiunt, nocte dormiunt: et qui ebrii sunt, nocte ebrii sunt.</p>
 <p><a name="008">8</a> Nos autem, qui diei sumus, sobrii simus, induti loricam fidei et caritatis, et galeam spem salutis:</p>
 <p><a name="009">9</a> quoniam non posuit nos Deus in iram, sed in acquisitionem salutis per Dominum nostrum Jesum Christum,</p>
 <p><a name="010">10</a> qui mortuus est pro nobis: ut sive vigilemus, sive dormiamus, simul cum illo vivamus.</p>
 <p><a name="011">11</a> Propter quod consolamini invicem, et ædificate alterutrum, sicut et facitis.<br>
 </p>
 <p><a name="012">12</a> Rogamus autem vos, fratres, ut noveritis eos qui laborant inter vos, et præsunt vobis in Domino, et monent vos,</p>
 <p><a name="013">13</a> ut habeatis illos abundantius in caritate propter opus illorum: pacem habete cum eis.</p>
 <p><a name="014">14</a> Rogamus autem vos, fratres, corripite inquietos, consolamini pusillanimes, suscipite infirmos, patientes estote ad omnes.</p>
 <p><a name="015">15</a> Videte ne quis malum pro malo alicui reddat: sed semper quod bonum est sectamini in invicem, et in omnes.</p>
 <p><a name="016">16</a> Semper gaudete.</p>
 <p><a name="017">17</a> Sine intermissione orate.</p>
 <p><a name="018">18</a> In omnibus gratias agite: hæc est enim voluntas Dei in Christo Jesu in omnibus vobis.</p>
 <p><a name="019">19</a> Spiritum nolite extinguere.</p>
 <p><a name="020">20</a> Prophetias nolite spernere.</p>
 <p><a name="021">21</a> Omnia autem probate: quod bonum est tenete.</p>
 <p><a name="022">22</a> Ab omni specie mala abstinete vos.</p>
 <p><a name="023">23</a> Ipse autem Deus pacis sanctificet vos per omnia: ut integer spiritus vester, et anima, et corpus sine querela in adventu Domini nostri Jesu Christi servetur.</p>
 <p><a name="024">24</a> Fidelis est, qui vocavit vos: qui etiam faciet.<br>
 </p>
 <p><a name="025">25</a> Fratres, orate pro nobis.</p>
 <p><a name="026">26</a> Salutate fratres omnes in osculo sancto.</p>
 <p><a name="027">27</a> Adjuro vos per Dominum ut legatur epistola hæc omnibus sanctis fratribus.</p>
 <p><a name="028">28</a> Gratia Domini nostri Jesu Christi vobiscum. Amen.</p>
 <p></p>
 <p></p><hr>
 <center>
 <a href="th2001.htm">Next: 2 Thessalonians Chapter 1</a></center>
 </body>