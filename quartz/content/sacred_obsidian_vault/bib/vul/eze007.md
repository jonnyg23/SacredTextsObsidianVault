<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze007.htm">Polyglot</a> 
 <a href="../kjv/eze007.htm">KJV</a> 
 <a href="../sep/eze007.htm">Sep</a> 
 <a href="../tan/eze007.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze006.htm">Previous</a> 
 <a href="eze008.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 7</h3><p><a name="001">1</a> Et factus est sermo Domini ad me, dicens:</p>
 <p><a name="002">2</a> Et tu, fili hominis, hæc dicit Dominus Deus terræ Israël: [Finis venit: venit finis super quatuor plagas terræ.<br></p>
 <p><a name="003">3</a> Nunc finis super te, et immittam furorem meum in te:<br> et judicabo te juxta vias tuas,<br> et ponam contra te omnes abominationes tuas.<br></p>
 <p><a name="004">4</a> Et non parcet oculus meus super te, et non miserebor:<br> sed vias tuas ponam super te, et abominationes tuæ in medio tui erunt,<br> et scietis quia ego Dominus.<br></p>
 <p><a name="005">5</a> Hæc dicit Dominus Deus:<br> Afflictio una, afflictio ecce venit.<br></p>
 <p><a name="006">6</a> Finis venit, venit finis:<br> evigilavit adversum te, ecce venit.<br></p>
 <p><a name="007">7</a> Venit contritio super te, qui habitas in terra:<br> venit tempus, prope est dies occisionis,<br> et non gloriæ montium.<br></p>
 <p><a name="008">8</a> Nunc de propinquo effundam iram meam super te,<br> et complebo furorem meum in te:<br> et judicabo te juxta vias tuas,<br> et imponam tibi omnia scelera tua,<br></p>
 <p><a name="009">9</a> et non parcet oculus meus,<br> nec miserebor:<br> sed vias tuas imponam tibi,<br> et abominationes tuæ in medio tui erunt,<br> et scietis quia ego sum Dominus percutiens.<br></p>
 <p><a name="010">10</a> Ecce dies, ecce venit:<br> egressa est contritio,<br> floruit virga, germinavit superbia,<br></p>
 <p><a name="011">11</a> iniquitas surrexit in virga impietatis:<br> non ex eis, et non ex populo,<br> neque ex sonitu eorum:<br> et non erit requies in eis.<br></p>
 <p><a name="012">12</a> Venit tempus, appropinquavit dies:<br> qui emit, non lætetur,<br> et qui vendit, non lugeat:<br> quia ira super omnem populum ejus.<br></p>
 <p><a name="013">13</a> Quia qui vendit, ad id quod vendidit non revertetur:<br> et adhuc in viventibus vita eorum:<br> visio enim ad omnem multitudinem ejus non regredietur,<br> et vir in iniquitate vitæ suæ non confortabitur.]<br>
 </p>
 <p><a name="014">14</a> [Canite tuba, præparentur omnes:<br> et non est qui vadat ad prælium:<br> ira enim mea super universum populum ejus.<br></p>
 <p><a name="015">15</a> Gladium foris, et pestis et fames intrinsecus:<br> qui in agro est, gladio morietur,<br> et qui in civitate, pestilentia et fame devorabuntur.<br></p>
 <p><a name="016">16</a> Et salvabuntur qui fugerint ex eis:<br> et erunt in montibus quasi columbæ convallium omnes trepidi,<br> unusquisque in iniquitate sua.<br></p>
 <p><a name="017">17</a> Omnes manus dissolventur,<br> et omnia genua fluent aquis.<br></p>
 <p><a name="018">18</a> Et accingent se ciliciis,<br> et operiet eos formido:<br> et in omni facie confusio,<br> et in universis capitibus eorum calvitium.<br></p>
 <p><a name="019">19</a> Argentum eorum foras projicietur,<br> et aurum eorum in sterquilinium erit:<br> argentum eorum et aurum eorum<br> non valebit liberare eos in die furoris Domini:<br> animam suam non saturabunt,<br> et ventres eorum non implebuntur,<br> quia scandalum iniquitatis eorum factum est.<br></p>
 <p><a name="020">20</a> Et ornamentum monilium suorum in superbiam posuerunt,<br> et imagines abominationum suarum et simulacrorum fecerunt ex eo:<br> propter hoc dedi eis illud in immunditiam.<br></p>
 <p><a name="021">21</a> Et dabo illud in manus alienorum ad diripiendum,<br> et impiis terræ in prædam,<br> et contaminabunt illud.<br></p>
 <p><a name="022">22</a> Et avertam faciem meam ab eis,<br> et violabunt arcanum meum:<br> et introibunt in illud emissarii,<br> et contaminabunt illud.<br></p>
 <p><a name="023">23</a> Fac conclusionem,<br> quoniam terra plena est judicio sanguinum,<br> et civitas plena iniquitate.<br></p>
 <p><a name="024">24</a> Et adducam pessimos de gentibus,<br> et possidebunt domos eorum:<br> et quiescere faciam superbiam potentium,<br> et possidebunt sanctuaria eorum.<br></p>
 <p><a name="025">25</a> Angustia superveniente, requirent pacem,<br> et non erit.<br></p>
 <p><a name="026">26</a> Conturbatio super conturbationem veniet,<br> et auditus super auditum:<br> et quærent visionem de propheta,<br> et lex peribit a sacerdote,<br> et consilium a senioribus.<br></p>
 <p><a name="027">27</a> Rex lugebit, et princeps induetur mrore,<br> et manus populi terræ conturbabuntur:<br> secundum viam eorum faciam eis,<br> et secundum judicia eorum judicabo eos,<br> et scient quia ego Dominus.]</p>
 <p></p><hr>
 <center>
 <a href="eze008.htm">Next: Ezekiel Chapter 8</a></center>
 </body>