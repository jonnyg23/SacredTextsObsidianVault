<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu022.htm">Polyglot</a> 
 <a href="../kjv/deu022.htm">KJV</a> 
 <a href="../sep/deu022.htm">Sep</a> 
 <a href="../tan/deu022.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu021.htm">Previous</a> 
 <a href="deu023.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 22</h3><p><a name="001">1</a> Non videbis bovem fratris tui, aut ovem errantem, et præteribis: sed reduces fratri tuo,</p>
 <p><a name="002">2</a> etiamsi non est propinquus frater tuus, nec nosti eum: duces in domum tuam, et erunt apud te quamdiu quærat ea frater tuus, et recipiat.</p>
 <p><a name="003">3</a> Similiter facies de asino, et de vestimento, et de omni re fratris tui, quæ perierit: si inveneris eam, ne negligas quasi alienam.</p>
 <p><a name="004">4</a> Si videris asinum fratris tui aut bovem cecidisse in via, non despicies, sed sublevabis cum eo.<br>
 </p>
 <p><a name="005">5</a> Non induetur mulier veste virili, nec vir utetur veste feminea: abominabilis enim apud Deum est qui facit hæc.</p>
 <p><a name="006">6</a> Si ambulans per viam, in arbore vel in terra nidum avis inveneris, et matrem pullis vel ovis desuper incubantem: non tenebis eam cum filiis,</p>
 <p><a name="007">7</a> sed abire patieris, captos tenens filios: ut bene sit tibi, et longo vivas tempore.</p>
 <p><a name="008">8</a> Cum ædificaveris domum novam, facies murum tecti per circuitum: ne effundatur sanguis in domo tua, et sis reus labente alio, et in præceps ruente.</p>
 <p><a name="009">9</a> Non seres vineam tuam altero semine: ne et sementis quam sevisti, et quæ nascuntur ex vinea, pariter sanctificentur.</p>
 <p><a name="010">10</a> Non arabis in bove simul et asino.</p>
 <p><a name="011">11</a> Non indueris vestimento, quod ex lana linoque contextum est.</p>
 <p><a name="012">12</a> Funiculos in fimbriis facies per quatuor angulos pallii tui, quo operieris.<br>
 </p>
 <p><a name="013">13</a> Si duxerit vir uxorem, et postea odio habuerit eam,</p>
 <p><a name="014">14</a> quæsieritque occasiones quibus dimittat eam, objiciens ei nomen pessimum, et dixerit: Uxorem hanc accepi, et ingressus ad eam non inveni virginem:</p>
 <p><a name="015">15</a> tollent eam pater et mater ejus, et ferent secum signa virginitatis ejus ad seniores urbis qui in porta sunt:</p>
 <p><a name="016">16</a> et dicet pater: Filiam meam dedi huic uxorem: quam quia odit,</p>
 <p><a name="017">17</a> imponit ei nomen pessimum, ut dicat: Non inveni filiam tuam virginem: et ecce hæc sunt signa virginitatis filiæ meæ. Expandent vestimentum coram senioribus civitatis:</p>
 <p><a name="018">18</a> apprehendentque senes urbis illius virum, et verberabunt illum,</p>
 <p><a name="019">19</a> condemnantes insuper centum siclis argenti, quos dabit patri puellæ, quoniam diffamavit nomen pessimum super virginem Israël: habebitque eam uxorem, et non poterit dimittere eam omnibus diebus vitæ suæ.</p>
 <p><a name="020">20</a> Quod si verum est quod objicit, et non est in puella inventa virginitas,</p>
 <p><a name="021">21</a> ejicient eam extra fores domus patris sui, et lapidibus obruent viri civitatis illius, et morietur: quoniam fecit nefas in Israël, ut fornicaretur in domo patris sui: et auferes malum de medio tui.</p>
 <p><a name="022">22</a> Si dormierit vir cum uxore alterius, uterque morietur, id est, adulter et adultera: et auferes malum de Israël.<br>
 </p>
 <p><a name="023">23</a> Si puellam virginem desponderit vir, et invenerit eam aliquis in civitate, et concubuerit cum ea,</p>
 <p><a name="024">24</a> educes utrumque ad portam civitatis illius, et lapidibus obruentur: puella, quia non clamavit, cum esset in civitate: vir, quia humiliavit uxorem proximi sui: et auferes malum de medio tui.</p>
 <p><a name="025">25</a> Sin autem in agro repererit vir puellam, quæ desponsata est, et apprehendens concubuerit cum ea, ipse morietur solus:</p>
 <p><a name="026">26</a> puella nihil patietur, nec est rea mortis: quoniam sicut latro consurgit contra fratrem suum, et occidit animam ejus, ita et puella perpessa est.</p>
 <p><a name="027">27</a> Sola erat in agro: clamavit, et nullus affuit qui liberaret eam.</p>
 <p><a name="028">28</a> Si invenerit vir puellam virginem, quæ non habet sponsum, et apprehendens concubuerit cum illa, et res ad judicium venerit:</p>
 <p><a name="029">29</a> dabit qui dormivit cum ea, patri puellæ quinquaginta siclos argenti, et habebit eam uxorem, quia humiliavit illam: non poterit dimittere eam cunctis diebus vitæ suæ.</p>
 <p><a name="030">30</a> Non accipiet homo uxorem patris sui, nec revelabit operimentum ejus.</p>
 <p></p><hr>
 <center>
 <a href="deu023.htm">Next: Deuteronomy Chapter 23</a></center>
 </body>