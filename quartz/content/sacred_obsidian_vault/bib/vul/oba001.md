<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/oba001.htm">Polyglot</a> 
 <a href="../kjv/oba001.htm">KJV</a> 
 <a href="../sep/oba001.htm">Sep</a> 
 <a href="../tan/oba001.htm">Tan</a> 
 
 <br>
 <br><a href="oba.htm">Obadiah Index</a><br>
  
 <a href="amo009.htm">Previous</a> 
 <a href="jon001.htm">Next</a> 
 </center>
 <hr>
 
 <h3 align="CENTER">Vulgate (Latin): Obadiah Chapter 1</h3><p><a name="001">1</a> Visio Abdiæ. [Hæc dicit Dominus Deus ad Edom:<br> Auditum audivimus a Domino,<br> et legatum ad gentes misit:<br> surgite, et consurgamus adversus eum in prælium.<br></p>
 <p><a name="002">2</a> Ecce parvulum dedi te in gentibus:<br> contemptibilis tu es valde.<br></p>
 <p><a name="003">3</a> Superbia cordis tui extulit te,<br> habitantem in scissuris petrarum,<br> exaltantem solium tuum;<br> qui dicis in corde tuo:<br> Quis detrahet me in terram?<br></p>
 <p><a name="004">4</a> Si exaltatus fueris ut aquila,<br> et si inter sidera posueris nidum tuum,<br> inde detraham te, dicit Dominus.<br></p>
 <p><a name="005">5</a> Si fures introissent ad te,<br> si latrones per noctem,<br> quomodo conticuisses?<br> nonne furati essent sufficientia sibi?<br> Si vindemiatores introissent ad te,<br> numquid saltem racemum reliquissent tibi?<br></p>
 <p><a name="006">6</a> Quomodo scrutati sunt Esau;<br> investigaverunt abscondita ejus?<br></p>
 <p><a name="007">7</a> Usque ad terminum emiserunt te:<br> omnes viri fderis tui illuserunt tibi:<br> invaluerunt adversum te viri pacis tuæ,<br> qui comedunt tecum, ponent insidias subter te;<br> non est prudentia in eo.<br></p>
 <p><a name="008">8</a> Numquid non in die illa, dicit Dominus,<br> perdam sapientes de Idumæa,<br> et prudentiam de monte Esau?<br></p>
 <p><a name="009">9</a> Et timebunt fortes tui a meridie,<br> ut intereat vir de monte Esau.<br></p>
 <p><a name="010">10</a> Propter interfectionem,<br> et propter iniquitatem in fratrem tuum Jacob,<br> operiet te confusio, et peribis in æternum.<br></p>
 <p><a name="011">11</a> In die cum stares adversus eum,<br> quando capiebant alieni exercitum ejus,<br> et extranei ingrediebantur portas ejus,<br> et super Jerusalem mittebant sortem,<br> tu quoque eras quasi unus ex eis.<br></p>
 <p><a name="012">12</a> Et non despicies in die fratris tui,<br> in die peregrinationis ejus:<br> et non lætaberis super filios Juda<br> in die perditionis eorum:<br> et non magnificabis os tuum<br> in die angustiæ.<br></p>
 <p><a name="013">13</a> Neque ingredieris portam populi mei<br> in die ruinæ eorum;<br> neque despicies et tu in malis ejus<br> in die vastitatis illius.<br> Et non emitteris adversus exercitum ejus<br> in die vastitatis illius,<br></p>
 <p><a name="014">14</a> neque stabis in exitibus<br> ut interficias eos qui fugerint,<br> et non concludes reliquos ejus<br> in die tribulationis.<br></p>
 <p><a name="015">15</a> Quoniam juxta est dies Domini super omnes gentes:<br> sicut fecisti, fiet tibi;<br> retributionem tuam convertet in caput tuum.<br></p>
 <p><a name="016">16</a> Quomodo enim bibistis super montem sanctum meum,<br> bibent omnes gentes jugiter:<br> et bibent, et absorbebunt,<br> et erunt quasi non sint.<br>
 </p>
 <p><a name="017">17</a> Et in monte Sion erit salvatio, et erit sanctus;<br> et possidebit domus Jacob eos qui se possederant.<br></p>
 <p><a name="018">18</a> Et erit domus Jacob ignis,<br> et domus Joseph flamma,<br> et domus Esau stipula:<br> et succendentur in eis, et devorabunt eos,<br> et non erunt reliquiæ domus Esau,<br> quia Dominus locutus est.<br></p>
 <p><a name="019">19</a> Et hæreditabunt hi, qui ad austrum sunt, montem Esau,<br> et qui in campestribus, Philisthiim:<br> et possidebunt regionem Ephraim et regionem Samariæ,<br> et Benjamin possidebit Galaad.<br></p>
 <p><a name="020">20</a> Et transmigratio exercitus hujus filiorum Israël,<br> omnia loca Chananæorum usque ad Sareptam:<br> et transmigratio Jerusalem, quæ in Bosphoro est,<br> possidebit civitates austri.<br></p>
 <p><a name="021">21</a> Et ascendent salvatores in montem Sion judicare montem Esau,<br> et erit Domino regnum.]</p>
 <p></p>
 <p></p><hr>
 <center>
 <a href="jon001.htm">Next: Jonah Chapter 1</a></center>
 </body>