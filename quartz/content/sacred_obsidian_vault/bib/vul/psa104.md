<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa104.htm">Polyglot</a> 
 <a href="../kjv/psa104.htm">KJV</a> 
 <a href="../sep/psa104.htm">Sep</a> 
 <a href="../tan/psa104.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa103.htm">Previous</a> 
 <a href="psa105.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 104</h3><p><a name="001">1</a> Alleluja. [Confitemini Domino, et invocate nomen ejus;<br> annuntiate inter gentes opera ejus.<br></p>
 <p><a name="002">2</a> Cantate ei, et psallite ei;<br> narrate omnia mirabilia ejus.<br></p>
 <p><a name="003">3</a> Laudamini in nomine sancto ejus;<br> lætetur cor quærentium Dominum.<br></p>
 <p><a name="004">4</a> Quærite Dominum, et confirmamini;<br> quærite faciem ejus semper.<br></p>
 <p><a name="005">5</a> Mementote mirabilium ejus quæ fecit;<br> prodigia ejus, et judicia oris ejus:<br></p>
 <p><a name="006">6</a> semen Abraham servi ejus;<br> filii Jacob electi ejus.<br></p>
 <p><a name="007">7</a> Ipse Dominus Deus noster;<br> in universa terra judicia ejus.<br></p>
 <p><a name="008">8</a> Memor fuit in sæculum testamenti sui;<br> verbi quod mandavit in mille generationes:<br></p>
 <p><a name="009">9</a> quod disposuit ad Abraham,<br> et juramenti sui ad Isaac:<br></p>
 <p><a name="010">10</a> et statuit illud Jacob in præceptum,<br> et Israël in testamentum æternum,<br></p>
 <p><a name="011">11</a> dicens: Tibi dabo terram Chanaan,<br> funiculum hæreditatis vestræ:<br></p>
 <p><a name="012">12</a> cum essent numero brevi,<br> paucissimi, et incolæ ejus.<br></p>
 <p><a name="013">13</a> Et pertransierunt de gente in gentem,<br> et de regno ad populum alterum.<br></p>
 <p><a name="014">14</a> Non reliquit hominem nocere eis:<br> et corripuit pro eis reges.<br></p>
 <p><a name="015">15</a> Nolite tangere christos meos,<br> et in prophetis meis nolite malignari.<br></p>
 <p><a name="016">16</a> Et vocavit famem super terram,<br> et omne firmamentum panis contrivit.<br></p>
 <p><a name="017">17</a> Misit ante eos virum:<br> in servum venundatus est, Joseph.<br></p>
 <p><a name="018">18</a> Humiliaverunt in compedibus pedes ejus;<br> ferrum pertransiit animam ejus:<br></p>
 <p><a name="019">19</a> donec veniret verbum ejus.<br> Eloquium Domini inflammavit eum.<br></p>
 <p><a name="020">20</a> Misit rex, et solvit eum;<br> princeps populorum, et dimisit eum.<br></p>
 <p><a name="021">21</a> Constituit eum dominum domus suæ,<br> et principem omnis possessionis suæ:<br></p>
 <p><a name="022">22</a> ut erudiret principes ejus sicut semetipsum,<br> et senes ejus prudentiam doceret.<br></p>
 <p><a name="023">23</a> Et intravit Israël in Ægyptum,<br> et Jacob accola fuit in terra Cham.<br></p>
 <p><a name="024">24</a> Et auxit populum suum vehementer,<br> et firmavit eum super inimicos ejus.<br></p>
 <p><a name="025">25</a> Convertit cor eorum, ut odirent populum ejus,<br> et dolum facerent in servos ejus.<br></p>
 <p><a name="026">26</a> Misit Moysen servum suum;<br> Aaron quem elegit ipsum.<br></p>
 <p><a name="027">27</a> Posuit in eis verba signorum suorum,<br> et prodigiorum in terra Cham.<br></p>
 <p><a name="028">28</a> Misit tenebras, et obscuravit;<br> et non exacerbavit sermones suos.<br></p>
 <p><a name="029">29</a> Convertit aquas eorum in sanguinem,<br> et occidit pisces eorum.<br></p>
 <p><a name="030">30</a> Edidit terra eorum ranas<br> in penetralibus regum ipsorum.<br></p>
 <p><a name="031">31</a> Dixit, et venit cnomyia et ciniphes<br> in omnibus finibus eorum.<br></p>
 <p><a name="032">32</a> Posuit pluvias eorum grandinem:<br> ignem comburentem in terra ipsorum.<br></p>
 <p><a name="033">33</a> Et percussit vineas eorum, et ficulneas eorum,<br> et contrivit lignum finium eorum.<br></p>
 <p><a name="034">34</a> Dixit, et venit locusta,<br> et bruchus cujus non erat numerus:<br></p>
 <p><a name="035">35</a> et comedit omne fnum in terra eorum,<br> et comedit omnem fructum terræ eorum.<br></p>
 <p><a name="036">36</a> Et percussit omne primogenitum in terra eorum,<br> primitias omnis laboris eorum.<br></p>
 <p><a name="037">37</a> Et eduxit eos cum argento et auro,<br> et non erat in tribubus eorum infirmus.<br></p>
 <p><a name="038">38</a> Lætata est Ægyptus in profectione eorum,<br> quia incubuit timor eorum super eos.<br></p>
 <p><a name="039">39</a> Expandit nubem in protectionem eorum,<br> et ignem ut luceret eis per noctem.<br></p>
 <p><a name="040">40</a> Petierunt, et venit coturnix,<br> et pane cæli saturavit eos.<br></p>
 <p><a name="041">41</a> Dirupit petram, et fluxerunt aquæ:<br> abierunt in sicco flumina.<br></p>
 <p><a name="042">42</a> Quoniam memor fuit verbi sancti sui,<br> quod habuit ad Abraham puerum suum.<br></p>
 <p><a name="043">43</a> Et eduxit populum suum in exsultatione,<br> et electos suos in lætitia.<br></p>
 <p><a name="044">44</a> Et dedit illis regiones gentium,<br> et labores populorum possederunt:<br></p>
 <p><a name="045">45</a> ut custodiant justificationes ejus,<br> et legem ejus requirant.]</p>
 <p></p><hr>
 <center>
 <a href="psa105.htm">Next: Psalms Chapter 105</a></center>
 </body>