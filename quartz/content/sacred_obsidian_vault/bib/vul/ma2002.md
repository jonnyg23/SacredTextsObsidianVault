<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ma2002.htm">Polyglot</a> 
 <a href="../apo/ma2002.htm">Apo</a> 
 <a href="../sep/ma2002.htm">Sep</a> 
 
 <br>
 <br><a href="ma2.htm">2 Macabees Index</a><br>
  
 <a href="ma2001.htm">Previous</a> 
 <a href="ma2003.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Macabees Chapter 2</h3><p><a name="001">1</a> Invenitur autem in descriptionibus Jeremiæ prophetæ, quod jussit eos ignem accipere qui transmigrabant, ut significatum est, et ut mandavit transmigratis.</p>
 <p><a name="002">2</a> Et dedit illis legem, ne obliviscerentur præcepta Domini, et non exerrarent mentibus, videntes simulacra aurea et argentea, et ornamenta eorum.</p>
 <p><a name="003">3</a> Et alia hujusmodi dicens, hortabatur ne legem amoverent a corde suo.</p>
 <p><a name="004">4</a> Erat autem in ipsa scriptura, quomodo tabernaculum et arcam jussit propheta divino responso ad se facto comitari secum, usquequo exiit in montem in quo Moyses ascendit, et vidit Dei hæreditatem.</p>
 <p><a name="005">5</a> Et veniens ibi Jeremias, invenit locum speluncæ: et tabernaculum, et arcam, et altare incensi intulit illuc, et ostium obstruxit.</p>
 <p><a name="006">6</a> Et accesserunt quidam simul, qui sequebantur, ut notarent sibi locum: et non potuerunt invenire.</p>
 <p><a name="007">7</a> Ut autem cognovit Jeremias, culpans illos dixit: Quod ignotus erit locus donec congreget Deus congregationem populi, et propitius fiat:</p>
 <p><a name="008">8</a> et tunc Dominus ostendet hæc, et apparebit majestas Domini, et nubes erit, sicut et Moysi manifestabatur, et sicut cum Salomon petiit ut locus sanctificaretur magno Deo, manifestabat hæc.</p>
 <p><a name="009">9</a> Magnifice etenim sapientiam tractabat: et ut sapientiam habens, obtulit sacrificium dedicationis et consummationis templi.</p>
 <p><a name="010">10</a> Sicut et Moyses orabat ad Dominum, et descendit ignis de cælo et consumpsit holocaustum, sic et Salomon oravit, et descendit ignis de cælo et consumpsit holocaustum.</p>
 <p><a name="011">11</a> Et dixit Moyses: Eo quod non sit comestum quod erat pro peccato, consumptum est.</p>
 <p><a name="012">12</a> Similiter et Salomon octo diebus celebravit dedicationem.<br>
 </p>
 <p><a name="013">13</a> Inferebantur autem in descriptionibus et commentariis Nehemiæ hæc eadem: et ut construens bibliothecam congregavit de regionibus libros et prophetarum et David, et epistolas regum, et de donariis.</p>
 <p><a name="014">14</a> Similiter autem et Judas ea quæ deciderant per bellum quod nobis acciderat, congregavit omnia, et sunt apud nos.</p>
 <p><a name="015">15</a> Si ergo desideratis hæc, mittite qui perferant vobis.</p>
 <p><a name="016">16</a> Acturi itaque purificationem scripsimus vobis: bene ergo facietis, si egeritis hos dies.</p>
 <p><a name="017">17</a> Deus autem, qui liberavit populum suum, et reddidit hæreditatem omnibus, et regnum, et sacerdotium, et sanctificationem,</p>
 <p><a name="018">18</a> sicut promisit in lege, speramus quod cito nostri miserebitur, et congregavit de sub cælo in locum sanctum.</p>
 <p><a name="019">19</a> Eripuit enim nos de magnis periculis, et locum purgavit.<br>
 </p>
 <p><a name="020">20</a> De Juda vero Machabæo, et fratribus ejus, et de templi magni purificatione, et de aræ dedicatione,</p>
 <p><a name="021">21</a> sed et de præliis quæ pertinent ad Antiochum Nobilem et filium ejus Eupatorem,</p>
 <p><a name="022">22</a> et de illuminationibus quæ de cælo factæ sunt ad eos qui pro Judæis fortiter fecerunt, ita ut universam regionem, cum pauci essent, vindicarent, et barbaram multitudinem fugarent,</p>
 <p><a name="023">23</a> et famosissimum in toto orbe templum recuperarent, et civitatem liberarent, et leges quæ abolitæ erant, restituerentur, Domino cum omni tranquillitate propitio facto illis.</p>
 <p><a name="024">24</a> Itemque ab Jasone Cyrenæo quinque libris comprehensa tentavimus nos uno volumine breviare.</p>
 <p><a name="025">25</a> Considerantes enim multitudinem librorum, et difficultatem volentibus aggredi narrationes historiarum propter multitudinem rerum,</p>
 <p><a name="026">26</a> curavimus volentibus quidem legere, ut esset animi oblectatio: studiosis vero, ut facilius possint memoriæ commendare: omnibus autem legentibus utilitas conferatur.</p>
 <p><a name="027">27</a> Et nobis quidem ipsis, qui hoc opus breviandi causa suscepimus, non facilem laborem, immo vero negotium plenum vigiliarum et sudoris assumpsimus.</p>
 <p><a name="028">28</a> Sicut hi qui præparant convivium, et quærunt aliorum voluntati parere propter multorum gratiam, libenter laborem sustinemus.</p>
 <p><a name="029">29</a> Veritatem quidem de singulis auctoribus concedentes, ipsi autem secundum datam formam brevitati studentes.</p>
 <p><a name="030">30</a> Sicut enim novæ domus architecto de universa structura curandum est; ei vero qui pingere curat, quæ apta sunt ad ornatum exquirenda sunt: ita æstimandum est et in nobis.</p>
 <p><a name="031">31</a> Etenim intellectum colligere, et ordinare sermonem, et curiosius partes singulas quasque disquirere, historiæ congruit auctori:</p>
 <p><a name="032">32</a> brevitatem vero dictionis sectari, et executiones rerum vitare, brevianti concedendum est.</p>
 <p><a name="033">33</a> Hinc ergo narrationem incipiemus: de præfatione tantum dixisse sufficiat. Stultum etenim est ante historiam effluere, in ipsa autem historia succingi.</p>
 <p></p><hr>
 <center>
 <a href="ma2003.htm">Next: 2 Macabees Chapter 3</a></center>
 </body>