<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/zep003.htm">Polyglot</a> 
 <a href="../kjv/zep003.htm">KJV</a> 
 <a href="../sep/zep003.htm">Sep</a> 
 <a href="../tan/zep003.htm">Tan</a> 
 
 <br>
 <br><a href="zep.htm">Zephaniah Index</a><br>
  
 <a href="zep002.htm">Previous</a> 
 <a href="hag001.htm">Next</a> 
 </center>
 <hr>
 
 <h3 align="CENTER">Vulgate (Latin): Zephaniah Chapter 3</h3><p><a name="001">1</a> [Væ provocatrix, et redempta civitas, columba!<br></p>
 <p><a name="002">2</a> non audivit vocem,<br> et non suscepit disciplinam;<br> in Domino non est confisa,<br> ad Deum suum non appropinquavit.<br></p>
 <p><a name="003">3</a> Principes ejus in medio ejus quasi leones rugientes;<br> judices ejus lupi vespere, non relinquebant in mane.<br></p>
 <p><a name="004">4</a> Prophetæ ejus vesani, viri infideles;<br> sacerdotes ejus polluerunt sanctum,<br> injuste egerunt contra legem.<br></p>
 <p><a name="005">5</a> Dominus justus in medio ejus non faciet iniquitatem;<br> mane, mane judicium suum dabit in lucem, et non abscondetur;<br> nescivit autem iniquus confusionem.<br></p>
 <p><a name="006">6</a> Disperdidi gentes,<br> et dissipati sunt anguli earum;<br> desertas feci vias eorum,<br> dum non est qui transeat;<br> desolatæ sunt civitates eorum,<br> non remanente viro, neque ullo habitatore.<br></p>
 <p><a name="007">7</a> Dixi: Attamen timebis me,<br> suscipies disciplinam;<br> et non peribit habitaculum ejus,<br> propter omnia in quibus visitavi eam:<br> verumtamen diluculo surgentes corruperunt omnes cogitationes suas.<br></p>
 <p><a name="008">8</a> Quapropter exspecta me, dicit Dominus,<br> in die resurrectionis meæ in futurum:<br> quia judicium meum ut congregem gentes,<br> et colligam regna,<br> et effundam super eos indignationem meam,<br> omnem iram furoris mei:<br> in igne enim zeli mei devorabitur omnis terra.]<br>
 </p>
 <p><a name="009">9</a> [Quia tunc reddam populis labium electum,<br> ut invocent omnes in nomine Domini,<br> et serviant ei humero uno.<br></p>
 <p><a name="010">10</a> Ultra flumina Æthiopiæ, inde supplices mei;<br> filii dispersorum meorum deferent munus mihi.<br></p>
 <p><a name="011">11</a> In die illa non confunderis super cunctis adinventionibus tuis,<br> quibus prævaricata es in me,<br> quia tunc auferam de medio tui magniloquos superbiæ tuæ,<br> et non adjicies exaltari amplius in monte sancto meo.<br></p>
 <p><a name="012">12</a> Et derelinquam in medio tui populum pauperem et egenum:<br> et sperabunt in nomine Domini.<br></p>
 <p><a name="013">13</a> Reliquiæ Israël non facient iniquitatem,<br> nec loquentur mendacium,<br> et non invenietur in ore eorum lingua dolosa,<br> quoniam ipsi pascentur, et accubabunt,<br> et non erit qui exterreat.<br></p>
 <p><a name="014">14</a> Lauda, filia Sion; jubila, Israël:<br> lætare, et exsulta in omni corde, filia Jerusalem.<br></p>
 <p><a name="015">15</a> Abstulit Dominus judicium tuum;<br> avertit inimicos tuos.<br> Rex Israël Dominus in medio tui:<br> non timebis malum ultra.<br></p>
 <p><a name="016">16</a> In die illa dicetur Jerusalem:<br> Noli timere; Sion: Non dissolvantur manus tuæ.<br></p>
 <p><a name="017">17</a> Dominus Deus tuus in medio tui fortis, ipse salvabit:<br> gaudebit super te in lætitia,<br> silebit in dilectione sua,<br> exsultabit super te in laude.<br></p>
 <p><a name="018">18</a> Nugas, qui a lege recesserant,<br> congregabo, quia ex te erant:<br> ut non ultra habeas super eis opprobrium.<br></p>
 <p><a name="019">19</a> Ecce ego interficiam omnes qui afflixerunt te in tempore illo:<br> et salvabo claudicantem,<br> et eam quæ ejecta fuerat congregabo:<br> et ponam eos in laudem, et in nomen,<br> in omni terra confusionis eorum,<br></p>
 <p><a name="020">20</a> in tempore illo quo adducam vos,<br> et in tempore quo congregabo vos.<br> Dabo enim vos in nomen,<br> et in laudem omnibus populis terræ,<br> cum convertero captivitatem vestram coram oculis vestris,<br> dicit Dominus.]</p>
 <p></p>
 <p></p><hr>
 <center>
 <a href="hag001.htm">Next: Haggai Chapter 1</a></center>
 </body>