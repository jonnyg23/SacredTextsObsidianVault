<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mar005.htm">Polyglot</a> 
 <a href="../gnt/mar005.htm">GNT</a> 
 <a href="../kjv/mar005.htm">KJV</a> 
 
 <br>
 <br><a href="mar.htm">Mark Index</a><br>
  
 <a href="mar004.htm">Previous</a> 
 <a href="mar006.htm">Next</a> 
 </center>
 <hr>
 
 <h3 align="CENTER">Vulgate (Latin): Mark Chapter 5</h3><p><a name="001">1</a> Et venerunt trans fretum maris in regionem Gerasenorum.</p>
 <p><a name="002">2</a> Et exeunti ei de navi, statim occurrit de monumentis homo in spiritu immundo,</p>
 <p><a name="003">3</a> qui domicilium habebat in monumentis, et neque catenis jam quisquam poterat eum ligare:</p>
 <p><a name="004">4</a> quoniam sæpe compedibus et catenis vinctus, dirupisset catenas, et compedes comminuisset, et nemo poterat eum domare:</p>
 <p><a name="005">5</a> et semper die ac nocte in monumentis, et in montibus erat, clamans, et concidens se lapidibus.</p>
 <p><a name="006">6</a> Videns autem Jesum a longe, cucurrit, et adoravit eum:</p>
 <p><a name="007">7</a> et clamans voce magna dixit: Quid mihi et tibi, Jesu Fili Dei altissimi? adjuro te per Deum, ne me torqueas.</p>
 <p><a name="008">8</a> Dicebat enim illi: Exi spiritus immunde ab homine.</p>
 <p><a name="009">9</a> Et interrogabat eum: Quod tibi nomen est? Et dicit ei: Legio mihi nomen est, quia multi sumus.</p>
 <p><a name="010">10</a> Et deprecabatur eum multum, ne se expelleret extra regionem.</p>
 <p><a name="011">11</a> Erat autem ibi circa montem grex porcorum magnus, pascens.</p>
 <p><a name="012">12</a> Et deprecabantur eum spiritus, dicentes: Mitte nos in porcos ut in eos introëamus.</p>
 <p><a name="013">13</a> Et concessit eis statim Jesus. Et exeuntes spiritus immundi introierunt in porcos: et magno impetu grex præcipitatus est in mare ad duo millia, et suffocati sunt in mari.</p>
 <p><a name="014">14</a> Qui autem pascebant eos, fugerunt, et nuntiaverunt in civitatem et in agros. Et egressi sunt videre quid esset factum:</p>
 <p><a name="015">15</a> et veniunt ad Jesum: et vident illum qui a dæmonio vexabatur, sedentem, vestitum, et sanæ mentis, et timuerunt.</p>
 <p><a name="016">16</a> Et narraverunt illis, qui viderant, qualiter factum esset ei qui dæmonium habuerat, et de porcis.</p>
 <p><a name="017">17</a> Et rogare cperunt eum ut discederet de finibus eorum.</p>
 <p><a name="018">18</a> Cumque ascenderet navim, cpit illum deprecari, qui a dæmonio vexatus fuerat, ut esset cum illo,</p>
 <p><a name="019">19</a> et non admisit eum, sed ait illi: Vade in domum tuam ad tuos, et annuntia illis quanta tibi Dominus fecerit, et misertus sit tui.</p>
 <p><a name="020">20</a> Et abiit, et cpit prædicare in Decapoli, quanta sibi fecisset Jesus: et omnes mirabantur.</p>
 <p><a name="021">21</a> Et cum transcendisset Jesus in navi rursum trans fretum, convenit turba multa ad eum, et erat circa mare.<br>
 </p>
 <p><a name="022">22</a> Et venit quidam de archisynagogis nomine Jairus, et videns eum procidit ad pedes ejus,</p>
 <p><a name="023">23</a> et deprecabatur eum multum, dicens: Quoniam filia mea in extremis est, veni, impone manum super eam, ut salva sit, et vivat.</p>
 <p><a name="024">24</a> Et abiit cum illo, et sequebatur eum turba multa, et comprimebant eum.</p>
 <p><a name="025">25</a> Et mulier, quæ erat in profluvio sanguinis annis duodecim,</p>
 <p><a name="026">26</a> et fuerat multa perpessa a compluribus medicis: et erogaverat omnia sua, nec quidquam profecerat, sed magis deterius habebat:</p>
 <p><a name="027">27</a> cum audisset de Jesu, venit in turba retro, et tetigit vestimentum ejus:</p>
 <p><a name="028">28</a> dicebat enim: Quia si vel vestimentum ejus tetigero, salva ero.</p>
 <p><a name="029">29</a> Et confestim siccatus est fons sanguinis ejus: et sensit corpore quia sanata esset a plaga.</p>
 <p><a name="030">30</a> Et statim Jesus in semetipso cognoscens virtutem quæ exierat de illo, conversus ad turbam, aiebat: Quis tetigit vestimenta mea?</p>
 <p><a name="031">31</a> Et dicebant ei discipuli sui: Vides turbam comprimentem te, et dicis: Quis me tetigit?</p>
 <p><a name="032">32</a> Et circumspiciebat videre eam, quæ hoc fecerat.</p>
 <p><a name="033">33</a> Mulier vero timens et tremens, sciens quod factum esset in se, venit et procidit ante eum, et dixit ei omnem veritatem.</p>
 <p><a name="034">34</a> Ille autem dixit ei: Filia, fides tua te salvam fecit: vade in pace, et esto sana a plaga tua.</p>
 <p><a name="035">35</a> Adhuc eo loquente, veniunt ab archisynagogo, dicentes: Quia filia tua mortua est: quid ultra vexas magistrum?</p>
 <p><a name="036">36</a> Jesus autem audito verbo quod dicebatur, ait archisynagogo: Noli timere: tantummodo crede.</p>
 <p><a name="037">37</a> Et non admisit quemquam se sequi nisi Petrum, et Jacobum, et Joannem fratrem Jacobi.</p>
 <p><a name="038">38</a> Et veniunt in domum archisynagogi, et videt tumultum, et flentes, et ejulantes multum.</p>
 <p><a name="039">39</a> Et ingressus, ait illis: Quid turbamini, et ploratis? puella non est mortua, sed dormit.</p>
 <p><a name="040">40</a> Et irridebant eum. Ipse vero ejectis omnibus assumit patrem, et matrem puellæ, et qui secum erant, et ingreditur ubi puella erat jacens.</p>
 <p><a name="041">41</a> Et tenens manum puellæ, ait illi: Talitha cumi, quod est interpretatum: Puella (tibi dico), surge.</p>
 <p><a name="042">42</a> Et confestim surrexit puella, et ambulabat: erat autem annorum duodecim: et obstupuerunt stupore magno.</p>
 <p><a name="043">43</a> Et præcepit illis vehementer ut nemo id sciret: et dixit dari illi manducare.</p>
 <p></p><hr>
 <center>
 <a href="mar006.htm">Next: Mark Chapter 6</a></center>
 </body>