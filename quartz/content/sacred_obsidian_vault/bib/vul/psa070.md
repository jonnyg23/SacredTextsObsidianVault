<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa070.htm">Polyglot</a> 
 <a href="../kjv/psa070.htm">KJV</a> 
 <a href="../sep/psa070.htm">Sep</a> 
 <a href="../tan/psa070.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa069.htm">Previous</a> 
 <a href="psa071.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 70</h3><p><a name="001">1</a> Psalmus David, filiorum Jonadab, et priorum captivorum. [In te, Domine, speravi; non confundar in æternum.<br></p>
 <p><a name="002">2</a> In justitia tua libera me, et eripe me:<br> inclina ad me aurem tuam, et salva me.<br></p>
 <p><a name="003">3</a> Esto mihi in Deum protectorem,<br> et in locum munitum, ut salvum me facias:<br> quoniam firmamentum meum et refugium meum es tu.<br></p>
 <p><a name="004">4</a> Deus meus, eripe me de manu peccatoris,<br> et de manu contra legem agentis, et iniqui:<br></p>
 <p><a name="005">5</a> quoniam tu es patientia mea, Domine;<br> Domine, spes mea a juventute mea.<br></p>
 <p><a name="006">6</a> In te confirmatus sum ex utero;<br> de ventre matris meæ tu es protector meus;<br> in te cantatio mea semper.<br></p>
 <p><a name="007">7</a> Tamquam prodigium factus sum multis;<br> et tu adjutor fortis.<br></p>
 <p><a name="008">8</a> Repleatur os meum laude,<br> ut cantem gloriam tuam,<br> tota die magnitudinem tuam.<br></p>
 <p><a name="009">9</a> Ne projicias me in tempore senectutis;<br> cum defecerit virtus mea, ne derelinquas me.<br></p>
 <p><a name="010">10</a> Quia dixerunt inimici mei mihi,<br> et qui custodiebant animam meam consilium fecerunt in unum,<br></p>
 <p><a name="011">11</a> dicentes: Deus dereliquit eum:<br> persequimini et comprehendite eum,<br> quia non est qui eripiat.<br></p>
 <p><a name="012">12</a> Deus, ne elongeris a me;<br> Deus meus, in auxilium meum respice.<br></p>
 <p><a name="013">13</a> Confundantur et deficiant detrahentes animæ meæ;<br> operiantur confusione et pudore qui quærunt mala mihi.<br></p>
 <p><a name="014">14</a> Ego autem semper sperabo,<br> et adjiciam super omnem laudem tuam.<br></p>
 <p><a name="015">15</a> Os meum annuntiabit justitiam tuam,<br> tota die salutare tuum.<br> Quoniam non cognovi litteraturam,<br></p>
 <p><a name="016">16</a> introibo in potentias Domini;<br> Domine, memorabor justitiæ tuæ solius.<br></p>
 <p><a name="017">17</a> Deus, docuisti me a juventute mea;<br> et usque nunc pronuntiabo mirabilia tua.<br></p>
 <p><a name="018">18</a> Et usque in senectam et senium,<br> Deus, ne derelinquas me,<br> donec annuntiem brachium tuum generationi omni quæ ventura est,<br> potentiam tuam,</p>
 <p><a name="019">19</a> et justitiam tuam, Deus, usque in altissima;<br> quæ fecisti magnalia, Deus: quis similis tibi?<br></p>
 <p><a name="020">20</a> Quantas ostendisti mihi tribulationes multas et malas!<br> et conversus vivificasti me,<br> et de abyssis terræ iterum reduxisti me.<br></p>
 <p><a name="021">21</a> Multiplicasti magnificentiam tuam;<br> et conversus consolatus es me.<br></p>
 <p><a name="022">22</a> Nam et ego confitebor tibi in vasis psalmi veritatem tuam, Deus;<br> psallam tibi in cithara, sanctus Israël.<br></p>
 <p><a name="023">23</a> Exsultabunt labia mea cum cantavero tibi;<br> et anima mea quam redemisti.<br></p>
 <p><a name="024">24</a> Sed et lingua mea tota die meditabitur justitiam tuam,<br> cum confusi et reveriti fuerint qui quærunt mala mihi.]</p>
 <p></p><hr>
 <center>
 <a href="psa071.htm">Next: Psalms Chapter 71</a></center>
 </body>