<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze030.htm">Polyglot</a> 
 <a href="../kjv/eze030.htm">KJV</a> 
 <a href="../sep/eze030.htm">Sep</a> 
 <a href="../tan/eze030.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze029.htm">Previous</a> 
 <a href="eze031.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 30</h3><p><a name="001">1</a> Et factum est verbum Domini ad me, dicens:</p>
 <p><a name="002">2</a> Fili hominis, propheta, et dic: [Hæc dicit Dominus Deus:<br> Ululate: Væ, væ diei!<br></p>
 <p><a name="003">3</a> quia juxta est dies,<br> et appropinquat dies Domini, dies nubis:<br> tempus gentium erit.<br></p>
 <p><a name="004">4</a> Et veniet gladius in Ægyptum,<br> et erit pavor in Æthiopia,<br> cum ceciderint vulnerati in Ægypto,<br> et ablata fuerit multitudo illius,<br> et destructa fundamenta ejus.<br></p>
 <p><a name="005">5</a> Æthiopia, et Libya, et Lydi,<br> et omne reliquum vulgus,<br> et Chub, et filii terræ fderis,<br> cum eis gladio cadent.<br></p>
 <p><a name="006">6</a> Hæc dicit Dominus Deus:<br> Et corruent fulcientes Ægyptum,<br> et destruetur superbia imperii ejus:<br> a turre Syenes gladio cadent in ea,<br> ait Dominus Deus exercituum.<br></p>
 <p><a name="007">7</a> Et dissipabuntur in medio terrarum desolatarum,<br> et urbes ejus in medio civitatum desertarum erunt:<br></p>
 <p><a name="008">8</a> et scient quia ego Dominus,<br> cum dedero ignem in Ægypto,<br> et attriti fuerint omnes auxiliatores ejus.<br></p>
 <p><a name="009">9</a> In die illa egredientur nuntii a facie mea in trieribus<br> ad conterendam Æthiopiæ confidentiam:<br> et erit pavor in eis in die Ægypti,<br> quia absque dubio veniet.<br></p>
 <p><a name="010">10</a> Hæc dicit Dominus Deus:<br> Cessare faciam multitudinem Ægypti<br> in manu Nabuchodonosor regis Babylonis.<br></p>
 <p><a name="011">11</a> Ipse et populus ejus cum eo, fortissimi gentium,<br> adducentur ad disperdendam terram:<br> et evaginabunt gladios suos super Ægyptum,<br> et implebunt terram interfectis.<br></p>
 <p><a name="012">12</a> Et faciam alveos fluminum aridos,<br> et tradam terram in manus pessimorum:<br> et dissipabo terram et plenitudinem ejus<br> manu alienorum:<br> ego Dominus locutus sum.<br></p>
 <p><a name="013">13</a> Hæc dicit Dominus Deus:<br> Et disperdam simulacra,<br> et cessare faciam idola de Memphis:<br> et dux de terra Ægypti non erit amplius,<br> et dabo terrorem in terra Ægypti.<br></p>
 <p><a name="014">14</a> Et disperdam terram Phathures,<br> et dabo ignem in Taphnis,<br> et faciam judicia in Alexandria.<br></p>
 <p><a name="015">15</a> Et effundam indignationem meam super Pelusium, robur Ægypti,<br> et interficiam multitudinem Alexandriæ.<br></p>
 <p><a name="016">16</a> Et dabo ignem in Ægypto:<br> quasi parturiens dolebit Pelusium,<br> et Alexandria erit dissipata,<br> et in Memphis angustiæ quotidianæ.<br></p>
 <p><a name="017">17</a> Juvenes Heliopoleos et Bubasti gladio cadent,<br> et ipsæ captivæ ducentur.<br></p>
 <p><a name="018">18</a> Et in Taphnis nigrescet dies,<br> cum contrivero ibi sceptra Ægypti,<br> et defecerit in ea superbia potentiæ ejus:<br> ipsam nubes operiet,<br> filiæ autem ejus in captivitatem ducentur.<br></p>
 <p><a name="019">19</a> Et judicia faciam in Ægypto:<br> et scient quia ego Dominus.]<br>
 </p>
 <p><a name="020">20</a> Et factum est in undecimo anno, in primo mense, in septima mensis: factum est verbum Domini ad me, dicens:</p>
 <p><a name="021">21</a> [Fili hominis, brachium Pharaonis regis Ægypti confregi,<br> et ecce non est obvolutum ut restitueretur ei sanitas,<br> ut ligaretur pannis, et fasciaretur linteolis,<br> ut recepto robore posset tenere gladium.<br></p>
 <p><a name="022">22</a> Propterea hæc dicit Dominus Deus:<br> Ecce ego ad Pharaonem regem Ægypti,<br> et comminuam brachium ejus forte, sed confractum:<br> et dejiciam gladium de manu ejus,<br></p>
 <p><a name="023">23</a> et dispergam Ægyptum in gentibus,<br> et ventilabo eos in terris.<br></p>
 <p><a name="024">24</a> Et confortabo brachia regis Babylonis,<br> daboque gladium meum in manu ejus,<br> et confringam brachia Pharaonis,<br> et gement gemitibus interfecti coram facie ejus.<br></p>
 <p><a name="025">25</a> Et confortabo brachia regis Babylonis,<br> et brachia Pharaonis concident:<br> et scient quia ego Dominus,<br> cum dedero gladium meum in manu regis Babylonis,<br> et extenderit eum super terram Ægypti.<br></p>
 <p><a name="026">26</a> Et dispergam Ægyptum in nationes,<br> et ventilabo eos in terras:<br> et scient quia ego Dominus.]</p>
 <p></p><hr>
 <center>
 <a href="eze031.htm">Next: Ezekiel Chapter 31</a></center>
 </body>