<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rom002.htm">Polyglot</a> 
 <a href="../gnt/rom002.htm">GNT</a> 
 <a href="../kjv/rom002.htm">KJV</a> 
 
 <br>
 <br><a href="rom.htm">Romans Index</a><br>
  
 <a href="rom001.htm">Previous</a> 
 <a href="rom003.htm">Next</a> 
 </center>
 <hr>
 
 <h3 align="CENTER">Vulgate (Latin): Romans Chapter 2</h3><p><a name="001">1</a> Propter quod inexcusabilis es, o homo omnis qui judicas. In quo enim judicas alterum, teipsum condemnas: eadem enim agis quæ judicas.</p>
 <p><a name="002">2</a> Scimus enim quoniam judicium Dei est secundum veritatem in eos qui talia agunt.</p>
 <p><a name="003">3</a> Existimas autem hoc, o homo, qui judicas eos qui talia agunt, et facis ea, quia tu effugies judicium Dei?</p>
 <p><a name="004">4</a> an divitias bonitatis ejus, et patientiæ, et longanimitatis contemnis? ignoras quoniam benignitas Dei ad pnitentiam te adducit?</p>
 <p><a name="005">5</a> Secundum autem duritiam tuam, et impnitens cor, thesaurizas tibi iram in die iræ, et revelationis justi judicii Dei,</p>
 <p><a name="006">6</a> qui reddet unicuique secundum opera ejus:</p>
 <p><a name="007">7</a> iis quidem qui secundum patientiam boni operis, gloriam, et honorem, et incorruptionem quærunt, vitam æternam:</p>
 <p><a name="008">8</a> iis autem qui sunt ex contentione, et qui non acquiescunt veritati, credunt autem iniquitati, ira et indignatio.</p>
 <p><a name="009">9</a> Tribulatio et angustia in omnem animam hominis operantis malum, Judæi primum, et Græci:</p>
 <p><a name="010">10</a> gloria autem, et honor, et pax omni operanti bonum, Judæo primum, et Græco:</p>
 <p><a name="011">11</a> non enim est acceptio personarum apud Deum.<br>
 </p>
 <p><a name="012">12</a> Quicumque enim sine lege peccaverunt, sine lege peribunt: et quicumque in lege peccaverunt, per legem judicabuntur.</p>
 <p><a name="013">13</a> Non enim auditores legis justi sunt apud Deum, sed factores legis justificabuntur.</p>
 <p><a name="014">14</a> Cum autem gentes, quæ legem non habent, naturaliter ea, quæ legis sunt, faciunt, ejusmodi legem non habentes, ipsi sibi sunt lex:</p>
 <p><a name="015">15</a> qui ostendunt opus legis scriptum in cordibus suis, testimonium reddente illis conscientia ipsorum, et inter se invicem cogitationibus accusantibus, aut etiam defendentibus,</p>
 <p><a name="016">16</a> in die, cum judicabit Deus occulta hominum, secundum Evangelium meum per Jesum Christum.<br>
 </p>
 <p><a name="017">17</a> Si autem tu Judæus cognominaris, et requiescis in lege, et gloriaris in Deo,</p>
 <p><a name="018">18</a> et nosti voluntatem ejus, et probas utiliora, instructus per legem,</p>
 <p><a name="019">19</a> confidis teipsum esse ducem cæcorum, lumen eorum qui in tenebris sunt,</p>
 <p><a name="020">20</a> eruditorem insipientium, magistrum infantium, habentem formam scientiæ, et veritatis in lege.</p>
 <p><a name="021">21</a> Qui ergo alium doces, teipsum non doces: qui prædicas non furandum, furaris:</p>
 <p><a name="022">22</a> qui dicis non mchandum, mcharis: qui abominaris idola, sacrilegium facis:</p>
 <p><a name="023">23</a> qui in lege gloriaris, per prævaricationem legis Deum inhonoras.</p>
 <p><a name="024">24</a> (Nomen enim Dei per vos blasphematur inter gentes, sicut scriptum est.)<br>
 </p>
 <p><a name="025">25</a> Circumcisio quidem prodest, si legem observes: si autem prævaricator legis sis, circumcisio tua præputium facta est.</p>
 <p><a name="026">26</a> Si igitur præputium justitias legis custodiat, nonne præputium illius in circumcisionem reputabitur?</p>
 <p><a name="027">27</a> et judicabit id quod ex natura est præputium, legem consummans, te, qui per litteram et circumcisionem prævaricator legis es?</p>
 <p><a name="028">28</a> Non enim qui in manifesto, Judæus est: neque quæ in manifesto, in carne, est circumcisio:</p>
 <p><a name="029">29</a> sed qui in abscondito, Judæus est: et circumcisio cordis in spiritu, non littera: cujus laus non ex hominibus, sed ex Deo est.</p>
 <p></p><hr>
 <center>
 <a href="rom003.htm">Next: Romans Chapter 3</a></center>
 </body>