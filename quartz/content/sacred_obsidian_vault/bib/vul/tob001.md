<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/tob001.htm">Polyglot</a> 
 <a href="../apo/tob001.htm">Apo</a> 
 <a href="../sep/toa001.htm">Sep:ToA</a> 
 <a href="../sep/tos001.htm">Sep:ToS</a> 
 
 <br>
 <br><a href="tob.htm">Tobias Index</a><br>
  
 <a href="neh013.htm">Previous</a> 
 <a href="tob002.htm">Next</a> 
 </center>
 <hr>
 
 <h3 align="CENTER">Vulgate (Latin): Tobias Chapter 1</h3><p><a name="001">1</a> Tobias ex tribu et civitate Nephthali (quæ est in superioribus Galilææ supra Naasson, post viam quæ ducit ad occidentem, in sinistro habens civitatem Sephet)</p>
 <p><a name="002">2</a> cum captus esset in diebus Salmanasar regis Assyriorum, in captivitate tamen positus, viam veritatis non deseruit,</p>
 <p><a name="003">3</a> ita ut omnia quæ habere poterat, quotidie concaptivis fratribus, qui erant ex ejus genere, impertiret.</p>
 <p><a name="004">4</a> Cumque esset junior omnibus in tribu Nephthali, nihil tamen puerile gessit in opere.</p>
 <p><a name="005">5</a> Denique, cum irent omnes ad vitulos aureos quos Jeroboam fecerat rex Israël, hic solus fugiebat consortia omnium.</p>
 <p><a name="006">6</a> Sed pergebat in Jerusalem ad templum Domini, et ibi adorabat Dominum Deum Israël, omnia primitiva sua et decimas suas fideliter offerens,</p>
 <p><a name="007">7</a> ita ut in tertio anno proselytis et advenis ministraret omnem decimationem.</p>
 <p><a name="008">8</a> Hæc et his similia secundum legem Dei puerulus observabat.</p>
 <p><a name="009">9</a> Cum vero factus esset vir, accepit uxorem Annam de tribu sua, genuitque ex ea filium, nomen suum imponens ei:</p>
 <p><a name="010">10</a> quem ab infantia timere Deum docuit, et abstinere ab omni peccato.</p>
 <p><a name="011">11</a> Igitur, cum per captivitatem devenisset cum uxore sua et filio in civitatem Niniven cum omni tribu sua</p>
 <p><a name="012">12</a> (cum omnes ederent ex cibis gentilium), iste custodivit animam suam, et numquam contaminatus est in escis eorum.</p>
 <p><a name="013">13</a> Et quoniam memor fuit Domini in toto corde suo, dedit illi Deus gratiam in conspectu Salmanasar regis,</p>
 <p><a name="014">14</a> et dedit illi potestatem quocumque vellet ire, habens libertatem quæcumque facere voluisset.</p>
 <p><a name="015">15</a> Pergebat ergo ad omnes qui erant in captivitate, et monita salutis dabat eis.</p>
 <p><a name="016">16</a> Cum autem venisset in Rages civitatem Medorum, et ex his quibus honoratus fuerat a rege, habuisset decem talenta argenti:</p>
 <p><a name="017">17</a> et cum in multa turba generis sui Gabelum egentem videret, qui erat ex tribu ejus, sub chirographo dedit illi memoratum pondus argenti.</p>
 <p><a name="018">18</a> Post multum vero temporis, mortuo Salmanasar rege, cum regnaret Sennacherib filius ejus pro eo, et filios Israël exosos haberet in conspectu suo,</p>
 <p><a name="019">19</a> Tobias quotidie pergebat per omnem cognationem suam, et consolabatur eos, dividebatque unicuique, prout poterat, de facultatibus suis:</p>
 <p><a name="020">20</a> esurientes alebat, nudisque vestimenta præbebat, et mortuis atque occisis sepulturam sollicitus exhibebat.</p>
 <p><a name="021">21</a> Denique cum reversus esset rex Sennacherib, fugiens a Judæa plagam quam circa eum fecerat Deus propter blasphemiam suam, et iratus multos occideret ex filiis Israël, Tobias sepeliebat corpora eorum.</p>
 <p><a name="022">22</a> At ubi nuntiatum est regi, jussit eum occidi, et tulit omnem substantiam ejus.</p>
 <p><a name="023">23</a> Tobias vero cum filio suo et cum uxore suo fugiens, nudus latuit, quia multi diligebant eum.</p>
 <p><a name="024">24</a> Post dies vero quadraginta quinque occiderunt regem filii ipsius,</p>
 <p><a name="025">25</a> et reversus est Tobias in domum suam, omnisque facultas ejus restituta est ei.</p>
 <p></p><hr>
 <center>
 <a href="tob002.htm">Next: Tobias Chapter 2</a></center>
 </body>