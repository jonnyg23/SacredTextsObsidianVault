<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir019.htm">Polyglot</a> 
 <a href="../apo/sir019.htm">Apo</a> 
 <a href="../sep/sir019.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir018.htm">Previous</a> 
 <a href="sir020.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 19</h3><p><a name="001">1</a> [Operarius ebriosus non locupletabitur:<br> et qui spernit modica paulatim decidet.<br></p>
 <p><a name="002">2</a> Vinum et mulieres apostatare faciunt sapientes,<br> et arguent sensatos.<br></p>
 <p><a name="003">3</a> Et qui se jungit fornicariis erit nequam:<br> putredo et vermes hæreditabunt illum:<br> et extolletur in exemplum majus,<br> et tolletur de numero anima ejus.]<br>
 </p>
 <p><a name="004">4</a> [Qui credit cito levis corde est, et minorabitur:<br> et qui delinquit in animam suam, insuper habebitur.<br></p>
 <p><a name="005">5</a> Qui gaudet iniquitate, denotabitur:<br> et qui odit correptionem, minuetur vita:<br> et qui odit loquacitatem, extinguit malitiam.<br></p>
 <p><a name="006">6</a> Qui peccat in animam suam, pnitebit:<br> et qui jucundatur in malitia, denotabitur.<br></p>
 <p><a name="007">7</a> Ne iteres verbum nequam et durum,<br> et non minoraberis.<br></p>
 <p><a name="008">8</a> Amico et inimico noli narrare sensum tuum:<br> et si est tibi delictum, noli denudare:<br></p>
 <p><a name="009">9</a> audiet enim te, et custodiet te,<br> et quasi defendens peccatum, odiet te,<br> et sic aderit tibi semper.<br></p>
 <p><a name="010">10</a> Audisti verbum adversus proximum tuum?<br> commoriatur in te, fidens quoniam non te dirumpet.<br></p>
 <p><a name="011">11</a> A facie verbi parturit fatuus,<br> tamquam gemitus partus infantis.<br></p>
 <p><a name="012">12</a> Sagitta infixa femori carnis,<br> sic verbum in corde stulti.<br></p>
 <p><a name="013">13</a> Corripe amicum,<br> ne forte non intellexerit, et dicat: Non feci:<br> aut, si fecerit, ne iterum addat facere.<br></p>
 <p><a name="014">14</a> Corripe proximum, ne forte non dixerit:<br> et si dixerit, ne forte iteret.<br></p>
 <p><a name="015">15</a> Corripe amicum, sæpe enim fit commissio:<br></p>
 <p><a name="016">16</a> et non omni verbo credas.<br> Est qui labitur lingua, sed non ex animo:<br></p>
 <p><a name="017">17</a> quis est enim qui non deliquerit in lingua sua?]<br>
  [Corripe proximum antequam commineris,<br></p>
 <p><a name="018">18</a> et da locum timori Altissimi:<br> quia omnis sapientia timor Dei, et in illa timere Deum,<br> et in omni sapientia dispositio legis.<br></p>
 <p><a name="019">19</a> Et non est sapientia nequitiæ disciplina,<br> et non est cogitatus peccatorum prudentia.<br></p>
 <p><a name="020">20</a> Est nequitia, et in ipsa execratio,<br> et est insipiens qui minuitur sapientia.<br></p>
 <p><a name="021">21</a> Melior est homo qui minuitur sapientia,<br> et deficiens sensu, in timore,<br> quam qui abundat sensu,<br> et transgreditur legem Altissimi.<br></p>
 <p><a name="022">22</a> Est solertia certa, et ipsa iniqua:<br></p>
 <p><a name="023">23</a> et est qui emittit verbum certum enarrans veritatem.<br> Est qui nequiter humiliat se,<br> et interiora ejus plena sunt dolo:<br></p>
 <p><a name="024">24</a> et est qui se nimium submittit a multa humilitate:<br> et est qui inclinat faciem suam,<br> et fingit se non videre quod ignoratum est:<br></p>
 <p><a name="025">25</a> et si ab imbecillitate virium vetetur peccare,<br> si invenerit tempus malefaciendi, malefaciet.<br></p>
 <p><a name="026">26</a> Ex visu cognoscitur vir,<br> et ab occursu faciei cognoscitur sensatus.<br></p>
 <p><a name="027">27</a> Amictus corporis, et risus dentium,<br> et ingressus hominis, enuntiant de illo.<br></p>
 <p><a name="028">28</a> Est correptio mendax in ira contumeliosi,<br> et est judicium quod non probatur esse bonum:<br> et est tacens, et ipse est prudens.]</p>
 <p></p><hr>
 <center>
 <a href="sir020.htm">Next: Sirach Chapter 20</a></center>
 </body>