<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ecc008.htm">Polyglot</a> 
 <a href="../kjv/ecc008.htm">KJV</a> 
 <a href="../sep/ecc008.htm">Sep</a> 
 <a href="../tan/ecc008.htm">Tan</a> 
 
 <br>
 <br><a href="ecc.htm">Ecclesiastes Index</a><br>
  
 <a href="ecc007.htm">Previous</a> 
 <a href="ecc009.htm">Next</a> 
 </center>
 <hr>
 
 <h3 align="CENTER">Vulgate (Latin): Ecclesiastes Chapter 8</h3><p><a name="001">1</a> [Sapientia hominis lucet in vultu ejus,<br> et potentissimus faciem illius commutabit.<br></p>
 <p><a name="002">2</a> Ego os regis observo,<br> et præcepta juramenti Dei.<br></p>
 <p><a name="003">3</a> Ne festines recedere a facie ejus,<br> neque permaneas in opere malo:<br> quia omne quod voluerit faciet.<br></p>
 <p><a name="004">4</a> Et sermo illius potestate plenus est,<br> nec dicere ei quisquam potest: Quare ita facis?<br></p>
 <p><a name="005">5</a> Qui custodit præceptum non experietur quidquam mali.<br> Tempus et responsionem cor sapientis intelligit.<br></p>
 <p><a name="006">6</a> Omni negotio tempus est, et opportunitas:<br> et multa hominis afflictio,<br></p>
 <p><a name="007">7</a> quia ignorat præterita,<br> et futura nullo scire potest nuntio.<br></p>
 <p><a name="008">8</a> Non est in hominis potestate prohibere spiritum,<br> nec habet potestatem in die mortis:<br> nec sinitur quiescere ingruente bello,<br> neque salvabit impietas impium.]<br>
 </p>
 <p><a name="009">9</a> [Omnia hæc consideravi,<br> et dedi cor meum in cunctis operibus quæ fiunt sub sole.<br> Interdum dominatur homo homini in malum suum.<br></p>
 <p><a name="010">10</a> Vidi impios sepultos,<br> qui etiam cum adhuc viverent<br> in loco sancto erant,<br> et laudabantur in civitate<br> quasi justorum operum.<br> Sed et hoc vanitas est.<br></p>
 <p><a name="011">11</a> Etenim quia non profertur cito contra malos sententia,<br> absque timore ullo<br> filii hominum perpetrant mala.<br></p>
 <p><a name="012">12</a> Attamen peccator ex eo quod centies facit malum,<br> et per patientiam sustentatur;<br> ego cognovi quod erit bonum timentibus Deum,<br> qui verentur faciem ejus.<br></p>
 <p><a name="013">13</a> Non sit bonum impio,<br> nec prolongentur dies ejus,<br> sed quasi umbra transeant qui non timent faciem Domini.<br></p>
 <p><a name="014">14</a> Est et alia vanitas quæ fit super terram:<br> sunt justi quibus mala proveniunt<br> quasi opera egerint impiorum:<br> et sunt impii qui ita securi sunt<br> quasi justorum facta habeant.<br> Sed et hoc vanissimum judico.<br></p>
 <p><a name="015">15</a> Laudavi igitur lætitiam;<br> quod non esset homini bonum sub sole,<br> nisi quod comederet, et biberet, atque gauderet,<br> et hoc solum secum auferret de labore suo,<br> in diebus vitæ suæ quos dedit ei Deus sub sole.<br></p>
 <p><a name="016">16</a> Et apposui cor meum ut scirem sapientiam,<br> et intelligerem distentionem quæ versatur in terra.<br> Est homo qui diebus et noctibus somnum non capit oculis.<br></p>
 <p><a name="017">17</a> Et intellexi quod omnium operum Dei<br> nullam possit homo invenire rationem<br> eorum quæ fiunt sub sole;<br> et quanto plus laboraverit ad quærendum,<br> tanto minus inveniat:<br> etiam si dixerit sapiens se nosse, non poterit reperire.]</p>
 <p></p><hr>
 <center>
 <a href="ecc009.htm">Next: Ecclesiastes Chapter 9</a></center>
 </body>