<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ti1004.htm">Polyglot</a> 
 <a href="../gnt/ti1004.htm">GNT</a> 
 <a href="../kjv/ti1004.htm">KJV</a> 
 
 <br>
 <br><a href="ti1.htm">1 Timothy Index</a><br>
  
 <a href="ti1003.htm">Previous</a> 
 <a href="ti1005.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Timothy Chapter 4</h3><p><a name="001">1</a> Spiritus autem manifeste dicit, quia in novissimis temporibus discedent quidam a fide, attendentes spiritibus erroris, et doctrinis dæmoniorum,</p>
 <p><a name="002">2</a> in hypocrisi loquentium mendacium, et cauteriatam habentium suam conscientiam,</p>
 <p><a name="003">3</a> prohibentium nubere, abstinere a cibis, quod Deus creavit ad percipiendum cum gratiarum actione fidelibus, et iis qui cognoverunt veritatem.</p>
 <p><a name="004">4</a> Quia omnis creatura Dei bona est, et nihil rejiciendum quod cum gratiarum actione percipitur:</p>
 <p><a name="005">5</a> sanctificatur enim per verbum Dei, et orationem.<br>
 </p>
 <p><a name="006">6</a> Hæc proponens fratribus, bonus eris minister Christi Jesu enutritus verbis fidei, et bonæ doctrinæ, quam assecutus es.</p>
 <p><a name="007">7</a> Ineptas autem, et aniles fabulas devita: exerce autem teipsum ad pietatem.</p>
 <p><a name="008">8</a> Nam corporalis exercitatio, ad modicum utilis est: pietas autem ad omnia utilis est, promissionem habens vitæ, quæ nunc est, et futuræ.</p>
 <p><a name="009">9</a> Fidelis sermo, et omni acceptione dignus.</p>
 <p><a name="010">10</a> In hoc enim laboramus, et maledicimur, quia speramus in Deum vivum, qui est Salvator omnium hominum, maxime fidelium.</p>
 <p><a name="011">11</a> Præcipe hæc, et doce.</p>
 <p><a name="012">12</a> Nemo adolescentiam tuam contemnat: sed exemplum esto fidelium in verbo, in conversatione, in caritate, in fide, in castitate.</p>
 <p><a name="013">13</a> Dum venio, attende lectioni, exhortationi, et doctrinæ.</p>
 <p><a name="014">14</a> Noli negligere gratiam, quæ in te est, quæ data est tibi per prophetiam, cum impositione manuum presbyterii.</p>
 <p><a name="015">15</a> Hæc meditare, in his esto: ut profectus tuus manifestus sit omnibus.</p>
 <p><a name="016">16</a> Attende tibi, et doctrinæ: insta in illis. Hoc enim faciens, et teipsum salvum facies, et eos qui te audiunt.</p>
 <p></p><hr>
 <center>
 <a href="ti1005.htm">Next: 1 Timothy Chapter 5</a></center>
 </body>