<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa055.htm">Polyglot</a> 
 <a href="../kjv/psa055.htm">KJV</a> 
 <a href="../sep/psa055.htm">Sep</a> 
 <a href="../tan/psa055.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa054.htm">Previous</a> 
 <a href="psa056.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 55</h3><p><a name="001">1</a> In finem, pro populo qui a sanctis longe factus est. David in tituli inscriptionem, cum tenuerunt eum Allophyli in Geth.</p>
 <p><a name="002">2</a> [Miserere mei, Deus, quoniam conculcavit me homo;<br> tota die impugnans, tribulavit me.<br></p>
 <p><a name="003">3</a> Conculcaverunt me inimici mei tota die,<br> quoniam multi bellantes adversum me.<br></p>
 <p><a name="004">4</a> Ab altitudine diei timebo:<br> ego vero in te sperabo.<br></p>
 <p><a name="005">5</a> In Deo laudabo sermones meos;<br> in Deo speravi:<br> non timebo quid faciat mihi caro.<br></p>
 <p><a name="006">6</a> Tota die verba mea execrabantur;<br> adversum me omnes cogitationes eorum in malum.<br></p>
 <p><a name="007">7</a> Inhabitabunt, et abscondent;<br> ipsi calcaneum meum observabunt.<br> Sicut sustinuerunt animam meam,<br></p>
 <p><a name="008">8</a> pro nihilo salvos facies illos;<br> in ira populos confringes.<br></p>
 <p><a name="009">9</a> Deus, vitam meam annuntiavi tibi;<br> posuisti lacrimas meas in conspectu tuo,<br> sicut et in promissione tua:<br></p>
 <p><a name="010">10</a> tunc convertentur inimici mei retrorsum.<br> In quacumque die invocavero te,<br> ecce cognovi quoniam Deus meus es.<br></p>
 <p><a name="011">11</a> In Deo laudabo verbum;<br> in Domino laudabo sermonem.<br> In Deo speravi:<br> non timebo quid faciat mihi homo.<br></p>
 <p><a name="012">12</a> In me sunt, Deus, vota tua,<br> quæ reddam, laudationes tibi:<br></p>
 <p><a name="013">13</a> quoniam eripuisti animam meam de morte,<br> et pedes meos de lapsu,<br> ut placeam coram Deo in lumine viventium.]</p>
 <p></p><hr>
 <center>
 <a href="psa056.htm">Next: Psalms Chapter 56</a></center>
 </body>