<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa065.htm">Polyglot</a> 
 <a href="../kjv/psa065.htm">KJV</a> 
 <a href="../sep/psa065.htm">Sep</a> 
 <a href="../tan/psa065.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa064.htm">Previous</a> 
 <a href="psa066.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 65</h3><p><a name="001">1</a> In finem. Canticum psalmi resurrectionis. [Jubilate Deo, omnis terra;<br></p>
 <p><a name="002">2</a> psalmum dicite nomini ejus;<br> date gloriam laudi ejus.<br></p>
 <p><a name="003">3</a> Dicite Deo: Quam terribilia sunt opera tua, Domine!<br> in multitudine virtutis tuæ mentientur tibi inimici tui.<br></p>
 <p><a name="004">4</a> Omnis terra adoret te, et psallat tibi;<br> psalmum dicat nomini tuo.<br></p>
 <p><a name="005">5</a> Venite, et videte opera Dei:<br> terribilis in consiliis super filios hominum.<br></p>
 <p><a name="006">6</a> Qui convertit mare in aridam;<br> in flumine pertransibunt pede:<br> ibi lætabimur in ipso.<br></p>
 <p><a name="007">7</a> Qui dominatur in virtute sua in æternum;<br> oculi ejus super gentes respiciunt:<br> qui exasperant non exaltentur in semetipsis.<br></p>
 <p><a name="008">8</a> Benedicite, gentes, Deum nostrum,<br> et auditam facite vocem laudis ejus:<br></p>
 <p><a name="009">9</a> qui posuit animam meam ad vitam,<br> et non dedit in commotionem pedes meos.<br></p>
 <p><a name="010">10</a> Quoniam probasti nos, Deus;<br> igne nos examinasti, sicut examinatur argentum.<br></p>
 <p><a name="011">11</a> Induxisti nos in laqueum;<br> posuisti tribulationes in dorso nostro;<br></p>
 <p><a name="012">12</a> imposuisti homines super capita nostra.<br> Transivimus per ignem et aquam,<br> et eduxisti nos in refrigerium.<br></p>
 <p><a name="013">13</a> Introibo in domum tuam in holocaustis;<br> reddam tibi vota mea</p>
 <p><a name="014">14</a> quæ distinxerunt labia mea:<br> et locutum est os meum in tribulatione mea.<br></p>
 <p><a name="015">15</a> Holocausta medullata offeram tibi, cum incenso arietum;<br> offeram tibi boves cum hircis.<br></p>
 <p><a name="016">16</a> Venite, audite, et narrabo, omnes qui timetis Deum,<br> quanta fecit animæ meæ.<br></p>
 <p><a name="017">17</a> Ad ipsum ore meo clamavi,<br> et exaltavi sub lingua mea.<br></p>
 <p><a name="018">18</a> Iniquitatem si aspexi in corde meo,<br> non exaudiet Dominus.<br></p>
 <p><a name="019">19</a> Propterea exaudivit Deus,<br> et attendit voci deprecationis meæ.<br></p>
 <p><a name="020">20</a> Benedictus Deus, qui non amovit orationem meam,<br> et misericordiam suam a me.]</p>
 <p></p><hr>
 <center>
 <a href="psa066.htm">Next: Psalms Chapter 66</a></center>
 </body>