<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro031.htm">Polyglot</a> 
 <a href="../kjv/pro031.htm">KJV</a> 
 <a href="../sep/pro031.htm">Sep</a> 
 <a href="../tan/pro031.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro030.htm">Previous</a> 
 <a href="ecc001.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 31</h3><p><a name="001">1</a> Verba Lamuelis regis. Visio qua erudivit eum mater sua.</p>
 <p><a name="002">2</a> [Quid, dilecte mi? quid, dilecte uteri mei?<br> quid, dilecte votorum meorum?<br></p>
 <p><a name="003">3</a> Ne dederis mulieribus substantiam tuam,<br> et divitias tuas ad delendos reges.<br></p>
 <p><a name="004">4</a> Noli regibus, o Lamuel, noli regibus dare vinum,<br> quia nullum secretum est ubi regnat ebrietas;<br></p>
 <p><a name="005">5</a> et ne forte bibant, et obliviscantur judiciorum,<br> et mutent causam filiorum pauperis.<br></p>
 <p><a name="006">6</a> Date siceram mrentibus,<br> et vinum his qui amaro sunt animo.<br></p>
 <p><a name="007">7</a> Bibant, et obliviscantur egestatis suæ,<br> et doloris sui non recordentur amplius.<br></p>
 <p><a name="008">8</a> Aperi os tuum muto,<br> et causis omnium filiorum qui pertranseunt.<br></p>
 <p><a name="009">9</a> Aperi os tuum, decerne quod justum est,<br> et judica inopem et pauperem.]<br>
 </p>
 <p><a name="010">10</a> [Mulierem fortem quis inveniet?<br> procul et de ultimis finibus pretium ejus.<br></p>
 <p><a name="011">11</a> Confidit in ea cor viri sui,<br> et spoliis non indigebit.<br></p>
 <p><a name="012">12</a> Reddet ei bonum, et non malum,<br> omnibus diebus vitæ suæ.<br></p>
 <p><a name="013">13</a> Quæsivit lanam et linum,<br> et operata est consilia manuum suarum.<br></p>
 <p><a name="014">14</a> Facta est quasi navis institoris,<br> de longe portans panem suum.<br></p>
 <p><a name="015">15</a> Et de nocte surrexit,<br> deditque prædam domesticis suis,<br> et cibaria ancillis suis.<br></p>
 <p><a name="016">16</a> Consideravit agrum, et emit eum;<br> de fructu manuum suarum plantavit vineam.<br></p>
 <p><a name="017">17</a> Accinxit fortitudine lumbos suos,<br> et roboravit brachium suum.<br></p>
 <p><a name="018">18</a> Gustavit, et vidit quia bona est negotiatio ejus;<br> non extinguetur in nocte lucerna ejus.<br></p>
 <p><a name="019">19</a> Manum suam misit ad fortia,<br> et digiti ejus apprehenderunt fusum.<br></p>
 <p><a name="020">20</a> Manum suam aperuit inopi,<br> et palmas suas extendit ad pauperem.<br></p>
 <p><a name="021">21</a> Non timebit domui suæ a frigoribus nivis;<br> omnes enim domestici ejus vestiti sunt duplicibus.<br></p>
 <p><a name="022">22</a> Stragulatam vestem fecit sibi;<br> byssus et purpura indumentum ejus.<br></p>
 <p><a name="023">23</a> Nobilis in portis vir ejus,<br> quando sederit cum senatoribus terræ.<br></p>
 <p><a name="024">24</a> Sindonem fecit, et vendidit,<br> et cingulum tradidit Chananæo.<br></p>
 <p><a name="025">25</a> Fortitudo et decor indumentum ejus,<br> et ridebit in die novissimo.<br></p>
 <p><a name="026">26</a> Os suum aperuit sapientiæ,<br> et lex clementiæ in lingua ejus.<br></p>
 <p><a name="027">27</a> Consideravit semitas domus suæ,<br> et panem otiosa non comedit.<br></p>
 <p><a name="028">28</a> Surrexerunt filii ejus, et beatissimam prædicaverunt;<br> vir ejus, et laudavit eam.<br></p>
 <p><a name="029">29</a> Multæ filiæ congregaverunt divitias;<br> tu supergressa es universas.<br></p>
 <p><a name="030">30</a> Fallax gratia, et vana est pulchritudo:<br> mulier timens Dominum, ipsa laudabitur.<br></p>
 <p><a name="031">31</a> Date ei de fructu manuum suarum,<br> et laudent eam in portis opera ejus.]</p>
 <p></p>
 <p></p><hr>
 <center>
 <a href="ecc001.htm">Next: Ecclesiastes Chapter 1</a></center>
 </body>