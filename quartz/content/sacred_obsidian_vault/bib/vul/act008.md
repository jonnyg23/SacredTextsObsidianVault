<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act008.htm">Polyglot</a> 
 <a href="../gnt/act008.htm">GNT</a> 
 <a href="../kjv/act008.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act007.htm">Previous</a> 
 <a href="act009.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 8</h3><p><a name="001">1</a> Facta est autem in illa die persecutio magna in ecclesia quæ erat Jerosolymis, et omnes dispersi sunt per regiones Judææ et Samariæ præter Apostolos.</p>
 <p><a name="002">2</a> Curaverunt autem Stephanum viri timorati, et fecerunt planctum magnum super eum.</p>
 <p><a name="003">3</a> Saulus autem devastabat ecclesiam per domos intrans, et trahens viros ac mulieres, tradebat in custodiam.<br>
 </p>
 <p><a name="004">4</a> Igitur qui dispersi erant pertransibant, evangelizantes verbum Dei.</p>
 <p><a name="005">5</a> Philippus autem descendens in civitatem Samariæ, prædicabant illis Christum.</p>
 <p><a name="006">6</a> Intendebant autem turbæ his quæ a Philippo dicebantur, unanimiter audientes, et videntes signa quæ faciebat.</p>
 <p><a name="007">7</a> Multi enim eorum qui habebant spiritus immundos, clamantes voce magna exibant. Multi autem paralytici et claudi curati sunt.</p>
 <p><a name="008">8</a> Factum est ergo gaudium magnum in illa civitate.</p>
 <p><a name="009">9</a> Vir autem quidam nomine Simon, qui ante fuerat in civitate magnus, seducens gentem Samariæ, dicens se esse aliquem magnum:</p>
 <p><a name="010">10</a> cui auscultabant omnes a minimo usque ad maximum, dicentes: Hic est virtus Dei, quæ vocatur magna.</p>
 <p><a name="011">11</a> Attendebant autem eum: propter quod multo tempore magiis suis dementasset eos.</p>
 <p><a name="012">12</a> Cum vero credidissent Philippo evangelizanti de regno Dei, in nomine Jesu Christi baptizabantur viri ac mulieres.</p>
 <p><a name="013">13</a> Tunc Simon et ipse credidit: et cum baptizatus esset, adhærebat Philippo. Videns etiam signa et virtutes maximas fieri, stupens admirabatur.<br>
 </p>
 <p><a name="014">14</a> Cum autem audissent Apostoli qui erant Jerosolymis, quod recepisset Samaria verbum Dei, miserunt ad eos Petrum et Joannem.</p>
 <p><a name="015">15</a> Qui cum venissent, oraverunt pro ipsis ut acciperent Spiritum Sanctum:</p>
 <p><a name="016">16</a> nondum enim in quemquam illorum venerat, sed baptizati tantum erant in nomine Domini Jesu.</p>
 <p><a name="017">17</a> Tunc imponebant manus super illos, et accipiebant Spiritum Sanctum.</p>
 <p><a name="018">18</a> Cum vidisset autem Simon quia per impositionem manus Apostolorum daretur Spiritus Sanctus, obtulit eis pecuniam,</p>
 <p><a name="019">19</a> dicens: Date et mihi hanc potestatem, ut cuicumque imposuero manus, accipiat Spiritum Sanctum. Petrus autem dixit ad eum:</p>
 <p><a name="020">20</a> Pecunia tua tecum sit in perditionem: quoniam donum Dei existimasti pecunia possideri.</p>
 <p><a name="021">21</a> Non est tibi pars neque sors in sermone isto: cor enim tuum non est rectum coram Deo.</p>
 <p><a name="022">22</a> Pnitentiam itaque age ab hac nequitia tua: et roga Deum, si forte remittatur tibi hæc cogitatio cordis tui.</p>
 <p><a name="023">23</a> In felle enim amaritudinis, et obligatione iniquitatis, video te esse.</p>
 <p><a name="024">24</a> Respondens autem Simon, dixit: Precamini vos pro me ad Dominum, ut nihil veniat super me horum quæ dixistis.</p>
 <p><a name="025">25</a> Et illi quidem testificati, et locuti verbum Domini, redibant Jerosolymam, et multis regionibus Samaritanorum evangelizabant.<br>
 </p>
 <p><a name="026">26</a> Angelus autem Domini locutus est ad Philippum, dicens: Surge, et vade contra meridianum, ad viam quæ descendit ab Jerusalem in Gazam: hæc est deserta.</p>
 <p><a name="027">27</a> Et surgens abiit. Et ecce vir Æthiops, eunuchus, potens Candacis reginæ Æthiopum, qui erat super omnes gazas ejus, venerat adorare in Jerusalem:</p>
 <p><a name="028">28</a> et revertebatur sedens super currum suum, legensque Isaiam prophetam.</p>
 <p><a name="029">29</a> Dixit autem Spiritus Philippo: Accede, et adjunge te ad currum istum.</p>
 <p><a name="030">30</a> Accurrens autem Philippus, audivit eum legentem Isaiam prophetam, et dixit: Putasne intelligis quæ legis?</p>
 <p><a name="031">31</a> Qui ait: Et quomodo possum, si non aliquis ostenderit mihi? Rogavitque Philippum ut ascenderet, et sederet secum.</p>
 <p><a name="032">32</a> Locus autem Scripturæ quem legebat, erat hic: [Tamquam ovis ad occisionem ductus est:<br> et sicut agnus coram tondente se, sine voce,<br> sic non aperuit os suum.<br></p>
 <p><a name="033">33</a> In humilitate judicium ejus sublatum est.<br> Generationem ejus quis enarrabit?<br> quoniam tolletur de terra vita ejus.]</p>
 <p><a name="034">34</a> Respondens autem eunuchus Philippo, dixit: Obsecro te, de quo propheta dicit hoc? de se, an de alio aliquo?</p>
 <p><a name="035">35</a> Aperiens autem Philippus os suum, et incipiens a Scriptura ista, evangelizavit illi Jesum.</p>
 <p><a name="036">36</a> Et dum irent per viam, venerunt ad quamdam aquam: et ait eunuchus: Ecce aqua: quid prohibet me baptizari?</p>
 <p><a name="037">37</a> Dixit autem Philippus: Si credis ex toto corde, licet. Et respondens ait: Credo Filium Dei esse Jesum Christum.</p>
 <p><a name="038">38</a> Et jussit stare currum: et descenderunt uterque in aquam, Philippus et eunuchus, et baptizavit eum.</p>
 <p><a name="039">39</a> Cum autem ascendissent de aqua, Spiritus Domini rapuit Philippum, et amplius non vidit eum eunuchus. Ibat autem per viam suam gaudens.</p>
 <p><a name="040">40</a> Philippus autem inventus est in Azoto, et pertransiens evangelizabat civitatibus cunctis, donec veniret Cæsaream.</p>
 <p></p><hr>
 <center>
 <a href="act009.htm">Next: Acts Chapter 9</a></center>
 </body>