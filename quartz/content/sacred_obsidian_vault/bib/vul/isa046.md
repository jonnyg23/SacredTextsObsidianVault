<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa046.htm">Polyglot</a> 
 <a href="../kjv/isa046.htm">KJV</a> 
 <a href="../sep/isa046.htm">Sep</a> 
 <a href="../tan/isa046.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa045.htm">Previous</a> 
 <a href="isa047.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 46</h3><p><a name="001">1</a> [Confractus est Bel, contritus est Nabo;<br> facta sunt simulacra eorum bestiis et jumentis,<br> onera vestra gravi pondere<br> usque ad lassitudinem.<br></p>
 <p><a name="002">2</a> Contabuerunt, et contrita sunt simul;<br> non potuerunt salvare portantem,<br> et anima eorum in captivitatem ibit.<br></p>
 <p><a name="003">3</a> Audite me, domus Jacob,<br> et omne residuum domus Israël;<br> qui portamini a meo utero,<br> qui gestamini a mea vulva.<br></p>
 <p><a name="004">4</a> Usque ad senectam ego ipse,<br> et usque ad canos ego portabo;<br> ego feci, et ego feram;<br> ego portabo, et salvabo.<br></p>
 <p><a name="005">5</a> Cui assimilastis me, et adæquastis,<br> et comparastis me, et fecistis similem?<br></p>
 <p><a name="006">6</a> Qui confertis aurum de sacculo,<br> et argentum statera ponderatis,<br> conducentes aurificem ut faciat deum,<br> et procidunt, et adorant.<br></p>
 <p><a name="007">7</a> Portant illum in humeris gestantes,<br> et ponentes in loco suo,<br> et stabit, ac de loco suo non movebitur:<br> sed et cum clamaverint ad eum, non audiet;<br> de tribulatione non salvabit eos.<br></p>
 <p><a name="008">8</a> Mementote istud, et confundamini;<br> redite, prævaricatores, ad cor.<br></p>
 <p><a name="009">9</a> Recordamini prioris sæculi,<br> quoniam ego sum Deus, et non est ultra deus,<br> nec est similis mei.<br></p>
 <p><a name="010">10</a> Annuntians ab exordio novissimum,<br> et ab initio quæ necdum facta sunt,<br> dicens: Consilium meum stabit,<br> et omnis voluntas mea fiet.<br></p>
 <p><a name="011">11</a> Vocans ab oriente avem,<br> et de terra longinqua virum voluntatis meæ:<br> et locutus sum, et adducam illud;<br> creavi et faciam illud.<br></p>
 <p><a name="012">12</a> Audite me, duro corde,<br> qui longe estis a justitia.<br></p>
 <p><a name="013">13</a> Prope feci justitiam meam, non elongabitur,<br> et salus mea non morabitur.<br> Dabo in Sion salutem,<br> et in Israël gloriam meam.]</p>
 <p></p><hr>
 <center>
 <a href="isa047.htm">Next: Isaiah Chapter 47</a></center>
 </body>