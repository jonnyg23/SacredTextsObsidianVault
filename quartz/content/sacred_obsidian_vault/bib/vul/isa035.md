<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa035.htm">Polyglot</a> 
 <a href="../kjv/isa035.htm">KJV</a> 
 <a href="../sep/isa035.htm">Sep</a> 
 <a href="../tan/isa035.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa034.htm">Previous</a> 
 <a href="isa036.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 35</h3><p><a name="001">1</a> [Lætabitur deserta et invia,<br> et exsultabit solitudo,<br> et florebit quasi lilium.<br></p>
 <p><a name="002">2</a> Germinans germinabit, et exsultabit<br> lætabunda et laudans:<br> gloria Libani data est ei,<br> decor Carmeli et Saron;<br> ipsi videbunt gloriam Domini,<br> et decorem Dei nostri.<br></p>
 <p><a name="003">3</a> Confortate manus dissolutas,<br> et genua debilia roborate.<br></p>
 <p><a name="004">4</a> Dicite pusillanimis:<br> Confortamini, et nolite timere:<br> ecce Deus vester ultionem adducet retributionis;<br> Deus ipse veniet, et salvabit vos.<br></p>
 <p><a name="005">5</a> Tunc aperientur oculi cæcorum,<br> et aures surdorum patebunt;<br></p>
 <p><a name="006">6</a> tunc saliet sicut cervus claudus,<br> et aperta erit lingua mutorum:<br> quia scissæ sunt in deserto aquæ,<br> et torrentes in solitudine;<br></p>
 <p><a name="007">7</a> et quæ erat arida, erit in stagnum,<br> et sitiens in fontes aquarum.<br> In cubilibus, in quibus prius dracones habitabant,<br> orietur viror calami et junci.<br></p>
 <p><a name="008">8</a> Et erit ibi semita et via,<br> et via sancta vocabitur:<br> non transibit per eam pollutus,<br> et hæc erit vobis directa via,<br> ita ut stulti non errent per eam.<br></p>
 <p><a name="009">9</a> Non erit ibi leo,<br> et mala bestia non ascendet per eam,<br> nec invenietur ibi;<br> et ambulabunt qui liberati fuerint.<br></p>
 <p><a name="010">10</a> Et redempti a Domino convertentur,<br> et venient in Sion cum laude,<br> et lætitia sempiterna super caput eorum:<br> gaudium et lætitiam obtinebunt,<br> et fugiet dolor et gemitus.]</p>
 <p></p><hr>
 <center>
 <a href="isa036.htm">Next: Isaiah Chapter 36</a></center>
 </body>