<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co1015.htm">Polyglot</a> 
 <a href="../gnt/co1015.htm">GNT</a> 
 <a href="../kjv/co1015.htm">KJV</a> 
 
 <br>
 <br><a href="co1.htm">1 Corinthians Index</a><br>
  
 <a href="co1014.htm">Previous</a> 
 <a href="co1016.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Corinthians Chapter 15</h3><p><a name="001">1</a> Notum autem vobis facio, fratres, Evangelium, quod prædicavi vobis, quod et accepistis, in quo et statis,</p>
 <p><a name="002">2</a> per quod et salvamini: qua ratione prædicaverim vobis, si tenetis, nisi frustra credidistis.</p>
 <p><a name="003">3</a> Tradidi enim vobis in primis quod et accepi: quoniam Christus mortuus est pro peccatis nostris secundum Scripturas:</p>
 <p><a name="004">4</a> et quia sepultus est, et quia resurrexit tertia die secundum Scripturas:</p>
 <p><a name="005">5</a> et quia visus est Cephæ, et post hoc undecim:</p>
 <p><a name="006">6</a> deinde visus est plus quam quingentis fratribus simul: ex quibus multi manent usque adhuc, quidam autem dormierunt:</p>
 <p><a name="007">7</a> deinde visus est Jacobo, deinde Apostolis omnibus:</p>
 <p><a name="008">8</a> novissime autem omnium tamquam abortivo, visus est et mihi.</p>
 <p><a name="009">9</a> Ego enim sum minimus Apostolorum, qui non sum dignus vocari Apostolus, quoniam persecutus sum ecclesiam Dei.</p>
 <p><a name="010">10</a> Gratia autem Dei sum id quod sum, et gratia ejus in me vacua non fuit, sed abundantius illis omnibus laboravi: non ego autem, sed gratia Dei mecum:</p>
 <p><a name="011">11</a> sive enim ego, sive illi: sic prædicamus, et sic credidistis.<br>
 </p>
 <p><a name="012">12</a> Si autem Christus prædicatur quod resurrexit a mortuis, quomodo quidam dicunt in vobis, quoniam resurrectio mortuorum non est?</p>
 <p><a name="013">13</a> Si autem resurrectio mortuorum non est: neque Christus resurrexit.</p>
 <p><a name="014">14</a> Si autem Christus non resurrexit, inanis est ergo prædicatio nostra, inanis est et fides vestra:</p>
 <p><a name="015">15</a> invenimur autem et falsi testes Dei: quoniam testimonium diximus adversus Deum quod suscitaverit Christum, quem non suscitavit, si mortui non resurgunt.</p>
 <p><a name="016">16</a> Nam si mortui non resurgunt, neque Christus resurrexit.</p>
 <p><a name="017">17</a> Quod si Christus non resurrexit, vana est fides vestra: adhuc enim estis in peccatis vestris.</p>
 <p><a name="018">18</a> Ergo et qui dormierunt in Christo, perierunt.</p>
 <p><a name="019">19</a> Si in hac vita tantum in Christo sperantes sumus, miserabiliores sumus omnibus hominibus.<br>
 </p>
 <p><a name="020">20</a> Nunc autem Christus resurrexit a mortuis primitiæ dormientium,</p>
 <p><a name="021">21</a> quoniam quidem per hominem mors, et per hominem resurrectio mortuorum.</p>
 <p><a name="022">22</a> Et sicut in Adam omnes moriuntur, ita et in Christo omnes vivificabuntur.</p>
 <p><a name="023">23</a> Unusquisque autem in suo ordine, primitiæ Christus: deinde ii qui sunt Christi, qui in adventu ejus crediderunt.</p>
 <p><a name="024">24</a> Deinde finis: cum tradiderit regnum Deo et Patri, cum evacuaverit omnem principatum, et potestatem, et virtutem.</p>
 <p><a name="025">25</a> Oportet autem illum regnare donec ponat omnes inimicos sub pedibus ejus.</p>
 <p><a name="026">26</a> Novissima autem inimica destruetur mors: omnia enim subjecit pedibus ejus. Cum autem dicat:</p>
 <p><a name="027">27</a> Omnia subjecta sunt ei, sine dubio præter eum qui subjecit ei omnia.</p>
 <p><a name="028">28</a> Cum autem subjecta fuerint illi omnia: tunc et ipse Filius subjectus erit ei, qui subjecit sibi omnia, ut sit Deus omnia in omnibus.</p>
 <p><a name="029">29</a> Alioquin quid facient qui baptizantur pro mortuis, si omnino mortui non resurgunt? ut quid et baptizantur pro illis?</p>
 <p><a name="030">30</a> ut quid et nos periclitamur omni hora?</p>
 <p><a name="031">31</a> Quotidie morior per vestram gloriam, fratres, quam habeo in Christo Jesu Domino nostro.</p>
 <p><a name="032">32</a> Si secundum hominem ad bestias pugnavi Ephesi, quid mihi prodest, si mortui non resurgunt? Manducemus, et bibamus, cras enim moriemur.</p>
 <p><a name="033">33</a> Nolite seduci: corrumpunt mores bonos colloquia mala.</p>
 <p><a name="034">34</a> Evigilate justi, et nolite peccare: ignorantiam enim Dei quidam habent, ad reverentiam vobis loquor.<br>
 </p>
 <p><a name="035">35</a> Sed dicet aliquis: Quomodo resurgunt mortui? qualive corpore venient?</p>
 <p><a name="036">36</a> Insipiens, tu quod seminas non vivificatur, nisi prius moriatur:</p>
 <p><a name="037">37</a> et quod seminas, non corpus, quod futurum est, seminas, sed nudum granum, ut puta tritici, aut alicujus ceterorum.</p>
 <p><a name="038">38</a> Deus autem dat illi corpus sicut vult: ut unicuique seminum proprium corpus.</p>
 <p><a name="039">39</a> Non omnis caro, eadem caro: sed alia quidem hominum, alia vero pecorum, alia volucrum, alia autem piscium.</p>
 <p><a name="040">40</a> Et corpora cælestia, et corpora terrestria: sed alia quidem cælestium gloria, alia autem terrestrium.</p>
 <p><a name="041">41</a> Alia claritas solis, alia claritas lunæ, et alia claritas stellarum. Stella enim a stella differt in claritate:</p>
 <p><a name="042">42</a> sic et resurrectio mortuorum. Seminatur in corruptione, surget in incorruptione.</p>
 <p><a name="043">43</a> Seminatur in ignobilitate, surget in gloria: seminatur in infirmitate, surget in virtute:</p>
 <p><a name="044">44</a> seminatur corpus animale, surget corpus spiritale. Si est corpus animale, est et spiritale, sicut scriptum est:</p>
 <p><a name="045">45</a> Factus est primus homo Adam in animam viventem, novissimus Adam in spiritum vivificantem.</p>
 <p><a name="046">46</a> Sed non prius quod spiritale est, sed quod animale: deinde quod spiritale.</p>
 <p><a name="047">47</a> Primus homo de terra, terrenus: secundus homo de cælo, cælestis.</p>
 <p><a name="048">48</a> Qualis terrenus, tales et terreni: et qualis cælestis, tales et cælestes.</p>
 <p><a name="049">49</a> Igitur, sicut portavimus imaginem terreni, portemus et imaginem cælestis.<br>
 </p>
 <p><a name="050">50</a> Hoc autem dico, fratres: quia caro et sanguis regnum Dei possidere non possunt: neque corruptio incorruptelam possidebit.</p>
 <p><a name="051">51</a> Ecce mysterium vobis dico: omnes quidem resurgemus, sed non omnes immutabimur.</p>
 <p><a name="052">52</a> In momento, in ictu oculi, in novissima tuba: canet enim tuba, et mortui resurgent incorrupti: et nos immutabimur.</p>
 <p><a name="053">53</a> Oportet enim corruptibile hoc induere incorruptionem: et mortale hoc induere immortalitatem.</p>
 <p><a name="054">54</a> Cum autem mortale hoc induerit immortalitatem, tunc fiet sermo, qui scriptus est: Absorpta est mors in victoria.</p>
 <p><a name="055">55</a> Ubi est mors victoria tua? ubi est mors stimulus tuus?</p>
 <p><a name="056">56</a> Stimulus autem mortis peccatum est: virtus vero peccati lex.</p>
 <p><a name="057">57</a> Deo autem gratias, qui dedit nobis victoriam per Dominum nostrum Jesum Christum.</p>
 <p><a name="058">58</a> Itaque fratres mei dilecti, stabiles estote, et immobiles: abundantes in opere Domini semper, scientes quod labor vester non est inanis in Domino.</p>
 <p></p><hr>
 <center>
 <a href="co1016.htm">Next: 1 Corinthians Chapter 16</a></center>
 </body>