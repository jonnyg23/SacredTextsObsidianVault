<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen046.htm">Polyglot</a> 
 <a href="../kjv/gen046.htm">KJV</a> 
 <a href="../sep/gen046.htm">Sep</a> 
 <a href="../tan/gen046.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen045.htm">Previous</a> 
 <a href="gen047.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 46</h3><p><a name="001">1</a> Profectusque Israël cum omnibus quæ habebat, venit ad Puteum juramenti: et mactatis ibi victimis Deo patris sui Isaac,</p>
 <p><a name="002">2</a> audivit eum per visionem noctis vocantem se, et dicentem sibi: Jacob, Jacob. Cui respondit: Ecce adsum.</p>
 <p><a name="003">3</a> Ait illi Deus: Ego sum fortissimus Deus patris tui: noli timere, descende in Ægyptum, quia in gentem magnam faciam te ibi.</p>
 <p><a name="004">4</a> Ego descendam tecum illuc, et ego inde adducam te revertentem: Joseph quoque ponet manus suas super oculos tuos.</p>
 <p><a name="005">5</a> Surrexit autem Jacob a Puteo juramenti: tuleruntque eum filii cum parvulis et uxoribus suis in plaustris quæ miserat Pharao ad portandum senem,</p>
 <p><a name="006">6</a> et omnia quæ possederat in terra Chanaan: venitque in Ægyptum cum omni semine suo,</p>
 <p><a name="007">7</a> filii ejus, et nepotes, filiæ, et cuncta simul progenies.</p>
 <p><a name="008">8</a> Hæc sunt autem nomina filiorum Israël, qui ingressi sunt in Ægyptum, ipse cum liberis suis. Primogenitus Ruben.</p>
 <p><a name="009">9</a> Filii Ruben: Henoch et Phallu et Hesron et Charmi.</p>
 <p><a name="010">10</a> Filii Simeon: Jamuel et Jamin et Ahod, et Jachin et Sohar, et Saul filius Chanaanitidis.</p>
 <p><a name="011">11</a> Filii Levi: Gerson et Caath et Merari.</p>
 <p><a name="012">12</a> Filii Juda: Her et Onan et Sela et Phares et Zara; mortui sunt autem Her et Onan in terra Chanaan. Natique sunt filii Phares: Hesron et Hamul.</p>
 <p><a name="013">13</a> Filii Issachar: Thola et Phua et Job et Semron.</p>
 <p><a name="014">14</a> Filii Zabulon: Sared et Elon et Jahelel.</p>
 <p><a name="015">15</a> Hi filii Liæ quos genuit in Mesopotamia Syriæ cum Dina filia sua: omnes animæ filiorum ejus et filiarum, triginta tres.</p>
 <p><a name="016">16</a> Filii Gad: Sephion et Haggi et Suni et Esebon et Heri et Arodi et Areli.</p>
 <p><a name="017">17</a> Filii Aser: Jamne et Jesua et Jessui et Beria, Sara quoque soror eorum. Filii Beria: Heber et Melchiel.</p>
 <p><a name="018">18</a> Hi filii Zelphæ, quam dedit Laban Liæ filiæ suæ: et hos genuit Jacob sedecim animas.</p>
 <p><a name="019">19</a> Filii Rachel uxoris Jacob: Joseph et Benjamin.</p>
 <p><a name="020">20</a> Natique sunt Joseph filii in terra Ægypti, quos genuit ei Aseneth filia Putiphare sacerdotis Heliopoleos: Manasses et Ephraim.</p>
 <p><a name="021">21</a> Filii Benjamin: Bela et Bechor et Asbel et Gera et Naaman et Echi et Ros et Mophim et Ophim et Ared.</p>
 <p><a name="022">22</a> Hi filii Rachel quos genuit Jacob: omnes animæ, quatuordecim.</p>
 <p><a name="023">23</a> Filii Dan: Husim.</p>
 <p><a name="024">24</a> Filii Nephthali: Jasiel et Guni et Jeser et Sallem.</p>
 <p><a name="025">25</a> Hi filii Balæ, quam dedit Laban Racheli filiæ suæ: et hos genuit Jacob: omnes animæ, septem.</p>
 <p><a name="026">26</a> Cunctæ animæ, quæ ingressæ sunt cum Jacob in Ægyptum, et egressæ sunt de femore illius, absque uxoribus filiorum ejus, sexaginta sex.</p>
 <p><a name="027">27</a> Filii autem Joseph, qui nati sunt ei in terra Ægypti, animæ duæ. Omnes animæ domus Jacob, quæ ingressæ sunt in Ægyptum, fuere septuaginta.<br>
 </p>
 <p><a name="028">28</a> Misit autem Judam ante se ad Joseph, ut nuntiaret ei, et occurreret in Gessen.</p>
 <p><a name="029">29</a> Quo cum pervenisset, juncto Joseph curro suo, ascendit obviam patri suo ad eumdem locum: vidensque eum, irruit super collum ejus, et inter amplexus flevit.</p>
 <p><a name="030">30</a> Dixitque pater ad Joseph: Jam lætus moriar, quia vidi faciem tuam, et superstitem te relinquo.</p>
 <p><a name="031">31</a> At ille locutus est ad fratres suos, et ad omnem domum patris sui: Ascendam, et nuntiabo Pharaoni, dicamque ei: Fratres mei, et domus patris mei, qui erant in terra Chanaan, venerunt ad me:</p>
 <p><a name="032">32</a> et sunt viri pastores ovium, curamque habent alendorum gregum: pecora sua, et armenta, et omnia quæ habere potuerunt, adduxerunt secum.</p>
 <p><a name="033">33</a> Cumque vocaverit vos, et dixerit: Quod est opus vestrum?</p>
 <p><a name="034">34</a> respondebitis: Viri pastores sumus servi tui, ab infantia nostra usque in præsens, et nos et patres nostri. Hæc autem dicetis, ut habitare possitis in terra Gessen: quia detestantur Ægyptii omnes pastores ovium.</p>
 <p></p><hr>
 <center>
 <a href="gen047.htm">Next: Genesis Chapter 47</a></center>
 </body>