<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis008.htm">Polyglot</a> 
 <a href="../apo/wis008.htm">Apo</a> 
 <a href="../sep/wis008.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis007.htm">Previous</a> 
 <a href="wis009.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 8</h3><p><a name="001">1</a> [Attingit ergo a fine usque ad finem fortiter,<br> et disponit omnia suaviter.]<br>
 </p>
 <p><a name="002">2</a> [Hanc amavi, et exquisivi a juventute mea,<br> et quæsivi sponsam mihi eam assumere,<br> et amator factus sum formæ illius.<br></p>
 <p><a name="003">3</a> Generositatem illius glorificat,<br> contubernium habens Dei;<br> sed et omnium Dominus dilexit illam.<br></p>
 <p><a name="004">4</a> Doctrix enim est disciplinæ Dei,<br> et electrix operum illius.<br></p>
 <p><a name="005">5</a> Et si divitiæ appetuntur in vita,<br> quid sapientia locupletius quæ operatur omnia?<br></p>
 <p><a name="006">6</a> Si autem sensus operatur,<br> quis horum quæ sunt magis quam illa est artifex?<br></p>
 <p><a name="007">7</a> Et si justitiam quis diligit,<br> labores hujus magnas habent virtutes:<br> sobrietatem enim et prudentiam docet,<br> et justitiam, et virtutem,<br> quibus utilius nihil est in vita hominibus.<br></p>
 <p><a name="008">8</a> Et si multitudinem scientiæ desiderat quis,<br> scit præterita, et de futuris æstimat;<br> scit versutias sermonum, et dissolutiones argumentorum;<br> signa et monstra scit antequam fiant,<br> et eventus temporum et sæculorum.<br></p>
 <p><a name="009">9</a> Proposui ergo hanc adducere mihi ad convivendum,<br> sciens quoniam mecum communicabit de bonis,<br> et erit allocutio cogitationis et tædii mei.<br></p>
 <p><a name="010">10</a> Habebo propter hanc claritatem ad turbas,<br> et honorem apud seniores juvenis;<br></p>
 <p><a name="011">11</a> et acutus inveniar in judicio,<br> et in conspectu potentium admirabilis ero,<br> et facies principum mirabuntur me:<br></p>
 <p><a name="012">12</a> tacentem me sustinebunt,<br> et loquentem me respicient,<br> et sermocinante me plura, manus ori suo imponent.<br></p>
 <p><a name="013">13</a> Præterea habebo per hanc immortalitatem,<br> et memoriam æternam his qui post me futuri sunt relinquam.<br></p>
 <p><a name="014">14</a> Disponam populos,<br> et nationes mihi erunt subditæ:<br></p>
 <p><a name="015">15</a> timebunt me audientes reges horrendi.<br> In multitudine videbor bonus,<br> et in bello fortis.<br></p>
 <p><a name="016">16</a> Intrans in domum meam, conquiescam cum illa:<br> non enim habet amaritudinem conversatio illius,<br> nec tædium convictus illius,<br> sed lætitiam et gaudium.<br></p>
 <p><a name="017">17</a> Hæc cogitans apud me<br> et commemorans in corde meo,<br> quoniam immortalitas est in cognatione sapientiæ,<br></p>
 <p><a name="018">18</a> et in amicitia illius delectatio bona,<br> et in operibus manuum illius honestas sine defectione,<br> et in certamine loquelæ illius sapientia,<br> et præclaritas in communicatione sermonum ipsius:<br> circuibam quærens, ut mihi illam assumerem.<br></p>
 <p><a name="019">19</a> Puer autem eram ingeniosus,<br> et sortitus sum animam bonam.<br></p>
 <p><a name="020">20</a> Et cum essem magis bonus,<br> veni ad corpus incoinquinatum.<br></p>
 <p><a name="021">21</a> Et ut scivi quoniam aliter non possem esse continens, nisi Deus det;<br> et hoc ipsum erat sapientiæ, scire cujus esset hoc donum:<br> adii Dominum, et deprecatus sum illum,<br> et dixi ex totis præcordiis meis:]</p>
 <p></p><hr>
 <center>
 <a href="wis009.htm">Next: Wisdom Chapter 9</a></center>
 </body>