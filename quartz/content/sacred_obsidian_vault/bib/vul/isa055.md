<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa055.htm">Polyglot</a> 
 <a href="../kjv/isa055.htm">KJV</a> 
 <a href="../sep/isa055.htm">Sep</a> 
 <a href="../tan/isa055.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa054.htm">Previous</a> 
 <a href="isa056.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 55</h3><p><a name="001">1</a> [Omnes sitientes, venite ad aquas,<br> et qui non habetis argentum,<br> properate, emite, et comedite:<br> venite, emite absque argento<br> et absque ulla commutatione<br> vinum et lac.<br></p>
 <p><a name="002">2</a> Quare appenditis argentum non in panibus,<br> et laborem vestrum non in saturitate?<br> Audite, audientes me, et comedite bonum,<br> et delectabitur in crassitudine anima vestra.<br></p>
 <p><a name="003">3</a> Inclinate aurem vestram, et venite ad me;<br> audite, et vivet anima vestra,<br> et feriam vobiscum pactum sempiternum,<br> misericordias David fideles.<br></p>
 <p><a name="004">4</a> Ecce testem populis dedi eum,<br> ducem ac præceptorem gentibus.<br></p>
 <p><a name="005">5</a> Ecce gentem quam nesciebas vocabis,<br> et gentes quæ te non cognoverunt ad te current,<br> propter Dominum Deum tuum,<br> et Sanctum Israël, quia glorificavit te.<br></p>
 <p><a name="006">6</a> Quærite Dominum dum inveniri potest;<br> invocate eum dum prope est.<br></p>
 <p><a name="007">7</a> Derelinquat impius viam suam,<br> et vir iniquus cogitationes suas,<br> et revertatur ad Dominum, et miserebitur ejus;<br> et ad Deum nostrum, quoniam multus est ad ignoscendum.<br></p>
 <p><a name="008">8</a> Non enim cogitationes meæ cogitationes vestræ,<br> neque viæ vestræ viæ meæ, dicit Dominus.<br></p>
 <p><a name="009">9</a> Quia sicut exaltantur cæli a terra,<br> sic exaltatæ sunt viæ meæ a viis vestris,<br> et cogitationes meæ a cogitationibus vestris.<br></p>
 <p><a name="010">10</a> Et quomodo descendit imber et nix de cælo,<br> et illuc ultra non revertitur,<br> sed inebriat terram, et infundit eam,<br> et germinare eam facit,<br> et dat semen serenti,<br> et panem comedenti:<br></p>
 <p><a name="011">11</a> sic erit verbum meum quod egredietur de ore meo;<br> non revertetur ad me vacuum,<br> sed faciet quæcumque volui,<br> et prosperabitur in his ad quæ misi illud.<br></p>
 <p><a name="012">12</a> Quia in lætitia egrediemini,<br> et in pace deducemini;<br> montes et colles cantabunt coram vobis laudem,<br> et omnia ligna regionis plaudent manu.<br></p>
 <p><a name="013">13</a> Pro saliunca ascendet abies,<br> et pro urtica crescet myrtus;<br> et erit Dominus nominatus<br> in signum æternum quod non auferetur.]</p>
 <p></p><hr>
 <center>
 <a href="isa056.htm">Next: Isaiah Chapter 56</a></center>
 </body>