<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo039.htm">Polyglot</a> 
 <a href="../kjv/exo039.htm">KJV</a> 
 <a href="../sep/exo039.htm">Sep</a> 
 <a href="../tan/exo039.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo038.htm">Previous</a> 
 <a href="exo040.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 39</h3><p><a name="001">1</a> De hyacintho vero et purpura, vermiculo ac bysso, fecit vestes, quibus indueretur Aaron quando ministrabat in sanctis, sicut præcepit Dominus Moysi.</p>
 <p><a name="002">2</a> Fecit igitur superhumerale de auro, hyacintho, et purpura, coccoque bis tincto, et bysso retorta,</p>
 <p><a name="003">3</a> opere polymitario: inciditque bracteas aureas, et extenuavit in fila, ut possent torqueri cum priorum colorum subtegmine,</p>
 <p><a name="004">4</a> duasque oras sibi invicem copulatas in utroque latere summitatum,</p>
 <p><a name="005">5</a> et balteum ex eisdem coloribus, sicut præceperat Dominus Moysi.</p>
 <p><a name="006">6</a> Paravit et duos lapides onychinos, astrictos et inclusos auro, et sculptos arte gemmaria nominibus filiorum Israël:</p>
 <p><a name="007">7</a> posuitque eos in lateribus superhumeralis in monimentum filiorum Israël, sicut præceperat Dominus Moysi.</p>
 <p><a name="008">8</a> Fecit et rationale opere polymito juxta opus superhumeralis, ex auro, hyacintho, purpura, coccoque bis tincto, et bysso retorta:</p>
 <p><a name="009">9</a> quadrangulum, duplex, mensuræ palmi.</p>
 <p><a name="010">10</a> Et posuit in eo gemmarum ordines quatuor. In primo versu erat sardius, topazius, smaragdus.</p>
 <p><a name="011">11</a> In secundo, carbunculus, sapphirus, et jaspis.</p>
 <p><a name="012">12</a> In tertio, ligurius, achates, et amethystus.</p>
 <p><a name="013">13</a> In quarto, chrysolithus, onychinus, et beryllus, circumdati et inclusi auro per ordines suos.</p>
 <p><a name="014">14</a> Ipsique lapides duodecim sculpti erant nominibus duodecim tribuum Israël, singuli per nomina singulorum.</p>
 <p><a name="015">15</a> Fecerunt in rationali et catenulas sibi invicem cohærentes, de auro purissimo:</p>
 <p><a name="016">16</a> et duos uncinos, totidemque annulos aureos. Porro annulos posuerunt in utroque latere rationalis,</p>
 <p><a name="017">17</a> e quibus penderent duæ catenæ aureæ, quas inseruerunt uncinis, qui in superhumeralis angulis eminebant.</p>
 <p><a name="018">18</a> Hæc et ante et retro ita conveniebant sibi, ut superhumerale et rationale mutuo necterentur,</p>
 <p><a name="019">19</a> stricta ad balteum et annulis fortius copulata, quos jungebat vitta hyacinthina, ne laxa fluerent, et a se invicem moverentur, sicut præcepit Dominus Moysi.</p>
 <p><a name="020">20</a> Feceruntque quoque tunicam superhumeralis totam hyacinthinam,</p>
 <p><a name="021">21</a> et capitium in superiori parte contra medium, oramque per gyrum capitii textilem:</p>
 <p><a name="022">22</a> deorsum autem ad pedes mala punica ex hyacintho, purpura, vermiculo, ac bysso retorta:</p>
 <p><a name="023">23</a> et tintinnabula de auro purissimo, quæ posuerunt inter malogranata, in extrema parte tunicæ per gyrum:</p>
 <p><a name="024">24</a> tintinnabulum autem aureum, et malum punicum, quibus ornatus incedebat pontifex quando ministerio fungebatur, sicut præceperat Dominus Moysi.</p>
 <p><a name="025">25</a> Fecerunt et tunicas byssinas opere textili Aaron et filiis ejus:</p>
 <p><a name="026">26</a> et mitras cum coronulis suis ex bysso:</p>
 <p><a name="027">27</a> feminalia quoque linea, byssina:</p>
 <p><a name="028">28</a> cingulum vero de bysso retorta, hyacintho, purpura, ac vermiculo bis tincto, arte plumaria, sicut præceperat Dominus Moysi.</p>
 <p><a name="029">29</a> Fecerunt et laminam sacræ venerationis de auro purissimo, scripseruntque in ea opere gemmario, Sanctum Domini:</p>
 <p><a name="030">30</a> et strinxerunt eam cum mitra vitta hyacinthina, sicut præceperat Dominus Moysi.<br>
 </p>
 <p><a name="031">31</a> Perfectum est igitur omne opus tabernaculi et tecti testimonii: feceruntque filii Israël cuncta quæ præceperat Dominus Moysi.</p>
 <p><a name="032">32</a> Et obtulerunt tabernaculum et tectum et universam supellectilem, annulos, tabulas, vectes, columnas ac bases,</p>
 <p><a name="033">33</a> opertorium de pellibus arietum rubricatis, et aliud operimentum de janthinis pellibus,</p>
 <p><a name="034">34</a> velum; arcam, vectes, propitiatorium,</p>
 <p><a name="035">35</a> mensam cum vasis suis et propositionis panibus;</p>
 <p><a name="036">36</a> candelabrum, lucernas, et utensilia earum cum oleo;</p>
 <p><a name="037">37</a> altare aureum, et unguentum, et thymiama ex aromatibus,</p>
 <p><a name="038">38</a> et tentorium in introitu tabernaculi;</p>
 <p><a name="039">39</a> altare æneum, retiaculum, vectes, et vasa ejus omnia; labrum cum basi sua; tentoria atrii, et columnas cum basibus suis;</p>
 <p><a name="040">40</a> tentorium in introitu atrii, funiculosque illius et paxillos. Nihil ex vasis defuit, quæ in ministerium tabernaculi, et in tectum fderis jussa sunt fieri.</p>
 <p><a name="041">41</a> Vestes quoque, quibus sacerdotes utuntur in sanctuario, Aaron scilicet et filii ejus,</p>
 <p><a name="042">42</a> obtulerunt filii Israël, sicut præceperat Dominus.</p>
 <p><a name="043">43</a> Quæ postquam Moyses cuncta vidit completa, benedixit eis.</p>
 <p></p><hr>
 <center>
 <a href="exo040.htm">Next: Exodus Chapter 40</a></center>
 </body>