<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num030.htm">Polyglot</a> 
 <a href="../kjv/num030.htm">KJV</a> 
 <a href="../sep/num030.htm">Sep</a> 
 <a href="../tan/num030.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num029.htm">Previous</a> 
 <a href="num031.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 30</h3><p><a name="001">1</a> Narravitque Moyses filiis Israël omnia quæ ei Dominus imperarat.</p>
 <p><a name="002">2</a> Et locutus est ad principes tribuum filiorum Israël: Iste est sermo quem præcepit Dominus:</p>
 <p><a name="003">3</a> Si quis virorum votum Domino voverit, aut se constrinxerit juramento: non faciet irritum verbum suum, sed omne quod promisit, implebit.</p>
 <p><a name="004">4</a> Mulier si quippiam voverit, et se constrinxerit juramento, quæ est in domo patris sui, et in ætate adhuc puellari: si cognoverit pater votum quod pollicita est, et juramentum quo obligavit animam suam, et tacuerit, voti rea erit:</p>
 <p><a name="005">5</a> quidquid pollicita est, et juravit, opere complebit.</p>
 <p><a name="006">6</a> Sin autem statim ut audierit, contradixerit pater: et vota et juramenta ejus irrita erunt, nec obnoxia tenebitur sponsioni, eo quod contradixerit pater.</p>
 <p><a name="007">7</a> Si maritum habuerit, et voverit aliquid, et semel de ore ejus verbum egrediens animam ejus obligaverit juramento:</p>
 <p><a name="008">8</a> quo die audierit vir, et non contradixerit, voti rea erit, reddetque quodcumque promiserat.</p>
 <p><a name="009">9</a> Sin autem audiens statim contradixerit, et irritas fecerit pollicitationes ejus, verbaque quibus obstrinxerat animam suam, propitius erit ei Dominus.</p>
 <p><a name="010">10</a> Vidua et repudiata quidquid voverint, reddent.</p>
 <p><a name="011">11</a> Uxor in domo viri cum se voto constrinxerit et juramento,</p>
 <p><a name="012">12</a> si audierit vir, et tacuerit, nec contradixerit sponsioni, reddet quodcumque promiserat.</p>
 <p><a name="013">13</a> Sin autem extemplo contradixerit, non tenebitur promissionis rea: quia maritus contradixit, et Dominus ei propitius erit.</p>
 <p><a name="014">14</a> Si voverit, et juramento se constrinxerit, ut per jejunium, vel ceterarum rerum abstinentiam affligat animam suam, in arbitrio viri erit ut faciat, sive non faciat.</p>
 <p><a name="015">15</a> Quod si audiens vir tacuerit, et in alteram diem distulerit sententiam, quidquid voverat atque promiserat, reddet: quia statim ut audivit, tacuit.</p>
 <p><a name="016">16</a> Sin autem contradixerit postquam rescivit, portabit ipse iniquitatem ejus.</p>
 <p><a name="017">17</a> Istæ sunt leges, quas constituit Dominus Moysi inter virum et uxorem, inter patrem et filiam, quæ in puellari adhuc ætate est, vel quæ manet in parentis domo.</p>
 <p></p><hr>
 <center>
 <a href="num031.htm">Next: Numbers Chapter 31</a></center>
 </body>