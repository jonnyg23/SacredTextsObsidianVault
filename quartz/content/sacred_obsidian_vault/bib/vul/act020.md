<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act020.htm">Polyglot</a> 
 <a href="../gnt/act020.htm">GNT</a> 
 <a href="../kjv/act020.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act019.htm">Previous</a> 
 <a href="act021.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 20</h3><p><a name="001">1</a> Postquam autem cessavit tumultus, vocatis Paulus discipulis, et exhortatus eos, valedixit, et profectus est ut iret in Macedoniam.</p>
 <p><a name="002">2</a> Cum autem perambulasset partes illas, et exhortatus eos fuisset multo sermone, venit ad Græciam:</p>
 <p><a name="003">3</a> ubi cum fecisset menses tres, factæ sunt illi insidiæ a Judæis navigaturo in Syriam: habuitque consilium ut reverteretur per Macedoniam.</p>
 <p><a name="004">4</a> Comitatus est autem eum Sopater Pyrrhi Berensis, Thessalonicensium vero Aristarchus, et Secundus, et Gajus Derbeus, et Timotheus: Asiani vero Tychicus et Trophimus.<br>
 </p>
 <p><a name="005">5</a> Hi cum præcessissent, sustinuerunt nos Troade:</p>
 <p><a name="006">6</a> nos vero navigavimus post dies azymorum a Philippis, et venimus ad eos Troadem in diebus quinque, ubi demorati sumus diebus septem.</p>
 <p><a name="007">7</a> Una autem sabbati cum convenissemus ad frangendum panem, Paulus disputabat cum eis profecturus in crastinum, protraxitque sermonem usque in mediam noctem.</p>
 <p><a name="008">8</a> Erant autem lampades copiosæ in cnaculo, ubi eramus congregati.</p>
 <p><a name="009">9</a> Sedens autem quidam adolescens nomine Eutychus super fenestram, cum mergeretur somno gravi, disputante diu Paulo, ductus somno cecidit de tertio cnaculo deorsum, et sublatus est mortuus.</p>
 <p><a name="010">10</a> Ad quem cum descendisset Paulus, incubuit super eum: et complexus dixit: Nolite turbari, anima enim ipsius in ipso est.</p>
 <p><a name="011">11</a> Ascendens autem, frangensque panem, et gustans, satisque allocutus usque in lucem, sic profectus est.</p>
 <p><a name="012">12</a> Adduxerunt autem puerum viventem, et consolati sunt non minime.<br>
 </p>
 <p><a name="013">13</a> Nos autem ascendentes navem, navigavimus in Asson, inde suscepturi Paulum: sic enim disposuerat ipse per terram iter facturus.</p>
 <p><a name="014">14</a> Cum autem convenisset nos in Asson, assumpto eo, venimus Mitylenen.</p>
 <p><a name="015">15</a> Et inde navigantes, sequenti die venimus contra Chium, et alia applicuimus Samum, et sequenti die venimus Miletum.</p>
 <p><a name="016">16</a> Proposuerat enim Paulus transnavigare Ephesum, ne qua mora illi fieret in Asia. Festinabat enim, si possibile sibi esset, ut diem Pentecostes faceret Jerosolymis.<br>
 </p>
 <p><a name="017">17</a> A Mileto autem mittens Ephesum, vocavit majores natu ecclesiæ.</p>
 <p><a name="018">18</a> Qui cum venissent ad eum, et simul essent, dixit eis: Vos scitis a prima die qua ingressus sum in Asiam, qualiter vobiscum per omne tempus fuerim,</p>
 <p><a name="019">19</a> serviens Domino cum omni humilitate, et lacrimis, et tentationibus, quæ mihi acciderunt ex insidiis Judæorum:</p>
 <p><a name="020">20</a> quomodo nihil subtraxerim utilium, quominus annuntiarem vobis et docerem vos, publice et per domos,</p>
 <p><a name="021">21</a> testificans Judæis atque gentilibus in Deum pnitentiam, et fidem in Dominum nostrum Jesum Christum.</p>
 <p><a name="022">22</a> Et nunc ecce alligatus ego spiritu, vado in Jerusalem: quæ in ea ventura sint mihi, ignorans:</p>
 <p><a name="023">23</a> nisi quod Spiritus Sanctus per omnes civitates mihi protestatur, dicens quoniam vincula et tribulationes Jerosolymis me manent.</p>
 <p><a name="024">24</a> Sed nihil horum vereor: nec facio animam meam pretiosiorem quam me, dummodo consummem cursum meum, et ministerium verbi quod accepi a Domino Jesu, testificari Evangelium gratiæ Dei.</p>
 <p><a name="025">25</a> Et nunc ecce ego scio quia amplius non videbitis faciem meam vos omnes, per quos transivi prædicans regnum Dei.</p>
 <p><a name="026">26</a> Quapropter contestor vos hodierna die, quia mundus sum a sanguine omnium.</p>
 <p><a name="027">27</a> Non enim subterfugi, quominus annuntiarem omne consilium Dei vobis.</p>
 <p><a name="028">28</a> Attendite vobis, et universo gregi, in quo vos Spiritus Sanctus posuit episcopos regere ecclesiam Dei, quam acquisivit sanguine suo.</p>
 <p><a name="029">29</a> Ego scio quoniam intrabunt post discessionem meam lupi rapaces in vos, non parcentes gregi.</p>
 <p><a name="030">30</a> Et ex vobisipsis exsurgent viri loquentes perversa, ut abducant discipulos post se.</p>
 <p><a name="031">31</a> Propter quod vigilate, memoria retinentes quoniam per triennium nocte et die non cessavi, cum lacrimis monens unumquemque vestrum.</p>
 <p><a name="032">32</a> Et nunc commendo vos Deo, et verbo gratiæ ipsius, qui potens est ædificare, et dare hæreditatem in sanctificatis omnibus.</p>
 <p><a name="033">33</a> Argentum, et aurum, aut vestem nullius concupivi, sicut</p>
 <p><a name="034">34</a> ipsi scitis: quoniam ad ea quæ mihi opus erant, et his qui mecum sunt, ministraverunt manus istæ.</p>
 <p><a name="035">35</a> Omnia ostendi vobis, quoniam sic laborantes, oportet suscipere infirmos ac meminisse verbi Domini Jesu: quoniam ipse dixit: Beatius est magis dare, quam accipere.</p>
 <p><a name="036">36</a> Et cum hæc dixisset, positis genibus suis oravit cum omnibus illis.</p>
 <p><a name="037">37</a> Magnus autem fletus factus est omnium: et procumbentes super collum Pauli, osculabantur eum,</p>
 <p><a name="038">38</a> dolentes maxime in verbo quod dixerat, quoniam amplius faciem ejus non essent visuri. Et deducebant eum ad navem.</p>
 <p></p><hr>
 <center>
 <a href="act021.htm">Next: Acts Chapter 21</a></center>
 </body>