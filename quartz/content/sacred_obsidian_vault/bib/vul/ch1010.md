<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch1010.htm">Polyglot</a> 
 <a href="../kjv/ch1010.htm">KJV</a> 
 <a href="../sep/ch1010.htm">Sep</a> 
 <a href="../tan/ch1010.htm">Tan</a> 
 
 <br>
 <br><a href="ch1.htm">1 Chronicles Index</a><br>
  
 <a href="ch1009.htm">Previous</a> 
 <a href="ch1011.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Chronicles Chapter 10</h3><p><a name="001">1</a> Philisthiim autem pugnabant contra Israël, fugeruntque viri Israël Palæsthinos, et ceciderunt vulnerati in monte Gelboë.</p>
 <p><a name="002">2</a> Cumque appropinquassent Philisthæi, persequentes Saul et filios ejus, percusserunt Jonathan, et Abinadab, et Melchisua filios Saul.</p>
 <p><a name="003">3</a> Et aggravatum est prælium contra Saul, inveneruntque eum sagittarii, et vulneraverunt jaculis.</p>
 <p><a name="004">4</a> Et dixit Saul ad armigerum suum: Evagina gladium tuum, et interfice me, ne forte veniant incircumcisi isti, et illudant mihi. Noluit autem armiger ejus hoc facere, timore perterritus: arripuit ergo Saul ensem, et irruit in eum.</p>
 <p><a name="005">5</a> Quod cum vidisset armiger ejus, videlicet mortuum esse Saul, irruit etiam ipse in gladium suum, et mortuus est.</p>
 <p><a name="006">6</a> Interiit ergo Saul: et tres filii ejus, et omnis domus illius pariter concidit.</p>
 <p><a name="007">7</a> Quod cum vidissent viri Israël qui habitabant in campestribus, fugerunt: et Saul ac filiis ejus mortuis, dereliquerunt urbes suas, et huc illucque dispersi sunt: veneruntque Philisthiim, et habitaverunt in eis.</p>
 <p><a name="008">8</a> Die igitur altero detrahentes Philisthiim spolia cæsorum, invenerunt Saul et filios ejus jacentes in monte Gelboë.</p>
 <p><a name="009">9</a> Cumque spoliassent eum, et amputassent caput, armisque nudassent, miserunt in terram suam, ut circumferretur, et ostenderetur idolorum templis, et populis:</p>
 <p><a name="010">10</a> arma autem ejus consecraverunt in fano dei sui, et caput affixerunt in templo Dagon.</p>
 <p><a name="011">11</a> Hoc cum audissent viri Jabes Galaad, omnia scilicet quæ Philisthiim fecerant super Saul,</p>
 <p><a name="012">12</a> consurrexerunt singuli virorum fortium, et tulerunt cadavera Saul et filiorum ejus: attuleruntque ea in Jabes, et sepelierunt ossa eorum subter quercum, quæ erat in Jabes, et jejunaverunt septem diebus.</p>
 <p><a name="013">13</a> Mortuus est ergo Saul propter iniquitates suas, eo quod prævaricatus sit mandatum Domini quod præceperat, et non custodierit illud: sed insuper etiam pythonissam consuluerit,</p>
 <p><a name="014">14</a> nec speraverit in Domino: propter quod interfecit eum, et transtulit regnum ejus ad David filium Isai.</p>
 <p></p><hr>
 <center>
 <a href="ch1011.htm">Next: 1 Chronicles Chapter 11</a></center>
 </body>