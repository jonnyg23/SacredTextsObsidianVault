<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa044.htm">Polyglot</a> 
 <a href="../kjv/isa044.htm">KJV</a> 
 <a href="../sep/isa044.htm">Sep</a> 
 <a href="../tan/isa044.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa043.htm">Previous</a> 
 <a href="isa045.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 44</h3><p><a name="001">1</a> [Et nunc audi, Jacob, serve meus,<br> et Israël, quem elegi.<br></p>
 <p><a name="002">2</a> Hæc dicit Dominus faciens et formans te,<br> ab utero auxiliator tuus:<br> Noli timere, serve meus Jacob,<br> et rectissime, quem elegi.<br></p>
 <p><a name="003">3</a> Effundam enim aquas super sitientem,<br> et fluenta super aridam;<br> effundam spiritum meum super semen tuum,<br> et benedictionem meam super stirpem tuam:<br></p>
 <p><a name="004">4</a> et germinabunt inter herbas,<br> quasi salices juxta præterfluentes aquas.<br></p>
 <p><a name="005">5</a> Iste dicet: Domini ego sum;<br> et ille vocabit in nomine Jacob;<br> et hic scribet manu sua: Domino,<br> et in nomine Israël assimilabitur.]<br>
 </p>
 <p><a name="006">6</a> [Hæc dicit Dominus, rex Israël,<br> et redemptor ejus, Dominus exercituum:<br> Ego primus, et ego novissimus,<br> et absque me non est deus.<br></p>
 <p><a name="007">7</a> Quis similis mei? vocet,<br> et annuntiet: et ordinem exponat mihi,<br> ex quo constitui populum antiquum;<br> ventura et quæ futura sunt annuntient eis.<br></p>
 <p><a name="008">8</a> Nolite timere, neque conturbemini:<br> ex tunc audire te feci,<br> et annuntiavi; vos estis testes mei.<br> Numquid est Deus absque me,<br> et formator quem ego non noverim?<br></p>
 <p><a name="009">9</a> Plastæ idoli omnes nihil sunt,<br> et amantissima eorum non proderunt eis.<br> Ipsi sunt testes eorum, quia non vident,<br> neque intelligunt, ut confundantur.<br></p>
 <p><a name="010">10</a> Quis formavit deum,<br> et sculptile conflavit ad nihil utile?<br></p>
 <p><a name="011">11</a> Ecce omnes participes ejus confundentur,<br> fabri enim sunt ex hominibus;<br> convenient omnes, stabunt<br> et pavebunt, et confundentur simul.<br></p>
 <p><a name="012">12</a> Faber ferrarius lima operatus est,<br> in prunis et in malleis formavit illud,<br> et operatus est in brachio fortitudinis suæ;<br> esuriet et deficiet,<br> non bibet aquam et lassescet.<br></p>
 <p><a name="013">13</a> Artifex lignarius extendit normam,<br> formavit illud in runcina,<br> fecit illud in angularibus,<br> et in circino tornavit illud,<br> et fecit imaginem viri<br> quasi speciosum hominem<br> habitantem in domo;<br></p>
 <p><a name="014">14</a> succidit cedros,<br> tulit ilicem, et quercum,<br> quæ steterat inter ligna saltus;<br> plantavit pinum, quam pluvia nutrivit:<br></p>
 <p><a name="015">15</a> et facta est hominibus in focum;<br> sumpsit ex eis, et calefactus est;<br> et succendit et coxit panes;<br> de reliquo autem operatus est deum et adoravit;<br> fecit sculptile, et curvatus est ante illud.<br></p>
 <p><a name="016">16</a> Medium ejus combussit igni,<br> et de medio ejus carnes comedit;<br> coxit pulmentum, et saturatus est,<br> et calefactus est, et dixit: Vah!<br> calefactus sum, vidi focum;<br></p>
 <p><a name="017">17</a> reliquum autem ejus deum fecit et sculptile sibi;<br> curvatur ante illud, et adorat illud,<br> et obsecrat, dicens:<br> Libera me, quia deus meus es tu!<br></p>
 <p><a name="018">18</a> Nescierunt, neque intellexerunt;<br> obliti enim sunt ne videant oculi eorum,<br> et ne intelligant corde suo.<br></p>
 <p><a name="019">19</a> Non recogitant in mente sua,<br> neque cognoscunt, neque sentiunt, ut dicant:<br> Medietatem ejus combussi igni,<br> et coxi super carbones ejus panes;<br> coxi carnes et comedi,<br> et de reliquo ejus idolum faciam?<br> ante truncum ligni procidam?<br></p>
 <p><a name="020">20</a> Pars ejus cinis est;<br> cor insipiens adoravit illud,<br> et non liberabit animam suam:<br> neque dicet: Forte mendacium est in dextera mea.<br></p>
 <p><a name="021">21</a> Memento horum Jacob,<br> et Israël, quoniam servus meus es tu.<br> Formavi te; servus meus es tu,<br> Israël, ne obliviscaris mei.<br></p>
 <p><a name="022">22</a> Delevi ut nubem iniquitates tuas,<br> et quasi nebulam peccata tua:<br> revertere ad me, quoniam redemi te.<br></p>
 <p><a name="023">23</a> Laudate, cæli, quoniam misericordiam fecit Dominus;<br> jubilate, extrema terræ;<br> resonate, montes, laudationem,<br> saltus et omne lignum ejus,<br> quoniam redemit Dominus Jacob,<br> et Israël gloriabitur.]<br>
 </p>
 <p><a name="024">24</a> [Hæc dicit Dominus, redemptor tuus,<br> et formator tuus ex utero:<br> Ego sum Dominus, faciens omnia,<br> extendens cælos solus,<br> stabiliens terram, et nullus mecum;<br></p>
 <p><a name="025">25</a> irrita faciens signa divinorum,<br> et ariolos in furorem vertens;<br> convertens sapientes retrorsum,<br> et scientiam eorum stultam faciens;<br></p>
 <p><a name="026">26</a> suscitans verbum servi sui,<br> et consilium nuntiorum suorum complens;<br> qui dico Jerusalem: Habitaberis,<br> et civitatibus Juda: Ædificabimini,<br> et deserta ejus suscitabo;<br></p>
 <p><a name="027">27</a> qui dico profundo: Desolare,<br> et flumina tua arefaciam;<br></p>
 <p><a name="028">28</a> qui dico Cyro: Pastor meus es,<br> et omnem voluntatem meam complebis;<br> qui dico Jerusalem: Ædificaberis,<br> et templo: Fundaberis.]</p>
 <p></p><hr>
 <center>
 <a href="isa045.htm">Next: Isaiah Chapter 45</a></center>
 </body>