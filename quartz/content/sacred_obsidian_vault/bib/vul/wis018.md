<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis018.htm">Polyglot</a> 
 <a href="../apo/wis018.htm">Apo</a> 
 <a href="../sep/wis018.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis017.htm">Previous</a> 
 <a href="wis019.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 18</h3><p><a name="001">1</a> [Sanctis autem tuis maxima erat lux,<br> et horum quidem vocem audiebant, sed figuram non videbant.<br> Et quia non et ipsi eadem passi erant, magnificabant te;<br></p>
 <p><a name="002">2</a> et qui ante læsi erant, quia non lædebantur, gratias agebant,<br> et ut esset differentia, donum petebant.<br></p>
 <p><a name="003">3</a> Propter quod ignis ardentem columnam<br> ducem habuerunt ignotæ viæ,<br> et solem sine læsura boni hospitii præstitisti.<br></p>
 <p><a name="004">4</a> Digni quidem illi carere luce,<br> et pati carcerem tenebrarum,<br> qui inclusos custodiebant filios tuos,<br> per quos incipiebat incorruptum legis lumen sæculo dari.]<br>
 </p>
 <p><a name="005">5</a> [Cum cogitarent justorum occidere infantes,<br> et uno exposito filio et liberato,<br> in traductionem illorum, multitudinem filiorum abstulisti,<br> et pariter illos perdidisti in aqua valida.<br></p>
 <p><a name="006">6</a> Illa enim nox ante cognita est a patribus nostris,<br> ut vere scientes quibus juramentis crediderunt,<br> animæquiores essent.<br></p>
 <p><a name="007">7</a> Suscepta est autem a populo tuo sanitas quidem justorum,<br> injustorum autem exterminatio.<br></p>
 <p><a name="008">8</a> Sicut enim læsisti adversarios,<br> sic et nos provocans magnificasti.<br></p>
 <p><a name="009">9</a> Absconse enim sacrificabant justi pueri bonorum,<br> et justitiæ legem in concordia disposuerunt;<br> similiter et bona et mala recepturos justos,<br> patrum jam decantantes laudes.<br></p>
 <p><a name="010">10</a> Resonabat autem inconveniens inimicorum vox,<br> et flebilis audiebatur planctus ploratorum infantium.<br></p>
 <p><a name="011">11</a> Simili autem pna servus cum domino afflictus est,<br> et popularis homo regi similia passus.<br></p>
 <p><a name="012">12</a> Similiter ergo omnes, uno nomine mortis,<br> mortuos habebant innumerabiles:<br> nec enim ad sepeliendum vivi sufficiebant,<br> quoniam uno momento quæ erat præclarior<br> natio illorum exterminata est.<br></p>
 <p><a name="013">13</a> De omnibus enim non credentes, propter veneficia;<br> tunc vero primum cum fuit exterminium primogenitorum,<br> spoponderunt populum Dei esse.<br></p>
 <p><a name="014">14</a> Cum enim quietum silentium contineret omnia,<br> et nox in suo cursu medium iter haberet,<br></p>
 <p><a name="015">15</a> omnipotens sermo tuus de cælo, a regalibus sedibus,<br> durus debellator in mediam exterminii terram prosilivit,<br></p>
 <p><a name="016">16</a> gladius acutus insimulatum imperium tuum portans:<br> et stans, replevit omnia morte,<br> et usque ad cælum attingebat stans in terra.<br></p>
 <p><a name="017">17</a> Tunc continuo visus somniorum malorum turbaverunt illos,<br> et timores supervenerunt insperati.<br></p>
 <p><a name="018">18</a> Et alius alibi projectus semivivus,<br> propter quam moriebatur causam demonstrabat mortis.<br></p>
 <p><a name="019">19</a> Visiones enim quæ illos turbaverunt hæc præmonebant,<br> ne inscii quare mala patiebantur perirent.<br></p>
 <p><a name="020">20</a> Tetigit autem tunc et justos tentatio mortis,<br> et commotio in eremo facta est multitudinis:<br> sed non diu permansit ira tua.<br></p>
 <p><a name="021">21</a> Prosperans enim homo sine querela deprecari pro populis,<br> proferens servitutis suæ scutum,<br> orationem et per incensum deprecationem allegans,<br> restitit iræ, et finem imposuit necessitati,<br> ostendens quoniam tuus est famulus.<br></p>
 <p><a name="022">22</a> Vicit autem turbas non in virtute corporis,<br> nec armaturæ potentia:<br> sed verbo illum qui se vexabat subjecit,<br> juramenta parentum et testamentum commemorans.<br></p>
 <p><a name="023">23</a> Cum enim jam acervatim cecidissent super alterutrum mortui,<br> interstitit, et amputavit impetum,<br> et divisit illam quæ ad vivos ducebat viam.<br></p>
 <p><a name="024">24</a> In veste enim poderis quam habebat, totus erat orbis terrarum;<br> et parentum magnalia in quatuor ordinibus lapidum erant sculpta,<br> et magnificentia tua in diademate capitis illius sculpta erat.<br></p>
 <p><a name="025">25</a> His autem cessit qui exterminabat, et hæc extimuit:<br> erat enim sola tentatio iræ sufficiens.]</p>
 <p></p><hr>
 <center>
 <a href="wis019.htm">Next: Wisdom Chapter 19</a></center>
 </body>