<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir037.htm">Polyglot</a> 
 <a href="../apo/sir037.htm">Apo</a> 
 <a href="../sep/sir037.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir036.htm">Previous</a> 
 <a href="sir038.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 37</h3><p><a name="001">1</a> [Omnis amicus dicet: Et ego amicitiam copulavi:<br> sed est amicus solo nomine amicus.<br> Nonne tristitia inest usque ad mortem?<br></p>
 <p><a name="002">2</a> sodalis autem et amicus ad inimicitiam convertentur.<br></p>
 <p><a name="003">3</a> O præsumptio nequissima, unde create es<br> cooperire aridam malitia et dolositate illius?<br></p>
 <p><a name="004">4</a> Sodalis amico conjucundatur in oblectationibus,<br> et in tempore tribulationis adversarius erit.<br></p>
 <p><a name="005">5</a> Sodalis amico condolet causa ventris,<br> et contra hostem accipiet scutum.<br></p>
 <p><a name="006">6</a> Non obliviscaris amici tui in animo tuo,<br> et non immemor sis illius in opibus tuis.<br></p>
 <p><a name="007">7</a> Noli consiliari cum eo qui tibi insidiatur,<br> et a zelantibus te absconde consilium.]<br>
 </p>
 <p><a name="008">8</a> [Omnis consiliarius prodit consilium,<br> sed est consiliarius in semetipso.<br></p>
 <p><a name="009">9</a> A consiliario serva animam tuam:<br> prius scito quæ sit illius necessitas:<br> et ipse enim animo suo cogitabit:<br></p>
 <p><a name="010">10</a> ne forte mittat sudem in terram,<br> et dicat tibi:<br></p>
 <p><a name="011">11</a> Bona est via tua:<br> et stet e contrario videre quid tibi eveniat.<br></p>
 <p><a name="012">12</a> Cum viro irreligioso tracta de sanctitate,<br> et cum injusto de justitia,<br> et cum muliere de ea quæ æmulatur,<br> cum timido de bello,<br> cum negotiatore de trajectione,<br> cum emptore de venditione,<br> cum viro livido de gratiis agendis,<br></p>
 <p><a name="013">13</a> cum impio de pietate,<br> cum inhonesto de honestate,<br> cum operario agrario de omni opere,<br></p>
 <p><a name="014">14</a> cum operario annuali de consummatione anni,<br> cum servo pigro de multa operatione.<br> Non attendas his in omni consilio:<br></p>
 <p><a name="015">15</a> sed cum viro sancto assiduus esto,<br> quemcumque cognoveris observantem timorem Dei:<br></p>
 <p><a name="016">16</a> cujus anima est secundum animam tuam,<br> et qui, cum titubaveris in tenebris, condolebit tibi.<br></p>
 <p><a name="017">17</a> Cor boni consilii statue tecum:<br> non est enim tibi aliud pluris illo.<br></p>
 <p><a name="018">18</a> Anima viri sancti enuntiat aliquando vera,<br> quam septem circumspectores sedentes in excelso ad speculandum.<br></p>
 <p><a name="019">19</a> Et in his omnibus deprecare Altissimum,<br> ut dirigat in veritate viam tuam.]<br>
 </p>
 <p><a name="020">20</a> [Ante omnia opera verbum verax præcedat te,<br> et ante omnem actum consilium stabile.<br></p>
 <p><a name="021">21</a> Verbum nequam immutabit cor:<br> ex quo partes quatuor oriuntur:<br> bonum et malum, vita et mors:<br> et dominatrix illorum est assidua lingua.<br> Est vir astutus multorum eruditor,<br> et animæ suæ inutilis est.<br></p>
 <p><a name="022">22</a> Vir peritus multos erudivit,<br> et animæ suæ suavis est.<br></p>
 <p><a name="023">23</a> Qui sophistice loquitur odibilis est:<br> in omni re defraudabitur.<br></p>
 <p><a name="024">24</a> Non est illi data a Domino gratia,<br> omni enim sapientia defraudatus est.<br></p>
 <p><a name="025">25</a> Est sapiens animæ suæ sapiens,<br> et fructus sensus illius laudabilis.<br></p>
 <p><a name="026">26</a> Vir sapiens plebem suam erudit,<br> et fructus sensus illius fideles sunt.<br></p>
 <p><a name="027">27</a> Vir sapiens implebitur benedictionibus,<br> et videntes illum laudabunt.<br></p>
 <p><a name="028">28</a> Vita viri in numero dierum:<br> dies autem Israël innumerabiles sunt.<br></p>
 <p><a name="029">29</a> Sapiens in populo hæreditabit honorem,<br> et nomen illius erit vivens in æternum.]<br>
 </p>
 <p><a name="030">30</a> [Fili, in vita tua tenta animam tuam,<br> et si fuerit nequam non des illi potestatem:<br></p>
 <p><a name="031">31</a> non enim omnia omnibus expediunt,<br> et non omni animæ omne genus placet.<br></p>
 <p><a name="032">32</a> Noli avidus esse in omni epulatione,<br> et non te effundas super omnem escam:<br></p>
 <p><a name="033">33</a> in multis enim escis erit infirmitas,<br> et aviditas appropinquabit usque ad choleram.<br></p>
 <p><a name="034">34</a> Propter crapulam multi obierunt:<br> qui autem abstinens est adjiciet vitam.]</p>
 <p></p><hr>
 <center>
 <a href="sir038.htm">Next: Sirach Chapter 38</a></center>
 </body>