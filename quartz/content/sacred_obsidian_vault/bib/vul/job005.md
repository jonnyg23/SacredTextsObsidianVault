<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job005.htm">Polyglot</a> 
 <a href="../kjv/job005.htm">KJV</a> 
 <a href="../sep/job005.htm">Sep</a> 
 <a href="../tan/job005.htm">Tan</a> 
 
 <br>
 <br><a href="job.htm">Job Index</a><br>
  
 <a href="job004.htm">Previous</a> 
 <a href="job006.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 5</h3><p><a name="001">1</a> [Voca ergo, si est qui tibi respondeat,<br> et ad aliquem sanctorum convertere.<br></p>
 <p><a name="002">2</a> Vere stultum interficit iracundia,<br> et parvulum occidit invidia.<br></p>
 <p><a name="003">3</a> Ego vidi stultum firma radice,<br> et maledixi pulchritudini ejus statim.<br></p>
 <p><a name="004">4</a> Longe fient filii ejus a salute,<br> et conterentur in porta,<br> et non erit qui eruat.<br></p>
 <p><a name="005">5</a> Cujus messem famelicus comedet,<br> et ipsum rapiet armatus,<br> et bibent sitientes divitias ejus.<br></p>
 <p><a name="006">6</a> Nihil in terra sine causa fit,<br> et de humo non oritur dolor.<br></p>
 <p><a name="007">7</a> Homo nascitur ad laborem,<br> et avis ad volatum.<br></p>
 <p><a name="008">8</a> Quam ob rem ego deprecabor Dominum,<br> et ad Deum ponam eloquium meum:<br></p>
 <p><a name="009">9</a> qui facit magna et inscrutabilia,<br> et mirabilia absque numero;<br></p>
 <p><a name="010">10</a> qui dat pluviam super faciem terræ,<br> et irrigat aquis universa;<br></p>
 <p><a name="011">11</a> qui ponit humiles in sublime,<br> et mrentes erigit sospitate;<br></p>
 <p><a name="012">12</a> qui dissipat cogitationes malignorum,<br> ne possint implere manus eorum quod cperant;<br></p>
 <p><a name="013">13</a> qui apprehendit sapientes in astutia eorum,<br> et consilium pravorum dissipat.<br></p>
 <p><a name="014">14</a> Per diem incurrent tenebras,<br> et quasi in nocte, sic palpabunt in meridie.<br></p>
 <p><a name="015">15</a> Porro salvum faciet egenum a gladio oris eorum,<br> et de manu violenti pauperem.<br></p>
 <p><a name="016">16</a> Et erit egeno spes;<br> iniquitas autem contrahet os suum.<br></p>
 <p><a name="017">17</a> Beatus homo qui corripitur a Deo:<br> increpationem ergo Domini ne reprobes:<br></p>
 <p><a name="018">18</a> quia ipse vulnerat, et medetur;<br> percutit, et manus ejus sanabunt.<br></p>
 <p><a name="019">19</a> In sex tribulationibus liberabit te,<br> et in septima non tangent te malum.<br></p>
 <p><a name="020">20</a> In fame eruet te de morte,<br> et in bello de manu gladii.<br></p>
 <p><a name="021">21</a> A flagello linguæ absconderis,<br> et non timebis calamitatem cum venerit.<br></p>
 <p><a name="022">22</a> In vastitate et fame ridebis,<br> et bestias terræ non formidabis.<br></p>
 <p><a name="023">23</a> Sed cum lapidibus regionum pactum tuum,<br> et bestiæ terræ pacificæ erunt tibi.<br></p>
 <p><a name="024">24</a> Et scies quod pacem habeat tabernaculum tuum;<br> et visitans speciem tuam, non peccabis.<br></p>
 <p><a name="025">25</a> Scies quoque quoniam multiplex erit semen tuum,<br> et progenies tua quasi herba terræ.<br></p>
 <p><a name="026">26</a> Ingredieris in abundantia sepulchrum,<br> sicut infertur acervus tritici in tempore suo.<br></p>
 <p><a name="027">27</a> Ecce hoc, ut investigavimus, ita est:<br> quod auditum, mente pertracta.]</p>
 <p></p><hr>
 <center>
 <a href="job006.htm">Next: Job Chapter 6</a></center>
 </body>