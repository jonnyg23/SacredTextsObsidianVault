<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num009.htm">Polyglot</a> 
 <a href="../kjv/num009.htm">KJV</a> 
 <a href="../sep/num009.htm">Sep</a> 
 <a href="../tan/num009.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num008.htm">Previous</a> 
 <a href="num010.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 9</h3><p><a name="001">1</a> Locutus est Dominus ad Moysen in deserto Sinai anno secundo, postquam egressi sunt de terra Ægypti, mense primo, dicens:</p>
 <p><a name="002">2</a> Faciant filii Israël Phase in tempore suo,</p>
 <p><a name="003">3</a> quartadecima die mensis hujus ad vesperam, juxta omnes cæremonias et justificationes ejus.</p>
 <p><a name="004">4</a> Præcepitque Moyses filiis Israël ut facerent Phase.</p>
 <p><a name="005">5</a> Qui fecerunt tempore suo, quartadecima die mensis ad vesperam, in monte Sinai. Juxta omnia quæ mandaverat Dominus Moysi, fecerunt filii Israël.</p>
 <p><a name="006">6</a> Ecce autem quidam immundi super anima hominis, qui non poterant facere Phase in die illo, accedentes ad Moysen et Aaron,</p>
 <p><a name="007">7</a> dixerunt eis: Immundi sumus super anima hominis: quare fraudamur ut non valeamus oblationem offerre Domino in tempore suo inter filios Israël?</p>
 <p><a name="008">8</a> Quibus respondit Moyses: State ut consulam quid præcipiat Dominus de vobis.</p>
 <p><a name="009">9</a> Locutusque est Dominus ad Moysen, dicens:</p>
 <p><a name="010">10</a> Loquere filiis Israël: Homo, qui fuerit immundus super anima, sive in via procul in gente vestra, faciat Phase Domino</p>
 <p><a name="011">11</a> in mense secundo, quartadecima die mensis ad vesperam. Cum azymis et lactucis agrestibus comedent illud:</p>
 <p><a name="012">12</a> non relinquent ex eo quippiam usque mane, et os ejus non confringent: omnem ritum Phase observabunt.</p>
 <p><a name="013">13</a> Si quis autem et mundus est, et in itinere non fuit, et tamen non fecit Phase, exterminabitur anima illa de populis suis, quia sacrificium Domino non obtulit tempore suo: peccatum suum ipse portabit.</p>
 <p><a name="014">14</a> Peregrinus quoque et advena si fuerint apud vos, facient Phase Domino juxta cæremonias et justificationes ejus. Præceptum idem erit apud vos tam advenæ quam indigenæ.<br>
 </p>
 <p><a name="015">15</a> Igitur die qua erectum est tabernaculum, operuit illud nubes. A vespere autem super tentorium erat quasi species ignis usque mane.</p>
 <p><a name="016">16</a> Sic fiebat jugiter: per diem operiebat illud nubes, et per noctem quasi species ignis.</p>
 <p><a name="017">17</a> Cumque ablata fuisset nubes, quæ tabernaculum protegebat, tunc proficiscebantur filii Israël: et in loco ubi stetisset nubes, ibi castrametabantur.</p>
 <p><a name="018">18</a> Ad imperium Domini proficiscebantur, et ad imperium illius figebant tabernaculum. Cunctis diebus quibus stabat nubes super tabernaculum, manebant in eodem loco:</p>
 <p><a name="019">19</a> et si evenisset ut multo tempore maneret super illud, erant filii Israël in excubiis Domini, et non proficiscebantur</p>
 <p><a name="020">20</a> quot diebus fuisset nubes super tabernaculum. Ad imperium Domini erigebant tentoria, et ad imperium illius deponebant.</p>
 <p><a name="021">21</a> Si fuisset nubes a vespere usque mane, et statim diluculo tabernaculum reliquisset, proficiscebantur: et si post diem et noctem recessisset, dissipabant tentoria.</p>
 <p><a name="022">22</a> Si vero biduo aut uno mense vel longiori tempore fuisset super tabernaculum, manebant filii Israël in eodem loco, et non proficiscebantur: statim autem ut recessisset, movebant castra.</p>
 <p><a name="023">23</a> Per verbum Domini figebant tentoria, et per verbum illius proficiscebantur: erantque in excubiis Domini juxta imperium ejus per manum Moysi.</p>
 <p></p><hr>
 <center>
 <a href="num010.htm">Next: Numbers Chapter 10</a></center>
 </body>