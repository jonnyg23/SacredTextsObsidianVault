<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze024.htm">Polyglot</a> 
 <a href="../kjv/eze024.htm">KJV</a> 
 <a href="../sep/eze024.htm">Sep</a> 
 <a href="../tan/eze024.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze023.htm">Previous</a> 
 <a href="eze025.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 24</h3><p><a name="001">1</a> Et factum est verbum Domini ad me in anno nono, in mense decimo, decima die mensis, dicens:</p>
 <p><a name="002">2</a> Fili hominis, scribe tibi nomen diei hujus, in qua confirmatus est rex Babylonis adversum Jerusalem hodie.</p>
 <p><a name="003">3</a> Et dices per proverbium ad domum irritatricem parabolam, et loqueris ad eos: Hæc dicit Dominus Deus: Pone ollam; pone, inquam, et mitte in eam aquam.</p>
 <p><a name="004">4</a> Congere frusta ejus in eam, omnem partem bonam, femur et armum, electa et ossibus plena.</p>
 <p><a name="005">5</a> Pinguissimum pecus assume, compone quoque strues ossium sub ea: efferbuit coctio ejus, et discocta sunt ossa illius in medio ejus.</p>
 <p><a name="006">6</a> Propterea hæc dicit Dominus Deus: Væ civitati sanguinum, ollæ cujus rubigo in ea est, et rubigo ejus non exivit de ea! per partes et per partes suas ejice eam: non cecidit super eam sors.</p>
 <p><a name="007">7</a> Sanguis enim ejus in medio ejus est; super limpidissimam petram effudit illum: non effudit illum super terram, ut possit operiri pulvere.</p>
 <p><a name="008">8</a> Ut superinducerem indignationem meam, et vindicta ulciscerer, dedi sanguinem ejus super petram limpidissimam, ne operiretur.</p>
 <p><a name="009">9</a> Propterea hæc dicit Dominus Deus: Væ civitati sanguinum, cujus ego grandem faciam pyram!</p>
 <p><a name="010">10</a> Congere ossa, quæ igne succendam: consumentur carnes, et coquetur universa compositio, et ossa tabescent.</p>
 <p><a name="011">11</a> Pone quoque eam super prunas vacuam, ut incalescat, et liquefiat æs ejus, et confletur in medio ejus inquinamentum ejus, et consumatur rubigo ejus.</p>
 <p><a name="012">12</a> Multo labore sudatum est, et non exivit de ea nimia rubigo ejus, neque per ignem.</p>
 <p><a name="013">13</a> Immunditia tua execrabilis, quia mundare te volui, et non es mundata a sordibus tuis: sed nec mundaberis prius, donec quiescere faciam indignationem meam in te.</p>
 <p><a name="014">14</a> Ego Dominus locutus sum: veniet, et faciam: non transeam, nec parcam, nec placabor: juxta vias tuas, et juxta adinventiones tuas judicabo te, dicit Dominus.<br>
 </p>
 <p><a name="015">15</a> Et factum est verbum Domini ad me, dicens:</p>
 <p><a name="016">16</a> Fili hominis, ecce ego tollo a te desiderabile oculorum tuorum in plaga: et non planges, neque plorabis, neque fluent lacrimæ tuæ.</p>
 <p><a name="017">17</a> Ingemisce tacens: mortuorum luctum non facies: corona tua circumligata sit tibi, et calceamenta tua erunt in pedibus tuis: nec amictu ora velabis, nec cibos lugentium comedes.</p>
 <p><a name="018">18</a> Locutus sum ergo ad populum mane, et mortua est uxor mea vespere: fecique mane sicut præceperat mihi.</p>
 <p><a name="019">19</a> Et dixit ad me populus: Quare non indicas nobis quid ista significent quæ tu facis?</p>
 <p><a name="020">20</a> Et dixi ad eos: Sermo Domini factus est ad me, dicens:</p>
 <p><a name="021">21</a> Loquere domui Israël: Hæc dicit Dominus Deus: Ecce ego polluam sanctuarium meum, superbiam imperii vestri, et desiderabile oculorum vestrorum, et super quo pavet anima vestra: filii vestri et filiæ vestræ quas reliquistis, gladio cadent.</p>
 <p><a name="022">22</a> Et facietis sicut feci: ora amictu non velabitis, et cibos lugentium non comedetis:</p>
 <p><a name="023">23</a> coronas habebitis in capitibus vestris, et calceamenta in pedibus: non plangetis, neque flebitis, sed tabescetis in iniquitatibus vestris, et unusquisque gemet ad fratrem suum.</p>
 <p><a name="024">24</a> Eritque Ezechiel vobis in portentum: juxta omnia quæ fecit, facietis cum venerit istud: et scietis quia ego Dominus Deus.</p>
 <p><a name="025">25</a> Et tu, fili hominis, ecce in die qua tollam ab eis fortitudinem eorum, et gaudium dignitatis, et desiderium oculorum eorum, super quo requiescunt animæ eorum, filios et filias eorum:</p>
 <p><a name="026">26</a> in die illa, cum venerit fugiens ad te ut annuntiet tibi:</p>
 <p><a name="027">27</a> in die, inquam illa, aperietur os tuum cum eo qui fugit, et loqueris, et non silebis ultra: erisque eis in portentum, et scietis quia ego Dominus.</p>
 <p></p><hr>
 <center>
 <a href="eze025.htm">Next: Ezekiel Chapter 25</a></center>
 </body>