<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer001.htm">Polyglot</a> 
 <a href="../kjv/jer001.htm">KJV</a> 
 <a href="../sep/jer001.htm">Sep</a> 
 <a href="../tan/jer001.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="isa066.htm">Previous</a> 
 <a href="jer002.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 1</h3><p><a name="001">1</a> Verba Jeremiæ filii Helciæ, de sacerdotibus qui fuerunt in Anathoth, in terra Benjamin.</p>
 <p><a name="002">2</a> Quod factum est verbum Domini ad eum in diebus Josiæ filii Amon, regis Juda, in tertiodecimo anno regni ejus.</p>
 <p><a name="003">3</a> Et factum est in diebus Joakim filii Josiæ, regis Juda, usque ad consummationem undecimi anni Sedeciæ, filii Josiæ, regis Juda, usque ad transmigrationem Jerusalem, in mense quinto.<br>
 </p>
 <p><a name="004">4</a> Et factum est verbum Domini ad me, dicens:</p>
 <p><a name="005">5</a> [Priusquam te formarem in utero, novi te,<br> et antequam exires de vulva, sanctificavi te,<br> et prophetam in gentibus dedi te.]</p>
 <p><a name="006">6</a> Et dixi: [A, a, a, Domine Deus, ecce nescio loqui,<br> quia puer ego sum.]</p>
 <p><a name="007">7</a> Et dixit Dominus ad me: [Noli dicere: Puer sum:<br> quoniam ad omnia quæ mittam te ibis,<br> et universa quæcumque mandavero tibi loqueris.<br></p>
 <p><a name="008">8</a> Ne timeas a facie eorum,<br> quia tecum ego sum ut eruam te,<br> dicit Dominus.]</p>
 <p><a name="009">9</a> Et misit Dominus manum suam, et tetigit os meum, et dixit Dominus ad me: [Ecce dedi verba mea in ore tuo:<br></p>
 <p><a name="010">10</a> ecce constitui te hodie<br> super gentes et super regna,<br> ut evellas, et destruas,<br> et disperdas, et dissipes,<br> et ædifices, et plantes.]</p>
 <p><a name="011">11</a> Et factum est verbum Domini ad me, dicens: [Quid tu vides, Jeremia?] Et dixi: [Virgam vigilantem ego video.]</p>
 <p><a name="012">12</a> Et dixit Dominus ad me: [Bene vidisti:<br> quia vigilabo ego super verbo meo,<br> ut faciam illud.]</p>
 <p><a name="013">13</a> Et factum est verbum Domini secundo ad me, dicens: [Quid tu vides?] Et dixi: [Ollam succensam ego video,<br> et faciem ejus a facie aquilonis.]</p>
 <p><a name="014">14</a> Et dixit Dominus ad me: [Ab aquilone pandetur malum<br> super omnes habitatores terræ:<br></p>
 <p><a name="015">15</a> quia ecce ego convocabo omnes cognationes regnorum aquilonis,<br> ait Dominus:<br> et venient, et ponent unusquisque solium suum<br> in introitu portarum Jerusalem,<br> et super omnes muros ejus in circuitu,<br> et super universas urbes Juda:<br></p>
 <p><a name="016">16</a> et loquar judicia mea cum eis<br> super omnem malitiam eorum qui dereliquerunt me,<br> et libaverunt diis alienis,<br> et adoraverunt opus manuum suarum.<br></p>
 <p><a name="017">17</a> Tu ergo, accinge lumbos tuos,<br> et surge, et loquere ad eos<br> omnia quæ ego præcipio tibi.<br> Ne formides a facie eorum,<br> nec enim timere te faciam vultum eorum.<br></p>
 <p><a name="018">18</a> Ego quippe dedi te hodie in civitatem munitam,<br> et in columnam ferream,<br> et in murum æreum,<br> super omnem terram,<br> regibus Juda, principibus ejus,<br> et sacerdotibus, et populo terræ.<br></p>
 <p><a name="019">19</a> Et bellabunt adversum te,<br> et non prævalebunt,<br> quia ego tecum sum, ait Dominus, ut liberem te.]</p>
 <p></p><hr>
 <center>
 <a href="jer002.htm">Next: Jeremiah Chapter 2</a></center>
 </body>