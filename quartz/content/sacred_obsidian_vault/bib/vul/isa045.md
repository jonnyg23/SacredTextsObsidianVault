<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa045.htm">Polyglot</a> 
 <a href="../kjv/isa045.htm">KJV</a> 
 <a href="../sep/isa045.htm">Sep</a> 
 <a href="../tan/isa045.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa044.htm">Previous</a> 
 <a href="isa046.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 45</h3><p><a name="001">1</a> [Hæc dicit Dominus christo meo Cyro,<br> cujus apprehendi dexteram,<br> ut subjiciam ante faciem ejus gentes,<br> et dorsa regum vertam,<br> et aperiam coram eo januas,<br> et portæ non claudentur:<br></p>
 <p><a name="002">2</a> Ego ante te ibo, et gloriosos terræ humiliabo;<br> portas æreas conteram,<br> et vectes ferreos confringam:<br></p>
 <p><a name="003">3</a> et dabo tibi thesauros absconditos,<br> et arcana secretorum,<br> ut scias quia ego Dominus,<br> qui voco nomen tuum, Deus Israël,<br></p>
 <p><a name="004">4</a> propter servum meum Jacob,<br> et Israël, electum meum;<br> et vocavi te nomine tuo:<br> assimilavi te, et non cognovisti me.<br></p>
 <p><a name="005">5</a> Ego Dominus, et non est amplius;<br> extra me non est deus;<br> accinxi te, et non cognovisti me:<br></p>
 <p><a name="006">6</a> ut sciant hi qui ab ortu solis et qui ab occidente,<br> quoniam absque me non est:<br> ego Dominus, et non est alter:<br></p>
 <p><a name="007">7</a> formans lucem et creans tenebras,<br> faciens pacem et creans malum:<br> ego Dominus faciens omnia hæc.<br></p>
 <p><a name="008">8</a> Rorate, cæli, desuper,<br> et nubes pluant justum;<br> aperiatur terra, et germinet Salvatorem,<br> et justitia oriatur simul:<br> ego Dominus creavi eum.]<br>
 </p>
 <p><a name="009">9</a> [Væ qui contradicit fictori suo,<br> testa de samiis terræ!<br> Numquid dicet lutum figulo suo: Quid facis,<br> et opus tuum absque manibus est?<br></p>
 <p><a name="010">10</a> Væ qui dicit patri: Quid generas?<br> et mulieri: Quid parturis?<br></p>
 <p><a name="011">11</a> Hæc dicit Dominus,<br> Sanctus Israël, plastes ejus:<br> Ventura interrogate me;<br> super filios meos et super opus manuum mearum mandate mihi.<br></p>
 <p><a name="012">12</a> Ego feci terram,<br> et hominem super eam creavi ego:<br> manus meæ tetenderunt cælos,<br> et omni militiæ eorum mandavi.<br></p>
 <p><a name="013">13</a> Ego suscitavi eum ad justitiam,<br> et omnes vias ejus dirigam;<br> ipse ædificabit civitatem meam,<br> et captivitatem meam dimittet,<br> non in pretio neque in muneribus,<br> dicit Dominus Deus exercituum.]<br>
 </p>
 <p><a name="014">14</a> [Hæc dicit Dominus:<br> Labor Ægypti, et negotiatio Æthiopiæ,<br> et Sabaim viri sublimes<br> ad te transibunt, et tui erunt;<br> post te ambulabunt,<br> vincti manicis pergent, et te adorabunt,<br> teque deprecabuntur.<br> Tantum in te est Deus,<br> et non est absque te deus.<br></p>
 <p><a name="015">15</a> Vere tu es Deus absconditus,<br> Deus Israël, salvator.<br></p>
 <p><a name="016">16</a> Confusi sunt, et erubuerunt omnes:<br> simul abierunt in confusionem fabricatores errorum.<br></p>
 <p><a name="017">17</a> Israël salvatus est in Domino salute æterna;<br> non confundemini, et non erubescetis usque in sæculum sæculi.<br></p>
 <p><a name="018">18</a> Quia hæc dicit Dominus<br> creans cælos,<br> ipse Deus formans terram<br> et faciens eam, ipse plastes ejus;<br> non in vanum creavit eam:<br> ut habitaretur formavit eam:<br> Ego Dominus, et non est alius.<br></p>
 <p><a name="019">19</a> Non in abscondito locutus sum,<br> in loco terræ tenebroso;<br> non dixi semini Jacob frustra:<br> Quærite me:<br> ego Dominus loquens justitiam,<br> annuntians recta.<br></p>
 <p><a name="020">20</a> Congregamini, et venite, et accedite simul<br> qui salvati estis ex gentibus:<br> nescierunt qui levant lignum sculpturæ suæ,<br> et rogant deum non salvantem.<br></p>
 <p><a name="021">21</a> Annuntiate, et venite,<br> et consiliamini simul.<br> Quis auditum fecit hoc ab initio,<br> ex tunc prædixit illud?<br> numquid non ego Dominus,<br> et non est ultra deus absque me?<br> Deus justus, et salvans non est præter me.<br></p>
 <p><a name="022">22</a> Convertimini ad me, et salvi eritis,<br> omnes fines terræ,<br> quia ego Deus, et non est alius.<br></p>
 <p><a name="023">23</a> In memetipso juravi;<br> egredietur de ore meo justitiæ verbum,<br> et non revertetur:<br> quia mihi curvabitur omne genu,<br> et jurabit omnis lingua.<br></p>
 <p><a name="024">24</a> Ergo in Domino, dicet,<br> meæ sunt justitiæ et imperium;<br> ad eum venient, et confundentur<br> omnes qui repugnant ei.<br></p>
 <p><a name="025">25</a> In Domino justificabitur, et laudabitur<br> omne semen Israël.]</p>
 <p></p><hr>
 <center>
 <a href="isa046.htm">Next: Isaiah Chapter 46</a></center>
 </body>