<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pe1003.htm">Polyglot</a> 
 <a href="../gnt/pe1003.htm">GNT</a> 
 <a href="../kjv/pe1003.htm">KJV</a> 
 
 <br>
 <br><a href="pe1.htm">1 Peter Index</a><br>
  
 <a href="pe1002.htm">Previous</a> 
 <a href="pe1004.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Peter Chapter 3</h3><p><a name="001">1</a> Similiter et mulieres subditæ sint viris suis: ut etsi qui non credunt verbo, per mulierem conversationem sine verbo lucrifiant:</p>
 <p><a name="002">2</a> considerantes in timore castam conversationem vestram.</p>
 <p><a name="003">3</a> Quarum non sit extrinsecus capillatura, aut circumdatio auri, aut indumenti vestimentorum cultus:</p>
 <p><a name="004">4</a> sed qui absconditus est cordis homo, in incorruptibilitate quieti, et modesti spiritus, qui est in conspectu Dei locuples.</p>
 <p><a name="005">5</a> Sic enim aliquando et sanctæ mulieres, sperantes in Deo, ornabant se, subjectæ propriis viris.</p>
 <p><a name="006">6</a> Sicut Sara obediebat Abrahæ, dominum eum vocans: cujus estis filiæ benefacientes, et non pertimentes ullam perturbationem.</p>
 <p><a name="007">7</a> Viri similiter cohabitantes secundum scientiam, quasi infirmiori vasculo muliebri impartientes honorem, tamquam et cohæredibus gratiæ vitæ: ut non impediantur orationes vestræ.<br>
 </p>
 <p><a name="008">8</a> In fine autem omnes unanimes, compatientes fraternitatis amatores, misericordes, modesti, humiles:</p>
 <p><a name="009">9</a> non reddentes malum pro malo, nec maledictum pro maledicto, sed e contrario benedicentes: quia in hoc vocati estis, ut benedictionem hæreditate possideatis.</p>
 <p><a name="010">10</a> Qui enim vult vitam diligere, et dies videre bonos, coërceat linguam suam a malo, et labia ejus ne loquantur dolum.</p>
 <p><a name="011">11</a> Declinet a malo, et faciat bonum: inquirat pacem, et sequatur eam:</p>
 <p><a name="012">12</a> quia oculi Domini super justos, et aures ejus in preces eorum: vultus autem Domini super facientes mala.</p>
 <p><a name="013">13</a> Et quis est qui vobis noceat, si boni æmulatores fueritis?</p>
 <p><a name="014">14</a> Sed et si quid patimini propter justitiam, beati. Timorem autem eorum ne timueritis, et non conturbemini.</p>
 <p><a name="015">15</a> Dominum autem Christum sanctificate in cordibus vestris, parati semper ad satisfactionem omni poscenti vos rationem de ea, quæ in vobis est, spe.</p>
 <p><a name="016">16</a> Sed cum modestia, et timore, conscientiam habentes bonam: ut in eo, quod detrahunt vobis, confundantur, qui calumniantur vestram bonam in Christo conversationem.</p>
 <p><a name="017">17</a> Melius est enim benefacientes (si voluntas Dei velit) pati, quam malefacientes.<br>
 </p>
 <p><a name="018">18</a> Quia et Christus semel pro peccatis nostris mortuus est, justus pro injustis, ut nos offerret Deo, mortificatus quidem carne, vivificatus autem spiritu.</p>
 <p><a name="019">19</a> In quo et his, qui in carcere erant, spiritibus veniens prædicavit:</p>
 <p><a name="020">20</a> qui increduli fuerant aliquando, quando exspectabant Dei patientiam in diebus Noë, cum fabricaretur arca: in qua pauci, id est octo animæ, salvæ factæ sunt per aquam.</p>
 <p><a name="021">21</a> Quod et vos nunc similis formæ salvos fecit baptisma: non carnis depositio sordium, sed conscientiæ bonæ interrogatio in Deum per resurrectionem Jesu Christi.</p>
 <p><a name="022">22</a> Qui est in dextera Dei, deglutiens mortem ut vitæ æternæ hæredes efficeremur: profectus in cælum subjectis sibi angelis, et potestatibus, et virtutibus.</p>
 <p></p><hr>
 <center>
 <a href="pe1004.htm">Next: 1 Peter Chapter 4</a></center>
 </body>