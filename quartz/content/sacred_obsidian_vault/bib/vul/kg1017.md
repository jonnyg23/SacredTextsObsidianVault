<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg1017.htm">Polyglot</a> 
 <a href="../kjv/kg1017.htm">KJV</a> 
 <a href="../sep/kg1017.htm">Sep</a> 
 <a href="../tan/kg1017.htm">Tan</a> 
 
 <br>
 <br><a href="kg1.htm">1 Kings Index</a><br>
  
 <a href="kg1016.htm">Previous</a> 
 <a href="kg1018.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Kings Chapter 17</h3><p><a name="001">1</a> Et dixit Elias Thesbites de habitatoribus Galaad ad Achab: Vivit Dominus Deus Israël, in cujus conspectu sto, si erit annis his ros et pluvia, nisi juxta oris mei verba.</p>
 <p><a name="002">2</a> Et factum est verbum Domini ad eum, dicens:</p>
 <p><a name="003">3</a> Recede hinc, et vade contra orientem, et abscondere in torrente Carith, qui est contra Jordanem,</p>
 <p><a name="004">4</a> et ibi de torrente bibes: corvisque præcepi ut pascant te ibi.</p>
 <p><a name="005">5</a> Abiit ergo, et fecit juxta verbum Domini: cumque abiisset, sedit in torrente Carith, qui est contra Jordanem.</p>
 <p><a name="006">6</a> Corvi quoque deferebant ei panem et carnes mane, similiter panem et carnes vesperi, et bibebat de torrente.</p>
 <p><a name="007">7</a> Post dies autem siccatus est torrens: non enim pluerat super terram.<br>
 </p>
 <p><a name="008">8</a> Factus est ergo sermo Domini ad eum, dicens:</p>
 <p><a name="009">9</a> Surge, et vade in Sarephta Sidoniorum, et manebis ibi: præcepi enim ibi mulieri viduæ ut pascat te.</p>
 <p><a name="010">10</a> Surrexit, et abiit in Sarephta. Cumque venisset ad portam civitatis, apparuit ei mulier vidua colligens ligna, et vocavit eam, dixitque ei: Da mihi paululum aquæ in vase ut bibam.</p>
 <p><a name="011">11</a> Cumque illa pergeret ut afferret, clamavit post tergum ejus, dicens: Affer mihi, obsecro, et buccellam panis in manu tua.</p>
 <p><a name="012">12</a> Quæ respondit: Vivit Dominus Deus tuus, quia non habeo panem, nisi quantum pugillus capere potest farinæ in hydria, et paululum olei in lecytho: en colligo duo ligna ut ingrediar et faciam illum mihi et filio meo, ut comedamus, et moriamur.</p>
 <p><a name="013">13</a> Ad quam Elias ait: Noli timere, sed vade, et fac sicut dixisti: verumtamen mihi primum fac de ipsa farinula subcinericium panem parvulum, et affer ad me: tibi autem et filio tuo facies postea.</p>
 <p><a name="014">14</a> Hæc autem dicit Dominus Deus Israël: Hydria farinæ non deficiet, nec lecythus olei minuetur, usque ad diem in qua Dominus daturus est pluviam super faciem terræ.</p>
 <p><a name="015">15</a> Quæ abiit, et fecit juxta verbum Eliæ: et comedit ipse, et illa, et domus ejus: et ex illa die</p>
 <p><a name="016">16</a> hydria farinæ non defecit, et lecythus olei non est imminutus, juxta verbum Domini quod locutus fuerat in manu Eliæ.</p>
 <p><a name="017">17</a> Factum est autem post hæc, ægrotavit filius mulieris matrisfamilias, et erat languor fortissimus, ita ut non remaneret in eo halitus.</p>
 <p><a name="018">18</a> Dixit ergo ad Eliam: Quid mihi et tibi, vir Dei? ingressus es ad me, ut rememorarentur iniquitates meæ, et interficeres filium meum?</p>
 <p><a name="019">19</a> Et ait ad eam Elias: Da mihi filium tuum. Tulitque eum de sinu ejus, et portavit in cnaculum ubi ipse manebat, et posuit super lectulum suum.</p>
 <p><a name="020">20</a> Et clamavit ad Dominum, et dixit: Domine Deus meus, etiam ne viduam apud quam ego utcumque sustentor, afflixisti ut interficeres filium ejus?</p>
 <p><a name="021">21</a> Et expandit se, atque mensus est super puerum tribus vicibus, et clamavit ad Dominum, et ait: Domine Deus meus, revertatur, obsecro, anima pueri hujus in viscera ejus.</p>
 <p><a name="022">22</a> Et exaudivit Dominus vocem Eliæ: et reversa est anima pueri intra eum, et revixit.</p>
 <p><a name="023">23</a> Tulitque Elias puerum, et deposuit eum de cnaculo in inferiorem domum, et tradidit matri suæ, et ait illi: En vivit filius tuus.</p>
 <p><a name="024">24</a> Dixitque mulier ad Eliam: Nunc in isto cognovi quoniam vir Dei es tu, et verbum Domini in ore tuo verum est.</p>
 <p></p><hr>
 <center>
 <a href="kg1018.htm">Next: 1 Kings Chapter 18</a></center>
 </body>