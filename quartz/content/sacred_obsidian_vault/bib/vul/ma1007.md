<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ma1007.htm">Polyglot</a> 
 <a href="../apo/ma1007.htm">Apo</a> 
 <a href="../sep/ma1007.htm">Sep</a> 
 
 <br>
 <br><a href="ma1.htm">1 Macabees Index</a><br>
  
 <a href="ma1006.htm">Previous</a> 
 <a href="ma1008.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Macabees Chapter 7</h3><p><a name="001">1</a> Anno centesimo quinquagesimo primo, exiit Demetrius Seleuci filius ab urbe Roma, et ascendit cum paucis viris in civitatem maritimam, et regnavit illic.</p>
 <p><a name="002">2</a> Et factum est, ut ingressus est domum regni patrum suorum, comprehendit exercitus Antiochum et Lysiam, ut adducerent eos ad eum.</p>
 <p><a name="003">3</a> Et res ei innotuit, et ait: Nolite mihi ostendere faciem eorum.</p>
 <p><a name="004">4</a> Et occidit eos exercitus. Et sedit Demetrius super sedem regni sui.<br>
 </p>
 <p><a name="005">5</a> Et venerunt ad eum viri iniqui et impii ex Israël: et Alcimus dux eorum, qui volebat fieri sacerdos.</p>
 <p><a name="006">6</a> Et accusaverunt populum apud regem, dicentes: Perdidit Judas et fratres ejus omnes amicos tuos, et nos dispersit de terra nostra.</p>
 <p><a name="007">7</a> Nunc ergo mitte virum, cui credis, ut eat, et videat exterminium omne quod fecit nobis, et regionibus regis: et puniat omnes amicos ejus, et adjutores eorum.</p>
 <p><a name="008">8</a> Et elegit rex ex amicis suis Bacchidem, qui dominabatur trans flumen magnum in regno, et fidelem regi: et misit eum,</p>
 <p><a name="009">9</a> ut videret exterminium quod fecit Judas: sed et Alcimum impium constituit in sacerdotium, et mandavit ei facere ultionem in filios Israël.</p>
 <p><a name="010">10</a> Et surrexerunt, et venerunt cum exercitu magno in terram Juda: et miserunt nuntios, et locuti sunt ad Judam et ad fratres ejus verbis pacificis in dolo.</p>
 <p><a name="011">11</a> Et non intenderunt sermonibus eorum: viderunt enim quia venerunt cum exercitu magno.</p>
 <p><a name="012">12</a> Et convenerunt ad Alcimum et Bacchidem congregatio scribarum requirere quæ justa sunt:</p>
 <p><a name="013">13</a> et primi, Assidæi qui erant in filiis Israël: et exquirebant ab eis pacem.</p>
 <p><a name="014">14</a> Dixerunt enim: Homo sacerdos de semine Aaron venit; non decipiet nos:</p>
 <p><a name="015">15</a> et locutus est cum eis verba pacifica, et juravit illis, dicens: Non inferemus vobis malum, neque amicis vestris.</p>
 <p><a name="016">16</a> Et crediderunt ei: et comprehendit ex eis sexaginta viros, et occidit eos in una die, secundum verbum quod scriptum est:</p>
 <p><a name="017">17</a> Carnes sanctorum tuorum, et sanguinem ipsorum effuderunt in circuitu Jerusalem, et non erat qui sepeliret.</p>
 <p><a name="018">18</a> Et incubuit timor et tremor in omnem populum: quia dixerunt: Non est veritas, et judicium in eis: transgressi sunt enim constitutum, et jusjurandum quod juraverunt.</p>
 <p><a name="019">19</a> Et movit Bacchides castra ab Jerusalem, et applicuit in Bethzecha: et misit, et comprehendit multos ex eis qui a se effugerant: et quosdam de populo mactavit, et in puteum magnum projecit.<br>
 </p>
 <p><a name="020">20</a> Et commisit regionem Alcimo, et reliquit cum eo auxilium in adjutorium ipsi. Et abiit Bacchides ad regem:</p>
 <p><a name="021">21</a> et satis agebat Alcimus pro principatu sacerdotii sui:</p>
 <p><a name="022">22</a> et convenerunt ad eum omnes, qui perturbabant populum suum, et obtinuerunt terram Juda, et fecerunt plagam magnam in Israël.</p>
 <p><a name="023">23</a> Et vidit Judas omnia mala quæ fecit Alcimus et qui cum eo erant filiis Israël, multo plus quam gentes:</p>
 <p><a name="024">24</a> et exiit in omnes fines Judææ in circuitu, et fecit vindictam in viros desertores, et cessaverunt ultra exire in regionem.<br>
 </p>
 <p><a name="025">25</a> Vidit autem Alcimus quod prævaluit Judas et qui cum eo erant, et cognovit quia non potest sustinere eos: et regressus est ad regem, et accusavit eos multis criminibus.</p>
 <p><a name="026">26</a> Et misit rex Nicanorem, unum ex principibus suis nobilioribus, qui erat inimicitias exercens contra Israël: et mandavit ei evertere populum.</p>
 <p><a name="027">27</a> Et venit Nicanor in Jerusalem cum exercitu magno, et misit ad Judam et ad fratres ejus verbis pacificis cum dolo,</p>
 <p><a name="028">28</a> dicens: Non sit pugna inter me et vos: veniam cum viris paucis, ut videam facies vestras cum pace.</p>
 <p><a name="029">29</a> Et venit ad Judam, et salutaverunt se invicem pacifice: et hostes parati erant rapere Judam.</p>
 <p><a name="030">30</a> Et innotuit sermo Judæ quoniam cum dolo venerat ad eum: et conterritus est ab eo, et amplius noluit videre faciem ejus.</p>
 <p><a name="031">31</a> Et cognovit Nicanor quoniam denudatum est consilium ejus: et exivit obviam Judæ in pugnam juxta Capharsalama.</p>
 <p><a name="032">32</a> Et ceciderunt de Nicanoris exercitu fere quinque millia viri, et fugerunt in civitatem David.</p>
 <p><a name="033">33</a> Et post hæc verba ascendit Nicanor in montem Sion: et exierunt de sacerdotibus populi salutare eum in pace, et demonstrare ei holocautomata, quæ offerebantur pro rege.</p>
 <p><a name="034">34</a> Et irridens sprevit eos, et polluit: et locutus est superbe,</p>
 <p><a name="035">35</a> et juravit cum ira, dicens: Nisi traditus fuerit Judas et exercitus ejus in manus meas, continuo cum regressus fuero in pace, succendam domum istam. Et exiit cum ira magna.</p>
 <p><a name="036">36</a> Et intraverunt sacerdotes, et steterunt ante faciem altaris et templi, et flentes dixerunt:</p>
 <p><a name="037">37</a> Tu, Domine, elegisti domum istam ad invocandum nomen tuum in ea, ut esset domus orationis et obsecrationis populo tuo:</p>
 <p><a name="038">38</a> fac vindictam in homine isto et exercitu ejus, et cadant in gladio: memento blasphemias eorum, et ne dederis eis ut permaneant.</p>
 <p><a name="039">39</a> Et exiit Nicanor ab Jerusalem, et castra applicuit ad Bethoron: et occurrit illi exercitus Syriæ.</p>
 <p><a name="040">40</a> Et Judas applicuit in Adarsa cum tribus millibus viris: et oravit Judas, et dixit:</p>
 <p><a name="041">41</a> Qui missi erant a rege Sennacherib, Domine, quia blasphemaverunt te, exiit angelus, et percussit ex eis centum octoginta quinque millia:</p>
 <p><a name="042">42</a> sic contere exercitum istum in conspectu nostro hodie: et sciant ceteri quia male locutus est super sancta tua: et judica illum secundum malitiam illius.</p>
 <p><a name="043">43</a> Et commiserunt exercitus prælium tertiadecima die mensis Adar: et contrita sunt castra Nicanoris, et cecidit ipse primus in prælio.</p>
 <p><a name="044">44</a> Ut autem vidit exercitus ejus quia cecidisset Nicanor, projecerunt arma sua, et fugerunt:</p>
 <p><a name="045">45</a> et persecuti sunt eos viam unius diei ab Adazer usquequo veniatur in Gazara, et tubis cecinerunt post eos cum significationibus:</p>
 <p><a name="046">46</a> et exierunt de omnibus castellis Judææ in circuitu, et ventilabant eos cornibus, et convertebantur iterum ad eos, et ceciderunt omnes gladio, et non est relictus ex eis nec unus.</p>
 <p><a name="047">47</a> Et acceperunt spolia eorum in prædam: et caput Nicanoris amputaverunt, et dexteram ejus, quam extenderat superbe, et attulerunt, et suspenderunt contra Jerusalem.</p>
 <p><a name="048">48</a> Et lætatus est populus valde, et egerunt diem illam in lætitia magna.</p>
 <p><a name="049">49</a> Et constituit agi omnibus annis diem istam tertiadecima die mensis Adar.</p>
 <p><a name="050">50</a> Et siluit terra Juda dies paucos.</p>
 <p></p><hr>
 <center>
 <a href="ma1008.htm">Next: 1 Macabees Chapter 8</a></center>
 </body>