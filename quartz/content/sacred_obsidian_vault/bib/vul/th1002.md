<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/th1002.htm">Polyglot</a> 
 <a href="../gnt/th1002.htm">GNT</a> 
 <a href="../kjv/th1002.htm">KJV</a> 
 
 <br>
 <br><a href="th1.htm">1 Thessalonians Index</a><br>
  
 <a href="th1001.htm">Previous</a> 
 <a href="th1003.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Thessalonians Chapter 2</h3><p><a name="001">1</a> Nam ipsi scitis, fratres, introitum nostrum ad vos, quia non inanis fuit:</p>
 <p><a name="002">2</a> sed ante passi, et contumeliis affecti (sicut scitis) in Philippis, fiduciam habuimus in Deo nostro, loqui ad vos Evangelium Dei in multa sollicitudine.</p>
 <p><a name="003">3</a> Exhortatio enim nostra non de errore, neque de immunditia, neque in dolo,</p>
 <p><a name="004">4</a> sed sicut probati sumus a Deo ut crederetur nobis Evangelium: ita loquimur non quasi hominibus placentes, sed Deo, qui probat corda nostra.</p>
 <p><a name="005">5</a> Neque enim aliquando fuimus in sermone adulationis, sicut scitis: neque in occasione avaritiæ: Deus testis est:</p>
 <p><a name="006">6</a> nec quærentes ab hominibus gloriam, neque a vobis, neque ab aliis.</p>
 <p><a name="007">7</a> Cum possemus vobis oneri esse ut Christi apostoli: sed facti sumus parvuli in medio vestrum, tamquam si nutrix foveat filios suos.</p>
 <p><a name="008">8</a> Ita desiderantes vos, cupide volebamus tradere vobis non solum Evangelium Dei, sed etiam animas nostras: quoniam carissimi nobis facti estis.</p>
 <p><a name="009">9</a> Memores enim estis, fratres, laboris nostri, et fatigationis: nocte ac die operantes, ne quem vestrum gravaremus, prædicavimus in vobis Evangelium Dei.</p>
 <p><a name="010">10</a> Vos testes estis, et Deus, quam sancte, et juste, et sine querela, vobis, qui credidistis, fuimus:</p>
 <p><a name="011">11</a> sicut scitis, qualiter unumquemque vestrum (sicut pater filios suos)</p>
 <p><a name="012">12</a> deprecantes vos, et consolantes, testificati sumus, ut ambularetis digne Deo, qui vocavit vos in suum regnum et gloriam.<br>
 </p>
 <p><a name="013">13</a> Ideo et nos gratias agimus Deo sine intermissione: quoniam cum accepissetis a nobis verbum auditus Dei, accepistis illud, non ut verbum hominum, sed (sicut est vere) verbum Dei, qui operatur in vobis, qui credidistis:</p>
 <p><a name="014">14</a> vos enim imitatores facti estis, fratres, ecclesiarum Dei, quæ sunt in Judæa in Christo Jesu: quia eadem passi estis et vos a contribulibus vestris, sicut et ipsi a Judæis:</p>
 <p><a name="015">15</a> qui et Dominum occiderunt Jesum, et prophetas, et nos persecuti sunt, et Deo non placent, et omnibus hominibus adversantur,</p>
 <p><a name="016">16</a> prohibentes nos gentibus loqui ut salvæ fiant, ut impleant peccata sua semper: pervenit enim ira Dei super illos usque in finem.</p>
 <p><a name="017">17</a> Nos autem fratres desolati a vobis ad tempus horæ, aspectu, non corde, abundantius festinavimus faciem vestram videre cum multo desiderio:</p>
 <p><a name="018">18</a> quoniam voluimus venire ad vos, ego quidem Paulus, et semel, et iterum: sed impedivit nos Satanas.</p>
 <p><a name="019">19</a> Quæ est enim nostra spes aut gaudium, aut corona gloriæ? nonne vos ante Dominum nostrum Jesum Christum estis in adventu ejus?</p>
 <p><a name="020">20</a> vos enim estis gloria nostra et gaudium.</p>
 <p></p><hr>
 <center>
 <a href="th1003.htm">Next: 1 Thessalonians Chapter 3</a></center>
 </body>