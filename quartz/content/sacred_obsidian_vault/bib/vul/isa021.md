<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa021.htm">Polyglot</a> 
 <a href="../kjv/isa021.htm">KJV</a> 
 <a href="../sep/isa021.htm">Sep</a> 
 <a href="../tan/isa021.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa020.htm">Previous</a> 
 <a href="isa022.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 21</h3><p><a name="001">1</a> Onus deserti maris. [Sicut turbines ab africo veniunt,<br> de deserto venit,<br> de terra horribili.<br></p>
 <p><a name="002">2</a> Visio dura nuntiata est mihi:<br> qui incredulus est infideliter agit;<br> et qui depopulator est vastat.<br> Ascende, Ælam; obside, Mede;<br> omnem gemitum ejus cessare feci.<br></p>
 <p><a name="003">3</a> Propterea repleti sunt lumbi mei dolore;<br> angustia possedit me<br> sicut angustia parturientis;<br> corrui cum audirem, conturbatus sum cum viderem.<br></p>
 <p><a name="004">4</a> Emarcuit cor meum;<br> tenebræ stupefecerunt me:<br> Babylon dilecta mea<br> posita est mihi in miraculum.<br></p>
 <p><a name="005">5</a> Pone mensam, contemplare in specula<br> comedentes et bibentes:<br> surgite, principes,<br> arripite clypeum.<br></p>
 <p><a name="006">6</a> Hæc enim dixit mihi Dominus:<br> Vade, et pone speculatorem,<br> et quodcumque viderit annuntiet.<br></p>
 <p><a name="007">7</a> Et vidit currum duorum equitum,<br> ascensorem asini,<br> et ascensorem cameli;<br> et contemplatus est diligenter multo intuitu.<br></p>
 <p><a name="008">8</a> Et clamavit leo:<br> Super speculam Domini ego sum,<br> stans jugiter per diem;<br> et super custodiam meam ego sum,<br> stans totis noctibus.<br></p>
 <p><a name="009">9</a> Ecce iste venit ascensor<br> vir bigæ equitum;<br> et respondit, et dixit:<br> Cecidit, cecidit Babylon,<br> et omnia sculptilia deorum ejus<br> contrita sunt in terram.<br></p>
 <p><a name="010">10</a> Tritura mea et filii areæ meæ,<br> quæ audivi a Domino exercituum,<br> Deo Israël,<br> annuntiavi vobis.]<br>
 </p>
 <p><a name="011">11</a> Onus Duma. [Ad me clamat ex Seir:<br> Custos, quid de nocte?<br> custos, quid de nocte?<br></p>
 <p><a name="012">12</a> Dixit custos:<br> Venit mane et nox;<br> si quæritis, quærite;<br> convertimini, venite.]<br>
 </p>
 <p><a name="013">13</a> Onus in Arabia. [In saltu ad vesperam dormietis,<br> in semitis Dedanim.<br></p>
 <p><a name="014">14</a> Occurrentes sitienti ferte aquam,<br> qui habitatis terram austri;<br> cum panibus occurrite fugienti.<br></p>
 <p><a name="015">15</a> A facie enim gladiorum fugerunt,<br> a facie gladii imminentis,<br> a facie arcus extenti,<br> a facie gravis prælii.<br></p>
 <p><a name="016">16</a> Quoniam hæc dicit Dominus ad me:<br> Adhuc in uno anno, quasi in anno mercenarii,<br> et auferetur omnis gloria Cedar.<br></p>
 <p><a name="017">17</a> Et reliquiæ numeri sagittariorum fortium<br> de filiis Cedar imminuentur;<br> Dominus enim Deus Israël locutus est.]</p>
 <p></p><hr>
 <center>
 <a href="isa022.htm">Next: Isaiah Chapter 22</a></center>
 </body>