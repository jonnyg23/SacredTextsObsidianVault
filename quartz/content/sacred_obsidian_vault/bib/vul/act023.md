<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act023.htm">Polyglot</a> 
 <a href="../gnt/act023.htm">GNT</a> 
 <a href="../kjv/act023.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act022.htm">Previous</a> 
 <a href="act024.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 23</h3><p><a name="001">1</a> Intendens autem in concilium Paulus, ait: Viri fratres, ego omni conscientia bona conversatus sum ante Deum usque in hodiernum diem.</p>
 <p><a name="002">2</a> Princeps autem sacerdotum Ananias præcepit astantibus sibi percutere os ejus.</p>
 <p><a name="003">3</a> Tunc Paulus dixit ad eum: Percutiet te Deus, paries dealbate. Et tu sedens judicas me secundum legem, et contra legem jubes me percuti?</p>
 <p><a name="004">4</a> Et qui astabant dixerunt: Summum sacerdotem Dei maledicis.</p>
 <p><a name="005">5</a> Dixit autem Paulus: Nesciebam, fratres, quia princeps est sacerdotum. Scriptum est enim: Principem populi tui non maledices.</p>
 <p><a name="006">6</a> Sciens autem Paulus quia una pars esset sadducæorum, et altera pharisæorum, exclamavit in concilio: Viri fratres, ego pharisæus sum, filius pharisæorum: de spe et resurrectione mortuorum ego judicor.</p>
 <p><a name="007">7</a> Et cum hæc dixisset, facta est dissensio inter pharisæos et sadducæos, et soluta est multitudo.</p>
 <p><a name="008">8</a> Sadducæi enim dicunt non esse resurrectionem, neque angelum, neque spiritum: pharisæi autem utraque confitentur.</p>
 <p><a name="009">9</a> Factus est autem clamor magnus. Et surgentes quidam pharisæorum, pugnabant, dicentes: Nihil mali invenimus in homine isto: quid si spiritus locutus est ei, aut angelus?</p>
 <p><a name="010">10</a> Et cum magna dissensio facta esset, timens tribunus ne discerperetur Paulus ab ipsis, jussit milites descendere, et rapere eum de medio eorum, ac deducere eum in castra.<br>
 </p>
 <p><a name="011">11</a> Sequenti autem nocte assistens ei Dominus, ait: Constans esto: sicut enim testificatus es de me in Jerusalem, sic te oportet et Romæ testificari.</p>
 <p><a name="012">12</a> Facta autem die collegerunt se quidam ex Judæis, et devoverunt, se dicentes neque manducaturos, neque bibituros donec occiderent Paulum.</p>
 <p><a name="013">13</a> Erant autem plus quam quadraginta viri qui hanc conjurationem fecerant:</p>
 <p><a name="014">14</a> qui accesserunt ad principes sacerdotum et seniores, et dixerunt: Devotione devovimus nos nihil gustaturos, donec occidamus Paulum.</p>
 <p><a name="015">15</a> Nunc ergo vos notum facite tribuno cum concilio, ut producat illum ad vos, tamquam aliquid certius cognituri de eo. Nos vero priusquam appropiet, parati sumus interficere illum.</p>
 <p><a name="016">16</a> Quod cum audisset filius sororis Pauli insidias, venit, et intravit in castra, nuntiavitque Paulo.</p>
 <p><a name="017">17</a> Vocans autem Paulus ad se unum ex centurionibus, ait: Adolescentem hunc perduc ad tribunum, habet enim aliquid indicare illi.</p>
 <p><a name="018">18</a> Et ille quidem assumens eum duxit ad tribunum, et ait: Vinctus Paulus rogavit me hunc adolescentem perducere ad te, habentem aliquid loqui tibi.</p>
 <p><a name="019">19</a> Apprehendens autem tribunus manum illius, secessit cum eo seorsum, et interrogavit illum: Quid est quod habes indicare mihi?</p>
 <p><a name="020">20</a> Ille autem dixit: Judæis convenit rogare te ut crastina die producas Paulum in concilium, quasi aliquid certius inquisituri sint de illo:</p>
 <p><a name="021">21</a> tu vero ne credideris illis: insidiantur enim ei ex eis viri amplius quam quadraginta, qui se devoverunt non manducare, neque bibere donec interficiant eum: et nunc parati sunt, exspectantes promissum tuum.</p>
 <p><a name="022">22</a> Tribunus igitur dimisit adolescentem, præcipiens ne cui loqueretur quoniam hæc nota sibi fecisset.<br>
 </p>
 <p><a name="023">23</a> Et vocatis duobus centurionibus, dixit illis: Parate milites ducentos ut eant usque Cæsaream, et equites septuaginta, et lancearios ducentos a tertia hora noctis,</p>
 <p><a name="024">24</a> et jumenta præparate ut imponentes Paulum, salvum perducerent ad Felicem præsidem.</p>
 <p><a name="025">25</a> (Timuit enim ne forte raperent eum Judæi, et occiderent, et ipse postea calumniam sustineret, tamquam accepturus pecuniam.)</p>
 <p><a name="026">26</a> Scribens epistolam continentem hæc: Claudius Lysias optimo præsidi Felici, salutem.</p>
 <p><a name="027">27</a> Virum hunc comprehensum a Judæis, et incipientem interfici ab eis, superveniens cum exercitu eripui, cognito quia Romanus est.</p>
 <p><a name="028">28</a> Volensque scire causam quam objiciebant illi, deduxi eum in concilium eorum.</p>
 <p><a name="029">29</a> Quem inveni accusari de quæstionibus legis ipsorum, nihil vero dignum morte aut vinculis habentem criminis.</p>
 <p><a name="030">30</a> Et cum mihi perlatum esset de insidiis quas paraverant illi, misi eum ad te, denuntians et accusatoribus ut dicant apud te. Vale.</p>
 <p><a name="031">31</a> Milites ergo secundum præceptum sibi assumentes Paulum, duxerunt per noctem in Antipatridem.</p>
 <p><a name="032">32</a> Et postera die dimissis equitibus ut cum eo irent, reversi sunt ad castra.</p>
 <p><a name="033">33</a> Qui cum venissent Cæsaream, et tradidissent epistolam præsidi, statuerunt ante illum et Paulum.</p>
 <p><a name="034">34</a> Cum legisset autem, et interrogasset de qua provincia esset, et cognoscens quia de Cilicia:</p>
 <p><a name="035">35</a> Audiam te, inquit, cum accusatores tui venerint. Jussitque in prætorio Herodis custodiri eum.</p>
 <p></p><hr>
 <center>
 <a href="act024.htm">Next: Acts Chapter 24</a></center>
 </body>