<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa006.htm">Polyglot</a> 
 <a href="../kjv/isa006.htm">KJV</a> 
 <a href="../sep/isa006.htm">Sep</a> 
 <a href="../tan/isa006.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa005.htm">Previous</a> 
 <a href="isa007.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 6</h3><p><a name="001">1</a> In anno quo mortuus est rex Ozias, vidi Dominum sedentem super solium excelsum et elevatum; et ea quæ sub ipso erant replebant templum.</p>
 <p><a name="002">2</a> Seraphim stabant super illud: sex alæ uni, et sex alæ alteri; duabus velabant faciem ejus, et duabus velabant pedes ejus, et duabus volabant.</p>
 <p><a name="003">3</a> Et clamabant alter ad alterum, et dicebant: [Sanctus, sanctus, sanctus Dominus, Deus exercituum;<br> plena est omnis terra gloria ejus.]</p>
 <p><a name="004">4</a> Et commota sunt superliminaria cardinum a voce clamantis, et domus repleta est fumo.</p>
 <p><a name="005">5</a> Et dixi: [Væ mihi, quia tacui,<br> quia vir pollutus labiis ego sum,<br> et in medio populi polluta labia habentis ego habito,<br> et regem Dominum exercituum vidi oculis meis.]</p>
 <p><a name="006">6</a> Et volavit ad me unus de seraphim, et in manu ejus calculus, quem forcipe tulerat de altari,</p>
 <p><a name="007">7</a> et tetigit os meum, et dixit: [Ecce tetigit hoc labia tua,<br> et auferetur iniquitas tua, et peccatum tuum mundabitur.]</p>
 <p><a name="008">8</a> Et audivi vocem Domini dicentis: [Quem mittam?<br> et quis ibit nobis?] Et dixi: [Ecce ego, mitte me.]</p>
 <p><a name="009">9</a> Et dixit: [Vade, et dices populo huic:<br> Audite audientes, et nolite intelligere;<br> et videte visionem, et nolite cognoscere.<br></p>
 <p><a name="010">10</a> Excæca cor populi hujus,<br> et aures ejus aggrava,<br> et oculos ejus claude:<br> ne forte videat oculis suis,<br> et auribus suis audiat,<br> et corde suo intelligat,<br> et convertatur, et sanem eum.]</p>
 <p><a name="011">11</a> Et dixi: [Usquequo, Domine?] Et dixit: [Donec desolentur civitates absque habitatore,<br> et domus sine homine,<br> et terra relinquetur deserta.<br></p>
 <p><a name="012">12</a> Et longe faciet Dominus homines,<br> et multiplicabitur quæ derelicta fuerat in medio terræ.<br></p>
 <p><a name="013">13</a> Et adhuc in ea decimatio,<br> et convertetur, et erit in ostensionem<br> sicut terebinthus, et sicut quercus quæ expandit ramos suos;<br> semen sanctum erit id quod steterit in ea.]</p>
 <p></p><hr>
 <center>
 <a href="isa007.htm">Next: Isaiah Chapter 7</a></center>
 </body>