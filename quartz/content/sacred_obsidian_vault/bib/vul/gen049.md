<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen049.htm">Polyglot</a> 
 <a href="../kjv/gen049.htm">KJV</a> 
 <a href="../sep/gen049.htm">Sep</a> 
 <a href="../tan/gen049.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen048.htm">Previous</a> 
 <a href="gen050.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 49</h3><p><a name="001">1</a> Vocavit autem Jacob filios suos, et ait eis: Congregamini, ut annuntiem quæ ventura sunt vobis in diebus novissimis.</p>
 <p><a name="002">2</a> [Congregamini, et audite, filii Jacob,<br> audite Israël patrem vestrum:<br></p>
 <p><a name="003">3</a> Ruben, primogenitus meus,<br> tu fortitudo mea, et principium doloris mei;<br> prior in donis, major in imperio.<br></p>
 <p><a name="004">4</a> Effusus es sicut aqua, non crescas: quia ascendisti cubile patris tui,<br> et maculasti stratum ejus.<br></p>
 <p><a name="005">5</a> Simeon et Levi fratres<br> vasa iniquitatis bellantia.<br></p>
 <p><a name="006">6</a> In consilium eorum non veniat anima mea,<br> et in ctu illorum non sit gloria mea:<br> quia in furore suo occiderunt virum,<br> et in voluntate sua suffoderunt murum.<br></p>
 <p><a name="007">7</a> Maledictus furor eorum, quia pertinax:<br> et indignatio eorum, quia dura:<br> dividam eos in Jacob,<br> et dispergam eos in Israël.<br></p>
 <p><a name="008">8</a> Juda, te laudabunt fratres tui:<br> manus tua in cervicibus inimicorum tuorum,<br> adorabunt te filii patris tui.<br></p>
 <p><a name="009">9</a> Catulus leonis Juda:<br> ad prædam, fili mi, ascendisti:<br> requiescens accubuisti ut leo,<br> et quasi leæna: quis suscitabit eum?<br></p>
 <p><a name="010">10</a> Non auferetur sceptrum de Juda,<br> et dux de femore ejus,<br> donec veniat qui mittendus est,<br> et ipse erit expectatio gentium.<br></p>
 <p><a name="011">11</a> Ligans ad vineam pullum suum,<br> et ad vitem, o fili mi, asinam suam,<br> lavabit in vino stolam suam<br> et in sanguine uvæ pallium suum.<br></p>
 <p><a name="012">12</a> Pulchriores sunt oculi ejus vino,<br> et dentes ejus lacte candidiores.<br></p>
 <p><a name="013">13</a> Zabulon in littore maris habitabit,<br> et in statione navium<br> pertingens usque ad Sidonem.<br></p>
 <p><a name="014">14</a> Issachar asinus fortis<br> accubans inter terminos.<br></p>
 <p><a name="015">15</a> Vidit requiem, quod esset bona<br> et terram, quod optima:<br> et supposuit humerum suum ad portandum,<br> factusque est tributis serviens.<br></p>
 <p><a name="016">16</a> Dan judicabit populum suum<br> sicut et alia tribus in Israël.<br></p>
 <p><a name="017">17</a> Fiat Dan coluber in via,<br> cerastes in semita,<br> mordens ungulas equi,<br> ut cadat ascensor ejus retro.<br></p>
 <p><a name="018">18</a> Salutare tuum expectabo, Domine.<br></p>
 <p><a name="019">19</a> Gad, accinctus præliabatur ante eum:<br> et ipse accingetur retrorsum.<br></p>
 <p><a name="020">20</a> Aser, pinguis panis ejus,<br> et præbebit delicias regibus.<br></p>
 <p><a name="021">21</a> Nephthali, cervus emissus,<br> et dans eloquia pulchritudinis.<br></p>
 <p><a name="022">22</a> Filius accrescens Joseph, filius accrescens et decorus aspectu:<br> filiæ discurrerunt super murum.<br></p>
 <p><a name="023">23</a> Sed exasperaverunt eum et jurgati sunt,<br> invideruntque illi habentes jacula.<br></p>
 <p><a name="024">24</a> Sedit in forti arcus ejus,<br> et dissoluta sunt vincula brachiorum et manuum illius<br> per manus potentis Jacob:<br> inde pastor egressus est, lapis Israël.<br></p>
 <p><a name="025">25</a> Deus patris tui erit adjutor tuus,<br> et omnipotens benedicet tibi<br> benedictionibus cæli desuper, benedictionibus abyssi jacentis deorsum,<br> benedictionibus uberum et vulvæ.<br></p>
 <p><a name="026">26</a> Benedictiones patris tui confortatæ sunt benedictionibus patrum ejus,<br> donec veniret desiderium collium æternorum:<br> fiant in capite Joseph,<br> et in vertice Nazaræi inter fratres suos.<br></p>
 <p><a name="027">27</a> Benjamin lupus rapax,<br> mane comedat prædam,<br> et vespere dividet spolia.]</p>
 <p><a name="028">28</a> Omnes hi in tribubus Israël duodecim: hæc locutus est eis pater suus, benedixitque singulis benedictionibus propriis.<br>
 </p>
 <p><a name="029">29</a> Et præcepit eis, dicens: Ego congregor ad populum meum: sepelite me cum patribus meis in spelunca duplici quæ est in agro Ephron Hethæi,</p>
 <p><a name="030">30</a> contra Mambre in terra Chanaan, quam emit Abraham cum agro ab Ephron Hethæo in possessionem sepulchri.</p>
 <p><a name="031">31</a> Ibi sepelierunt eum, et Saram uxorem ejus: ibi sepultus est Isaac cum Rebecca conjuge sua: ibi et Lia condita jacet.</p>
 <p><a name="032">32</a> Finitisque mandatis quibus filios instruebat, collegit pedes suos super lectulum, et obiit: appositusque est ad populum suum.</p>
 <p></p><hr>
 <center>
 <a href="gen050.htm">Next: Genesis Chapter 50</a></center>
 </body>