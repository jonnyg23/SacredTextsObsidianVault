<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mar002.htm">Polyglot</a> 
 <a href="../gnt/mar002.htm">GNT</a> 
 <a href="../kjv/mar002.htm">KJV</a> 
 
 <br>
 <br><a href="mar.htm">Mark Index</a><br>
  
 <a href="mar001.htm">Previous</a> 
 <a href="mar003.htm">Next</a> 
 </center>
 <hr>
 
 <h3 align="CENTER">Vulgate (Latin): Mark Chapter 2</h3><p><a name="001">1</a> Et iterum intravit Capharnaum post dies,</p>
 <p><a name="002">2</a> et auditum est quod in domo esset, et convenerunt multi, ita ut non caperet neque ad januam, et loquebatur eis verbum.</p>
 <p><a name="003">3</a> Et venerunt ad eum ferentes paralyticum, qui a quatuor portabatur.</p>
 <p><a name="004">4</a> Et cum non possent offerre eum illi præ turba, nudaverunt tectum ubi erat: et patefacientes submiserunt grabatum in quo paralyticus jacebat.</p>
 <p><a name="005">5</a> Cum autem vidisset Jesus fidem illorum, ait paralytico: Fili, dimittuntur tibi peccata tua.</p>
 <p><a name="006">6</a> Erant autem illic quidam de scribis sedentes, et cogitantes in cordibus suis:</p>
 <p><a name="007">7</a> Quid hic sic loquitur? blasphemat. Quis potest dimittere peccata, nisi solus Deus?</p>
 <p><a name="008">8</a> Quo statim cognito Jesus spiritu suo, quia sic cogitarent intra se, dicit illis: Quid ista cogitatis in cordibus vestris?</p>
 <p><a name="009">9</a> Quid est facilius dicere paralytico: Dimittuntur tibi peccata tua: an dicere: Surge, tolle grabatum tuum, et ambula?</p>
 <p><a name="010">10</a> Ut autem sciatis quia Filius hominis habet potestatem in terra dimittendi peccata (ait paralytico),</p>
 <p><a name="011">11</a> tibi dico: Surge, tolle grabatum tuum, et vade in domum tuam.</p>
 <p><a name="012">12</a> Et statim surrexit ille: et, sublato grabato, abiit coram omnibus, ita ut mirarentur omnes, et honorificent Deum, dicentes: Quia numquam sic vidimus.<br>
 </p>
 <p><a name="013">13</a> Et egressus est rursus ad mare, omnisque turba veniebat ad eum, et docebat eos.</p>
 <p><a name="014">14</a> Et cum præteriret, vidit Levi Alphæi sedentem ad telonium, et ait illi: Sequere me. Et surgens secutus est eum.</p>
 <p><a name="015">15</a> Et factum est, cum accumberet in domo illius, multi publicani et peccatores simul discumbebant cum Jesu et discipulis ejus: erant enim multi, qui et sequebantur eum.</p>
 <p><a name="016">16</a> Et scribæ et pharisæi videntes quia manducaret cum publicanis et peccatoribus, dicebant discipulis ejus: Quare cum publicanis et peccatoribus manducat et bibit Magister vester?</p>
 <p><a name="017">17</a> Hoc audito Jesus ait illis: Non necesse habent sani medico, sed qui male habent: non enim veni vocare justos, sed peccatores.</p>
 <p><a name="018">18</a> Et erant discipuli Joannis et pharisæi jejunantes: et veniunt, et dicunt illi: Quare discipuli Joannis et pharisæorum jejunant, tui autem discipuli non jejunant?</p>
 <p><a name="019">19</a> Et ait illis Jesus: Numquid possunt filii nuptiarum, quamdiu sponsus cum illis est, jejunare? Quanto tempore habent secum sponsum, non possunt jejunare.</p>
 <p><a name="020">20</a> Venient autem dies cum auferetur ab eis sponsus: et tunc jejunabunt in illis diebus.</p>
 <p><a name="021">21</a> Nemo assumentum panni rudis assuit vestimento veteri: alioquin aufert supplementum novum a veteri, et major scissura fit.</p>
 <p><a name="022">22</a> Et nemo mittit vinum novum in utres veteres: alioquin dirumpet vinum utres, et vinum effundetur, et utres peribunt: sed vinum novum in utres novos mitti debet.<br>
 </p>
 <p><a name="023">23</a> Et factum est iterum Dominus sabbatis ambularet per sata, et discipuli ejus cperunt progredi, et vellere spicas.</p>
 <p><a name="024">24</a> Pharisæi autem dicebant ei: Ecce, quid faciunt sabbatis quod non licet?</p>
 <p><a name="025">25</a> Et ait illis: Numquam legistis quid fecerit David, quando necessitatem habuit, et esuriit ipse, et qui cum eo erant?</p>
 <p><a name="026">26</a> quomodo introibit in domum Dei sub Abiathar principe sacerdotum, et panes propositionis manducavit, quos non licebat manducare, nisi sacerdotibus, et dedit eis qui cum eo erant?</p>
 <p><a name="027">27</a> Et dicebat eis: Sabbatum propter hominem factum est, et non homo propter sabbatum.</p>
 <p><a name="028">28</a> Itaque Dominus est Filius hominis, etiam sabbati.</p>
 <p></p><hr>
 <center>
 <a href="mar003.htm">Next: Mark Chapter 3</a></center>
 </body>