<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev003.htm">Polyglot</a> 
 <a href="../kjv/lev003.htm">KJV</a> 
 <a href="../sep/lev003.htm">Sep</a> 
 <a href="../tan/lev003.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev002.htm">Previous</a> 
 <a href="lev004.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 3</h3><p><a name="001">1</a> Quod si hostia pacificorum fuerit ejus oblatio, et de bobus voluerit offerre, marem sive feminam, immaculata offeret coram Domino.</p>
 <p><a name="002">2</a> Ponetque manum super caput victimæ suæ, quæ immolabitur in introitu tabernaculi testimonii, fundentque filii Aaron sacerdotes sanguinem per altaris circuitum.</p>
 <p><a name="003">3</a> Et offerent de hostia pacificorum in oblationem Domino, adipem qui operit vitalia, et quidquid pinguedinis est intrinsecus:</p>
 <p><a name="004">4</a> duos renes cum adipe quo teguntur ilia, et reticulum jecoris cum renunculis.</p>
 <p><a name="005">5</a> Adolebuntque ea super altare in holocaustum, lignis igne supposito, in oblationem suavissimi odoris Domino.</p>
 <p><a name="006">6</a> Si vero de ovibus fuerit ejus oblatio et pacificorum hostia, sive masculum obtulerit, sive feminam, immaculata erunt.</p>
 <p><a name="007">7</a> Si agnum obtulerit coram Domino,</p>
 <p><a name="008">8</a> ponet manum suam super caput victimæ suæ: quæ immolabitur in vestibulo tabernaculi testimonii: fundentque filii Aaron sanguinem ejus per circuitum altaris.</p>
 <p><a name="009">9</a> Et offerent de pacificorum hostia sacrificium Domino: adipem et caudam totam</p>
 <p><a name="010">10</a> cum renibus, et pinguedinem quæ operit ventrem atque universa vitalia, et utrumque renunculum cum adipe qui est juxta ilia, reticulumque jecoris cum renunculis.</p>
 <p><a name="011">11</a> Et adolebit ea sacerdos super altare in pabulum ignis et oblationis Domini.</p>
 <p><a name="012">12</a> Si capra fuerit ejus oblatio, et obtulerit eam Domino,</p>
 <p><a name="013">13</a> ponet manum suam super caput ejus: immolabitque eam in introitu tabernaculi testimonii, et fundent filii Aaron sanguinem ejus per altaris circuitum.</p>
 <p><a name="014">14</a> Tollentque ex ea in pastum ignis dominici, adipem qui operit ventrem, et qui tegit universa vitalia:</p>
 <p><a name="015">15</a> duos renunculos cum reticulo, quod est super eos juxta ilia, et arvinam jecoris cum renunculis:</p>
 <p><a name="016">16</a> adolebitque ea super altare sacerdos in alimoniam ignis, et suavissimi odoris. Omnis adeps, Domini erit</p>
 <p><a name="017">17</a> jure perpetuo in generationibus, et cunctis habitaculis vestris: nec sanguinem nec adipem omnino comedetis.</p>
 <p></p><hr>
 <center>
 <a href="lev004.htm">Next: Leviticus Chapter 4</a></center>
 </body>