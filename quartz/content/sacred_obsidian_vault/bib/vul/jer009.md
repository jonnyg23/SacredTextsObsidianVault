<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer009.htm">Polyglot</a> 
 <a href="../kjv/jer009.htm">KJV</a> 
 <a href="../sep/jer009.htm">Sep</a> 
 <a href="../tan/jer009.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer008.htm">Previous</a> 
 <a href="jer010.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 9</h3><p><a name="001">1</a> [Quis dabit capiti meo aquam,<br> et oculis meis fontem lacrimarum,<br> et plorabo die ac nocte interfectos filiæ populi mei?<br></p>
 <p><a name="002">2</a> Quis dabit me in solitudine diversorium viatorum,<br> et derelinquam populum meum,<br> et recedam ab eis?<br> quia omnes adulteri sunt,<br> ctus prævaricatorum.<br></p>
 <p><a name="003">3</a> Et extenderunt linguam suam<br> quasi arcum mendacii et non veritatis:<br> confortati sunt in terra,<br> quia de malo ad malum egressi sunt,<br> et me non cognoverunt, dicit Dominus.<br></p>
 <p><a name="004">4</a> Unusquisque se a proximo suo custodiat,<br> et in omni fratre suo non habeat fiduciam:<br> quia omnis frater supplantans supplantabit,<br> et omnis amicus fraudulenter incedet.<br></p>
 <p><a name="005">5</a> Et vir fratrem suum deridebit,<br> et veritatem non loquentur:<br> docuerunt enim linguam suam loqui mendacium;<br> ut inique agerent laboraverunt.<br></p>
 <p><a name="006">6</a> Habitatio tua in medio doli:<br> in dolo renuerunt scire me, dicit Dominus.<br></p>
 <p><a name="007">7</a> Propterea hæc dicit Dominus exercituum:<br> Ecce ego conflabo, et probabo eos:<br> quid enim aliud faciam a facie filiæ populi mei?<br></p>
 <p><a name="008">8</a> Sagitta vulnerans lingua eorum,<br> dolum locuta est.<br> In ore suo pacem cum amico suo loquitur,<br> et occulte ponit ei insidias.<br></p>
 <p><a name="009">9</a> Numquid super his non visitabo, dicit Dominus,<br> aut in gente hujusmodi non ulciscetur anima mea?<br></p>
 <p><a name="010">10</a> Super montes assumam fletum ac lamentum,<br> et super speciosa deserti planctum,<br> quoniam incensa sunt, eo quod non sit vir pertransiens,<br> et non audierunt vocem possidentis:<br> a volucre cæli usque ad pecora transmigraverunt et recesserunt.<br></p>
 <p><a name="011">11</a> Et dabo Jerusalem in acervos arenæ,<br> et cubilia draconum:<br> et civitates Juda dabo in desolationem,<br> eo quod non sit habitator.<br></p>
 <p><a name="012">12</a> Quis est vir sapiens qui intelligat hoc,<br> et ad quem verbum oris Domini fiat, ut annuntiet istud,<br> quare perierit terra, et exusta sit quasi desertum,<br> eo quod non sit qui pertranseat?<br></p>
 <p><a name="013">13</a> Et dixit Dominus:<br> Quia dereliquerunt legem meam quam dedi eis,<br> et non audierunt vocem meam,<br> et non ambulaverunt in ea,<br></p>
 <p><a name="014">14</a> et abierunt post pravitatem cordis sui,<br> et post Baalim, quod didicerunt a patribus suis:<br></p>
 <p><a name="015">15</a> idcirco hæc dicit Dominus exercituum, Deus Israël:<br> Ecce ego cibabo populum istum absinthio,<br> et potum dabo eis aquam fellis.<br></p>
 <p><a name="016">16</a> Et dispergam eos in gentibus<br> quas non noverunt ipsi et patres eorum,<br> et mittam post eos gladium,<br> donec consumantur.<br></p>
 <p><a name="017">17</a> Hæc dicit Dominus exercituum, Deus Israël:<br> Contemplamini, et vocate lamentatrices, et veniant:<br> et ad eas quæ sapientes sunt mittite, et properent:<br></p>
 <p><a name="018">18</a> festinent, et assumant super nos lamentum:<br> deducant oculi nostri lacrimas,<br> et palpebræ nostræ defluant aquis.<br></p>
 <p><a name="019">19</a> Quia vox lamentationis audita est de Sion:<br> Quomodo vastati sumus,<br> et confusi vehementer?<br> quia dereliquimus terram;<br> quoniam dejecta sunt tabernacula nostra.<br></p>
 <p><a name="020">20</a> Audite ergo, mulieres, verbum Domini,<br> et assumant aures vestræ sermonem oris ejus,<br> et docete filias vestras lamentum,<br> et unaquæque proximam suam planctum:<br></p>
 <p><a name="021">21</a> quia ascendit mors per fenestras nostras;<br> ingressa est domos nostras,<br> disperdere parvulos deforis,<br> juvenes de plateis.]</p>
 <p><a name="022">22</a> Loquere: [Hæc dicit Dominus:<br> Et cadet morticinum hominis<br> quasi stercus super faciem regionis,<br> et quasi fnum post tergum metentis,<br> et non est qui colligat.<br></p>
 <p><a name="023">23</a> Hæc dicit Dominus:<br> Non glorietur sapiens in sapientia sua,<br> et non glorietur fortis in fortitudine sua,<br> et non glorietur dives in divitiis suis:<br></p>
 <p><a name="024">24</a> sed in hoc glorietur, qui gloriatur,<br> scire et nosse me,<br> quia ego sum Dominus qui facio misericordiam,<br> et judicium, et justitiam in terra:<br> hæc enim placent mihi, ait Dominus.<br></p>
 <p><a name="025">25</a> Ecce dies veniunt, dicit Dominus,<br> et visitabo super omnem qui circumcisum habet præputium,<br></p>
 <p><a name="026">26</a> super Ægyptum, et super Juda, et super Edom,<br> et super filios Ammon, et super Moab;<br> et super omnes qui attonsi sunt in comam,<br> habitantes in deserto:<br> quia omnes gentes habent præputium,<br> omnis autem domus Israël incircumcisi sunt corde.]</p>
 <p></p><hr>
 <center>
 <a href="jer010.htm">Next: Jeremiah Chapter 10</a></center>
 </body>