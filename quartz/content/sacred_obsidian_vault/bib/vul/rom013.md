<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rom013.htm">Polyglot</a> 
 <a href="../gnt/rom013.htm">GNT</a> 
 <a href="../kjv/rom013.htm">KJV</a> 
 
 <br>
 <br><a href="rom.htm">Romans Index</a><br>
  
 <a href="rom012.htm">Previous</a> 
 <a href="rom014.htm">Next</a> 
 </center>
 <hr>
 
 <h3 align="CENTER">Vulgate (Latin): Romans Chapter 13</h3><p><a name="001">1</a> Omnis anima potestatibus sublimioribus subdita sit: non est enim potestas nisi a Deo: quæ autem sunt, a Deo ordinatæ sunt.</p>
 <p><a name="002">2</a> Itaque qui resistit potestati, Dei ordinationi resistit. Qui autem resistunt, ipsi sibi damnationem acquirunt:</p>
 <p><a name="003">3</a> nam principes non sunt timori boni operis, sed mali. Vis autem non timere potestatem? Bonum fac: et habebis laudem ex illa:</p>
 <p><a name="004">4</a> Dei enim minister est tibi in bonum. Si autem malum feceris, time: non enim sine causa gladium portat. Dei enim minister est: vindex in iram ei qui malum agit.</p>
 <p><a name="005">5</a> Ideo necessitate subditi estote non solum propter iram, sed etiam propter conscientiam.</p>
 <p><a name="006">6</a> Ideo enim et tributa præstatis: ministri enim Dei sunt, in hoc ipsum servientes.</p>
 <p><a name="007">7</a> Reddite ergo omnibus debita: cui tribulatum, tributum: cui vectigal, vectigal: cui timorem, timorem: cui honorem, honorem.<br>
 </p>
 <p><a name="008">8</a> Nemini quidquam debeatis, nisi ut invicem diligatis: qui enim diligit proximum, legem implevit.</p>
 <p><a name="009">9</a> Nam: non adultaberis: non occides: non furaberis: non falsum testimonium dices: non concupisces: et si quod est aliud mandatum, in hoc verbo instauratur: diliges proximum tuum sicut teipsum.</p>
 <p><a name="010">10</a> Dilectio proximi malum non operatur. Plenitudo ergo legis est dilectio.<br>
 </p>
 <p><a name="011">11</a> Et hoc scientes tempus: quia hora est jam nos de somno surgere. Nunc enim propior est nostra salus, quam cum credidimus.</p>
 <p><a name="012">12</a> Nox præcessit, dies autem appropinquavit. Abjiciamus ergo opera tenebrarum, et induamur arma lucis.</p>
 <p><a name="013">13</a> Sicut in die honeste ambulemus: non in comessationibus, et ebrietatibus, non in cubilibus, et impudicitiis, non in contentione, et æmulatione:</p>
 <p><a name="014">14</a> sed induamini Dominum Jesum Christum, et carnis curam ne feceritis in desideriis.</p>
 <p></p><hr>
 <center>
 <a href="rom014.htm">Next: Romans Chapter 14</a></center>
 </body>