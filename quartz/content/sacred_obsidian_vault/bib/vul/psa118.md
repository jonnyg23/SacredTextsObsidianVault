<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa118.htm">Polyglot</a> 
 <a href="../kjv/psa118.htm">KJV</a> 
 <a href="../sep/psa118.htm">Sep</a> 
 <a href="../tan/psa118.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa117.htm">Previous</a> 
 <a href="psa119.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 118</h3><p><a name="001">1</a> Alleluja. [<aleph>Beati immaculati in via,<br> qui ambulant in lege Domini.<br></aleph></p>
 <p><a name="002">2</a> Beati qui scrutantur testimonia ejus;<br> in toto corde exquirunt eum.<br></p>
 <p><a name="003">3</a> Non enim qui operantur iniquitatem<br> in viis ejus ambulaverunt.<br></p>
 <p><a name="004">4</a> Tu mandasti mandata tua<br> custodiri nimis.<br></p>
 <p><a name="005">5</a> Utinam dirigantur viæ meæ<br> ad custodiendas justificationes tuas.<br></p>
 <p><a name="006">6</a> Tunc non confundar,<br> cum perspexero in omnibus mandatis tuis.<br></p>
 <p><a name="007">7</a> Confitebor tibi in directione cordis,<br> in eo quod didici judicia justitiæ tuæ.<br></p>
 <p><a name="008">8</a> Justificationes tuas custodiam;<br> non me derelinquas usquequaque.<br></p>
 <p><a name="009">9</a> <beth>In quo corrigit adolescentior viam suam?<br> in custodiendo sermones tuos.<br></beth></p>
 <p><a name="010">10</a> In toto corde meo exquisivi te;<br> ne repellas me a mandatis tuis.<br></p>
 <p><a name="011">11</a> In corde meo abscondi eloquia tua,<br> ut non peccem tibi.<br></p>
 <p><a name="012">12</a> Benedictus es, Domine;<br> doce me justificationes tuas.<br></p>
 <p><a name="013">13</a> In labiis meis pronuntiavi omnia judicia oris tui.<br></p>
 <p><a name="014">14</a> In via testimoniorum tuorum delectatus sum,<br> sicut in omnibus divitiis.<br></p>
 <p><a name="015">15</a> In mandatis tuis exercebor,<br> et considerabo vias tuas.<br></p>
 <p><a name="016">16</a> In justificationibus tuis meditabor:<br> non obliviscar sermones tuos.<br></p>
 <p><a name="017">17</a> <ghimel>Retribue servo tuo, vivifica me,<br> et custodiam sermones tuos.<br></ghimel></p>
 <p><a name="018">18</a> Revela oculos meos,<br> et considerabo mirabilia de lege tua.<br></p>
 <p><a name="019">19</a> Incola ego sum in terra:<br> non abscondas a me mandata tua.<br></p>
 <p><a name="020">20</a> Concupivit anima mea<br> desiderare justificationes tuas in omni tempore.<br></p>
 <p><a name="021">21</a> Increpasti superbos;<br> maledicti qui declinant a mandatis tuis.<br></p>
 <p><a name="022">22</a> Aufer a me opprobrium et contemptum,<br> quia testimonia tua exquisivi.<br></p>
 <p><a name="023">23</a> Etenim sederunt principes, et adversum me loquebantur;<br> servus autem tuus exercebatur in justificationibus tuis.<br></p>
 <p><a name="024">24</a> Nam et testimonia tua meditatio mea est,<br> et consilium meum justificationes tuæ.<br></p>
 <p><a name="025">25</a> <daleth>Adhæsit pavimento anima mea:<br> vivifica me secundum verbum tuum.<br></daleth></p>
 <p><a name="026">26</a> Vias meas enuntiavi, et exaudisti me;<br> doce me justificationes tuas.<br></p>
 <p><a name="027">27</a> Viam justificationum tuarum instrue me,<br> et exercebor in mirabilibus tuis.<br></p>
 <p><a name="028">28</a> Dormitavit anima mea præ tædio:<br> confirma me in verbis tuis.<br></p>
 <p><a name="029">29</a> Viam iniquitatis amove a me,<br> et de lege tua miserere mei.<br></p>
 <p><a name="030">30</a> Viam veritatis elegi;<br> judicia tua non sum oblitus.<br></p>
 <p><a name="031">31</a> Adhæsi testimoniis tuis, Domine;<br> noli me confundere.<br></p>
 <p><a name="032">32</a> Viam mandatorum tuorum cucurri,<br> cum dilatasti cor meum.<br></p>
 <p><a name="033">33</a> <he>Legem pone mihi, Domine, viam justificationum tuarum,<br> et exquiram eam semper.<br></he></p>
 <p><a name="034">34</a> Da mihi intellectum, et scrutabor legem tuam,<br> et custodiam illam in toto corde meo.<br></p>
 <p><a name="035">35</a> Deduc me in semitam mandatorum tuorum,<br> quia ipsam volui.<br></p>
 <p><a name="036">36</a> Inclina cor meum in testimonia tua,<br> et non in avaritiam.<br></p>
 <p><a name="037">37</a> Averte oculos meos, ne videant vanitatem;<br> in via tua vivifica me.<br></p>
 <p><a name="038">38</a> Statue servo tuo eloquium tuum<br> in timore tuo.<br></p>
 <p><a name="039">39</a> Amputa opprobrium meum quod suspicatus sum,<br> quia judicia tua jucunda.<br></p>
 <p><a name="040">40</a> Ecce concupivi mandata tua:<br> in æquitate tua vivifica me.<br></p>
 <p><a name="041">41</a> <vau>Et veniat super me misericordia tua, Domine;<br> salutare tuum secundum eloquium tuum.<br></vau></p>
 <p><a name="042">42</a> Et respondebo exprobrantibus mihi verbum,<br> quia speravi in sermonibus tuis.<br></p>
 <p><a name="043">43</a> Et ne auferas de ore meo verbum veritatis usquequaque,<br> quia in judiciis tuis supersperavi.<br></p>
 <p><a name="044">44</a> Et custodiam legem tuam semper,<br> in sæculum et in sæculum sæculi.<br></p>
 <p><a name="045">45</a> Et ambulabam in latitudine,<br> quia mandata tua exquisivi.<br></p>
 <p><a name="046">46</a> Et loquebar in testimoniis tuis in conspectu regum,<br> et non confundebar.<br></p>
 <p><a name="047">47</a> Et meditabar in mandatis tuis,<br> quæ dilexi.<br></p>
 <p><a name="048">48</a> Et levavi manus meas ad mandata tua, quæ dilexi,<br> et exercebar in justificationibus tuis.<br></p>
 <p><a name="049">49</a> <zain>Memor esto verbi tui servo tuo,<br> in quo mihi spem dedisti.<br></zain></p>
 <p><a name="050">50</a> Hæc me consolata est in humilitate mea,<br> quia eloquium tuum vivificavit me.<br></p>
 <p><a name="051">51</a> Superbi inique agebant usquequaque;<br> a lege autem tua non declinavi.<br></p>
 <p><a name="052">52</a> Memor fui judiciorum tuorum a sæculo, Domine,<br> et consolatus sum.<br></p>
 <p><a name="053">53</a> Defectio tenuit me,<br> pro peccatoribus derelinquentibus legem tuam.<br></p>
 <p><a name="054">54</a> Cantabiles mihi erant justificationes tuæ<br> in loco peregrinationis meæ.<br></p>
 <p><a name="055">55</a> Memor fui nocte nominis tui, Domine,<br> et custodivi legem tuam.<br></p>
 <p><a name="056">56</a> Hæc facta est mihi,<br> quia justificationes tuas exquisivi.<br></p>
 <p><a name="057">57</a> <heth>Portio mea, Domine,<br> dixi custodire legem tuam.<br></heth></p>
 <p><a name="058">58</a> Deprecatus sum faciem tuam in toto corde meo;<br> miserere mei secundum eloquium tuum.<br></p>
 <p><a name="059">59</a> Cogitavi vias meas,<br> et converti pedes meos in testimonia tua.<br></p>
 <p><a name="060">60</a> Paratus sum, et non sum turbatus,<br> ut custodiam mandata tua.<br></p>
 <p><a name="061">61</a> Funes peccatorum circumplexi sunt me,<br> et legem tuam non sum oblitus.<br></p>
 <p><a name="062">62</a> Media nocte surgebam ad confitendum tibi,<br> super judicia justificationis tuæ.<br></p>
 <p><a name="063">63</a> Particeps ego sum omnium timentium te,<br> et custodientium mandata tua.<br></p>
 <p><a name="064">64</a> Misericordia tua, Domine, plena est terra;<br> justificationes tuas doce me.<br></p>
 <p><a name="065">65</a> <teth>Bonitatem fecisti cum servo tuo, Domine,<br> secundum verbum tuum.<br></teth></p>
 <p><a name="066">66</a> Bonitatem, et disciplinam, et scientiam doce me,<br> quia mandatis tuis credidi.<br></p>
 <p><a name="067">67</a> Priusquam humiliarer ego deliqui:<br> propterea eloquium tuum custodivi.<br></p>
 <p><a name="068">68</a> Bonus es tu, et in bonitate tua<br> doce me justificationes tuas.<br></p>
 <p><a name="069">69</a> Multiplicata est super me iniquitas superborum;<br> ego autem in toto corde meo scrutabor mandata tua.<br></p>
 <p><a name="070">70</a> Coagulatum est sicut lac cor eorum;<br> ego vero legem tuam meditatus sum.<br></p>
 <p><a name="071">71</a> Bonum mihi quia humiliasti me,<br> ut discam justificationes tuas.<br></p>
 <p><a name="072">72</a> Bonum mihi lex oris tui,<br> super millia auri et argenti.<br></p>
 <p><a name="073">73</a> <jod>Manus tuæ fecerunt me, et plasmaverunt me:<br> da mihi intellectum, et discam mandata tua.<br></jod></p>
 <p><a name="074">74</a> Qui timent te videbunt me et lætabuntur,<br> quia in verba tua supersperavi.<br></p>
 <p><a name="075">75</a> Cognovi, Domine, quia æquitas judicia tua,<br> et in veritate tua humiliasti me.<br></p>
 <p><a name="076">76</a> Fiat misericordia tua ut consoletur me,<br> secundum eloquium tuum servo tuo.<br></p>
 <p><a name="077">77</a> Veniant mihi miserationes tuæ, et vivam,<br> quia lex tua meditatio mea est.<br></p>
 <p><a name="078">78</a> Confundantur superbi, quia injuste iniquitatem fecerunt in me;<br> ego autem exercebor in mandatis tuis.<br></p>
 <p><a name="079">79</a> Convertantur mihi timentes te,<br> et qui noverunt testimonia tua.<br></p>
 <p><a name="080">80</a> Fiat cor meum immaculatum in justificationibus tuis,<br> ut non confundar.<br></p>
 <p><a name="081">81</a> <caph>Defecit in salutare tuum anima mea,<br> et in verbum tuum supersperavi.<br></caph></p>
 <p><a name="082">82</a> Defecerunt oculi mei in eloquium tuum,<br> dicentes: Quando consolaberis me?<br></p>
 <p><a name="083">83</a> Quia factus sum sicut uter in pruina;<br> justificationes tuas non sum oblitus.<br></p>
 <p><a name="084">84</a> Quot sunt dies servi tui?<br> quando facies de persequentibus me judicium?<br></p>
 <p><a name="085">85</a> Narraverunt mihi iniqui fabulationes,<br> sed non ut lex tua.<br></p>
 <p><a name="086">86</a> Omnia mandata tua veritas:<br> inique persecuti sunt me, adjuva me.<br></p>
 <p><a name="087">87</a> Paulominus consummaverunt me in terra;<br> ego autem non dereliqui mandata tua.<br></p>
 <p><a name="088">88</a> Secundum misericordiam tuam vivifica me,<br> et custodiam testimonia oris tui.<br></p>
 <p><a name="089">89</a> <lamed>In æternum, Domine,<br> verbum tuum permanet in cælo.<br></lamed></p>
 <p><a name="090">90</a> In generationem et generationem veritas tua;<br> fundasti terram, et permanet.<br></p>
 <p><a name="091">91</a> Ordinatione tua perseverat dies,<br> quoniam omnia serviunt tibi.<br></p>
 <p><a name="092">92</a> Nisi quod lex tua meditatio mea est,<br> tunc forte periissem in humilitate mea.<br></p>
 <p><a name="093">93</a> In æternum non obliviscar justificationes tuas,<br> quia in ipsis vivificasti me.<br></p>
 <p><a name="094">94</a> Tuus sum ego; salvum me fac:<br> quoniam justificationes tuas exquisivi.<br></p>
 <p><a name="095">95</a> Me exspectaverunt peccatores ut perderent me;<br> testimonia tua intellexi.<br></p>
 <p><a name="096">96</a> Omnis consummationis vidi finem,<br> latum mandatum tuum nimis.<br></p>
 <p><a name="097">97</a> <mem>Quomodo dilexi legem tuam, Domine!<br> tota die meditatio mea est.<br></mem></p>
 <p><a name="098">98</a> Super inimicos meos prudentem me fecisti mandato tuo,<br> quia in æternum mihi est.<br></p>
 <p><a name="099">99</a> Super omnes docentes me intellexi,<br> quia testimonia tua meditatio mea est.<br></p>
 <p><a name="100">100</a> Super senes intellexi,<br> quia mandata tua quæsivi.<br></p>
 <p><a name="101">101</a> Ab omni via mala prohibui pedes meos,<br> ut custodiam verba tua.<br></p>
 <p><a name="102">102</a> A judiciis tuis non declinavi,<br> quia tu legem posuisti mihi.<br></p>
 <p><a name="103">103</a> Quam dulcia faucibus meis eloquia tua!<br> super mel ori meo.<br></p>
 <p><a name="104">104</a> A mandatis tuis intellexi;<br> propterea odivi omnem viam iniquitatis.<br></p>
 <p><a name="105">105</a> <nun>Lucerna pedibus meis verbum tuum,<br> et lumen semitis meis.<br></nun></p>
 <p><a name="106">106</a> Juravi et statui<br> custodire judicia justitiæ tuæ.<br></p>
 <p><a name="107">107</a> Humiliatus sum usquequaque, Domine;<br> vivifica me secundum verbum tuum.<br></p>
 <p><a name="108">108</a> Voluntaria oris mei beneplacita fac, Domine,<br> et judicia tua doce me.<br></p>
 <p><a name="109">109</a> Anima mea in manibus meis semper,<br> et legem tuam non sum oblitus.<br></p>
 <p><a name="110">110</a> Posuerunt peccatores laqueum mihi,<br> et de mandatis tuis non erravi.<br></p>
 <p><a name="111">111</a> Hæreditate acquisivi testimonia tua in æternum,<br> quia exsultatio cordis mei sunt.<br></p>
 <p><a name="112">112</a> Inclinavi cor meum ad faciendas justificationes tuas in æternum,<br> propter retributionem.<br></p>
 <p><a name="113">113</a> <samech>Iniquos odio habui,<br> et legem tuam dilexi.<br></samech></p>
 <p><a name="114">114</a> Adjutor et susceptor meus es tu,<br> et in verbum tuum supersperavi.<br></p>
 <p><a name="115">115</a> Declinate a me, maligni,<br> et scrutabor mandata Dei mei.<br></p>
 <p><a name="116">116</a> Suscipe me secundum eloquium tuum, et vivam,<br> et non confundas me ab exspectatione mea.<br></p>
 <p><a name="117">117</a> Adjuva me, et salvus ero,<br> et meditabor in justificationibus tuis semper.<br></p>
 <p><a name="118">118</a> Sprevisti omnes discedentes a judiciis tuis,<br> quia injusta cogitatio eorum.<br></p>
 <p><a name="119">119</a> Prævaricantes reputavi omnes peccatores terræ;<br> ideo dilexi testimonia tua.<br></p>
 <p><a name="120">120</a> Confige timore tuo carnes meas;<br> a judiciis enim tuis timui.<br></p>
 <p><a name="121">121</a> <ain>Feci judicium et justitiam:<br> non tradas me calumniantibus me.<br></ain></p>
 <p><a name="122">122</a> Suscipe servum tuum in bonum:<br> non calumnientur me superbi.<br></p>
 <p><a name="123">123</a> Oculi mei defecerunt in salutare tuum,<br> et in eloquium justitiæ tuæ.<br></p>
 <p><a name="124">124</a> Fac cum servo tuo secundum misericordiam tuam,<br> et justificationes tuas doce me.<br></p>
 <p><a name="125">125</a> Servus tuus sum ego: da mihi intellectum,<br> ut sciam testimonia tua.<br></p>
 <p><a name="126">126</a> Tempus faciendi, Domine:<br> dissipaverunt legem tuam.<br></p>
 <p><a name="127">127</a> Ideo dilexi mandata tua<br> super aurum et topazion.<br></p>
 <p><a name="128">128</a> Propterea ad omnia mandata tua dirigebar;<br> omnem viam iniquam odio habui.<br></p>
 <p><a name="129">129</a> <phe>Mirabilia testimonia tua:<br> ideo scrutata est ea anima mea.<br></phe></p>
 <p><a name="130">130</a> Declaratio sermonum tuorum illuminat,<br> et intellectum dat parvulis.<br></p>
 <p><a name="131">131</a> Os meum aperui, et attraxi spiritum:<br> quia mandata tua desiderabam.<br></p>
 <p><a name="132">132</a> Aspice in me, et miserere mei,<br> secundum judicium diligentium nomen tuum.<br></p>
 <p><a name="133">133</a> Gressus meos dirige secundum eloquium tuum,<br> et non dominetur mei omnis injustitia.<br></p>
 <p><a name="134">134</a> Redime me a calumniis hominum<br> ut custodiam mandata tua.<br></p>
 <p><a name="135">135</a> Faciem tuam illumina super servum tuum,<br> et doce me justificationes tuas.<br></p>
 <p><a name="136">136</a> Exitus aquarum deduxerunt oculi mei,<br> quia non custodierunt legem tuam.<br></p>
 <p><a name="137">137</a> <sade>Justus es, Domine,<br> et rectum judicium tuum.<br></sade></p>
 <p><a name="138">138</a> Mandasti justitiam testimonia tua,<br> et veritatem tuam nimis.<br></p>
 <p><a name="139">139</a> Tabescere me fecit zelus meus,<br> quia obliti sunt verba tua inimici mei.<br></p>
 <p><a name="140">140</a> Ignitum eloquium tuum vehementer,<br> et servus tuus dilexit illud.<br></p>
 <p><a name="141">141</a> Adolescentulus sum ego et contemptus;<br> justificationes tuas non sum oblitus.<br></p>
 <p><a name="142">142</a> Justitia tua, justitia in æternum,<br> et lex tua veritas.<br></p>
 <p><a name="143">143</a> Tribulatio et angustia invenerunt me;<br> mandata tua meditatio mea est.<br></p>
 <p><a name="144">144</a> Æquitas testimonia tua in æternum:<br> intellectum da mihi, et vivam.<br></p>
 <p><a name="145">145</a> <coph>Clamavi in toto corde meo: exaudi me, Domine;<br> justificationes tuas requiram.<br></coph></p>
 <p><a name="146">146</a> Clamavi ad te; salvum me fac:<br> ut custodiam mandata tua.<br></p>
 <p><a name="147">147</a> Præveni in maturitate, et clamavi:<br> quia in verba tua supersperavi.<br></p>
 <p><a name="148">148</a> Prævenerunt oculi mei ad te diluculo,<br> ut meditarer eloquia tua.<br></p>
 <p><a name="149">149</a> Vocem meam audi secundum misericordiam tuam, Domine,<br> et secundum judicium tuum vivifica me.<br></p>
 <p><a name="150">150</a> Appropinquaverunt persequentes me iniquitati:<br> a lege autem tua longe facti sunt.<br></p>
 <p><a name="151">151</a> Prope es tu, Domine,<br> et omnes viæ tuæ veritas.<br></p>
 <p><a name="152">152</a> Initio cognovi de testimoniis tuis,<br> quia in æternum fundasti ea.<br></p>
 <p><a name="153">153</a> <res>Vide humilitatem meam, et eripe me,<br> quia legem tuam non sum oblitus.<br></res></p>
 <p><a name="154">154</a> Judica judicium meum, et redime me:<br> propter eloquium tuum vivifica me.<br></p>
 <p><a name="155">155</a> Longe a peccatoribus salus,<br> quia justificationes tuas non exquisierunt.<br></p>
 <p><a name="156">156</a> Misericordiæ tuæ multæ, Domine;<br> secundum judicium tuum vivifica me.<br></p>
 <p><a name="157">157</a> Multi qui persequuntur me, et tribulant me;<br> a testimoniis tuis non declinavi.<br></p>
 <p><a name="158">158</a> Vidi prævaricantes et tabescebam,<br> quia eloquia tua non custodierunt.<br></p>
 <p><a name="159">159</a> Vide quoniam mandata tua dilexi, Domine:<br> in misericordia tua vivifica me.<br></p>
 <p><a name="160">160</a> Principium verborum tuorum veritas;<br> in æternum omnia judicia justitiæ tuæ.<br></p>
 <p><a name="161">161</a> <sin>Principes persecuti sunt me gratis,<br> et a verbis tuis formidavit cor meum.<br></sin></p>
 <p><a name="162">162</a> Lætabor ego super eloquia tua,<br> sicut qui invenit spolia multa.<br></p>
 <p><a name="163">163</a> Iniquitatem odio habui, et abominatus sum,<br> legem autem tuam dilexi.<br></p>
 <p><a name="164">164</a> Septies in die laudem dixi tibi,<br> super judicia justitiæ tuæ.<br></p>
 <p><a name="165">165</a> Pax multa diligentibus legem tuam,<br> et non est illis scandalum.<br></p>
 <p><a name="166">166</a> Exspectabam salutare tuum, Domine,<br> et mandata tua dilexi.<br></p>
 <p><a name="167">167</a> Custodivit anima mea testimonia tua,<br> et dilexit ea vehementer.<br></p>
 <p><a name="168">168</a> Servavi mandata tua et testimonia tua,<br> quia omnes viæ meæ in conspectu tuo.<br></p>
 <p><a name="169">169</a> <tau>Appropinquet deprecatio mea in conspectu tuo, Domine;<br> juxta eloquium tuum da mihi intellectum.<br></tau></p>
 <p><a name="170">170</a> Intret postulatio mea in conspectu tuo;<br> secundum eloquium tuum eripe me.<br></p>
 <p><a name="171">171</a> Eructabunt labia mea hymnum,<br> cum docueris me justificationes tuas.<br></p>
 <p><a name="172">172</a> Pronuntiabit lingua mea eloquium tuum,<br> quia omnia mandata tua æquitas.<br></p>
 <p><a name="173">173</a> Fiat manus tua ut salvet me,<br> quoniam mandata tua elegi.<br></p>
 <p><a name="174">174</a> Concupivi salutare tuum, Domine,<br> et lex tua meditatio mea est.<br></p>
 <p><a name="175">175</a> Vivet anima mea, et laudabit te,<br> et judicia tua adjuvabunt me.<br></p>
 <p><a name="176">176</a> Erravi sicut ovis quæ periit: quære servum tuum,<br> quia mandata tua non sum oblitus.]</p>
 <p></p><hr>
 <center>
 <a href="psa119.htm">Next: Psalms Chapter 119</a></center>
 </body>