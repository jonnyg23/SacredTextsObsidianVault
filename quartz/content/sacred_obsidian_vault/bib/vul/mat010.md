<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat010.htm">Polyglot</a> 
 <a href="../gnt/mat010.htm">GNT</a> 
 <a href="../kjv/mat010.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat009.htm">Previous</a> 
 <a href="mat011.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 10</h3><p><a name="001">1</a> Et convocatis duodecim discipulis suis, dedit illis potestatem spirituum immundorum, ut ejicerent eos, et curarent omnem languorem, et omnem infirmitatem.</p>
 <p><a name="002">2</a> Duodecim autem Apostolorum nomina sunt hæc. Primus, Simon, qui dicitur Petrus: et Andreas frater ejus,</p>
 <p><a name="003">3</a> Jacobus Zebedæi, et Joannes frater ejus, Philippus, et Bartholomæus, Thomas, et Matthæus publicanus, Jacobus Alphæi, et Thaddæus,</p>
 <p><a name="004">4</a> Simon Chananæus, et Judas Iscariotes, qui et tradidit eum.<br>
 </p>
 <p><a name="005">5</a> Hos duodecim misit Jesus, præcipiens eis, dicens: In viam gentium ne abieritis, et in civitates Samaritanorum ne intraveritis:</p>
 <p><a name="006">6</a> sed potius ite ad oves quæ perierunt domus Israël.</p>
 <p><a name="007">7</a> Euntes autem prædicate, dicentes: Quia appropinquavit regnum cælorum.</p>
 <p><a name="008">8</a> Infirmos curate, mortuos suscitate, leprosos mundate, dæmones ejicite: gratis accepistis, gratis date.</p>
 <p><a name="009">9</a> Nolite possidere aurum, neque argentum, neque pecuniam in zonis vestris:</p>
 <p><a name="010">10</a> non peram in via, neque duas tunicas, neque calceamenta, neque virgam: dignus enim est operarius cibo suo.</p>
 <p><a name="011">11</a> In quamcumque autem civitatem aut castellum intraveritis, interrogate, quis in ea dignus sit: et ibi manete donec exeatis.</p>
 <p><a name="012">12</a> Intrantes autem in domum, salutate eam, dicentes: Pax huic domui.</p>
 <p><a name="013">13</a> Et siquidem fuerit domus illa digna, veniet pax vestra super eam: si autem non fuerit digna, pax vestra revertetur ad vos.</p>
 <p><a name="014">14</a> Et quicumque non receperit vos, neque audierit sermones vestros: exeunte foras de domo, vel civitate, excutite pulverem de pedibus vestris.</p>
 <p><a name="015">15</a> Amen dico vobis: Tolerabilius erit terræ Sodomorum et Gomorrhæorum in die judicii, quam illi civitati.<br>
 </p>
 <p><a name="016">16</a> Ecce ego mitto vos sicut oves in medio luporum. Estote ergo prudentes sicut serpentes, et simplices sicut columbæ.</p>
 <p><a name="017">17</a> Cavete autem ab hominibus. Tradent enim vos in conciliis, et in synagogis suis flagellabunt vos:</p>
 <p><a name="018">18</a> et ad præsides, et ad reges ducemini propter me in testimonium illis, et gentibus.</p>
 <p><a name="019">19</a> Cum autem tradent vos, nolite cogitare quomodo, aut quid loquamini: dabitur enim vobis in illa hora, quid loquamini:</p>
 <p><a name="020">20</a> non enim vos estis qui loquimini, sed Spiritus Patris vestri, qui loquitur in vobis.</p>
 <p><a name="021">21</a> Tradet autem frater fratrem in mortem, et pater filium: et insurgent filii in parentes, et morte eos afficient:</p>
 <p><a name="022">22</a> et eritis odio omnibus propter nomen meum: qui autem perseveraverit usque in finem, hic salvus erit.<br>
 </p>
 <p><a name="023">23</a> Cum autem persequentur vos in civitate ista, fugite in aliam. Amen dico vobis, non consummabitis civitates Israël, donec veniat Filius hominis.</p>
 <p><a name="024">24</a> Non est discipulus super magistrum, nec servus super dominum suum:</p>
 <p><a name="025">25</a> sufficit discipulo ut sit sicut magister ejus, et servo, sicut dominus ejus. Si patremfamilias Beelzebub vocaverunt, quanto magis domesticos ejus?</p>
 <p><a name="026">26</a> Ne ergo timueritis eos. Nihil enim est opertum, quod non revelabitur: et occultum, quod non scietur.</p>
 <p><a name="027">27</a> Quod dico vobis in tenebris, dicite in lumine: et quod in aure auditis, prædicate super tecta.</p>
 <p><a name="028">28</a> Et nolite timere eos qui occidunt corpus, animam autem non possunt occidere: sed potius timete eum, qui potest et animam et corpus perdere in gehennam.</p>
 <p><a name="029">29</a> Nonne duo passeres asse veneunt? et unus ex illis non cadet super terram sine Patre vestro.</p>
 <p><a name="030">30</a> Vestri autem capilli capitis omnes numerati sunt.</p>
 <p><a name="031">31</a> Nolite ergo timere: multis passeribus meliores estis vos.</p>
 <p><a name="032">32</a> Omnis ergo qui confitebitur me coram hominibus, confitebor et ego eum coram Patre meo, qui in cælis est.</p>
 <p><a name="033">33</a> Qui autem negaverit me coram hominibus, negabo et ego eum coram Patre meo, qui in cælis est.</p>
 <p><a name="034">34</a> Nolite arbitrari quia pacem venerim mittere in terram: non veni pacem mittere, sed gladium:</p>
 <p><a name="035">35</a> veni enim separare hominem adversus patrem suum, et filiam adversus matrem suam, et nurum adversus socrum suam:</p>
 <p><a name="036">36</a> et inimici hominis, domestici ejus.</p>
 <p><a name="037">37</a> Qui amat patrem aut matrem plus quam me, non est me dignus: et qui amat filium aut filiam super me, non est me dignus.</p>
 <p><a name="038">38</a> Et qui non accipit crucem suam, et sequitur me, non est me dignus.</p>
 <p><a name="039">39</a> Qui invenit animam suam, perdet illam: et qui perdiderit animam suam propter me, inveniet eam.</p>
 <p><a name="040">40</a> Qui recipit vos, me recipit: et qui me recipit, recipit eum qui me misit.</p>
 <p><a name="041">41</a> Qui recipit prophetam in nomine prophetæ, mercedem prophetæ accipiet: et qui recipit justum in nomine justi, mercedem justi accipiet.</p>
 <p><a name="042">42</a> Et quicumque potum dederit uni ex minimis istis calicem aquæ frigidæ tantum in nomine discipuli: amen dico vobis, non perdet mercedem suam.</p>
 <p></p><hr>
 <center>
 <a href="mat011.htm">Next: Matthew Chapter 11</a></center>
 </body>