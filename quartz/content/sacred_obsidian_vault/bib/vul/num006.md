<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num006.htm">Polyglot</a> 
 <a href="../kjv/num006.htm">KJV</a> 
 <a href="../sep/num006.htm">Sep</a> 
 <a href="../tan/num006.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num005.htm">Previous</a> 
 <a href="num007.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 6</h3><p><a name="001">1</a> Locutusque est Dominus ad Moysen, dicens:</p>
 <p><a name="002">2</a> Loquere ad filios Israël, et dices ad eos: Vir, sive mulier, cum fecerint votum ut sanctificentur, et se voluerint Domino consecrare:</p>
 <p><a name="003">3</a> a vino, et omni quod inebriare potest, abstinebunt. Acetum ex vino, et ex qualibet alia potione, et quidquid de uva exprimitur, non bibent: uvas recentes siccasque non comedent</p>
 <p><a name="004">4</a> cunctis diebus quibus ex voto Domino consecrantur: quidquid ex vinea esse potest, ab uva passa usque ad acinum non comedent.</p>
 <p><a name="005">5</a> Omni tempore separationis suæ novacula non transibit per caput ejus usque ad completum diem, quo Domino consecratur. Sanctus erit, crescente cæsarie capitis ejus.</p>
 <p><a name="006">6</a> Omni tempore consecrationis suæ, super mortuum non ingredietur,</p>
 <p><a name="007">7</a> nec super patris quidem et matris et fratris sororisque funere contaminabitur, quia consecratio Dei sui super caput ejus est.</p>
 <p><a name="008">8</a> Omnibus diebus separationis suæ sanctus erit Domino.</p>
 <p><a name="009">9</a> Sin autem mortuus fuerit subito quispiam coram eo, polluetur caput consecrationis ejus: quod radet illico in eadem die purgationis suæ, et rursum septima.</p>
 <p><a name="010">10</a> In octava autem die offeret duos turtures, vel duos pullos columbæ sacerdoti in introitu fderis testimonii.</p>
 <p><a name="011">11</a> Faciet sacerdos unum pro peccato, et alterum in holocaustum, et deprecabitur pro eo, quia peccavit super mortuo: sanctificabitque caput ejus in die illo:</p>
 <p><a name="012">12</a> et consecrabit Domino dies separationis illius, offerens agnum anniculum pro peccato: ita tamen ut dies priores irriti fiant, quoniam polluta est sanctificatio ejus.</p>
 <p><a name="013">13</a> Ista est lex consecrationis. Cum dies, quos ex voto decreverat, complebuntur, adducet eum ad ostium tabernaculi fderis,</p>
 <p><a name="014">14</a> et offeret oblationes ejus Domino, agnum anniculum immaculatum in holocaustum, et ovem anniculam immaculatam pro peccato, et arietem immaculatum, hostiam pacificam,</p>
 <p><a name="015">15</a> canistrum quoque panum azymorum qui conspersi sint oleo, et lagana absque fermento uncta oleo, ac libamina singulorum:</p>
 <p><a name="016">16</a> quæ offeret sacerdos coram Domino, et faciet tam pro peccato, quam in holocaustum.</p>
 <p><a name="017">17</a> Arietem vero immolabit hostiam pacificam Domino, offerens simul canistrum azymorum, et libamenta quæ ex more debentur.</p>
 <p><a name="018">18</a> Tunc radetur nazaræus ante ostium tabernaculi fderis cæsarie consecrationis suæ: tolletque capillos ejus, et ponet super ignem, qui est suppositus sacrificio pacificorum:</p>
 <p><a name="019">19</a> et armum coctum arietis, tortamque absque fermento unam de canistro, et laganum azymum unum, et tradet in manus nazaræi, postquam rasum fuerit caput ejus.</p>
 <p><a name="020">20</a> Susceptaque rursum ab eo, elevabit in conspectu Domini: et sanctificata sacerdotis erunt, sicut pectusculum, quod separari jussum est, et femur. Post hæc, potest bibere nazaræus vinum.</p>
 <p><a name="021">21</a> Ista est lex nazaræi, cum voverit oblationem suam Domino tempore consecrationis suæ, exceptis his, quæ invenerit manus ejus: juxta quod mente devoverat, ita faciet ad perfectionem sanctificationis suæ.<br>
 </p>
 <p><a name="022">22</a> Locutusque est Dominus ad Moysen, dicens:</p>
 <p><a name="023">23</a> Loquere Aaron et filiis ejus: Sic benedicetis filiis Israël, et dicetis eis:</p>
 <p><a name="024">24</a> Benedicat tibi Dominus, et custodiat te.</p>
 <p><a name="025">25</a> Ostendat Dominus faciem suam tibi, et misereatur tui.</p>
 <p><a name="026">26</a> Convertat Dominus vultum suum ad te, et det tibi pacem.</p>
 <p><a name="027">27</a> Invocabuntque nomen meum super filios Israël, et ego benedicam eis.</p>
 <p></p><hr>
 <center>
 <a href="num007.htm">Next: Numbers Chapter 7</a></center>
 </body>