<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo001.htm">Polyglot</a> 
 <a href="../kjv/exo001.htm">KJV</a> 
 <a href="../sep/exo001.htm">Sep</a> 
 <a href="../tan/exo001.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="gen050.htm">Previous</a> 
 <a href="exo002.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 1</h3><p><a name="001">1</a> Hæc sunt nomina filiorum Israël qui ingressi sunt in Ægyptum cum Jacob: singuli cum domibus suis introierunt:</p>
 <p><a name="002">2</a> Ruben, Simeon, Levi, Judas,</p>
 <p><a name="003">3</a> Issachar, Zabulon et Benjamin,</p>
 <p><a name="004">4</a> Dan et Nephthali, Gad et Aser.</p>
 <p><a name="005">5</a> Erant igitur omnes animæ eorum qui egressi sunt de femore Jacob, septuaginta: Joseph autem in Ægypto erat.</p>
 <p><a name="006">6</a> Quo mortuo, et universis fratribus ejus, omnique cognatione illa,</p>
 <p><a name="007">7</a> filii Israël creverunt, et quasi germinantes multiplicati sunt: ac roborati nimis, impleverunt terram.<br>
 </p>
 <p><a name="008">8</a> Surrexit interea rex novus super Ægyptum, qui ignorabat Joseph.</p>
 <p><a name="009">9</a> Et ait ad populum suum: Ecce, populus filiorum Israël multus, et fortior nobis est.</p>
 <p><a name="010">10</a> Venite, sapienter opprimamus eum, ne forte multiplicetur: et si ingruerit contra nos bellum, addatur inimicis nostris, expugnatisque nobis egrediatur de terra.</p>
 <p><a name="011">11</a> Præposuit itaque eis magistros operum, ut affligerent eos oneribus: ædificaveruntque urbes tabernaculorum Pharaoni, Phithom et Ramesses.</p>
 <p><a name="012">12</a> Quantoque opprimebant eos, tanto magis multiplicabantur, et crescebant:</p>
 <p><a name="013">13</a> oderantque filios Israël Ægyptii, et affligebant illudentes eis,</p>
 <p><a name="014">14</a> atque ad amaritudinem perducebant vitam eorum operibus duris luti et lateris, omnique famulatu, quo in terræ operibus premebantur.</p>
 <p><a name="015">15</a> Dixit autem rex Ægypti obstetricibus Hebræorum, quarum una vocabatur Sephora, altera Phua,</p>
 <p><a name="016">16</a> præcipiens eis: Quando obstetricabitis Hebræas, et partus tempus advenerit: si masculus fuerit, interficite eum: si femina, reservate.</p>
 <p><a name="017">17</a> Timuerunt autem obstetrices Deum, et non fecerunt juxta præceptum regis Ægypti, sed conservabant mares.</p>
 <p><a name="018">18</a> Quibus ad se accersitis, rex ait: Quidnam est hoc quod facere voluistis, ut pueros servaretis?</p>
 <p><a name="019">19</a> Quæ responderunt: Non sunt Hebreæ sicut ægyptiæ mulieres: ipsæ enim obstetricandi habent scientiam, et priusquam veniamus ad eas, pariunt.</p>
 <p><a name="020">20</a> Bene ergo fecit Deus obstetricibus: et crevit populus, confortatusque est nimis.</p>
 <p><a name="021">21</a> Et quia timuerunt obstetrices Deum, ædificavit eis domos.</p>
 <p><a name="022">22</a> Præcepit ergo Pharao omni populo suo, dicens: Quidquid masculini sexus natum fuerit, in flumen projicite: quidquid feminini, reservate.</p>
 <p></p><hr>
 <center>
 <a href="exo002.htm">Next: Exodus Chapter 2</a></center>
 </body>