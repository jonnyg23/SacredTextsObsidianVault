<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2017.htm">Polyglot</a> 
 <a href="../kjv/ch2017.htm">KJV</a> 
 <a href="../sep/ch2017.htm">Sep</a> 
 <a href="../tan/ch2017.htm">Tan</a> 
 
 <br>
 <br><a href="ch2.htm">2 Chronicles Index</a><br>
  
 <a href="ch2016.htm">Previous</a> 
 <a href="ch2018.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Chronicles Chapter 17</h3><p><a name="001">1</a> Regnavit autem Josaphat filius ejus pro eo, et invaluit contra Israël.</p>
 <p><a name="002">2</a> Constituitque militum numeros in cunctis urbibus Juda quæ erant vallatæ muris. Præsidiaque disposuit in terra Juda, et in civitatibus Ephraim quas ceperat Asa pater ejus.</p>
 <p><a name="003">3</a> Et fuit Dominus cum Josaphat, quia ambulavit in viis David patris sui primis: et non speravit in Baalim,</p>
 <p><a name="004">4</a> sed in Deo patris sui: et perrexit in præceptis illius, et non juxta peccata Israël.</p>
 <p><a name="005">5</a> Confirmavitque Dominus regnum in manu ejus, et dedit omnis Juda munera Josaphat: factæque sunt ei infinitæ divitiæ, et multa gloria.</p>
 <p><a name="006">6</a> Cumque sumpsisset cor ejus audaciam propter vias Domini, etiam excelsa et lucos de Juda abstulit.</p>
 <p><a name="007">7</a> Tertio autem anno regni sui misit de principibus suis Benhail, et Obdiam, et Zachariam, et Nathanaël, et Michæam, ut docerent in civitatibus Juda:</p>
 <p><a name="008">8</a> et cum eis Levitas Semeiam, et Nathaniam, et Zabadiam, Asaël quoque, et Semiramoth, et Jonathan, Adoniamque et Thobiam, et Thobadoniam Levitas, et cum eis Elisama, et Joran sacerdotes:</p>
 <p><a name="009">9</a> docebantque populum in Juda, habentes librum legis Domini, et circuibant cunctas urbes Juda, atque erudiebant populum.</p>
 <p><a name="010">10</a> Itaque factus est pavor Domini super omnia regna terrarum quæ erant per gyrum Juda, nec audebant bellare contra Josaphat.</p>
 <p><a name="011">11</a> Sed et Philisthæi Josaphat munera deferebant, et vectigal argenti: Arabes quoque adducebant pecora, arietum septem millia septingenta, et hircorum totidem.</p>
 <p><a name="012">12</a> Crevit ergo Josaphat, et magnificatus est usque in sublime: atque ædificavit in Juda domos ad instar turrium, urbesque muratas.</p>
 <p><a name="013">13</a> Et multa opera paravit in urbibus Juda: viri quoque bellatores et robusti erant in Jerusalem,</p>
 <p><a name="014">14</a> quorum iste numerus per domos atque familias singulorum: in Juda principes exercitus, Ednas dux, et cum eo robustissimi viri trecenta millia.</p>
 <p><a name="015">15</a> Post hunc Johanan princeps, et cum eo ducenta octoginta millia.</p>
 <p><a name="016">16</a> Post istum quoque Amasias filius Zechri, consecratus Domino, et cum eo ducenta millia virorum fortium.</p>
 <p><a name="017">17</a> Hunc sequebatur robustus ad prælia Eliada, et cum eo tenentium arcum et clypeum ducenta millia.</p>
 <p><a name="018">18</a> Post istum etiam Jozabad, et cum eo centum octoginta millia expeditorum militum.</p>
 <p><a name="019">19</a> Hi omnes erant ad manum regis, exceptis aliis quos posuerat in urbibus muratis in universo Juda.</p>
 <p></p><hr>
 <center>
 <a href="ch2018.htm">Next: 2 Chronicles Chapter 18</a></center>
 </body>