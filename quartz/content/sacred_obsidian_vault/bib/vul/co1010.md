<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co1010.htm">Polyglot</a> 
 <a href="../gnt/co1010.htm">GNT</a> 
 <a href="../kjv/co1010.htm">KJV</a> 
 
 <br>
 <br><a href="co1.htm">1 Corinthians Index</a><br>
  
 <a href="co1009.htm">Previous</a> 
 <a href="co1011.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Corinthians Chapter 10</h3><p><a name="001">1</a> Nolo enim vos ignorare fratres, quoniam patres nostri omnes sub nube fuerunt, et omnes mare transierunt,</p>
 <p><a name="002">2</a> et omnes in Moyse baptizati sunt in nube, et in mari:</p>
 <p><a name="003">3</a> et omnes eamdem escam spiritalem manducaverunt,</p>
 <p><a name="004">4</a> et omnes eumdem potum spiritalem biberunt (bibebant autem de spiritali, consequente eos, petra: petra autem erat Christus):</p>
 <p><a name="005">5</a> sed non in pluribus eorum beneplacitum est Deo: nam prostrati sunt in deserto.</p>
 <p><a name="006">6</a> Hæc autem in figura facta sunt nostri, ut non simus concupiscentes malorum, sicut et illi concupierunt.</p>
 <p><a name="007">7</a> Neque idololatræ efficiamini, sicut quidam ex ipsis: quemadmodum scriptum est: Sedit populus manducare, et bibere, et surrexerunt ludere.</p>
 <p><a name="008">8</a> Neque fornicemur, sicut quidam ex ipsis fornicati sunt, et ceciderunt una die viginti tria millia.</p>
 <p><a name="009">9</a> Neque tentemus Christum, sicut quidam eorum tentaverunt, et a serpentibus perierunt.</p>
 <p><a name="010">10</a> Neque murmuraveritis, sicut quidam eorum murmuraverunt, et perierunt ab exterminatore.</p>
 <p><a name="011">11</a> Hæc autem omnia in figura contingebant illis: scripta sunt autem ad correptionem nostram, in quos fines sæculorum devenerunt.</p>
 <p><a name="012">12</a> Itaque qui se existimat stare, videat ne cadat.</p>
 <p><a name="013">13</a> Tentatio vos non apprehendat nisi humana: fidelis autem Deus est, qui non patietur vos tentari supra id quod potestis, sed faciet etiam cum tentatione proventum ut possitis sustinere.<br>
 </p>
 <p><a name="014">14</a> Propter quod, carissimi mihi, fugite ab idolorum cultura:</p>
 <p><a name="015">15</a> ut prudentibus loquor, vos ipsi judicate quod dico.</p>
 <p><a name="016">16</a> Calix benedictionis, cui benedicimus, nonne communicatio sanguinis Christi est? et panis quem frangimus, nonne participatio corporis Domini est?</p>
 <p><a name="017">17</a> Quoniam unus panis, unum corpus multi sumus, omnes qui de uno pane participamus.</p>
 <p><a name="018">18</a> Videte Israël secundum carnem: nonne qui edunt hostias, participes sunt altaris?</p>
 <p><a name="019">19</a> Quid ergo? dico quod idolis immolatum sit aliquid? aut quod idolum, sit aliquid?</p>
 <p><a name="020">20</a> Sed quæ immolant gentes, dæmoniis immolant, et non Deo. Nolo autem vos socios fieri dæmoniorum:</p>
 <p><a name="021">21</a> non potestis calicem Domini bibere, et calicem dæmoniorum; non potestis mensæ Domini participes esse, et mensæ dæmoniorum.</p>
 <p><a name="022">22</a> An æmulamur Dominum? numquid fortiores illo sumus? Omnia mihi licent, sed non omnia expediunt.</p>
 <p><a name="023">23</a> Omnia mihi licent, sed non omnia ædificat.<br>
 </p>
 <p><a name="024">24</a> Nemo quod suum est quærat, sed quod alterius.</p>
 <p><a name="025">25</a> Omne quod in macello venit, manducate, nihil interrogantes propter conscientiam.</p>
 <p><a name="026">26</a> Domini est terra, et plenitudo ejus.</p>
 <p><a name="027">27</a> Si quis vocat vos infidelium, et vultis ire: omne quod vobis apponitur, manducate, nihil interrogantes propter conscientiam.</p>
 <p><a name="028">28</a> Si quis autem dixerit: Hoc immolatum est idolis: nolite manducare propter illum qui indicavit, et propter conscientiam:</p>
 <p><a name="029">29</a> conscientiam autem dico non tuam, sed alterius. Ut quid enim libertas mea judicatur ab aliena conscientia?</p>
 <p><a name="030">30</a> Si ego cum gratia participo, quid blasphemor pro eo quod gratias ago?</p>
 <p><a name="031">31</a> Sive ergo manducatis, sive bibitis, sive aliud quid facitis: omnia in gloriam Dei facite.</p>
 <p><a name="032">32</a> Sine offensione estote Judæis, et gentibus, et ecclesiæ Dei:</p>
 <p><a name="033">33</a> sicut et ego per omnia omnibus placeo, non quærens quod mihi utile est, sed quod multis: ut salvi fiant.</p>
 <p></p><hr>
 <center>
 <a href="co1011.htm">Next: 1 Corinthians Chapter 11</a></center>
 </body>