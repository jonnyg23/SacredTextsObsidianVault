<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 <br><a href="dan.htm">Daniel Index</a><br>
  
 <a href="dan013.htm">Previous</a> 
 <a href="hos001.htm">Next</a> 
 </center>
 <hr>
 
 <h3 align="CENTER">Daniel 14</h3><table border="1">
 <tr>
 <td valign="top">
 <p align="center"><a href="../vul/dan014.htm">Vul</a></p><p>1 Erat autem Daniel conviva regis, et honoratus super omnes amicos ejus.</p>
 <p>2 Erat quoque idolum apud Babylonios nomine Bel: et impendebantur in eo per dies singulos similæ artabæ duodecim, et oves quadraginta, vinique amphoræ sex.</p>
 <p>3 Rex quoque colebat eum, et ibat per singulos dies adorare eum: porro Daniel adorabat Deum suum. Dixitque ei rex: Quare non adoras Bel?</p>
 <p>4 Qui respondens ait ei: Quia non colo idola manufacta, sed viventem Deum, qui creavit cælum, et terram, et habet potestatem omnis carnis.</p>
 <p>5 Et dixit rex ad eum: Non videtur tibi esse Bel vivens deus? an non vides quanta comedat et bibat quotidie?</p>
 <p>6 Et ait Daniel arridens: Ne erres, rex: iste enim intrinsecus luteus est, et forinsecus æreus, neque comedit aliquando.</p>
 <p>7 Et iratus rex vocavit sacerdotes ejus, et ait eis: Nisi dixeritis mihi quis est qui comedat impensas has, moriemini.</p>
 <p>8 Si autem ostenderitis quoniam Bel comedat hæc, morietur Daniel, quia blasphemavit in Bel. Et dixit Daniel regi: Fiat juxta verbum tuum.</p>
 <p>9 Erant autem sacerdotes Bel septuaginta, exceptis uxoribus, et parvulis, et filiis.<br>
  Et venit rex cum Daniele in templum Bel.</p>
 <p>10 Et dixerunt sacerdotes Bel: Ecce nos egredimur foras: et tu, rex, pone escas, et vinum misce, et claude ostium, et signa annulo tuo:</p>
 <p>11 et cum ingressus fueris mane, nisi inveneris omnia comesta a Bel, morte moriemur, vel Daniel qui mentitus est adversum nos.</p>
 <p>12 Contemnebant autem, quia fecerant sub mensa absconditum introitum, et per illum ingrediebantur semper, et devorabant ea.</p>
 <p>13 Factum est igitur postquam egressi sunt illi, rex posuit cibos ante Bel: præcepit Daniel pueris suis, et attulerunt cinerem, et cribravit per totum templum coram rege: et egressi clauserunt ostium, et signantes annulo regis abierunt.</p>
 <p>14 Sacerdotes autem ingressi sunt nocte juxta consuetudinem suam, et uxores et filii eorum, et comederunt omnia, et biberunt.</p>
 <p>15 Surrexit autem rex primo diluculo, et Daniel cum eo.</p>
 <p>16 Et ait rex: Salvane sunt signacula, Daniel? Qui respondit: Salva, rex.</p>
 <p>17 Statimque cum aperuisset ostium, intuitus rex mensam, exclamavit voce magna: Magnus es, Bel, et non est apud te dolus quisquam.</p>
 <p>18 Et risit Daniel, et tenuit regem ne ingrederetur intro: et dixit: Ecce pavimentum: animadverte cujus vestigia sint hæc.</p>
 <p>19 Et dixit rex: Video vestigia virorum, et mulierum, et infantium. Et iratus est rex.</p>
 <p>20 Tunc apprehendit sacerdotes, et uxores, et filios eorum: et ostenderunt ei abscondita ostiola, per quæ ingrediebantur, et consumebant quæ erant super mensam.</p>
 <p>21 Occidit ergo illos rex, et tradidit Bel in potestatem Danielis: qui subvertit eum, et templum ejus.<br>
 </p>
 <p>22 Et erat draco magnus in loco illo, et colebant eum Babylonii.</p>
 <p>23 Et dixit rex Danieli: Ecce nunc non potes dicere quia iste non sit deus vivens: adora ergo eum.</p>
 <p>24 Dixitque Daniel: Dominum Deum meum adoro, quia ipse est Deus vivens: iste autem non est deus vivens.</p>
 <p>25 Tu autem, rex, da mihi potestatem, et interficiam draconem absque gladio et fuste. Et ait rex: Do tibi.</p>
 <p>26 Tulit ergo Daniel picem, et adipem, et pilos, et coxit pariter: fecitque massas, et dedit in os draconis, et diruptus est draco. Et dixit: Ecce quem colebatis.</p>
 <p>27 Quod cum audissent Babylonii, indignati sunt vehementer: et congregati adversum regem, dixerunt: Judæus factus est rex: Bel destruxit, draconem interfecit, et sacerdotes occidit.</p>
 <p>28 Et dixerunt cum venissent ad regem: Trade nobis Danielem, alioquin interficiemus te, et domum tuam.</p>
 <p>29 Vidit ergo rex quod irruerent in eum vehementer: et necessitate compulsus, tradidit eis Danielem.</p>
 <p>30 Qui miserunt eum in lacum leonum, et erat ibi diebus sex.</p>
 <p>31 Porro in lacu erant leones septem, et dabantur eis duo corpora quotidie, et duæ oves: et tunc non data sunt eis, ut devorarent Danielem.</p>
 <p>32 Erat autem Habacuc propheta in Judæa, et ipse coxerat pulmentum, et intriverat panes in alveolo: et ibat in campum ut ferret messoribus.</p>
 <p>33 Dixitque angelus Domini ad Habacuc: Fer prandium quod habes in Babylonem Danieli, qui est in lacu leonum.</p>
 <p>34 Et dixit Habacuc: Domine, Babylonem non vidi, et lacum nescio.</p>
 <p>35 Et apprehendit eum angelus Domini in vertice ejus, et portavit eum capillo capitis sui, posuitque eum in Babylone supra lacum in impetu spiritus sui.</p>
 <p>36 Et clamavit Habacuc, dicens: Daniel serve Dei, tolle prandium quod misit tibi Deus.</p>
 <p>37 Et ait Daniel: Recordatus es mei, Deus, et non dereliquisti diligentes te.</p>
 <p>38 Surgensque Daniel comedit. Porro angelus Domini restituit Habacuc confestim in loco suo.<br>
 </p>
 <p>39 Venit ergo rex die septimo ut lugeret Danielem: et venit ad lacum, et introspexit, et ecce Daniel sedens in medio leonum.</p>
 <p>40 Et exclamavit voce magna rex, dicens: Magnus es, Domine Deus Danielis. Et extraxit eum de lacu leonum.</p>
 <p>41 Porro illos, qui perditionis ejus causa fuerant, intromisit in lacum, et devorati sunt in momento coram eo.</p>
 <p>42 Tunc rex ait: Paveant omnes habitantes in universa terra Deum Danielis: quia ipse est salvator, faciens signa et mirabilia in terra: qui liberavit Danielem de lacu leonum.</p>
 </td></tr>
 </table>
 <p></p>
 <p></p><hr>
 <center>
 <a href="hos001.htm">Next: Hosea 1</a></center>
 </body>