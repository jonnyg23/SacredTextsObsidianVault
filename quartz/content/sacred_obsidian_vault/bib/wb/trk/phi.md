<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="eph.htm">Previous</a> 
 <a href="col.htm">Next</a> 
 </center>
 <hr>
  <h3 align="center">Turkish Bible: Philippians</h3> 
 <p><a name="an_1:1">1:1</a> Mesih İsanın kulları ben Pavlus ve Timoteostan Filipideki gözetmenler ve görevlilerle birlikte Mesih İsaya ait bütün kutsallara selam!</p> 
 <p><a name="an_1:2">1:2</a> Babamız Tanrıdan ve Rab İsa Mesihten sizlere lütuf ve esenlik olsun.</p> 
 <p><a name="an_1:3">1:3</a> Sizi hatırladıkça Tanrıma şükrediyorum.</p> 
 <p><a name="an_1:4">1:4</a> İlk günden şimdiye dek Müjdenin yayılmasındaki işbirliğinizden dolayı her duamda hepiniz için her zaman sevinçle dilekte bulunuyorum.</p> 
 <p><a name="an_1:6">1:6</a> Sizde iyi bir işe başlamış olan Tanrının bunu Mesih İsanın gününe dek bitireceğine güvenim var.</p> 
 <p><a name="an_1:7">1:7</a> Hepiniz için böyle düşünmekte haklıyım. Her an yüreğimdesiniz. İster zincire vurulmuş, ister Müjdeyi savunup doğrulamakta olayım, hepiniz benimle birlikte Tanrının lütfuna ortaksınız.</p> 
 <p><a name="an_1:8">1:8</a> Hepinizi Mesih İsanın sevgisiyle nasıl özlediğime Tanrı tanıktır.</p> 
 <p><a name="an_1:9">1:9</a> Duam şu ki, sevginiz, bilgi ve her tür sezgiyle durmadan artsın.</p> 
 <p><a name="an_1:10">1:10</a> Öyle ki, üstün değerleri ayırt edebilesiniz ve böylece Tanrının yüceltilip övülmesi için İsa Mesih aracılığıyla gelen doğruluk meyvesiyle dolarak Mesihin gününde saf ve kusursuz olasınız.</p> 
 <p><a name="an_1:12">1:12</a> Kardeşler, şunu bilmenizi isterim: Başıma gelenler daha çok Müjdenin yayılmasına yaramıştır.</p> 
 <p><a name="an_1:13">1:13</a> Sonuç olarak bütün saray muhafızları dahil, herkes Mesih uğruna zincire vurulduğumu öğrendi.</p> 
 <p><a name="an_1:14">1:14</a> Kardeşlerin çoğu da zincire vuruluşumdan ötürü Rabbe güvenerek Tanrının sözünü korkusuzca söylemekte daha da cesur davranıyorlar.</p> 
 <p><a name="an_1:15">1:15</a> Gerçi kimi Mesihi kıskançlık ve rekabetle, kimiyse iyi niyetle duyuruyor.</p> 
 <p><a name="an_1:16">1:16</a> Sonuncular, Müjdeyi savunmaya atandığımı bilerek bunu sevgiyle yapıyorlar.</p> 
 <p><a name="an_1:17">1:17</a> Ötekilerse Mesihi temiz yürekle değil, bencil tutkularla duyuruyorlar. Böylece tutukluluğumda bana sıkıntı vereceklerini sanıyorlar.</p> 
 <p><a name="an_1:18">1:18</a> Ama ne önemi var? İster art niyetle ister içtenlikle olsun, her durumda Mesih duyurulmuş oluyor. Buna seviniyorum, sevineceğim de.</p> 
 <p><a name="an_1:19">1:19</a> Çünkü dualarınızla ve İsa Mesihin Ruhu yardımıyla bunun bana kurtuluş getireceğini biliyorum.</p> 
 <p><a name="an_1:20">1:20</a> Hiçbir şekilde utandırılmayacağımı, yaşasam da ölsem de Mesihin her zamanki gibi şimdi de bedenimde yüceltilmesi için tam bir cesaret gösterebileceğimi bekliyor ve umut ediyorum.</p> 
 <p><a name="an_1:21">1:21</a> Çünkü benim için, yaşamak Mesihtir, ölmek kazançtır.</p> 
 <p><a name="an_1:22">1:22</a> Hayatta kalırsam yararlı işler yapacağım. Ama hangisini seçeceğimi bilemiyorum.</p> 
 <p><a name="an_1:23">1:23</a> İki seçenek arasında kaldım. Dünyadan ayrılıp Mesihle birlikte olmayı arzuluyorum; bu çok daha iyi.</p> 
 <p><a name="an_1:24">1:24</a> Ama hayatta kalmam sizin için daha gereklidir.</p> 
 <p><a name="an_1:25">1:25</a> Bundan emin olarak kalacağımı biliyorum. İmanda gelişip sevinmeniz için hepinizle birlikte olmaya devam edeceğim.</p> 
 <p><a name="an_1:26">1:26</a> Öyle ki, tekrar yanınıza geldiğimde, Mesih İsada benimle daha çok övünebilesiniz.</p> 
 <p><a name="an_1:27">1:27</a> Ancak yaşayışınız Mesihin Müjdesine layık olsun. Öyle ki, gelip sizi görsem de gelmesem de sizinle ilgili haberleri, tek bir ruhta dimdik durduğunuzu, Müjdede açıklanan inanç uğruna tek can halinde birlikte mücadele ettiğinizi, size karşı olanlardan hiçbir şekilde yılmadığınızı duyayım. Böyle davranmanız onlara bir belirtidir - kendilerinin mahvolacağını, sizlerin ise kurtulacağını gösteren bir belirti. Bu da Tanrının işidir.</p> 
 <p><a name="an_1:29">1:29</a> Çünkü Mesih uğruna size yalnız Mesih'e iman etmek değil, daha önce bende gördüğünüz ve hâlâ sürdürdüğümü duyduğunuz zorlu çabanın aynısını göstererek Mesih uğruna acı çekmek ayrıcalığı da verildi.</p> 
 <p><a name="an_2:1">2:1</a> Böylece Mesihten gelen bir cesaret, sevgiden doğan bir teselli ve Ruhla bir paydaşlık varsa, yürekten bir sevgi ve sevecenlik varsa, aynı düşüncede, sevgide, ruhta ve amaçta birleşerek sevincimi tamamlayın.</p> 
 <p><a name="an_2:3">2:3</a> Hiçbir şeyi bencil tutkularla ya da boş övünmeyle yapmayın. Her biriniz alçakgönüllülükle öbürünü kendinden üstün saysın.</p> 
 <p><a name="an_2:4">2:4</a> Yalnız kendi yararını değil, başkalarının yararını da gözetsin.</p> 
 <p><a name="an_2:5">2:5</a> Mesih İsadaki düşünce sizde de olsun.</p> 
 <p><a name="an_2:6">2:6</a> Mesih, Tanrı özüne sahip olduğu halde, Tanrıya eşitliği sımsıkı sarılacak bir hak saymadı.</p> 
 <p><a name="an_2:7">2:7</a> Ama kul özünü alıp insan benzeyişinde doğarak ululuğunu bir yana bıraktı. İnsan biçimine bürünmüş olarak ölüme, çarmıh üzerinde ölüme bile boyun eğip kendini alçalttı.</p> 
 <p><a name="an_2:9">2:9</a> Bunun için de Tanrı Onu pek çok yükseltti ve Ona her adın üstünde olan adı bağışladı.</p> 
 <p><a name="an_2:10">2:10</a> Öyle ki, İsanın adı anıldığında gökteki, yerdeki ve yer altındakilerin hepsi diz çöksün ve her dil, Baba Tanrının yüceltilmesi için İsa Mesihin Rab olduğunu açıkça söylesin.</p> 
 <p><a name="an_2:12">2:12</a> Öyleyse sevgili kardeşlerim, her zaman söz dinlediğiniz gibi, yalnız ben aranızdayken değil, ama özellikle aranızda olmadığım şu anda da kurtuluşunuzu saygı ve korkuyla etkin kılın.</p> 
 <p><a name="an_2:13">2:13</a> Çünkü kendisini hoşnut edeni hem istemeniz hem de yapmanız için sizde etkin olan Tanrıdır.</p> 
 <p><a name="an_2:14">2:14</a> Her şeyi söylenmeden ve çekişmeden yapın ki, yaşam sözüne sımsıkı sarılarak aralarında evrendeki yıldızlar gibi parladığınız bu eğri ve sapık kuşağın ortasında kusursuz ve saf, Tanrının lekesiz çocukları olasınız. Öyle ki, boşuna koşmadığımı, boşuna emek vermediğimi görerek Mesihin gününde övünecek bir nedenim olsun.</p> 
 <p><a name="an_2:17">2:17</a> Kanım imanınızın sunusu ve hizmeti üzerine adak şarabı gibi dökülecek olsa da seviniyor, hepinizin sevincine katılıyorum.</p> 
 <p><a name="an_2:18">2:18</a> Aynı şekilde siz de sevinin ve benim sevincime katılın.</p> 
 <p><a name="an_2:19">2:19</a> Durumunuzu öğrenmek, böylece içimi rahatlatmak üzere yakında Timoteosu yanınıza gönderebileceğime ilişkin Rab İsada umudum var.</p> 
 <p><a name="an_2:20">2:20</a> Timoteos gibi düşünen, durumunuzla içtenlikle ilgilenecek başka kimsem yok.</p> 
 <p><a name="an_2:21">2:21</a> Herkes kendi işini düşünüyor, Mesih İsanınkini değil.</p> 
 <p><a name="an_2:22">2:22</a> Ama Timoteosun, değerini kanıtlamış biri olduğunu, babasının yanında hizmet eden çocuk gibi, Müjdenin yayılması için benim yanımda hizmet ettiğini bilirsiniz.</p> 
 <p><a name="an_2:23">2:23</a> Durumum belli olur olmaz onu size göndermeyi umuyorum.</p> 
 <p><a name="an_2:24">2:24</a> Ben de yakında geleceğim, bu konuda Rabbe güveniyorum.</p> 
 <p><a name="an_2:25">2:25</a> Ama muhtaç anımda bana yardım etmek üzere gönderdiğiniz elçiyi, omuz omuza mücadele verdiğim kardeşim ve emektaşım Epafroditusu size geri yollamayı gerekli gördüm.</p> 
 <p><a name="an_2:26">2:26</a> Çünkü hepinizi özlüyor, hasta olduğunu öğrendiğiniz için çok üzülüyordu.</p> 
 <p><a name="an_2:27">2:27</a> Gerçekten de ölecek kadar hastaydı. Ama Tanrı ona acıdı; yalnız ona değil, acı üstüne acı duymayayım diye bana da acıdı.</p> 
 <p><a name="an_2:28">2:28</a> İşte bu nedenle, onu tekrar görüp sevinesiniz diye kendisini daha büyük bir istekle yanınıza gönderiyorum. Böylelikle benim de kaygılarım hafifleyecek.</p> 
 <p><a name="an_2:29">2:29</a> Onu Rabde tam bir sevinçle kabul edin, onun gibi kişileri onurlandırın.</p> 
 <p><a name="an_2:30">2:30</a> Çünkü sizin bana yapamadığınız yardımı yapmak için canını tehlikeye atarak Mesih'in işi uğruna neredeyse ölüyordu.</p> 
 <p><a name="an_3:1">3:1</a> Sonuç olarak, kardeşlerim, Rabde sevinin. Size aynı şeyleri yazmak bana usanç vermez; hem bu sizin için bir güvencedir.</p> 
 <p><a name="an_3:2">3:2</a> Kötülük yapan o adamlardan, o köpeklerden sakının; o sünnet bağnazlarından sakının!</p> 
 <p><a name="an_3:3">3:3</a> Çünkü gerçek sünnetliler Tanrının Ruhu aracılığıyla tapınan, Mesih İsayla övünen, insansal özelliklere güvenmeyen bizleriz.</p> 
 <p><a name="an_3:4">3:4</a> Ben aslında bunlara da güvenebilirdim. Eğer başka biri bunlara güvenebileceğini sanıyorsa, ben daha çok güvenebilirim.</p> 
 <p><a name="an_3:5">3:5</a> Sekiz günlükken sünnet oldum. İsrail soyundan, Benyamin oymağından, özbeöz İbraniyim. Kutsal Yasaya bağlılık derseniz, Ferisiydim.</p> 
 <p><a name="an_3:6">3:6</a> Gayret derseniz, kiliseye zulmeden biriydim. Yasaya dayanan doğruluk derseniz, kusursuzdum.</p> 
 <p><a name="an_3:7">3:7</a> Ama benim için kazanç olan her şeyi Mesih uğruna zarar saydım.</p> 
 <p><a name="an_3:8">3:8</a> Dahası var, uğruna her şeyi yitirdiğim Rabbim İsa Mesihi tanımanın üstün değeri yanında her şeyi zarar sayıyorum, süprüntü sayıyorum. Öyle ki, Mesihi kazanayım ve Kutsal Yasaya dayanan kişisel doğruluğa değil, Mesihe iman etmekle kazanılan, iman sonucu Tanrıdan gelen doğruluğa sahip olarak Mesihte bulunayım.</p> 
 <p><a name="an_3:10">3:10</a> Ölümünde Onunla özdeşleşerek Onu tanımak, dirilişinin gücünü ve acılarına ortak olmanın ne demek olduğunu bilmek ve böylece ne yapıp yapıp ölümden dirilişe erişmek istiyorum.</p> 
 <p><a name="an_3:12">3:12</a> Bunlara şimdiden kavuştuğumu ya da yetkinliğe eriştiğimi söylemiyorum. Ama Mesih İsanın beni kazanmakla benim için öngördüğü ödülü kazanmak için koşuyorum.</p> 
 <p><a name="an_3:13">3:13</a> Kardeşler, kendimi bunu kazanmış saymıyorum. Ancak şunu yapıyorum: Geride kalan her şeyi unutup ileride olanlara uzanarak, Tanrının Mesih İsa aracılığıyla yaptığı göksel çağrıda öngörülen ödülü kazanmak için hedefe doğru koşuyorum.</p> 
 <p><a name="an_3:15">3:15</a> Bunun için olgun olanlarımızın hepsi bu düşüncede olsun. Herhangi bir konuda farklı bir düşünceniz varsa, Tanrı bunu da size açıkça gösterecek.</p> 
 <p><a name="an_3:16">3:16</a> Ancak, eriştiğimiz düzeye uygun bir yaşam sürelim.</p> 
 <p><a name="an_3:17">3:17</a> Kardeşler, hepiniz beni örnek alın. Size verdiğimiz örnek uyarınca yaşayanlara dikkatle bakın.</p> 
 <p><a name="an_3:18">3:18</a> Size defalarca söylediğim gibi, şimdi gözyaşları içinde tekrar söylüyorum: Birçok kişi Mesihin çarmıhına düşman olarak yaşıyor.</p> 
 <p><a name="an_3:19">3:19</a> Onların sonu yıkımdır; tanrıları mideleridir. Ayıplarıyla övünür, yalnız bu dünyayı düşünürler.</p> 
 <p><a name="an_3:20">3:20</a> Oysa bizim vatanımız göklerdedir. Oradan Kurtarıcıyı, Rab İsa Mesihi bekliyoruz.</p> 
 <p><a name="an_3:21">3:21</a> O her şeyi kendine bağlı kılmaya yeten gücünün etkinliğiyle zavallı bedenlerimizi değiştirip kendi yüce bedenine benzer hale getirecektir.</p> 
 <p><a name="an_4:1">4:1</a> Bu nedenle, ey sevgililer, sevincim, başımın tacı, içten özlediğim sevgili kardeşlerim, böylece Rabde dimdik durun.</p> 
 <p><a name="an_4:2">4:2</a> Evodiyaya rica ediyorum, Sintihiye rica ediyorum, Rab yolunda aynı düşüncede olun.</p> 
 <p><a name="an_4:3">4:3</a> Evet, gerçek yoldaşım, sana da yalvarırım, bu kadınlara yardım et. Çünkü onlar benimle, Klementle ve adları yaşam kitabında bulunan öbür emektaşlarımla birlikte Müjdeyi yaymak için mücadele ettiler.</p> 
 <p><a name="an_4:4">4:4</a> Rabde her zaman sevinin; yine söylüyorum, sevinin!</p> 
 <p><a name="an_4:5">4:5</a> Uysallığınız bütün insanlarca bilinsin. Rabbin gelişi yakındır.</p> 
 <p><a name="an_4:6">4:6</a> Hiç kaygılanmayın; her konudaki dileklerinizi, Tanrıya dua edip yalvararak şükranla bildirin.</p> 
 <p><a name="an_4:7">4:7</a> O zaman Tanrının her kavrayışı aşan esenliği Mesih İsa aracılığıyla yüreklerinizi ve düşüncelerinizi koruyacaktır.</p> 
 <p><a name="an_4:8">4:8</a> Sonuç olarak, kardeşlerim, gerçek, saygıdeğer, doğru, pak, sevimli, hayranlık uyandıran, erdemli ve övülmeye değer ne varsa, onu düşünün.</p> 
 <p><a name="an_4:9">4:9</a> Benden öğrendiğiniz, kabul ettiğiniz, işittiğiniz, bende gördüğünüz ne varsa, onu yapın. O zaman esenlik veren Tanrı sizinle olacaktır.</p> 
 <p><a name="an_4:10">4:10</a> Bana duyduğunuz ilgiyi sonunda tazelediğiniz için Rabde çok sevindim. Aslında ilgi duyuyordunuz, ama bunu göstermeye fırsatınız olmadı.</p> 
 <p><a name="an_4:11">4:11</a> Bunu ihtiyacım olduğu için söylemiyorum. Çünkü ben her durumda eldekiyle yetinmeyi öğrendim.</p> 
 <p><a name="an_4:12">4:12</a> Yoksulluk çekmeyi de bilirim, bolluk içinde yaşamayı da. İster tok ister aç, ister bolluk ister ihtiyaç içinde olayım, her durumda, her koşulda yaşamanın sırrını öğrendim.</p> 
 <p><a name="an_4:13">4:13</a> Beni güçlendirenin aracılığıyla her şeyi yapabilirim.</p> 
 <p><a name="an_4:14">4:14</a> Yine de sıkıntılarıma ortak olmakla iyi ettiniz.</p> 
 <p><a name="an_4:15">4:15</a> Siz de bilirsiniz, ey Filipililer, Müjde yayılmaya başladığında, Makedonyadan ayrılışımdan sonra sizden başka hiçbir topluluk karşılıklı yardımlaşma konusunda benimle işbirliği yapmadı.</p> 
 <p><a name="an_4:16">4:16</a> Ben Selanikteyken de, ihtiyacım olduğunda birkaç kez bana yardımda bulundunuz.</p> 
 <p><a name="an_4:17">4:17</a> Armağan peşinde değilim, ama ruhsal kazancın hesabınızda birikmesini istiyorum.</p> 
 <p><a name="an_4:18">4:18</a> Benim her şeyim var, bolluk içindeyim. Epafroditusun eliyle gönderdiğiniz armağanları alınca bir eksiğim kalmadı. Bunlar güzel kokulu sunular, Tanrının beğenisini kazanan, Onu hoşnut eden kurbanlardır.</p> 
 <p><a name="an_4:19">4:19</a> Tanrım da her ihtiyacınızı kendi zenginliğiyle Mesih İsada görkemli bir biçimde karşılayacaktır.</p> 
 <p><a name="an_4:20">4:20</a> Babamız Tanrıya sonsuzlara dek yücelik olsun! Amin.</p> 
 <p><a name="an_4:21">4:21</a> Mesih İsaya ait bütün kutsallara selam söyleyin. Yanımdaki kardeşler size selam ederler.</p> 
 <p><a name="an_4:22">4:22</a> Bütün kutsallar, özellikle Sezarın ev halkından olanlar size selam ederler.</p> 
 <p><a name="an_4:23">4:23</a> Rab İsa Mesih'in lütfu ruhunuzla birlikte olsun.</p> 
 <p></p><hr>
 <center>
 <a href="col.htm">Next: Colossians</a></center>
 </body>