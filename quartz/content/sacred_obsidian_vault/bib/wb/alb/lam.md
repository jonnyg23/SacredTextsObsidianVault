<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jer.htm">Previous</a> 
 <a href="eze.htm">Next</a> 
 </center>
 <hr>
  <h3 align="center">Albanian Bible: Lamentations</h3> 
 <p><a name="an_1:1">1:1</a> Si qëndron vallë i vetmuar qyteti që ishte plot e përplot me popull? E madhja midis kombeve është bërë si një e ve; princesha midis provincave i është nënshtruar haraçit.</p> 
 <p><a name="an_1:2">1:2</a> Ajo qan me hidhërim natën, lotët vijëzojnë faqet e saj; midis gjithë atyre që e donin nuk ka njeri që ta ngushëllojë; tërë miqtë e saj e kanë tradhëtuar, janë bërë armiq të saj.</p> 
 <p><a name="an_1:3">1:3</a> Juda ka shkuar në robëri, mbi të rëndojnë pikëllimi dhe një skllavëri e rëndë; ai banon midis kombeve, nuk gjen prehje; tërë përndjekësit e tij e kanë arritur midis fatkeqësive.</p> 
 <p><a name="an_1:4">1:4</a> Rrugët e Sionit mbajnë zi, sepse askush nuk vjen më në festat solemne; tërë portat e tij janë të shkreta, priftërinjtë e tij psherëtijnë, virgjëreshat e tij hidhërohen dhe ai është në trishtim.</p> 
 <p><a name="an_1:5">1:5</a> Kundërshtarët e tij janë bërë sundimtarë, armiqtë e tij begatohen, sepse Zoti e ka mjeruar për shkak të morisë së shkeljeve të tij; fëmijët e tij kanë shkuar në robëri përpara armikut.</p> 
 <p><a name="an_1:6">1:6</a> Vajza e Sionit ka humbur tërë madhështinë e saj; krerët e tij janë bërë si drerë që nuk gjejnë kullotë; ecin pa forca përpara atyre që i ndjekin.</p> 
 <p><a name="an_1:7">1:7</a> Në ditët e trishtimit të tij dhe të endjes Jeruzalemi kujton tërë të mirat e çmuara që zotëronte qysh nga ditët e lashta. Kur populli i tij binte në dorë të armikut dhe askush nuk i vinte në ndihmë,  kundërshtarët e tij e shikonin dhe qeshnin  me shkatërrimin e tij.</p> 
 <p><a name="an_1:8">1:8</a> Jeruzalemi ka mëkatuar rëndë, prandaj është bërë një gjë e fëlliqur; tërë ata që e nderonin e përçmojnë, sepse e kanë parë lakuriq, po, ai psherëtin dhe kthehet prapa.</p> 
 <p><a name="an_1:9">1:9</a> Fëlliqësia e tij ishte në cepat e rrobave të tij, nuk mendonte për fundin e tij; prandaj ra në mënyrë të habitshme, pa pasur njeri që ta ngushëllojë: "Shiko, o Zot, dëshpërimin tim sepse armiku po ngrihet".</p> 
 <p><a name="an_1:10">1:10</a> Kundërshtari ka shtrirë dorën mbi të gjitha thesaret e tua, sepse pa kombet të hyjnë në shenjtëroren tënde; pikërisht ata që ti u kishe urdhëruar të mos hynin në kuvendin tënd.</p> 
 <p><a name="an_1:11">1:11</a> Tërë populli i tij psherëtin duke kërkuar bukë; japin gjërat e tyre më të çmuara për ushqim me qëllim që të rifitojnë jetën. "Shiko, o Zot, dhe kqyr sa jam bërë i neveritshëm!". pranimi i mëkateve të tij dhe pasojat e tyre</p> 
 <p><a name="an_1:12">1:12</a> "Asgjë e tillë mos t'ju ndodhë, o ju që kaloni afër. Soditni dhe shikoni, në se ka një dhimbje të ngjashme me dhembjen time, ajo që më brengos dhe që Zoti më ka dhënë ditën e zemërimit të tij të zjarrtë.</p> 
 <p><a name="an_1:13">1:13</a> Nga lart ka dërguar një zjarr në kockat e mia, i kaplon ato; ka shtrirë një rrjetë në këmbët e mia, më ka kthyer prapa, më ka shkretuar në kapitjen e ditëve të mia.</p> 
 <p><a name="an_1:14">1:14</a> Nga dora e tij është lidhur zgjedha e shkeljeve të mia, që lidhen bashkë dhe rëndojnë mbi qafën time; më ka pakësuar forcën time; Zoti më ka lënë në duart e atyre të cilëve nuk mund t'u bëj ballë.</p> 
 <p><a name="an_1:15">1:15</a> Zoti ka rrëzuar në mesin tim tërë trimat e mi; ka thirrur kundër meje një kuvend për të shtypur të rinjtë e mi; Zoti ka shtypur si në një butinë bijën e virgjër të Judës.</p> 
 <p><a name="an_1:16">1:16</a> Prandaj unë qaj; sytë e mi, vetë sytë e mi shkrihen ndër lot, sepse ngushëlluesi që do të mund të më jepte përsëri jetën është larg meje. Bijtë e mi janë të dëshpëruar, sepse armiku doli fitimtar".</p> 
 <p><a name="an_1:17">1:17</a> Sioni zgjat duart e tij, por nuk ka njeri që ta ngushëllojë. Përsa i përket Jakobit, Zoti ka urdhëruar që ata që janë rreth tij të bëhen armiq të tij. Jeruzalemi është bërë në mes tyre si një gjë e papastër.</p> 
 <p><a name="an_1:18">1:18</a> Zoti është i drejtë, sepse jam rebeluar kundër fjalës së tij. Dëgjoni, pra, o popuj mbarë, dhe shikoni dhimbjen time! Virgjëreshat e mia dhe të rinjtë e mi kanë shkuar në robëri.</p> 
 <p><a name="an_1:19">1:19</a> Thirra dashnorët e mi, por ata më kanë mashtruar; priftërinjt e mi dhe pleqtë e mi nxorën frymën e fundit në qytet, ndërsa kërkonin ushqim për të shpëtuar jetën e tyre.</p> 
 <p><a name="an_1:20">1:20</a> Shiko, o Zot, unë jam në ankth. Zorrët e mia dridhen, zemra ime është e tronditur brenda meje, sepse kam qënë rebele e madhe. Jashtë shpata më la pa bij, në shtëpi është si të jetë vdekje.</p> 
 <p><a name="an_1:21">1:21</a> Më dëgjojnë që psherëtij, askush nuk më ngushëllon. Tërë armiqtë e mi e kanë mësuar fatkeqësinë time dhe janë të kënaqur që ti ke bërë këtë gjë. Ti do të sjellësh ditën që ke lajmëruar, dhe atëherë do të jenë si unë.</p> 
 <p><a name="an_1:22">1:22</a> Le të vijë para teje tërë ligësia e tyre, dhe trajtoi ashtu si më ke trajtuar mua për shkak të të gjitha shkeljeve të mia. Sepse të shumta janë psherëtimat e mia dhe zemra ime lëngon.</p> 
 <p><a name="an_2:1">2:1</a> Si bëhet që në zemërimin e tij Zoti ka mbuluar me një re bijën e Sionit? Ai ka hedhur nga qielli në tokë lavdinë e Izraelit dhe nuk u kujtua për ndenjësen e këmbëve të tij ditën e zemërimit të tij.</p> 
 <p><a name="an_2:2">2:2</a> Zoti i ka shkatërruar pa mëshirë të gjitha banesat e Jakobit; në zemërimin e tij ka shembur fortesat e bijës së Judës, i ka hedhur për tokë duke përdhosur mbretërinë dhe krerët e saj.</p> 
 <p><a name="an_2:3">2:3</a> Me një zemërim të zjarrtë ka thyer tërë fuqinë e Izraelit, ka tërhequr të djathtën e tij përpara armikut, ka djegur në mes të Jakobit si një zjarr flakërues që gllabëron gjithçka rreth e qark.</p> 
 <p><a name="an_2:4">2:4</a> Ka nderur harkun e tij si një armik, ka ngritur dorën e djathtë si një kundërshtar, ka shkatërruar të gjitha ato që ishin të këndshme për sytë në çadrën e bijës së Sionit, e ka derdhur zemërimin e tij si një zjarr.</p> 
 <p><a name="an_2:5">2:5</a> Zoti u bë si një armik; përpiu Izraelin, përpiu tërë pallatet e tij, shkatërroi fortesat e tij, shumëfishoi të qarat dhe vajtimet tek e bija e Judës.</p> 
 <p><a name="an_2:6">2:6</a> Shkatërroi tabernakullin e tij si një kopësht, prishi vendin ku mblidhet kuvendi; Zoti bëri të harrohen në Sion festat solemne dhe të shtunat dhe gjatë tërbimit e të zemërimit të tij hodhi poshtë mbretër dhe priftërinj.</p> 
 <p><a name="an_2:7">2:7</a> Zoti braktisi altarin e tij, hodhi poshtë shenjtëroren e tij, dorëzoi në dorë të armikut muret e fortesave të tij; ata lartuan britma në shtëpinë e Zotit si në një ditë feste solemne.</p> 
 <p><a name="an_2:8">2:8</a> Zoti vendosi të shkatërrojë muret e bijës së Sionit; vuri litarin, nuk ka hequr dorë nga shkatërrimi; ka bërë të vajtojnë fortesa dhe mure; që të dyja lëngojnë.</p> 
 <p><a name="an_2:9">2:9</a> Portat e tij janë fundosur në dhe; ai ka prishur dhe ka copëtuar shufrat e tyre; mbreti i tij dhe krerët e tij ndodhen midis kombeve; nuk ka më ligj, dhe profetët e tij nuk marrin asnjë vegim nga Zoti.</p> 
 <p><a name="an_2:10">2:10</a> Pleqtë e bijës së Sionit ulen për tokë në heshtje; kanë hedhur pluhur mbi kokën e tyre, kanë ngjeshur trupin me thes; virgjëreshat e Jeruzalemit ulin deri në tokë kokën e tyre.</p> 
 <p><a name="an_2:11">2:11</a> Sytë e mi konsumohen nga të qarat, zorrët e mia drithërohen, mëlçia ime përhapet për tokë për shkak të shkatërrimit të bijës së popullit tim, për ligështimin e fëmijëve dhe të foshnjave në gji në sheshet e qytetit.</p> 
 <p><a name="an_2:12">2:12</a> Ata u kërkonin nënave të tyre: "Ku është gruri dhe vera?", ndërsa po ligështoheshin si të plagosur për vdekje në sheshet e qytetit dhe jepnin shpirt në prehrin e nënave të tyre.</p> 
 <p><a name="an_2:13">2:13</a> Si mund të të jap zemër? Në çfarë do të të ngjas, o bijë e Jeruzalemit? Çfarë gjë do të krahasoj me ty që të të ngushëlloj, o bijë e virgjër e Jeruzalemit? Sepse shkatërrimi yt është i madh si deti; kush mund të të shërojë?</p> 
 <p><a name="an_2:14">2:14</a> Profetët e tu kanë pasur për ty vegime të rreme dhe të paarsyeshme; nuk kanë zbuluar lakuriq paudhësinë tënde që të largojnë robërinë prej teje; ata kanë shqiptuar për ty profeci të rreme dhe mashtruese.</p> 
 <p><a name="an_2:15">2:15</a> Tërë kalimtarët i rrahin duart kundër teje; fërshëllejnë dhe tundin kokën kundër bijës së Jeruzalemit: "Ky qënka qyteti që e quanin "bukuri e përsosur", "gëzimi i tërë tokës"?".</p> 
 <p><a name="an_2:16">2:16</a> Tërë armiqtë e tu hapin gojën kundër teje; fërshëllejnë dhe kërcëllijnë dhëmbët, dhe thonë: "E kemi gëlltitur! Po, kjo është dita që prisnim; arritëm ta shohim".</p> 
 <p><a name="an_2:17">2:17</a> Zoti ka realizuar atë që kishte menduar; ka mbajtur fjalën që kishte dekretuar në ditët e lashta. Ka shkatërruar pa asnjë mëshirë, ka vepruar në mënyrë që armiku të gëzohet me ty, ka lavdëruar fuqinë e kundërshtarëve të tu.</p> 
 <p><a name="an_2:18">2:18</a> Zemra e tyre i bërtet Zotit: "O mure të bijës së Sionit, bëni që të derdhen lotët si një përrua ditën e natën. Mos i jepni qetësi vetes, mos paçin çlodhje bebet e syve tuaj.</p> 
 <p><a name="an_2:19">2:19</a> Çohuni, bërtisni natën, në fillim të çdo vigjiljeje. Derdhni si ujë zemrën tuaj përpara fytyrës së Zotit. Ngrini duart në drejtim të tij për jetën e fëmijëve tuaj, që mpaken nga uria në hyrje të të gjitha rrugëve".</p> 
 <p><a name="an_2:20">2:20</a> "Shiko, o Zot, dhe shqyrto. Cilin ke trajtuar në këtë mënyrë? A duhet të hanin gratë frytin e barkut të tyre, fëmijët që përkëdhelnin? A duhet të vriteshin prifti dhe profeti në shenjtëroren e tij?</p> 
 <p><a name="an_2:21">2:21</a> Të vegjëlit dhe pleqtë dergjen për tokë nëpër rrugë; virgjëreshat e mia dhe të rinjtë e mi kanë rënë nga shpata; ti i ke vrarë ditën e zëmërimit tënd, i ke masakruar pa mëshirë.</p> 
 <p><a name="an_2:22">2:22</a> Ti ke mbledhur si për një ditë feste tmerret që më rrethojnë nga çdo anë. Në ditën e zemërimit të Zotit nuk pati as ikanak as të mbetur. Ata që kisha ushqyer me gji dhe që kisha rritur, i shfarosi armiku im".</p> 
 <p><a name="an_3:1">3:1</a> Unë jam njeriu që pa hidhërimin nën thuprën e tërbimit të tij.</p> 
 <p><a name="an_3:2">3:2</a> Ai më ka udhëhequr dhe më ka bërë të eci nëpër terr dhe jo në dritë.</p> 
 <p><a name="an_3:3">3:3</a> Po, kundër meje ai ka kthyer disa herë dorën e tij tërë ditën.</p> 
 <p><a name="an_3:4">3:4</a> Ai ka konsumuar mishin tim dhe lëkurën time, ka coptuar kockat e mia.</p> 
 <p><a name="an_3:5">3:5</a> Ka ndërtuar fortesa kundër meje, më ka rrethuar me hidhërim dhe me ankth.</p> 
 <p><a name="an_3:6">3:6</a> Ka bërë që unë të banoj në vende plot errësirë, ashtu si të vdekurit prej shumë kohe.</p> 
 <p><a name="an_3:7">3:7</a> Më ka ndërtuar një mur rreth e qark, me qëllim që unë të mos dal; e ka bërë të rëndë zinxhirin tim.</p> 
 <p><a name="an_3:8">3:8</a> Edhe kur bërtas dhe kërkoj ndihmë me zë të lartë, ai nuk pranon të dëgjojë lutjen time.</p> 
 <p><a name="an_3:9">3:9</a> Ai i ka mbyllur rrugët e mia me gurë të prerë, i ka bërë shtigjet e mia plot me prita.</p> 
 <p><a name="an_3:10">3:10</a> Ai ka qenë për mua si një ari në pritë, si një luan në vende të fshehta.</p> 
 <p><a name="an_3:11">3:11</a> Ka devijuar rrugët e mia, më ka coptuar dhe më ka dëshpëruar.</p> 
 <p><a name="an_3:12">3:12</a> Ka nderur harkun e tij dhe më ka bërë objekt të shigjetave të tij.</p> 
 <p><a name="an_3:13">3:13</a> Ka bërë të depërtojnë në zemrën time shigjetat e kukurës së tij.</p> 
 <p><a name="an_3:14">3:14</a> Jam bërë tallja e tërë popullit tim, kënga e tij e tërë ditës.</p> 
 <p><a name="an_3:15">3:15</a> Më ka ngopur me hidhërim, më ka bërë të pij pelin.</p> 
 <p><a name="an_3:16">3:16</a> Më ka coptuar dhëmbët me zall, më ka mbuluar me hi.</p> 
 <p><a name="an_3:17">3:17</a> Ke larguar shpirtin tim nga paqja, kam harruar mirëqënien.</p> 
 <p><a name="an_3:18">3:18</a> Kam thënë: "Éshtë zhdukur besimi im dhe shpresa ime tek Zoti".</p> 
 <p><a name="an_3:19">3:19</a> Kujtohu për pikëllimin dhe për endjen time, për pelinin dhe hidhërimin.</p> 
 <p><a name="an_3:20">3:20</a> Shpirti im kujtohet gjithnjë për këtë dhe është i rrëzuar brenda meje.</p> 
 <p><a name="an_3:21">3:21</a> Këtë dua ta sjell në mëndje dhe prandaj dua të shpresoj.</p> 
 <p><a name="an_3:22">3:22</a> Éshtë një hir i Zotit që nuk jemi shkatërruar plotësisht, sepse mëshirat e tij nuk janë mbaruar plotësisht.</p> 
 <p><a name="an_3:23">3:23</a> Përtëriten çdo mëngjes; e madhe është besnikeria jote.</p> 
 <p><a name="an_3:24">3:24</a> "Zoti është pjesa ime", thotë shpirti im, "prandaj do të kem shpresë tek ai.</p> 
 <p><a name="an_3:25">3:25</a> Zoti është i mirë me ata që kanë shpresë tek ai, me shpirtin që e kërkon.</p> 
 <p><a name="an_3:26">3:26</a> Gjë e mirë është të presësh në heshtje shpëtimin e Zotit.</p> 
 <p><a name="an_3:27">3:27</a> Gjë e mirë është për njeriun të mbajë zgjedhën në rininë e tij.</p> 
 <p><a name="an_3:28">3:28</a> Le të ulet i vetmuar dhe të qëndrojë në heshtje kur Perëndia ia imponon.</p> 
 <p><a name="an_3:29">3:29</a> Le ta vërë gojën e tij në pluhur, ndofta ka ende shpresë.</p> 
 <p><a name="an_3:30">3:30</a> Le ti japë faqen atij që e godet, të ngopet me fyerje.</p> 
 <p><a name="an_3:31">3:31</a> Sepse Zoti nuk hedh poshtë për gjithnjë;</p> 
 <p><a name="an_3:32">3:32</a> por, në rast se të hidhëron, do ti vijë keq sipas shumicës së zemërmirësive të tij,</p> 
 <p><a name="an_3:33">3:33</a> sepse nuk e bën me kënaqësi poshtërimin dhe hidhërimin e bijve të njerëzve.</p> 
 <p><a name="an_3:34">3:34</a> Kur dikush shtyp nën këmbët e tij tërë robërit e dheut,</p> 
 <p><a name="an_3:35">3:35</a> kur dikush shtrëmbëron të drejtën e një njeriu në prani të Më të Lartit,</p> 
 <p><a name="an_3:36">3:36</a> kur dikujt i bëhet një padrejtësi në çështjen e tij, a nuk e shikon Zoti?</p> 
 <p><a name="an_3:37">3:37</a> Vallë kush thotë diçka që më pas realizohet, në rast se Zoti nuk e ka urdhëruar?</p> 
 <p><a name="an_3:38">3:38</a> E keqja dhe e mira a nuk vijnë vallë nga goja e Më të Lartit?</p> 
 <p><a name="an_3:39">3:39</a> Pse vallë ankohet një njeri i gjallë, një njeri për ndëshkimin e mëkateve të tij?</p> 
 <p><a name="an_3:40">3:40</a> Le të shqyrtojmë rrugët tona, t'i hetojmë dhe të kthehemi tek Zoti.</p> 
 <p><a name="an_3:41">3:41</a> Le të ngremë lart zemrat tona dhe duart tona në drejtim të Perëndisë të qiejve.</p> 
 <p><a name="an_3:42">3:42</a> Ne kemi kryer mëkate, kemi qënë rebelë dhe ti nuk na ke falur.</p> 
 <p><a name="an_3:43">3:43</a> Je mbështjellë në zëmërimin tënd dhe na ke ndjekur, na ke vrarë pa mëshirë.</p> 
 <p><a name="an_3:44">3:44</a> Ti je mbështjellë në një re, në mënyrë që asnjë lutje të mos kalonte dot.</p> 
 <p><a name="an_3:45">3:45</a> Na ke bërë plehra dhe mbeturina në mes të popujve.</p> 
 <p><a name="an_3:46">3:46</a> Tërë armiqtë tanë kanë hapur gojën kundër nesh.</p> 
 <p><a name="an_3:47">3:47</a> Na ka rënë mbi trup tmerri, laku, dëshpërimi i thellë dhe shkatërrimi.</p> 
 <p><a name="an_3:48">3:48</a> Rrëke uji rrjedhin nga sytë e mi për shkatërrimin e bijës së popullit tim.</p> 
 <p><a name="an_3:49">3:49</a> Syri im derdh lot pa pushim, pa ndërprerje,</p> 
 <p><a name="an_3:50">3:50</a> deri sa Zoti të mos vështrojë nga qielli dhe të mos shikojë.</p> 
 <p><a name="an_3:51">3:51</a> Syri im i sjell dhembje shpirtit tim për të gjitha bijat e qytetit tim.</p> 
 <p><a name="an_3:52">3:52</a> Ata që më urrejnë pa shkak më kanë gjuajtur si të isha zog.</p> 
 <p><a name="an_3:53">3:53</a> Kanë shkatërruar jetën time në gropë, më kanë hedhur gurë.</p> 
 <p><a name="an_3:54">3:54</a> Ujrat rrjedhin mbi kokën time, unë thoja: "Ka marrë fund për mua".</p> 
 <p><a name="an_3:55">3:55</a> Përmenda emrin tënd, o Zot, nga thellësia e gropës.</p> 
 <p><a name="an_3:56">3:56</a> Ti e dëgjove zërin tim; mos ia fshih veshin tënd psherëtimës sime, thirrjes time për ndihmë.</p> 
 <p><a name="an_3:57">3:57</a> Kur të kam thirrur ti je afruar; ke thënë: "Mos ki frikë!"</p> 
 <p><a name="an_3:58">3:58</a> O Zot ti ke mbrojtur çështjen e shpirtit tim, ti ke çliruar jetën time.</p> 
 <p><a name="an_3:59">3:59</a> O Zot, ti ke parë dëmin që kam pësuar, prandaj mbro çështjen time!</p> 
 <p><a name="an_3:60">3:60</a> Ti ke parë tërë frymën e tyre të hakmarrjes, intrigat e tyre kundër meje.</p> 
 <p><a name="an_3:61">3:61</a> Ti ke dëgjuar fyerjet e tyre, o Zot, tërë intrigat e tyre kundër meje,</p> 
 <p><a name="an_3:62">3:62</a> fjalimet e tyre që ngrihen kundër meje, atë që mendojnë kundër meje tërë ditën.</p> 
 <p><a name="an_3:63">3:63</a> Vër re kur ulen dhe kur ngrihen, unë jam kënga e tyre.</p> 
 <p><a name="an_3:64">3:64</a> Shpërbleji, o Zot, sipas veprës së duarve të tyre.</p> 
 <p><a name="an_3:65">3:65</a> Bëji zemërgur, mallkimi yt qoftë mbi ta.</p> 
 <p><a name="an_3:66">3:66</a> Ndiqi në zemërimin tënd dhe shkatërroi poshtë qiejve të Zotit.</p> 
 <p><a name="an_4:1">4:1</a> Si u nxi ari, si u prish ari më i mirë! Gurët e shenjtërores u shpërndanë në hyrje të të gjitha rrugëve.</p> 
 <p><a name="an_4:2">4:2</a> Bijtë e çmuar të Sionit që çmoheshin si ar i kulluar, vallë si u konsideruan si enë prej balte, si punë e kryer nga duart e poçarit?</p> 
 <p><a name="an_4:3">4:3</a> Edhe çakejtë japin gjirin për të ushqyer të vegjëlit e tyre, por bija e popullit tim është bërë mizore si strucët e shkretëtirës.</p> 
 <p><a name="an_4:4">4:4</a> Gjuha e foshnjës në gji ngjitet, në qiellzën e tij nga etja; fëmijët kërkojnë bukë, por nuk ka njeri që t'ua japë atyre.</p> 
 <p><a name="an_4:5">4:5</a> Ata që hanin ushqime të shijshme lëngojnë nëpër rrugë; ata që ishin rritur në purpur përqafojnë plehërishten.</p> 
 <p><a name="an_4:6">4:6</a> Ndëshkimi i paudhësisë të vajzës së popullit tim është më i madh se ndëshkimi i mëkatit të Sodomës, që u shkatërrua në një çast, pa ndërhyrjen e dorës së njeriut kundër saj.</p> 
 <p><a name="an_4:7">4:7</a> Princat e saj ishin më të shkëlqyeshëm se bora, më të bardhë se qumështi; e kishin trupin më të kuq se koralet, fytyra e tyre ishte si një safir.</p> 
 <p><a name="an_4:8">4:8</a> Tani pamja e tyre është më e zezë se terri; nuk njihen dot më nëpër rrugë; lëkura e tyre bashkohet me kockat e tyre, është tharë, është bërë si dru.</p> 
 <p><a name="an_4:9">4:9</a> Të vrarët nga shpata janë më mirë se ata që vdesin nga uria, sepse këta të fundit mbarojnë të rraskapitur nga mungesa e prodhimeve të fushës.</p> 
 <p><a name="an_4:10">4:10</a> Duart e grave të mëshirëshme kanë pjekur vetë fëmijët e tyre, të cilët u kanë shërbyer si ushqim, në shkatërrimin e bijës së popullit tim.</p> 
 <p><a name="an_4:11">4:11</a> Zoti i dha fund tërbimit të tij, ka derdhur zemërimin e tij të zjarrtë, ka ndezur në Sion një zjarr, që ka gllabëruar themelet e tij.</p> 
 <p><a name="an_4:12">4:12</a> Mbretërit e dheut dhe tërë banorët e botës nuk do të kishin besuar kurrë që kundërshtari dhe armiku do të hynin në portat e Jeruzalemit.</p> 
 <p><a name="an_4:13">4:13</a> Por kjo ndodhi për shkak të mëkateve të profetëve të tij dhe për shkak të paudhësive të priftërinjve të tij, që kanë derdhur në mes të saj gjakun e njerëzve të drejtë.</p> 
 <p><a name="an_4:14">4:14</a> Ata endeshin si të verbër nëpër rrugë, të ndotur me gjak, në mënyrë që askush nuk mund të prekte veshjet e tyre.</p> 
 <p><a name="an_4:15">4:15</a> Sapo dukeshin njerëzit bërtisnin: "Largohuni, një i papastër! Largohuni, largohuni mos e prekni!". Kur iknin dhe shkonin duke u endur midis kombeve thonin: "Nuk do të mund të rrijnë më këtu".</p> 
 <p><a name="an_4:16">4:16</a> Fytyra e Zotit i ka shpërndarë, nuk do të kthejë mbi ta shikimin e tij; nuk kanë pasur respekt për priftërinjtë dhe as kanë treguar dhembshuri për pleqtë.</p> 
 <p><a name="an_4:17">4:17</a> Përveç kësaj sytë tona konsumoheshin në pritjen e një ndihme të kotë. Nga vendi ynë i vëzhgimit prisnim më kot një komb që nuk mund të na shpëtonte.</p> 
 <p><a name="an_4:18">4:18</a> Na gjuanin në çdo hap, duke na penguar të ecnim nëpër sheshet tona. Fundi ynë është i afërt, ditët tona janë plotësuar, fundi ynë ka mbërritur.</p> 
 <p><a name="an_4:19">4:19</a> Përndjekësit tanë kanë qenë më të shpejtë se shqiponjat e qiellit, na kanë ndjekur në malet, na kanë ngritur prita në shkretëtirë.</p> 
 <p><a name="an_4:20">4:20</a> Fryma e flegrave tona, i vajosuri i Zotit është marrë në gropat e tyre, ai për të cilin thoshim: "Në hijen e tij do të jemi midis kombeve".</p> 
 <p><a name="an_4:21">4:21</a> Gëzohu dhe kënaqu, o bijë e Edomit, që banon në vendin e Utsit. Edhe ty do të të vijë kupa; do të dehesh dhe do të zbulosh lakuriqësinë tënde.</p> 
 <p><a name="an_4:22">4:22</a> Ndëshkimi i paudhësisë sate u krye, o bijë e Sionit. Ai nuk do të të çojë më në robëri; por do të ndëshkojë paudhësinë tënde, o bijë e Edomit, do të nxjerrë në shesh mëkatet e tua.</p> 
 <p><a name="an_5:1">5:1</a> Kujto, o Zot, atë që na ka ndodhur, shiko dhe vër re turpin tonë.</p> 
 <p><a name="an_5:2">5:2</a> Trashëgimia jonë u ka kaluar të huajve, shtëpitë tona njerëzve që nuk janë tanët.</p> 
 <p><a name="an_5:3">5:3</a> Ne u bëmë jetimë, pa etër, nënat tona janë si të veja.</p> 
 <p><a name="an_5:4">5:4</a> Duhet të paguajmë për ujët që pimë, drutë tona i kemi vetëm me pagesë.</p> 
 <p><a name="an_5:5">5:5</a> Na ndjekin me një zgjedhë mbi qafë, jemi të rraskapitur dhe nuk kemi fare pushim.</p> 
 <p><a name="an_5:6">5:6</a> I kemi shtrirë dorën Egjiptit dhe Asirisë për t'u ngopur me bukë.</p> 
 <p><a name="an_5:7">5:7</a> Etërit tanë kanë mëkatuar dhe nuk janë më, dhe ne mbajmë ndëshkimin për paudhësitë e tyre.</p> 
 <p><a name="an_5:8">5:8</a> Skllevërit sundojnë mbi ne, askush nuk mund të na çlirojë nga duart e tyre.</p> 
 <p><a name="an_5:9">5:9</a> E nxjerrim bukën duke rrezikuar jetën tonë, përpara shpatës së shkretëtirës.</p> 
 <p><a name="an_5:10">5:10</a> Lëkura jonë është ngrohur si në një furrë për shkak të valës së urisë.</p> 
 <p><a name="an_5:11">5:11</a> Kanë dhunuar gratë në Sion, virgjëreshat në qytetet e Judës.</p> 
 <p><a name="an_5:12">5:12</a> Krerët janë varur nga duart e tyre, personi i pleqëve nuk është respektuar.</p> 
 <p><a name="an_5:13">5:13</a> Të rinjtë i vunë të bluajnë, të vegjëlit u rrëzuan nën barrën e druve.</p> 
 <p><a name="an_5:14">5:14</a> Pleqtë nuk mblidhen më te porta, të rinjtë nuk u bien më veglave të tyre.</p> 
 <p><a name="an_5:15">5:15</a> Gëzimi i zemrave tona është pakësuar, vallja jonë është shndërruar në zi.</p> 
 <p><a name="an_5:16">5:16</a> Kurora ka rënë nga koka jonë; mjerë ne, sepse kemi mëkatuar!</p> 
 <p><a name="an_5:17">5:17</a> Prandaj u sëmur zemra jonë, për këto gjëra na janë errësuar sytë:</p> 
 <p><a name="an_5:18">5:18</a> për malin e Sionit që është i shkretuar dhe në të cilin sillen dhelprat.</p> 
 <p><a name="an_5:19">5:19</a> Por ti, o Zot, mbetesh për jetë, dhe froni yt brez pas brezi.</p> 
 <p><a name="an_5:20">5:20</a> Pse do të na harroje për jetë dhe do të na braktisje për një kohë të gjatë?</p> 
 <p><a name="an_5:21">5:21</a> Na bëj që të rikthehemi te ti, o Zot, dhe ne do të kthehemi; rivendos ditët tona si në të kaluarën.</p> 
 <p><a name="an_5:22">5:22</a> Mos vallë na hodhe poshtë fare apo je zemëruar me të madhe kundër nesh?</p> 
 <p></p><hr>
 <center>
 <a href="eze.htm">Next: Ezekiel</a></center>
 </body>