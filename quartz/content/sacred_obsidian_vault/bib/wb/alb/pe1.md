<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jam.htm">Previous</a> 
 <a href="pe2.htm">Next</a> 
 </center>
 <hr>
  <h3 align="center">Albanian Bible: 1 Peter</h3> 
 <p><a name="an_1:1">1:1</a> Qoftë bekuar Perëndia edhe Ati i Zotit tonë Jezu Krisht, i cili me anë të mëshirës së tij të madhe na rilindi për një shpresë të gjallë me anë të ringjalljes së Jezu Krishtit prej së vdekurish,</p> 
 <p><a name="an_1:2">1:2</a> për një trashëgim të paprishshëm, të panjollë dhe të pafishkur, që është ruajtur në qiejt për ju,</p> 
 <p><a name="an_1:3">1:3</a> që nga fuqia e Perëndisë me anë të besimit jeni të ruajtur, për shpëtimin gati për t'u zbuluar në kohët e fundit.</p> 
 <p><a name="an_1:4">1:4</a> Për këtë gëzohuni, ndonëse, në qoftë se duhet, për pak kohë, tani duhet të trishtoheni nga prova të ndryshme,</p> 
 <p><a name="an_1:5">1:5</a> që prova e besimit tuaj, që është shumë më i çmuar nga ari që prishet, edhe pse provohet me zjarr, të dalë për lëvdim, nder e lavdi në zbulesën e Jezu Krishtit,</p> 
 <p><a name="an_1:6">1:6</a> të cilin, megjithëse ju nuk e keni parë, e doni, duke besuar në të, megithëse tani nuk e shihni, dhe ngazëllohuni nga një hare e patregueshme dhe e lavdishme,</p> 
 <p><a name="an_1:7">1:7</a> duke arritur përmbushjen e besimit tuaj, shpëtimin e shpirtrave.</p> 
 <p><a name="an_1:8">1:8</a> Për këtë shpëtim kërkuan dhe hetuan profetët që profetizuan nga hirin për ju,</p> 
 <p><a name="an_1:9">1:9</a> duke kërkuar të njohin kohën dhe rrethanat që tregonte Fryma e Krishtit që ishte në ta, dhe që dëshmonte që më parë për vuajtjet që do të vinin mbi Krishtin dhe për lavditë që do të pasonin.</p> 
 <p><a name="an_1:10">1:10</a> Dhe atyre iu zbulua se ata i administronin jo për vete, po për ne, ato gjëra që po ju rrëfehen tani nga ata që ju kanë predikuar ungjillin, me anë të Frymës së Shenjtë të dërguar nga qielli; gjëra të cilat engjëjt dëshirojnë t'i vëzhgojnë.</p> 
 <p><a name="an_1:11">1:11</a> Prandaj, ngjeshni ijët e mendjes suaj, rrini zgjuar dhe mbani shpresë të plotë në hirin që do vijë mbi ju në zbulesën e Jezu Krishtit.</p> 
 <p><a name="an_1:12">1:12</a> Si bij të bindur, mos iu përshtatni lakmive të mëparshme kur ishit në padijen tuaj,</p> 
 <p><a name="an_1:13">1:13</a> por ashtu si është i shenjtë ai që ju thirri, të jini edhe ju të shenjtë në gjithë sjelljen tuaj,</p> 
 <p><a name="an_1:14">1:14</a> sepse është shkruar: ''Jini të shenjtë, sepse unë jam i shenjtë''.</p> 
 <p><a name="an_1:15">1:15</a> Dhe në qoftë se thërrisni si Atë atë që, pa favorizuar njeri, gjykon sipas veprës së gjithsecilit, kalojeni kohën e shtegtimit tuaj mbi dhe me frikë,</p> 
 <p><a name="an_1:16">1:16</a> duke ditur se jo me anë gjërash që prishen, si argjendi ose ari, jeni shpenguar nga mënyra e kotë e të jetuarit të trashëguar nga etërit,</p> 
 <p><a name="an_1:17">1:17</a> por nga gjaku i çmuar i Krishtit, si të Qengjit të patëmetë dhe të panjollë,</p> 
 <p><a name="an_1:18">1:18</a> të paranjohur përpara krijimit të botës, por të shfaqur kohët e fundit për ju,</p> 
 <p><a name="an_1:19">1:19</a> që, nëpërmjet tij, të besoni në Perëndinë që e ringjalli prej së vdekurish dhe i dha lavdi, që besimi juaj dhe shpresa të jenë në Perëndinë.</p> 
 <p><a name="an_1:20">1:20</a> Mbasi të pastroni shpirtrat tuaj me bindjen ndaj së vërtetës me anë të Frymës, për të pasur një dashuri vëllazërore pa hipokrizi, të doni fort njeri tjetrin me zemër të pastër,</p> 
 <p><a name="an_1:21">1:21</a> sepse jeni ringjizur jo nga një farë që prishet, por që nuk prishet, me anë të fjalës së Perëndisë së gjallë dhe që mbetet përjetë.</p> 
 <p><a name="an_1:22">1:22</a> Sepse çdo mish është si bari dhe çdo lavdi njeriu si lule e barit; bari thahet dhe lulja bie,</p> 
 <p><a name="an_1:23">1:23</a> por fjala e Zotit mbetet përjetë, dhe kjo është fjala që ju është shpallur.</p> 
 <p><a name="an_1:24">1:24</a> Hiqni tej, pra, çdo ligësi dhe çdo mashtrim, hipokrizitë, smirat dhe çdo shpifje,</p> 
 <p><a name="an_1:25">1:25</a> posi foshnja të sapolindura, të dëshironi fort qumështin e pastër të fjalës, që të rriteni me anë të tij,</p> 
 <p><a name="an_2:1">2:1</a> nëse e keni shijuar se Zoti është i mirë.</p> 
 <p><a name="an_2:2">2:2</a> Duke iu afruar atij, si te guri i gjallë, i flakur tej nga njerëzit, por i zgjedhur dhe i çmuar përpara Perëndisë,</p> 
 <p><a name="an_2:3">2:3</a> edhe ju, si gurë të gjallë, ndërtoheni për të qenë një shtëpi frymërore, një priftëri e shenjtë, për të ofruar flijime frymërore, që i pëlqejnë Perëndisë me anë të Jezu Krishtit.</p> 
 <p><a name="an_2:4">2:4</a> Sepse në Shkrimet lexohet: ''Ja, unë po vë në Sion një gur çipi, të zgjedhur, dhe ai që beson në të nuk do të turpërohet aspak''.</p> 
 <p><a name="an_2:5">2:5</a> Sepse për ju që besoni ai është i çmuar, po për ata të pabindurit: ''Guri, që u hoq mënjanë nga ndërtuesit, u bë guri i qoshes, gur pengese dhe shkëmb skandali që i bën të rrëzohen''.</p> 
 <p><a name="an_2:6">2:6</a> Duke qenë të pabindur, ata pengohen në fjalë, dhe për këtë ata ishin të caktuar.</p> 
 <p><a name="an_2:7">2:7</a> Por ju jeni fis i zgjedhur, priftëri mbretërore, një komb i shenjtë, një popull i fituar, që të shpallni mrekullitë e atij që ju thirri nga terri në dritën e tij të mrekullueshme;</p> 
 <p><a name="an_2:8">2:8</a> ju, që dikur nuk ishit një popull, kurse tani jeni populli i Perëndisë; ju, dikur të pamëshiruar, por tani të mëshiruar.</p> 
 <p><a name="an_2:9">2:9</a> Shumë të dashur, unë ju këshilloj, si të huaj dhe shtegtarë, të hiqni dorë nga lakmitë e mishit, që luftojnë kundër shpirtit.</p> 
 <p><a name="an_2:10">2:10</a> Silluni mirë ndër johebrenjtë, që aty ku do t'ju paditin si keqbërës, të përlëvdojnë Perëndinë ditën e ardhjes së tij, për shkak të veprave tuaja të mira.</p> 
 <p><a name="an_2:11">2:11</a> Nënshtrohuni, pra, për hir të Zotit, çdo pushteti njerëzor, qoftë mbretit, si më të lartit,</p> 
 <p><a name="an_2:12">2:12</a> qoftë qeveritarëve, si të dërguar prej tij për të ndëshkuar keqbërësit dhe për të lavdëruar ata që bëjnë të mirën,</p> 
 <p><a name="an_2:13">2:13</a> sepse ky është vullneti i Perëndisë, që ju, duke bërë mirë, t'ia mbyllni gojën paditurisë së njerëzve të pamend.</p> 
 <p><a name="an_2:14">2:14</a> Silluni si njerëz të lirë, por jo duke për-dorur lirinë si një pretekst për të mbuluar ligësinë, por si shërbëtorë të Perëndisë.</p> 
 <p><a name="an_2:15">2:15</a> Nderoni të gjithë, doni vëllazërinë, druani Perëndinë, nderoni mbretin.</p> 
 <p><a name="an_2:16">2:16</a> Ju, shërbëtorë, nënshtrohuni me plot druajtje zotërinjve tuaj, jo vetëm të mirëve dhe të drejtëve, por edhe të padrejtëve,</p> 
 <p><a name="an_2:17">2:17</a> sepse është gjë e ladërueshme, nëse dikush, për ndërgjegje ndaj Perëndisë, duron shtrengime duke vuajtur padrejtësisht.</p> 
 <p><a name="an_2:18">2:18</a> Sepse çfarë lavdie do të ishte po të duronit në qoftë se ju rrahin sepse keni bërë faje? Ndërsa, po të bëni të mirë dhe të duroni vuajtje, kjo është hir para Perëndisë.</p> 
 <p><a name="an_2:19">2:19</a> Sepse për këtë ju u thirrët, sepse edhe Krishti e vuajti për ne, duke ju lënë një shembull, që të ecni pas gjurmës së tij.</p> 
 <p><a name="an_2:20">2:20</a> ''Ai nuk bëri asnjë mëkat dhe nuk u gjet asnjë mashtrim në gojë të tij''.</p> 
 <p><a name="an_2:21">2:21</a> Kur e fyenin, nuk e kthente fyerjen, kur vuante, nuk kërcënonte, po dorëzohej tek ai që gjykon drejtësisht.</p> 
 <p><a name="an_2:22">2:22</a> Ai vet i barti mëkatet tona në trupin e tij mbi drurin e kryqit që ne, të vdekur për mëkate, të rrojmë për drejtësi; dhe me vurratat e tij ju u shëruat.</p> 
 <p><a name="an_2:23">2:23</a> Sepse ju ishit si dele endacake por tani ju u kthyet te bariu dhe ruajtësi i shpirtrave tuaj.</p> 
 <p><a name="an_2:24">2:24</a> Gjithashtu dhe ju, gra, nënshtrojuni burrave tuaj, që, edhe nëse disa nuk i binden fjalës, të fitohen pa fjalë, nga sjellja e grave të tyre,</p> 
 <p><a name="an_2:25">2:25</a> kur të shohin sjelljen tuaj të dlirë dhe me frikë.</p> 
 <p><a name="an_3:1">3:1</a> Stolia juaj të mos jetë e jashtme: gërshëtimi i flokëve, stolisja me ar ose veshja me rroba të bukura,</p> 
 <p><a name="an_3:2">3:2</a> por njeriu i fshehur i zemrës, me pastërtinë që nuk prishet të një shpirti të butë dhe të qetë, që ka vlerë të madhe përpara Perëndisë.</p> 
 <p><a name="an_3:3">3:3</a> Sepse kështu stoliseshin dikur gratë e shenjta që shpresonin në Perëndinë, duke iu nënshtruar burrave të tyre,</p> 
 <p><a name="an_3:4">3:4</a> ashtu si Sara, që i bindej Abrahamit duke e quajtur "zot"; bija të saj ju jeni, në qoftë se bëni mirë dhe nuk trembeni nga ndonjë frikë.</p> 
 <p><a name="an_3:5">3:5</a> Ju burra, gjithashtu, jetoni me gratë tuaja me urtësi, duke e çmuar gruan si një enë më delikate dhe e nderoni sepse janë bashkëtrashëgimtare me ju të hirit të jetës, që të mos pengohen lutjet tuaja.</p> 
 <p><a name="an_3:6">3:6</a> Dhe më në fund jini të gjithë të një mendjeje, të dhembshur, plot dashuri vëllazërore, të mëshirshëm dhe dashamirës,</p> 
 <p><a name="an_3:7">3:7</a> pa e kthyer të keqen me të keqe ose fyerjen me fyerje, po, përkundrazi, bekoni, duke e ditur se për këtë u thirrët, që të trashëgoni bekimin.</p> 
 <p><a name="an_3:8">3:8</a> Sepse ''kush don ta dojë jetën dhe të shohë ditë të mira, le ta ruajë gojën e tij nga e keqja dhe buzët e tij nga të folurit me mashtrim;</p> 
 <p><a name="an_3:9">3:9</a> të largohet nga e keqja dhe të bëjë të mirën, të kërkojë paqen dhe të ndjekë atë,</p> 
 <p><a name="an_3:10">3:10</a> sepse sytë e Zotit janë mbi të drejtët dhe veshët e tij janë në lutjen e tyre; por fytyra e Zotit është kundër atyre që bëjnë të keqen''.</p> 
 <p><a name="an_3:11">3:11</a> Dhe kush do t'ju bëjë keq, në qoftë se ju ndiqni të mirën?</p> 
 <p><a name="an_3:12">3:12</a> Por, edhe sikur të vuani për drejtësinë, lum ju! ''Pra, mos kini asnjë druajtje prej tyre dhe mos u shqetësoni'',</p> 
 <p><a name="an_3:13">3:13</a> madje shenjtëroni Zotin Perëndinë në zemrat tuaja dhe jini gjithnjë gati për t'u përgjigjur në mbrojtjen tuaj kujtdo që ju kërkon shpjegime për shpresën që është në ju, por me butësi e me druajtje,</p> 
 <p><a name="an_3:14">3:14</a> duke pasur ndërgjegje të mirë, që, kur t'ju padisin si keqbërës, të turpërohen ata që shpifin për sjelljen tuaj të mirë në Krishtin.</p> 
 <p><a name="an_3:15">3:15</a> Sepse është më mirë, nëse është i tillë vullneti i Perëndisë, të vuani duke bërë mirë, se sa duke bërë keq,</p> 
 <p><a name="an_3:16">3:16</a> sepse edhe Krishti ka vuajtur një herë për mëkatet, i drejti për të padrejtët, për të na çuar te Perëndia. U vra në mish, por u ngjall nga Fryma,</p> 
 <p><a name="an_3:17">3:17</a> me anë të së cilës ai shkoi t'u predikojë frymërave që ishin në burg,</p> 
 <p><a name="an_3:18">3:18</a> që dikur ishin rebelë, kur durimi i Perëndisë i priste në ditët e Noeut, ndërsa po ndërtohej arka, në të cilën, pak vetë, gjithsejt tetë, shpëtuan nëpërmjet ujit,</p> 
 <p><a name="an_3:19">3:19</a> i cili është shëmbëllesa e pagëzimit (jo heqja e ndyrësisë së mishit, po kërkesa e një ndërgjegjeje të mirë te Perëndia), që tani na shpëton edhe ne me anë të ringjalljes së Jezu Krishtit,</p> 
 <p><a name="an_3:20">3:20</a> i cili shkoi në qiell dhe është në të djathtën e Perëndisë ku i janë nënshtruar engjëj, pushtete dhe fuqie.</p> 
 <p><a name="an_3:21">3:21</a> Sepse duke qenë se Krishti ka vuajtur për ne në mish, armatosuni edhe ju me të njëjtin mendim, sepse ai që ka vuajtur në mish pushoi së mëkatuari,</p> 
 <p><a name="an_3:22">3:22</a> për të jetuar kohën që mbetet në mish jo më në pasionet e njerëzve, por sipas vullnetit të Perëndisë.</p> 
 <p><a name="an_4:1">4:1</a> Sepse për ne është e mjaftueshme koha e jetës që shkuam për të kënaqur gjërat e dëshiruara nga johebrenjtë, kur ecnim në shthurje, në pasione, në dehje, në teprime, në të ngrëna e në të pira dhe në idhujtari të neveritshme.</p> 
 <p><a name="an_4:2">4:2</a> Prandaj u duket çudi që ju nuk rendni me ta në po ato teprime shthurjeje dhe flasin keq për ju.</p> 
 <p><a name="an_4:3">4:3</a> Ata do të japin llogari para atij që është gati të gjykojë të gjallë e të vdekur.</p> 
 <p><a name="an_4:4">4:4</a> Për këtë në fakt, ungjilli u është predikuar edhe të vdekurve, që ata të gjykohen në mish sipas njerëzve, por të jetojnë në frymë sipas Perëndisë.</p> 
 <p><a name="an_4:5">4:5</a> Tashmë fundi i të gjithave u afrua; jini, pra, të përkorë dhe rrini zgjuar për t'iu kushtuar lutjeve.</p> 
 <p><a name="an_4:6">4:6</a> dhe të keni para së gjithash një dashuri të madhe për njeri tjetrin, sepse ''dashuria do të mbulojë një shumicë mëkatesh''.</p> 
 <p><a name="an_4:7">4:7</a> Jini mikpritës njëri për tjetrin, pa murmuritje.</p> 
 <p><a name="an_4:8">4:8</a> Gjithsecili le ta vërë në shërbim të tjetrit dhuntinë që ka marrë, si kujdestarë të mirë të hirit të shumëfarshëm të Perëndisë.</p> 
 <p><a name="an_4:9">4:9</a> Nëse dikush flet, le ta bëjë si të shpa-llë orakullit të Perëndisë; kush bën një shërbim, le të bëjë në forcën që i jep Perëndia, që në gjithçka të përlëvdohet Perëndia nëpërmjet Jezu Krishtit, të  cilit i takon lavdia dhe pushteti për shekuj  të shekujve. Amen.</p> 
 <p><a name="an_4:10">4:10</a> Shumë të dashur, mos ju duket çudi për provën e zjarrit që u bë ndër ju për t'ju provuar, se si ju ndodhi diçka e jashtëzakonshme.</p> 
 <p><a name="an_4:11">4:11</a> Por gëzohuni, duke qenë pjestarë të mundimeve të Krishtit, që edhe në zbulesën e lavdisë së tij të mund të gëzoheni dhe të ngazëlloheni.</p> 
 <p><a name="an_4:12">4:12</a> Në qoftë se ju fyejnë për emrin e Krishtit, lum ju, sepse Fryma e lavdisë dhe Fryma e Perëndisë prehet mbi ju; nga ana e tyre ai blasfemohet, kurse nga ana juaj ai përlëvdohet.</p> 
 <p><a name="an_4:13">4:13</a> Por asnjë nga ju le të mos vuajë si vrasës ose vjedhës ose keqbërës, o sepse përzihet në punët e të tjerëve.</p> 
 <p><a name="an_4:14">4:14</a> por, nëse dikush vuan si i krishterë, le të mos ketë turp, por le të përlëvdojë Perëndinë për këtë.</p> 
 <p><a name="an_4:15">4:15</a> Sepse erdhi koha që të fillojë gjyqi nga shtëpia e Perëndisë; dhe nëse fillon më përpara nga ne, cili do të jetë fundi i atyre që nuk i binden ungjillit të Perëndisë?</p> 
 <p><a name="an_4:16">4:16</a> Dhe ''nëse i drejti mezi shpëton, ku do të duket i pabesi dhe mëkatari?</p> 
 <p><a name="an_4:17">4:17</a> Prandaj edhe ata që vuajnë sipas vullnetit të Perëndisë, le t'i besojnë shpirtrat e vet atij, si te Krijuesi besnik, duke bërë të mirën.</p> 
 <p><a name="an_4:18">4:18</a> U bëj thirrje pleqve që janë midis jush, unë që jam plak bashkë me ta dhe dëshmitar i vuajtjeve të Krishtit dhe që jam gjithashtu pjesëmarrës i lavdisë që ka për t'u zbuluar:</p> 
 <p><a name="an_4:19">4:19</a> ruani tufën e Perëndisë që është midis jush, duke e mbikqyrur jo me detyrim, por me dëshirë, jo për përfitim të pandershëm, po me vullnet të mirë,</p> 
 <p><a name="an_5:1">5:1</a> dhe jo si zotëronjës mbi ata që ju janë besuar, por duke u bërë shembull për tufën.</p> 
 <p><a name="an_5:2">5:2</a> Dhe kur të shfaqet kryebariu, do të merrni kurorën e lavdisë që nuk fishket.</p> 
 <p><a name="an_5:3">5:3</a> Gjithashtu ju, të rinjtë, nënshtrojuni pleqëve. Po, nënshtrojuni të gjithënjeri tjetrit dhe vishuni me përulje, sepse Perëndia i kundërshton krenarët, por u jep hir të përulurve.</p> 
 <p><a name="an_5:4">5:4</a> Përuluni, pra, nën dorën e fuqishme të Perëndisë, që ai t'ju lartësojë ne kohën e duhur,</p> 
 <p><a name="an_5:5">5:5</a> dhe gjithë merakun tuaj hidheni mbi të, sepse ai merakoset për ju.</p> 
 <p><a name="an_5:6">5:6</a> Jini të përmbajtur, rrini zgjuar; sepse kundërshtari juaj, djalli, sillet rreth e qark si një luan vrumbullues, duke kërkuar cilin mund të përpijë.</p> 
 <p><a name="an_5:7">5:7</a> Kundërshtojeni, duke qëndruar të patundur në besim, sepse e dini se të njëjtat vuajtje po i heqin vëllezërit tuaj të shpërndarë nëpër botë.</p> 
 <p><a name="an_5:8">5:8</a> Dhe Perëndia i çdo hiri, që ju thirri në lavdinë e tij të përjetshme në Krishtin Jezus, mbasi të keni vuajtur për pak kohë, do t'ju bëjë të përsosur ai vetë, do t'ju bëjë të patundur, do t'ju forcojë dhe do t'ju vërë themel.</p> 
 <p><a name="an_5:9">5:9</a> Atij i qoftë lavdia dhe pushteti për shekuj të shekujve. Amen.</p> 
 <p><a name="an_5:10">5:10</a> Ju shkrova shkurt me anë të Silvanit, që më duket një vëlla besnik, duke ju bërë thirrje dhe duke ju dëshmuar se hiri i vërtetë i Perëndisë është ai në të cilin qëndroni.</p> 
 <p><a name="an_5:11">5:11</a> Kisha që është në Babiloni, që është zgjedhur bashkë me ju, ju përshëndet. Edhe Marku, biri im, ju përshëndet.</p> 
 <p><a name="an_5:12">5:12</a> Përshëndetni njeri tjetrin me një të puthur dashurie. Paqja mbi ju të gjithë që jeni në Krishtin Jezus Amen.</p> 
 <p><a name="an_5:13">5:13</a> Simon Pjetri, shërbëtor dhe apostull i Jezu Krishtit, atyre që kanë marrë për pjesë një besim të çmueshëm sikurse edhe ne, me anë të drejtësisë së Perëndisë tonë dhe të Shpëtimtarit Jezu Krisht:</p> 
 <p><a name="an_5:14">5:14</a> hiri dhe paqja u shumoftë për ju në njohjen e Perëndisë dhe të Jezusit, Zotit tonë.</p> 
 <p></p><hr>
 <center>
 <a href="pe2.htm">Next: 2 Peter</a></center>
 </body>