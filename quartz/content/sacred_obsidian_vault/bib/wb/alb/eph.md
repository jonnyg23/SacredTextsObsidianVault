<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="gal.htm">Previous</a> 
 <a href="phi.htm">Next</a> 
 </center>
 <hr>
  <h3 align="center">Albanian Bible: Ephesians</h3> 
 <p><a name="an_1:1">1:1</a> Hir dhe paqe qoftë mbi ju prej Perëndisë, Ati ynë, dhe nga Zoti Jezu Krisht.</p> 
 <p><a name="an_1:2">1:2</a> I bekuar qoftë Perëndia, Ati i Zotit tonë Jezu Krisht, që na bekoi me çdo bekim frymëror në vendet qiellore në Krishtin,</p> 
 <p><a name="an_1:3">1:3</a> sikurse na zgjodhi në të përpara se të themelohej bota, që të jemi të shenjtë dhe të papërlyer përpara tij në dashuri,</p> 
 <p><a name="an_1:4">1:4</a> duke na paracaktuar që të birësohemi në veten e tij me anë të Jezu Krishtit, sipas pëlqimit të vullnetit të vet,</p> 
 <p><a name="an_1:5">1:5</a> për lëvdim të lavdisë së hirit të tij, me të cilin na bëri të pëlqyer në të dashurin Birin e tij,</p> 
 <p><a name="an_1:6">1:6</a> në të cilin kemi shpengimin me anë të gjakut të tij, faljen e mëkateve sipas pasurivë së hirit të tij,</p> 
 <p><a name="an_1:7">1:7</a> të cilin e bëri të teprojë ndaj nesh me gjithë urtësinë dhe mençurinë,</p> 
 <p><a name="an_1:8">1:8</a> duke bërë të njohur tek ne misterin e vullnetit të tij sipas pëlqimit të tij, që ai e kish përcaktuar me veten e tij,</p> 
 <p><a name="an_1:9">1:9</a> që, kur të plotësoheshin kohërat, t'i sillte në një krye të vetëm, në Krishtin, të gjitha gjërat, ato që janë në qiejt dhe ato që janë mbi dhe.</p> 
 <p><a name="an_1:10">1:10</a> Në të edhe kemi qenë zgjedhur për një trashëgimi, duke qenë të paracaktuar sipas vendimit të atij që vepron të gjitha sipas këshillës së vullnetit të tij,</p> 
 <p><a name="an_1:11">1:11</a> që ne të jemi për lëvdim të lavdisë së tij, ne që shpresuam qysh më parë në Krishtin.</p> 
 <p><a name="an_1:12">1:12</a> Në të edhe ju, pasi e dëgjuat fjalën e së vërtetës, ungjillin e shpëtimit tuaj, dhe pasi besuat, u vulosët me Frymën e Shenjtë të premtimit,</p> 
 <p><a name="an_1:13">1:13</a> i cili është kapari i trashëgimisë tonë, për shpengimin e plotë të zotërimit të blerë, për lëvdim të lavdisë së tij.</p> 
 <p><a name="an_1:14">1:14</a> Prandaj edhe unë, qëkur dëgjova për besimin tuaj në Jezu Krishtin dhe për dashurinë që keni ndaj gjithë shenjtorëve,</p> 
 <p><a name="an_1:15">1:15</a> nuk pushoj së falënderuari për ju dhe duke ju kujtuar në lutjet e mia,</p> 
 <p><a name="an_1:16">1:16</a> që Perëndia i Zotit tonë Jezu Krisht, Ati i lavdisë, t'ju japë juve Frymën e diturisë dhe të zbulesës, në njohurinë e tij,</p> 
 <p><a name="an_1:17">1:17</a> dhe t'u ndriçojë sytë e mendjes suaj, që të dini cila është shpresa e thirrjes së tij dhe cilat janë pasuritë e lavdisë së trashëgimisë së tij në shenjtorët,</p> 
 <p><a name="an_1:18">1:18</a> dhe cila është madhështia e jashtëzakonshme e fuqisë së tij ndaj nesh, që besojmë sipas veprimit të forcës së fuqisë së tij,</p> 
 <p><a name="an_1:19">1:19</a> të cilën e vuri në veprim në Krishtin, duke e ringjallur prej së vdekurish dhe duke e vënë të ulej në të djathtën e tij në vendet qiellore,</p> 
 <p><a name="an_1:20">1:20</a> përmbi çdo principatë, pushtet, fuqi, zotërim dhe çdo emër që përmendet jo vetëm në këtë epokë, por edhe në atë të ardhme,</p> 
 <p><a name="an_1:21">1:21</a> dhe vuri çdo gjë nën këmbët e tij, edhe ia dha për krye përmbi çdo gjë kishës,</p> 
 <p><a name="an_1:22">1:22</a> e cila është trupi i tij, plotësia i atij që mbush çdo gjë në të gjithë.</p> 
 <p><a name="an_1:23">1:23</a> Ai ju dha jetë edhe juve, që ishit të vdekur në faje dhe në mëkate,</p> 
 <p><a name="an_2:1">2:1</a> në të cilat keni ecur dikur, sipas ecjës së kësaj bote, sipas prijësit të pushtetit të erës, sipas frymës që vepron tani në bijtë e mosbindjes,</p> 
 <p><a name="an_2:2">2:2</a> ndërmjet të cilëve edhe ne dikur jetuam në lakmitë e mishit tonë duke i plotësuar dëshirat e mishit dhe të mendjes, dhe ishim prej natyre bij të zemërimit, ashtu si edhe të tjerët.</p> 
 <p><a name="an_2:3">2:3</a> Por Perëndia, që është i pasur në mëshirë, për shkak të dashurisë së tij të madhe me të cilën na deshi,</p> 
 <p><a name="an_2:4">2:4</a> edhe atëherë kur ishim të vdekur në faje, na dha jetë me Krishtin (ju jeni të shpëtuar me anë të hirit),</p> 
 <p><a name="an_2:5">2:5</a> edhe na ringjalli me të, dhe me të na vuri të rrimë në vendet qiellore në Krishtin Jezus,</p> 
 <p><a name="an_2:6">2:6</a> për të treguar në epokat që do të vijnë pasurinë e pamasë të hirit të tij, me anë të mirësisë ndaj nesh në Krishtin Jezus.</p> 
 <p><a name="an_2:7">2:7</a> Ju në fakt, jeni të shpëtuar me anë të hirit, nëpërmjet besimit, dhe kjo nuk vjen nga ju, po është dhurata e Perëndisë,</p> 
 <p><a name="an_2:8">2:8</a> jo nga vepra, që të mos mburret askush.</p> 
 <p><a name="an_2:9">2:9</a> Ne në fakt jemi vepra e tij, e krijuar në Krishtin Jezus për veprat e mira që Perëndia përgatiti që më parë, që ne të ecim në to.</p> 
 <p><a name="an_2:10">2:10</a> Prandaj kujtohuni se dikur ju johebrenj në mish, të quajtur të parrethprerë nga ata që e quajnë veten të rrethprerë, sepse të tillë u bënë në mish, nga dora e njeriut,</p> 
 <p><a name="an_2:11">2:11</a> ishit në atë kohë pa Krishtin, të huaj në qytetërinë e Izraelit dhe të huaj për besëlidhjen e premtimit, pa pasur shpresë dhe duke qënë pa Perëndi në botë.</p> 
 <p><a name="an_2:12">2:12</a> Por tani, në Krishtin Jezus, ju që dikur ishit larg, u afruat me anë të gjakut të Krishtit.</p> 
 <p><a name="an_2:13">2:13</a> Ai në fakt, është paqja jonë, ai që ka bërë nga të dy popujt një dhe ka shembur murin e ndarjes,</p> 
 <p><a name="an_2:14">2:14</a> duke e prishur armiqësinë në mishin e tij, ligjin e urdhërimeve të përftuar nga porosi, për të krijuar në vetvete nga dy një njeri të ri, duke bërë paqen,</p> 
 <p><a name="an_2:15">2:15</a> dhe për t'i pajtuar të dy me Perëndinë në një trup të vetëm me anë të kryqit, mbasi vrau armiqësinë në vetvete.</p> 
 <p><a name="an_2:16">2:16</a> Dhe ai erdhi për t'ju shpallur paqen, juve që ishit larg dhe atyre që ishin afër,</p> 
 <p><a name="an_2:17">2:17</a> sepse përmes tij që të dy kemi hyrje tek Ati nëpër një Frymë të vetme.</p> 
 <p><a name="an_2:18">2:18</a> Ju, pra, nuk jeni më të huaj, as bujtës, por bashkëqytetarë të shenjtorëve dhe pjestarë të familjes së Perëndisë,</p> 
 <p><a name="an_2:19">2:19</a> të ndërtuar mbi themelin e apostujve dhe të profetëve, duke qënë Jezu Krishti vetë guri i qoshes,</p> 
 <p><a name="an_2:20">2:20</a> mbi të cilin gjithë ndërtesa, e lidhur mirë, rritet për të qenë një tempull i shenjtë në Zotin,</p> 
 <p><a name="an_2:21">2:21</a> në të cilin edhe ju jeni bashkëndërtuar për të qenë një banesë e Perëndisë në Frymë.</p> 
 <p><a name="an_2:22">2:22</a> Për këtë arsye unë, Pali, jam i burgosuri i Jezu Krishtit për ju johebrenjtë,</p> 
 <p><a name="an_3:1">3:1</a> dhe nëse keni dëgjuar për dhënien e hirit të Perëndisë, që më është besuar për ju;</p> 
 <p><a name="an_3:2">3:2</a> se si, me zbulesë, ai ma bëri të njohur misterin, sikurse ju shkrova më përpara me pak fjalë.</p> 
 <p><a name="an_3:3">3:3</a> Duke i lexuar këto, ju mund të kuptoni cila është inteligjenca ime në misterin e Krishtit,</p> 
 <p><a name="an_3:4">3:4</a> që nuk iu bë i njohur në epokat e tjera bijve të njerëzve, ashtu si iu zbulua tani apostujve të shenjtë dhe profetëve të tij me anë të Frymës,</p> 
 <p><a name="an_3:5">3:5</a> që johebrenjtë të jenë bashkëtrashëgimtarë të të njëjtit trup dhe bashkëpjesëtarë të premtimit të tij në Krishtin nëpërmjet ungjillit,</p> 
 <p><a name="an_3:6">3:6</a> shërbenjës i të cilit u bëra, sipas dhunëtisë së hirit të Perëndisë që m'u dha në sajë të fuqisë së tij.</p> 
 <p><a name="an_3:7">3:7</a> Mua, më të voglit nga të gjithë shenjtorët, m'u dha ky hir për të shpallur midis johebrenjve pasuritë e papërshkrueshme të Krishtit,</p> 
 <p><a name="an_3:8">3:8</a> dhe për t'u manifestuar të gjithëve pjesëmarrjen e misterit, i cili nga epokat më të lashta qe fshehur në Perëndinë, i cili krijoi të gjitha gjërat nëpërmjet Jezu Krishtit;</p> 
 <p><a name="an_3:9">3:9</a> që nëpërmjet kishës, në kohën e tashme u manifestohej principatave dhe pushtetëve, në vendet qiellore, dituria e shumëllojshme e Perëndisë,</p> 
 <p><a name="an_3:10">3:10</a> sipas qëllimit të përjetshëm që ai kreu në Krishtin Jezus, Zotin tonë,</p> 
 <p><a name="an_3:11">3:11</a> në të cilin kemi lirinë dhe hyrjen te Perëndia në mirëbesimin nëpërmjet besimit në të.</p> 
 <p><a name="an_3:12">3:12</a> Për këtë arsye ju lutem që të mos dekurajoheni për shkak të mundimeve të mia që vuaj për ju, e cila është lavdia juaj.</p> 
 <p><a name="an_3:13">3:13</a> Për këtë arsye unë po i ul gjunjët e mi përpara Atit të Zotit tonë Jezu Krisht,</p> 
 <p><a name="an_3:14">3:14</a> nga i cili merr emër çdo familje në qiejt dhe mbi tokë,</p> 
 <p><a name="an_3:15">3:15</a> që t'ju japë, sipas pasurisë së lavdisë së vet, të forcoheni me fuqi nëpërmjet Frymës të tij në njeriun e përbrendshëm,</p> 
 <p><a name="an_3:16">3:16</a> që Krishti të banojë në zemrat tuaja me anë të besimit,</p> 
 <p><a name="an_3:17">3:17</a> që, të rrënjosur dhe të themeluar në dashuri, të mund të kuptoni me të gjithë shenjtorët cila është gjërësia, gjatësia, thellësia dhe lartësia,</p> 
 <p><a name="an_3:18">3:18</a> dhe ta njihni dashurinë e Krishtit që tejkalon çdo njohuri, që të mbusheni me tërë plotësinë e Perëndisë.</p> 
 <p><a name="an_3:19">3:19</a> Tani atij që, sipas fuqisë që vepron në ne, mund të bëjë jashtë mase më tepër nga sa kërkojmë ose mendojmë,</p> 
 <p><a name="an_3:20">3:20</a> atij i qoftë lavdia në kishën në Krishtin Jezus për të gjitha brezat, në jetë të jetëve. Amen.</p> 
 <p><a name="an_3:21">3:21</a> Unë, pra, i burgosuri për Zotin, ju bëj thirrje që të ecni denjësisht sipas thirrjes për të cilën u thirrët,</p> 
 <p><a name="an_4:1">4:1</a> me çdo përulësi e zemërbutësi, me durim, duke e duruar njëri-tjetrin në dashuri,</p> 
 <p><a name="an_4:2">4:2</a> duke u përpjekur të ruani unitetin e Frymës në lidhjen e paqes.</p> 
 <p><a name="an_4:3">4:3</a> Éshtë një trup i vetëm dhe një Frym i vetëm, sikurse ju u thirrët në shpresën e vetme të thirrjes suaj.</p> 
 <p><a name="an_4:4">4:4</a> Éshtë një Zot i vetëm, një besim i vetëm, një pagëzim i vetëm,</p> 
 <p><a name="an_4:5">4:5</a> një Perëndi i vetëm dhe Atë i të gjithëve, që është përmbi të gjithë, në mes të të gjithëve dhe në ju të gjithë.</p> 
 <p><a name="an_4:6">4:6</a> Po secilit nga ne iu dha hiri sipas masës së dhuntisë së Krishtit.</p> 
 <p><a name="an_4:7">4:7</a> Për ç'ka Shkrimi thotë: ''Kur ai u ngjit lart, ai e burgosi burgosjen dhe u dha dhurata njerëzve''.</p> 
 <p><a name="an_4:8">4:8</a> Tani kjo: ''Ai u ngjit'', ç'do të thotë tjetër përveç se ai më parë edhe kishte zbritur në pjesët më të ulta të dheut?</p> 
 <p><a name="an_4:9">4:9</a> Ai që zbriti është po ai që edhe u ngjit përmbi të gjithë qiejt, për të përmbushur të gjitha gjërat.</p> 
 <p><a name="an_4:10">4:10</a> Dhe ai vetë i dha disa si apostuj, të tjerë si profetë, të tjerë si ungjilltarë dhe të tjerë si barinj e mësues,</p> 
 <p><a name="an_4:11">4:11</a> për përsosjen e shenjtorëve, për veprën e shërbimit dhe për ndërtimin e trupit të Krishtit,</p> 
 <p><a name="an_4:12">4:12</a> derisa të arrijmë të gjithë te uniteti i besimit dhe të njohjes së Birit të Perëndisë, te një njeri i përsosur, në masën e shtatit të plotësisë së Krishtit,</p> 
 <p><a name="an_4:13">4:13</a> që të mos jemi më foshnja, të lëkundur dhe të transportuar nga çdo erë doktrineje, nga mashtrimi i njerëzve, nga dinakëria e tyre nëpërmjet gënjeshtrave të gabimit,</p> 
 <p><a name="an_4:14">4:14</a> por, duke thënë të vërtetën me dashuri, të rritemi në çdo gjë drejt atij që është kreu, Krishti.</p> 
 <p><a name="an_4:15">4:15</a> Prej të cilit gjithë trupi, i lidhur mirë dhe i bashkuar, me anë të kontributit që jep çdo gjymtyrë dhe sipas forcës së çdo pjese të veçantë, shkakton rritjen e trupit, për ndërtimin e vetes së tij në dashuri.</p> 
 <p><a name="an_4:16">4:16</a> Këtë, pra, po dëshmoj në Zotin: të mos ecni më si po ecin ende johebrenjtë e tjerë, në kotësinë e mendjes së tyre,</p> 
 <p><a name="an_4:17">4:17</a> të errësuar në mendje, të shkëputur nga jeta e Perëndisë, për shkak të padijes që është në ta dhe ngurtësimit të zemrës së tyre.</p> 
 <p><a name="an_4:18">4:18</a> Ata, duke u bërë të pandjeshëm, e dhanë veten në shthurje, duke kryer çdo papastërti me lakmi të pangopur.</p> 
 <p><a name="an_4:19">4:19</a> Por ju nuk e keni njohur kështu Krishtin,</p> 
 <p><a name="an_4:20">4:20</a> në qoftë se e keni dëgjuar atë dhe keni qënë të mësuar në të sipas së vërtetës që është në Jezusin,</p> 
 <p><a name="an_4:21">4:21</a> që të zhvisheni, për sa i takon sjelljes së mëparshme, nga njeriu i vjetër që korruptohet me anë të lakmive të gënjeshtrës,</p> 
 <p><a name="an_4:22">4:22</a> dhe të përtëriteni në frymën e mendjes suaj</p> 
 <p><a name="an_4:23">4:23</a> dhe të visheni me njeriun e ri, të krijuar sipas Perëndisë në drejtësinë dhe shenjtërinë e së vërtetës.</p> 
 <p><a name="an_4:24">4:24</a> Prandaj, duke e lënë mënjanë gënjeshtrën, secili t'i thotë të vërtetën të afërmit të vet, sepse jemi gjymtyrë, njeri me tjetrin.</p> 
 <p><a name="an_4:25">4:25</a> Zemërohuni dhe mos mëkatoni; dielli të mos perëndojë mbi inatin tuaj;</p> 
 <p><a name="an_4:26">4:26</a> dhe mos i jepni vend djallit.</p> 
 <p><a name="an_4:27">4:27</a> Ai që vidhte, le të mos vjedhë më, por më tepër të mundohet duke bërë ndonjë punë të mirë me duart e veta, që të ketë t'i japë diçka atij që ka nevojë.</p> 
 <p><a name="an_4:28">4:28</a> Asnjë fjalë e keqe le të mos dalë nga goja juaj, por ajo që është e mirë për ndërtimin, sipas nevojës, që t'u japë hir atyre që dëgjojnë.</p> 
 <p><a name="an_4:29">4:29</a> Dhe mos e trishtoni Frymën e Shenjtë të Perëndisë, me të cilin u vulosët për ditën e shpengimit.</p> 
 <p><a name="an_4:30">4:30</a> Le të flaket larg jush çdo hidhërim, zemërim, inat, trazirë dhe shpifje me çdo ligësi.</p> 
 <p><a name="an_4:31">4:31</a> Por jini të mirë dhe të mëshirshëm njeri me tjetrin, duke e falur njëri-tjetrin, sikurse edhe Perëndia ju ka falur në Krishtin.</p> 
 <p><a name="an_4:32">4:32</a> Bëhuni pra imitues të Perëndisë, si bij shumë të dashur,</p> 
 <p><a name="an_5:1">5:1</a> edhe ecni në dashuri, sikurse edhe Krishti na deshi dhe e dha veten e tij për ne, si ofertë e flijim Perëndisë, si një parfum erëmirë.</p> 
 <p><a name="an_5:2">5:2</a> Por, ashtu si u ka hije shenjtorëve, as kurvëria, as ndonjë papastërti, as kurnacëri të mos zihet në gojë midis jush;</p> 
 <p><a name="an_5:3">5:3</a> as pandershmëri, as të folur pa mend e të përqeshur, të cilat nuk kanë hije, por më tepër të ketë falenderime.</p> 
 <p><a name="an_5:4">5:4</a> Të dini në fakt këtë: asnjë kurvar, ose i ndyrë ose kurnac, i cili është idhujtar, nuk ka ndonjë trashëgim në mbretërinë e Krishtit dhe të Perëndisë.</p> 
 <p><a name="an_5:5">5:5</a> Askush të mos ju gënjejë me fjalë të kota, sepse, për shkak të këtyre gjërave, vjen zemërimi i Perëndisë mbi bijtë e mosbindjes.</p> 
 <p><a name="an_5:6">5:6</a> Mos jini, pra, shokë me ta.</p> 
 <p><a name="an_5:7">5:7</a> Sepse dikur ishit errësirë, por tani jeni dritë në Zotin; ecni, pra, si bij të dritës,</p> 
 <p><a name="an_5:8">5:8</a> sepse fryti i Frymës konsiston në gjithçka që është mirësi, drejtësi dhe të vërtetë,</p> 
 <p><a name="an_5:9">5:9</a> duke provuar çfarë është e pranueshme për Perëndinë.</p> 
 <p><a name="an_5:10">5:10</a> Dhe mos merrni pjesë në punët e pafrytshme të errësirës, por më tepër t'i qortoni,</p> 
 <p><a name="an_5:11">5:11</a> sepse ato që bëjnë ata në fshehtësi, është turp edhe të thuhen.</p> 
 <p><a name="an_5:12">5:12</a> Kurse të gjitha gjërat, kur dalin në dritë, bëhen të dukshme, sepse çdo gjë që shfaqet është dritë.</p> 
 <p><a name="an_5:13">5:13</a> Prandaj Shkrimi thotë: ''Zgjohu, ti që fle, dhe ringjallu prej së vdekurish, dhe Krishti do të shndrisë mbi ty''.</p> 
 <p><a name="an_5:14">5:14</a> Kujdesuni, pra, që të ecni me kujdes dhe jo si të marrët, por si të mençurit,</p> 
 <p><a name="an_5:15">5:15</a> duke e shfyrtësuar kohën, sepse ditët janë të mbrapshta.</p> 
 <p><a name="an_5:16">5:16</a> Prandaj mos u bëni të pakujdesshëm, por kuptoni cili është vullneti i Zotit.</p> 
 <p><a name="an_5:17">5:17</a> Dhe mos u dehni me verë, në të cilën ka shthurje, por mbushuni me Frymë,</p> 
 <p><a name="an_5:18">5:18</a> duke i folur njeri tjetrit me psalme, himne dhe këngë frymërore, duke kënduar dhe duke lavdëruar Zotin me zemrën tuaj,</p> 
 <p><a name="an_5:19">5:19</a> duke e falënderuar vazhdimisht për çdo gjë Perëndinë dhe Atin, në emër të Zotit tonë Jezu Krisht;</p> 
 <p><a name="an_5:20">5:20</a> nënshtrohuni njëri-tjetrit në druajtjen e Krishtit!</p> 
 <p><a name="an_5:21">5:21</a> Ju, gratë, nënshtrohuni burrave tuaj porsi Zotit,</p> 
 <p><a name="an_5:22">5:22</a> sepse burri është kreu i gruas, sikurse edhe Krishti është kreu i kishës, dhe ai vetë është Shpëtimtari i trupit.</p> 
 <p><a name="an_5:23">5:23</a> Ashtu si kisha i është nënshtruar Krishtit, kështu gratë duhet t'i nënshtrohen burrave të tyre në çdo gjë.</p> 
 <p><a name="an_5:24">5:24</a> Ju, burra, t'i doni gratë tuaja, sikurse edhe Krishti ka dashur kishën dhe e ka dhënë veten e vet për të,</p> 
 <p><a name="an_5:25">5:25</a> që ta shenjtërojë, pasi e pastroi me larjen e ujit me anë të fjalës,</p> 
 <p><a name="an_5:26">5:26</a> që ta nxjerrë atë përpara vetes të lavdishme, pa njolla a rrudha a ndonjë gjë të ti-llë, por që të jetë e shenjtë dhe e paqortueshme.</p> 
 <p><a name="an_5:27">5:27</a> Kështu burrat duhet t'i duan gratë e veta porsi trupat e tyre; kush do gruan e vet do vetveten.</p> 
 <p><a name="an_5:28">5:28</a> Sepse askush nuk urreu mishin e vet, por e ushqen dhe kujdeset me butësi për të, sikurse edhe Zoti bën me kishën,</p> 
 <p><a name="an_5:29">5:29</a> sepse ne jemi gjymtyrë të trupit të tij, të mishit të tij dhe të kockave të tij.</p> 
 <p><a name="an_5:30">5:30</a> ''Prandaj njeriu do të lërë babanë e vet dhe nënën e vet dhe do të bashkohet me gruan e vet, dhe të dy do të bëhen një mish i vetëm''.</p> 
 <p><a name="an_5:31">5:31</a> Ky mister është i madh; tani unë e them në lidhjen me Krishtin dhe me kishën.</p> 
 <p><a name="an_5:32">5:32</a> Por secili nga ju kështu ta dojë gruan e vet sikurse e do veten e vet; dhe po kështu gruaja ta respektojë burrin.</p> 
 <p><a name="an_5:33">5:33</a> Fëmijë, binduni prindërve tuaj në Zotin, sepse kjo është e drejtë.</p> 
 <p><a name="an_6:1">6:1</a> ''Ndero babanë tënd dhe nënën tënde'', ky është urdhërimi i parë me premtim,</p> 
 <p><a name="an_6:2">6:2</a> ''që ti të jesh mirë dhe të jetosh gjatë mbi dhe''.</p> 
 <p><a name="an_6:3">6:3</a> Dhe ju, etër, mos provokoni për zemërim fëmijtë tuaj, por i edukoni në disiplinë dhe në këshillë të Zotit.</p> 
 <p><a name="an_6:4">6:4</a> Ju, shërbëtorë, bindjuni zotërinjve tuaj sipas mishit me druajtje dhe dridhje, në thjeshtësinë e zemrës suaj, porsi Krishtit,</p> 
 <p><a name="an_6:5">6:5</a> duke mos shërbyer për sy e faqe, si ata që duan t'u pëlqejnë njerëzve, por si shërbëtorë të Krishtit, duke bërë vullnetin e Perëndisë me zemër,</p> 
 <p><a name="an_6:6">6:6</a> duke shërbyer me dashuri si për Krishtin dhe jo si për njerëzit,</p> 
 <p><a name="an_6:7">6:7</a> duke ditur se gjithsecili, qoftë skllav apo i lirë, po të bëjë të mirën, do të marrë shpërblimin nga Zoti.</p> 
 <p><a name="an_6:8">6:8</a> Dhe ju, zotërinj, bëni po kështu ndaj tyre, duke i lënë kërcënimet, duke ditur që i tyre dhe juaji Zot është në qiell dhe se tek ai nuk ka asnjë anësi.</p> 
 <p><a name="an_6:9">6:9</a> Për çfarë mbetet, vëllezërit e mi, forcohuni në Zotin dhe në forcën e fuqisë së tij.</p> 
 <p><a name="an_6:10">6:10</a> Vishni gjithë armatimin e Perëndisë që të mund të qëndroni kundër kurtheve të djallit,</p> 
 <p><a name="an_6:11">6:11</a> sepse beteja jonë nuk është kundër gjakut dhe mishit, por kundër principatave, kundër pushteteve, kundër sunduesve të botës së errësirës të kësaj epoke, kundër frymërave të mbrapshta në vendet qiellore.</p> 
 <p><a name="an_6:12">6:12</a> Prandaj merreni të gjithë armatimin e Perëndisë, që të mund të rezistoni në ditën e mbrapshtë dhe të mbeteni më këmbë pasi t'i keni kryer çdo gjë.</p> 
 <p><a name="an_6:13">6:13</a> Qëndroni, pra, të fortë, duke patur në ijë brezin e së vërtetës, të veshur me parzmoren e drejtësisë,</p> 
 <p><a name="an_6:14">6:14</a> dhe duke mbathur këmbët me gatishmërinë e ungjillit të paqes,</p> 
 <p><a name="an_6:15">6:15</a> mbi të gjitha, duke marrë mburojën e besimit, me të cilën mund të shuani të gjitha shigjetat e zjarrta të të ligut.</p> 
 <p><a name="an_6:16">6:16</a> Merrni edhe përkrenaren e shpëtimit dhe shpatën e Frymës, që është fjala e Perëndisë,</p> 
 <p><a name="an_6:17">6:17</a> duke u lutur në çdo kohë dhe me çdo lloj lutjeje dhe përgjërimi në Frymën, duke ndenjur zgjuar për këtë qëllim me çdo ngulmim dhe lutje për të gjithë shenjtorët,</p> 
 <p><a name="an_6:18">6:18</a> dhe edhe për mua, që kur të hap gojën time, të më jepet të flas lirësisht për ta bërë të njohur misterin e ungjillit,</p> 
 <p><a name="an_6:19">6:19</a> për të cilin jam i dërguari në pranga, që të mund të shpall lirësisht, siç e kam për detyrë.</p> 
 <p><a name="an_6:20">6:20</a> Por, që ta dini edhe ju si jam dhe çfarë bëj, Tikiku, vëllai i dashur dhe shërbenjësi besnik në Zotin, do t'ju informojë për të gjitha;</p> 
 <p><a name="an_6:21">6:21</a> të cilin pikërisht për këtë qëllim po ju kam dërguar, që të jeni në dijeni të gjendjes sonë dhe të ngushëllojë zemrat tuaja.</p> 
 <p><a name="an_6:22">6:22</a> Paqe vëllezërve dhe dashuri me besim nga Perëndia Ati dhe nga Zoti Jezu Krisht.</p> 
 <p><a name="an_6:23">6:23</a> Hiri qoftë me të gjithë ata që duan Zotin tonë Jezu Krisht me sinqeritet.</p> 
 <p><a name="an_6:24">6:24</a> Pali dhe Timoteu, shërbëtorë të Jezu Krishtit, gjithë shenjtorëve në Jezu Krishtin që janë në Filipi, bashkë me peshkopët dhe dhjakët:</p> 
 <p></p><hr>
 <center>
 <a href="phi.htm">Next: Philippians</a></center>
 </body>