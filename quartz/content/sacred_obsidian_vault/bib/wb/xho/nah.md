<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="mic.htm">Previous</a> 
 <a href="hab.htm">Next</a> 
 </center>
 <hr>
  <h3 align="center">Xhosa Bible: Nahum</h3> 
 <p><a name="an_1:1">1:1</a> Isihlabo esisingisele kwiNineve. Incwadi yombono kaNahum wase-Elekoshe.</p> 
 <p><a name="an_1:2">1:2</a> UYehova nguThixo onobukhwele, ophindezelayo; uYehova ngumphindezeli obushushu bukhulu; uYehova ngumphindezeli kubachasi bakhe, ezigcinela iintshaba zakhe umsindo wakhe.</p> 
 <p><a name="an_1:3">1:3</a> UYehova uzeka kade umsindo, mkhulu ke ngamandla, ongakhe amenze msulwa onetyala; uYehova, indlela yakhe isesivunguvaneni naseluqhwitheleni, namafu aluthuli lweenyawo zakhe.</p> 
 <p><a name="an_1:4">1:4</a> Ukhalimela ulwandle, alutshise, ayomise nemilambo yonke;  intshwenyile iKarmele neBhashan, intshwenyile intyantyambo yaseLebhanon.</p> 
 <p><a name="an_1:5">1:5</a> Iintaba ziyanyikima phambi kwakhe, neenduli ziyanyibilika;  liyafukuka ihlabathi ebusweni bakhe, elimiweyo nabemi bonke abakulo.</p> 
 <p><a name="an_1:6">1:6</a> Ngubani na ongemayo phambi kobhavumo lwakhe? Ngubani na ongaziphakamisayo ekuvutheni komsindo wakhe? Ubushushu bakhe buphalazeka njengomlilo, namawa ayadilizwa nguye.</p> 
 <p><a name="an_1:7">1:7</a> UYehova ulungile, uligwiba ngemini yembandezelo; uyabazi abazimela ngaye.</p> 
 <p><a name="an_1:8">1:8</a> Ke uyayiphelisa indawo yayo ngomkhukula ehamba phandle,  azisukele iintshaba zakhe emnyameni</p> 
 <p><a name="an_1:9">1:9</a> Nicinga ntoni na ngoYehova? Uyaphelisa yena; imbandezelo ayisayi kuphakama izihlandlo ezibini.</p> 
 <p><a name="an_1:10">1:10</a> Kuba bofanelana bephinyelene ngokweziphingo, benxila yiwayini yabo emnandi: baya kudliwa kuphele, njengeendiza ezomileyo.</p> 
 <p><a name="an_1:11">1:11</a> Kuphume kuwe ocinga okubi ngoYehova, oceba ubutshijolo.</p> 
 <p><a name="an_1:12">1:12</a> Utsho uYehova ukuthi, Noko bapheleleyo, bebaninzi nokuba baninzi, baya kusikwa noko benjalo, badlule. Ndikucinezele nje,  andiyi kuphinda ndikucinezele.</p> 
 <p><a name="an_1:13">1:13</a> Ngoku ke ndiya kuyaphula idyokhwe yakhe, ingabikho kuwe;  ndiziqhawule izitropu zakho.</p> 
 <p><a name="an_1:14">1:14</a> Ke uYehova uwise umthetho ngawe, wokuba akusayi kuba sahlwayelwa nto inegama lakho; endlwini yothixo wakho ndowunqumla umfanekiso oqingqiweyo notyhidiweyo; ndiya kulenza ingcwaba akho; kuba wafunyanwa ulula.</p> 
 <p><a name="an_1:15">1:15</a> Yabonani, zisezintabeni iinyawo zabashumayela iindaba ezilungileyo, abavakalisa usindiso. Yenza imithendeleko yakho,  Yuda, zalisa izibhambathiso zakho; ngokuba akasayi kubuya acande kuwe olitshijolo; unqunyulwe kwaphela.</p> 
 <p><a name="an_2:1">2:1</a> Kunyuke umhlekezi, weza phambi kwakho, Nineve; londoloza inqaba yakho, bonisela endleleni, qinisa izinqe, khupha amandla kunene.</p> 
 <p><a name="an_2:2">2:2</a> Ngokuba uYehova ulibuyele iqhayiya lakwaYakobi ngokweqhayiya lakwaSirayeli; ngokuba abathi qongqololo bathe qongqololo;  bawonakalisile amasebe abo emidiliya.</p> 
 <p><a name="an_2:3">2:3</a> Ingweletshetshe yamagorha akhe yenziwe ingqombela, amadoda anobu kroti athiwe wambu ngezibomvu; iinqwelo zokulwa zinomlilo ophuma ezintsimbini ngemini yokuxhoba kwakhe, izinto zemisipres ziyatyityimba.</p> 
 <p><a name="an_2:4">2:4</a> Iinqwelo zokulwa ziyadlongozela ezitratweni, ziyagilana emabaleni; ukubonakala kwazo kunjengezikhuni ezitshangaziswayo,  zibaleka njengemibane.</p> 
 <p><a name="an_2:5">2:5</a> Ukhumbule iingangamsha zakhe; ziya kukhubeka ekuhambeni kwazo; zingxamela eludongeni lwayo, selimisiwe ikhuselo.</p> 
 <p><a name="an_2:6">2:6</a> Amasango asemilanjeni avuliwe, linyibilikile ibhotwe.</p> 
 <p><a name="an_2:7">2:7</a> Kugqityiwe kwelokuba iya kuhlutywa, imkiswe, nabakhonzazana bayo badumzele ngokwelizwi lamavukuthu, bebetha ezifubeni zabo.</p> 
 <p><a name="an_2:8">2:8</a> INineve injengechibi lamanzi, kususela koko yabakhoyo;  bayabaleka noko; kuba angathiwa, Yimani, yimani! hayi, akubikho uphethulayo.</p> 
 <p><a name="an_2:9">2:9</a> Phangani isilivere, phangani igolide; akunakuphela ukuxhotyiswa ngobuninzi beempahla zonke ezinqwenelekayo.</p> 
 <p><a name="an_2:10">2:10</a> Kuthe qongqololo, kwathi qongqololo, kwaba selubala;  intliziyo inyibilikile, amadolo ayagevezela; yinimba emanqeni onke, ubuso bonke buphela buba luthuthu.</p> 
 <p><a name="an_2:11">2:11</a> Siphi na isikhundla seengonyama, nedlelo elo leengonyama ezintsha, ebilihamba ingonyama induna nengonyamakazi, ithole lengonyama, kungekho wothusayo?</p> 
 <p><a name="an_2:12">2:12</a> Ingonyama le iqwenga okwanele amathole ayo, ikrwitshele iingonyamakazi zayo, izalise imingxuma yayo ngexhoba,  nezikhundla zayo ngento eqwengiweyo.</p> 
 <p><a name="an_2:13">2:13</a> Uthi uYehova wemikhosi, Yabona, ndikuchasile; ndozitshisa iinqwelo zakho zokulwa zibe ngumsi, ikrele lizidle iingonyama zakho ezintsha; ndilinqumle ehlabathini ixhoba lakho, lingabi savakala izwi labathunywa bakho.</p> 
 <p><a name="an_3:1">3:1</a> Yeha, umzi wamagazi! Uzele kwaphela luhanahaniso nakukudlavula; akumki kuwo ukuqwenga.</p> 
 <p><a name="an_3:2">3:2</a> Isithonga seziniya, nesithonga sokugoqoza kweevili,  nokuphala kwamahashe, nokuxhuma kweenqwelo zokulwa;</p> 
 <p><a name="an_3:3">3:3</a> abamahashe besenza amagqasi, ukubengezela kwamakrele,  nokumenyezela kwezikhali; ukuba baninzi ababuleweyo, izigigaba zabafileyo; ewe, azinakuphela izidumbu; bayakhubeka ezidumbini zabo;</p> 
 <p><a name="an_3:4">3:4</a> ngenxa yobuninzi bezihenyuzo zehenyukazi elihle, elinesoya,  umnikazi-kukhafula, othengisa iintlanga ngezihenyuzo zakhe,  nemizalwane ngokukhafula kwakhe.</p> 
 <p><a name="an_3:5">3:5</a> Uthi uYehova wemikhosi, Yabona, ndikuchasile; ndozityhila iingubo zakho, ndiziphose phezu kobuso bakho, ndizibonise iintlanga ubuze bakho; ndizibonise izikumkani ukucukucezwa kwakho.</p> 
 <p><a name="an_3:6">3:6</a> Ndiya kukugalela ngezinto ezinezothe, ndikwenze inqambi,  ndikwenze ube njengento ebonelwayo.</p> 
 <p><a name="an_3:7">3:7</a> Kuya kuthi, bonke abakubonayo bakubaleke, bathi, INineve ibhuqekile; ngubani na oya kuyikhuza? ndokufunela phi na abathuthuzeli?</p> 
 <p><a name="an_3:8">3:8</a> Uyidlule ngokulunga yini na iNo ka-Amon, eyamisa emijelweni yoMnayile, amanzi engeenxa zonke kuyo; elungqameko lwayo ibilulwandle, udonga lwayo lululwandle?</p> 
 <p><a name="an_3:9">3:9</a> Ayengamandla ayo amaKushi kwanamaYiputa, engenakuphela ndawo ke; amaPuti namaLubhi avengabancedisi bayo.</p> 
 <p><a name="an_3:10">3:10</a> Nayo ke leyo yafuduswa, yathinjwa, neentsana zayo zacunyuzwa ezimbonjeni zezitrato zonke; amadoda azukileyo kuyo bawenzela amaqashiso; bonke abakhulu kuyo babakhonkxa ngemixokelelwane.</p> 
 <p><a name="an_3:11">3:11</a> Nawe lo uya kunxila, uya kufihlakala; nawe lo uya kufuna igwiba ngenxa yotshaba.</p> 
 <p><a name="an_3:12">3:12</a> Zonke iinqaba zakho ziyimikhiwane enamakhiwane aqalelayo;  ukuba avuthululwe, owa emlonyeni wowadlayo.</p> 
 <p><a name="an_3:13">3:13</a> Yabona, abantu bakho bangamankazana phakathi kwakho apho;  avulekile amasango elizwe lakho, avulekela iintshaba zakho;  umlilo utshisa imivalo yakho.</p> 
 <p><a name="an_3:14">3:14</a> Zikhelele amanzi angqingo, qinisa iinqaba zakho; ngena eludakeni, uxovule udongwe; lungisa iziko lokutshisa izitena.</p> 
 <p><a name="an_3:15">3:15</a> Khona apho umlilo uya kukutshisa; ikrele liya kukunqumla,  liya kukudla njengenkumbi ekhothululayo. Zandise njengenkumbi ekhothululayo, zandise njengenkumbi eyandayo.</p> 
 <p><a name="an_3:16">3:16</a> Ubandisile ke abarhwebi bakho ngaphezu kweenkwenkwezi zezulu; inkumbi ekhothululayo igalelekile, yabhunyula, yabaleka yemka.</p> 
 <p><a name="an_3:17">3:17</a> Abaluluhle bakho banjengeenkumbi ezandayo, abathetheli bakho banjengemiqikela, ngemiqikela yeenkumbi, ezilalisa ezintangweni mhla ngengqele; lithi lingaphuma ilanga, zibaleke zimke, ingazeki indawo yazo, ukuba ziphi na.</p> 
 <p><a name="an_3:18">3:18</a> Balele abalusi bakho, kumkani Asiriya; zilele phantsi iingangamsha zakho; bathe phangalala abantu bakho ezintabeni,  akukho ubabuthayo.</p> 
 <p><a name="an_3:19">3:19</a> Akuhlangani ukwaphuka kwakho; inxeba lakho lelibulalayo.  Bonke abazivayo iindaba zakho babetha izandla ngawe; ngokuba ngubani na ezingadlulanga phezu kwakhe izinto zakho ezimbi ngamaxesha onke?</p> 
 <p></p><hr>
 <center>
 <a href="hab.htm">Next: Habakkuk</a></center>
 </body>