<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="pe2.htm">Previous</a> 
 <a href="jo2.htm">Next</a> 
 </center>
 <hr>
  <h3 align="center">Xhosa Bible: 1 John</h3> 
 <p><a name="an_1:1">1:1</a> Oko kwakukho kwasekuqalekeni, oko sikuvileyo, oko sikubonileyo ngawethu amehlo, oko sakukhangelayo, zakuphatha izandla zethu, okwelizwi labo ubomi</p> 
 <p><a name="an_1:2">1:2</a> (obu bomi ke babonakaliswa; sibubonile, siyabungqinela,  siyabuxela kuni, ubomi obo bungunaphakade, bona obo bebukuye uYise, baza babonakaliswa kuthi):</p> 
 <p><a name="an_1:3">1:3</a> oko ke sikubonileyo, sikuvileyo, siyakuxela kuni, ukuze nani nibe nobudlelane nathi. Baye ke ubudlelane bethu bunaye uYise,  bunaye uNyana wakhe uYesu Kristu.</p> 
 <p><a name="an_1:4">1:4</a> Ezo zinto sinibhalela ukuze uvuyo lwenu luzaliseke.</p> 
 <p><a name="an_1:5">1:5</a> Lulo olu ke udaba esiluvileyo kuye, esinityela lona, lokuba uThixo ukukukhanya, akukho bumnyama kuye nakanye.</p> 
 <p><a name="an_1:6">1:6</a> Ukuba sithi sinobudlelane naye, sibe sihamba ebumnyameni,  soba siyaxoka, asiyenzi inyaniso;</p> 
 <p><a name="an_1:7">1:7</a> ke, ukuba sihamba ekukhanyeni, njengokuba yena esekukhanyeni, soba sinobudlelane omnye nomnye, lithi negazi likaYesu Kristu, uNyana Wakhe, lisihlambulule kuso sonke isono.</p> 
 <p><a name="an_1:8">1:8</a> Ukuba sithi asinasono, siyazikhohlisa, inyaniso ayikho kuthi.</p> 
 <p><a name="an_1:9">1:9</a> Ukuba sithi sizivume izono zethu, uthembekile, ulilungisa,  ukuba asixolele izono zethu, asihlambulule kuko konke ukungalungisi.</p> 
 <p><a name="an_1:10">1:10</a> Ukuba sithi asonanga, simenza ixoki; ilizwi lakhe alikho kuthi.</p> 
 <p><a name="an_2:1">2:1</a> Bantwanana bam, ndinibhalela ezi zinto, ukuze ningoni. Ukuba kukho othe wona, sinoMthetheleli kuye uYise, uYesu Kristu ilungisa.</p> 
 <p><a name="an_2:2">2:2</a> Yena usisicamagushelo sezono zethu; engesazethu zodwa, usiso nesehlabathi liphela.</p> 
 <p><a name="an_2:3">2:3</a> Sazi ngale nto ukuba siyamazi, ngokuthi siyigcine imithetho yakhe.</p> 
 <p><a name="an_2:4">2:4</a> Lowo uthi, Ndimazile, abe engayigcini imithetho yakhe,  ulixoki, kulowo ayikho inyaniso.</p> 
 <p><a name="an_2:5">2:5</a> Ke othi aligcine ilizwi lakhe, okwenyaniso uthando lukaThixo lugqibelele kulowo; sazi ngaloo nto ukuba sikuye.</p> 
 <p><a name="an_2:6">2:6</a> Lowo uthi uhleli kuye, ufanele ukuthi, njengoko wahambayo yena, enjenjalo ukuhamba naye.</p> 
 <p><a name="an_2:7">2:7</a> Bazalwana, andinibhaleli mthetho mtsha; ngumthetho omdala,  ebeninawo kwasekuqalekeni. Umthetho omdala ke lilizwi enalivayo kwasekuqalekeni.</p> 
 <p><a name="an_2:8">2:8</a> Ndibuya ndinibhalele umthetho omtsha, okuyinene oko kuye nakuni; ngokuba ubumnyama buyadlula, kwaye ukukhanya okuyinyaniso sekubonakala.</p> 
 <p><a name="an_2:9">2:9</a> Lowo uthi usekukhanyeni, abe emthiyile umzalwana wakhe,  usebumnyameni unangoku.</p> 
 <p><a name="an_2:10">2:10</a> Lowo umthandayo umzalwana wakhe uhleli ekukhanyeni,  akanasikhubekiso.</p> 
 <p><a name="an_2:11">2:11</a> Ke lowo umthiyileyo umzalwana wakhe usebumnyameni, uhamba ebumnyameni. Akazi apho aya khona, ngokuba ubumnyama buwamfamekisile amehlo akhe.</p> 
 <p><a name="an_2:12">2:12</a> Ndiyanibhalela, bantwanana, ngokuba nizixolelwe izono zenu ngenxa yegama lakhe.</p> 
 <p><a name="an_2:13">2:13</a> Ndiyanibhalela, boyise, ngokuba nimazile owasekuqalekeni.  Ndiyanibhalela, madodana, ngokuba nimeyisile ongendawo.  Ndiyanibhalela, bantwana, ngokuba nimazile uYise.</p> 
 <p><a name="an_2:14">2:14</a> Ndanibhalela, boyise, ngokuba nimazile owasekuqalekeni.  Ndanibhalela, madodana, ngokuba nomelele, laye ilizwi likaThixo lihleli kuni, nimoyisile ke ongendawo.</p> 
 <p><a name="an_2:15">2:15</a> Musani ukulithanda ihlabathi, kwanezinto ezisehlabathini.  Ukuba kukho othi alithande ihlabathi, uthando lukaYise alukho kuye.</p> 
 <p><a name="an_2:16">2:16</a> Ngokuba konke okusehlabathini, inkanuko yenyama, nenkanuko yamehlo, noqhankqalazo lobu bomi, asikokuphuma kuye uYise,  kokuphuma ehlabathini.</p> 
 <p><a name="an_2:17">2:17</a> Ihlabathi ke liyadlula, nenkanuko yalo; ke yena owenza ukuthanda kukaThixo uhleli ngonaphakade.</p> 
 <p><a name="an_2:18">2:18</a> Bantwana, lilixa lokugqibela eli; njengoko nevayo ukuba umchasi-Kristu uyeza, nangoku kuthe kwabakho abachasi-Kristu abaninzi, ekuthe ngoko sazi ukuba lilixa lokugqibela.</p> 
 <p><a name="an_2:19">2:19</a> Baphuma kuthi, babengengabo abethu; kuba, ukuba babengabethu, ngebahlalayo nathi. Baphuma ukuze babonakale,  ukuba bonke babengengabo abethu.</p> 
 <p><a name="an_2:20">2:20</a> Nina ninentambiso evela koyiNgcwele, niyazazi ke izinto zonke.</p> 
 <p><a name="an_2:21">2:21</a> Andinibhalelanga ngakuba ningayazi inyaniso; ndinibhalele ngokuba niyazi, nangokuba kungekho buxoki buphuma enyanisweni.</p> 
 <p><a name="an_2:22">2:22</a> Ngubani na ixoki, ingenguye okhanyelayo ukuba uYesu unguye uKristu? Lowo ungumchasi-Kristu, omkhanyelayo uYise noNyana.</p> 
 <p><a name="an_2:23">2:23</a> Bonke abamkhanyelayo uNyana, abanaye noYise.</p> 
 <p><a name="an_2:24">2:24</a> Nina ngoko, oko nakuvayo kwasekuqalekeni makuhlale kuni.  Ukuba kuthi kuhlale kuni oko nakuvayo kwasekuqalekeni, nani niya kuhlala kuye uNyana, nakuye uYise.</p> 
 <p><a name="an_2:25">2:25</a> Lilo eli idinga, awalibekayo ngokwakhe kuthi, ubomi obungunaphakade.</p> 
 <p><a name="an_2:26">2:26</a> Ezo zinto ndinibhalele ngabo banilahlekisayo.</p> 
 <p><a name="an_2:27">2:27</a> Nina intambiso enayamkelayo kuye ihleli kuni, aniswele kwakuba nifundiswe ngubani; kunjengokuba kwaloo ntambiso inifundisa ngeento zonke, iyinene, ingebuxoki; njengokuba ke yanifundisayo, hlalani kuye.</p> 
 <p><a name="an_2:28">2:28</a> Ngoku ke, bantwanana, hlalani kuye, ukuze xa athe wabonakalaliswa, sibe nokungafihlisi singadani, simbaleke ekufikeni kwakhe.</p> 
 <p><a name="an_2:29">2:29</a> Ukuba niyazi ukuba ulilungisa, yazini ukuba bonke abenza ubulungisa bazelwe nguye.</p> 
 <p><a name="an_3:1">3:1</a> Bonani uthando olungaka asenzele lona uYise, olu lokuba sibizwe ngokuba singabantwana bakaThixo. Ngenxa yoko ihlabathi alisazi thina, ngokuba lingamazanga yena.</p> 
 <p><a name="an_3:2">3:2</a> Zintanda, ngoku singabantwana bakaThixo. Akukabonakali ke into esiya kuba yiyo; ke siyazi ukuba, xa athe wabonakala,  sofana naye; ngokuba siya kumbona njengoko anjalo.</p> 
 <p><a name="an_3:3">3:3</a> Bonke abanalo eli themba kuye, bazenza nyulu, njengokuba yena enyulu.</p> 
 <p><a name="an_3:4">3:4</a> Bonke abasenzayo isono benza okuchasene nomthetho; sona isono sikukuchasana nomthetho.</p> 
 <p><a name="an_3:5">3:5</a> Niyazi ke ukuba yena wabonakaliswa, ukuze azithwale azisuse izono zethu; kananjalo akukho sono kuye.</p> 
 <p><a name="an_3:6">3:6</a> Bonke abahlala kuye aboni; bonke abonayo abambonanga,  abamazanga nokumazi.</p> 
 <p><a name="an_3:7">3:7</a> Bantwanana, makungabikho namnye unikhohlisayo; lowo ubenzayo ubulungisa lilungisa, njengokuba yena elilungisa.</p> 
 <p><a name="an_3:8">3:8</a> Lowo usenzayo isono ungokaMtyholi; ngokuba uMtyholi wone kwasekuqalekeni. Wabonakaliselwa oku uNyana kaThixo, ukuze ayichithe imisebenzi kaMtyholi.</p> 
 <p><a name="an_3:9">3:9</a> Bonke abazelwe nguThixo abenzi sono, ngokuba imbewu yakhe ihleli kubo; kananjalo abanakona, ngokuba bezelwe nguThixo.</p> 
 <p><a name="an_3:10">3:10</a> Babonakala ngaloo nto abantwana bakaThixo, nabantwana bakaMtyholi. Bonke abangenzi bulungisa abangabakaThixo, nalowo ungamthandiyo umzalwana wakhe.</p> 
 <p><a name="an_3:11">3:11</a> Ngokuba le yintshumayelo enayivayo kwasekuqalekeni, ukuba sithandane;</p> 
 <p><a name="an_3:12">3:12</a> singabi njengoKayin, obengowongendawo, wambulala umninawa wakhe. Wambulalelani na? Ngokuba imisebenzi yakhe ibingendawo,  ke yona eyomninawa wakhe ibinobulungisa.</p> 
 <p><a name="an_3:13">3:13</a> Musani ukumangaliswa, bazalwana bam, ukuba ihlabathi linithiyile.</p> 
 <p><a name="an_3:14">3:14</a> Thina siyazi ukuba sidlule ekufeni, sangena ebomini,  ngokuba sibathanda abazalwana. Lowo ungamthandiyo umzalwana uhleli ekufeni.</p> 
 <p><a name="an_3:15">3:15</a> Lowo umthiyileyo umzalwana wakhe usisibulala-mntu; niyazi ukuba akukho sibulala-mntu sinobomi bungunaphakade buhleliyo kuso.</p> 
 <p><a name="an_3:16">3:16</a> Ngale nto silwazile uthando, kuba yena wasincamela ubomi bakhe; nathi ke sifanele ukubancamela abazalwana ubomi bethu.</p> 
 <p><a name="an_3:17">3:17</a> Osukuba ke enayo impilo yeli hlabathi, aze ambone umzalwana wakhe eswele, azivalele iimfesane zakhe kuye, luthini na ukuhlala uthando lukaThixo ngaphakathi kwakhe?</p> 
 <p><a name="an_3:18">3:18</a> Bantwanana bam, masingathandi ngazwi nangamlomo; masithande ngezenzo nangenyaniso.</p> 
 <p><a name="an_3:19">3:19</a> Siyazi ngale nto ke ukuba singabenyaniso; siya kuzileleza iintliziyo zethu phambi kwakhe.</p> 
 <p><a name="an_3:20">3:20</a> Ngokuba ukuba intliziyo yethu iyasigweba, uThixo mkhulu kunentliziyo yethu, ezazi izinto zonke.</p> 
 <p><a name="an_3:21">3:21</a> Zintanda, ukuba intliziyo yethu ayisigwebi,  sinokungafihlisi kuye uThixo;</p> 
 <p><a name="an_3:22">3:22</a> nesithi sikucele siyakwamkela kuye, ngokuba imithetho yakhe siyigcina, sizenze izinto ezikholekileyo emehlweni akhe.</p> 
 <p><a name="an_3:23">3:23</a> Nguwo lo umthetho wakhe, ukuba sikholwe ligama lonyana wakhe, uYesu Kristu, sithandane njengoko wasiwiselayo umthetho.</p> 
 <p><a name="an_3:24">3:24</a> Lowo uyigcinayo imithetho yakhe uhleli kuye, naye uhleli kulowo. Sazi ngale nto ke, ukuba uhleli kuthi ngoMoya lo wasinikayo.</p> 
 <p><a name="an_4:1">4:1</a> Zintanda, musani ukukholwa ngoomoya bonke, bacikideni oomoya ukuba ngabakaThixo na; ngokuba baninzi abaprofeti ababuxoki,  abaphume bangena ehlabathini.</p> 
 <p><a name="an_4:2">4:2</a> Mazini ngale nto uMoya kaThixo: umoya wonke omvumayo uYesu Kristu eze esenyameni, ungokaThixo;</p> 
 <p><a name="an_4:3">4:3</a> nomoya wonke ongamvumiyo uYesu Kristu eze esenyameni,  asingokaThixo; lo ngokamchasi-Kristu, lowo niwuvileyo ukuba uyeza; nangoku uselukho ehlabathini.</p> 
 <p><a name="an_4:4">4:4</a> Nina ningabakaThixo, bantwanana, nibeyisile bona; ngokuba lowo ukuni nguyena mkhulu kunalowo usehlabathini.</p> 
 <p><a name="an_4:5">4:5</a> Bona ngabehlabathi; ngenxa yoko bathetha okwehlabathi,  ihlabathi liyabeva ke.</p> 
 <p><a name="an_4:6">4:6</a> Thina singabakaThixo, lowo umaziyo uThixo uyasiva thina;  ongengokaThixo akasiva. Siwazi ngaloo nto umoya wayo inyaniso,  nomoya walo ulahlekiso.</p> 
 <p><a name="an_4:7">4:7</a> Zintanda, masithandane; ngokuba uthando lwaphuma kuThixo.  Bonke abanothando bazelwe nguThixo, bayamazi uThixo.</p> 
 <p><a name="an_4:8">4:8</a> Lowo ungenaluthando akazanga amazi uThixo, ngokuba uThixo uluthando.</p> 
 <p><a name="an_4:9">4:9</a> Kwabonakaliswa ngale nto ukusithanda kukaThixo, ngokuthi uThixo amthume ehlabathini uNyana wakhe, ekuphela kwamzeleyo,  ukuze sidle ubomi naye.</p> 
 <p><a name="an_4:10">4:10</a> Uthando lulapha, ingekukuba samthandayo uThixo thina,  ikukuba wasithandayo yena, wamthuma uNyana wakhe ukuba abe sisicamagushelo sezono zethu.</p> 
 <p><a name="an_4:11">4:11</a> Zintanda, ukuba wenjenjalo uThixo ukusithanda, nathi sifanele ukuthandana.</p> 
 <p><a name="an_4:12">4:12</a> Akukho namnye owakha wambona uThixo; ukuba sithi sithandane, uThixo uhleli kuthi, nothando lwakhe lugqibelele ngaphakathi kwethu.</p> 
 <p><a name="an_4:13">4:13</a> Sazi ngale nto ukuba sihleli kuye, naye uhleli kuthi;  ngokuba usinike okoMoya wakhe.</p> 
 <p><a name="an_4:14">4:14</a> Sibonile thina, siyangqina, ukuba uYise umthumile uNyana ukuba nguMsindisi wehlabathi.</p> 
 <p><a name="an_4:15">4:15</a> Othe wavuma ukuba uYesu unguye uNyana kaThixo, uThixo uhleli kuye, naye uhleli kuye uThixo.</p> 
 <p><a name="an_4:16">4:16</a> Sikwazile thina, sakholwa kukusithanda kukaThixo. UThixo uluthando; lowo uhleli eluthandweni uhleli kuye uThixo, noThixo uhleli kuye.</p> 
 <p><a name="an_4:17">4:17</a> Lugqibelele ngale nto uthando olukuthi, ukuze sibe nokungafihlisi ngomhla womgwebo; ngokuba, njengoko anjalo yena,  sinjalo nathi kweli hlabathi.</p> 
 <p><a name="an_4:18">4:18</a> Akukho loyiko eluthandweni; lusuka uthando olugqibeleleyo luluphose phandle uloyiko; ngokuba uloyiko lunexhala; lowo ke woyikayo akagqibelele eluthandweni.</p> 
 <p><a name="an_4:19">4:19</a> Thina siyamthanda, ngokuba yena wasithanda kuqala.</p> 
 <p><a name="an_4:20">4:20</a> Ukuba umntu uthe, Ndiyamthanda uThixo, wamthiya umzalwana wakhe, ulixoki; kuba lowo ungamthandiyo umzalwana wakhe ambonileyo, angathini na ukumthanda uThixo angambonanga?</p> 
 <p><a name="an_4:21">4:21</a> Nguwo lo umthetho esinawo uvela kuye: ukuba athi lowo umthandayo uThixo, amthande nomzalwana wakhe.</p> 
 <p><a name="an_5:1">5:1</a> Bonke abakholwayo ukuba uYesu unguye uKristu, bazelwe nguThixo; bonke abamthandayo lowo wazalayo, bayamthanda nalowo uzelweyo nguye.</p> 
 <p><a name="an_5:2">5:2</a> Sazi ngale nto ukuba siyabathanda abantwana bakaThixo, xa sukuba simthanda uThixo, siyigcina imithetho yakhe.</p> 
 <p><a name="an_5:3">5:3</a> Kuba ukumthanda uThixo kuko ukuthi, siyigcine imithetho yakhe; ayinzima ke imithetho yakhe.</p> 
 <p><a name="an_5:4">5:4</a> Ngokuba konke okuzelweyo nguThixo kuyaleyisa ihlabathi; lulo ke olu uloyiso oluleyisayo ihlabathi, ukholo lwethu.</p> 
 <p><a name="an_5:5">5:5</a> Ngubani na lowo uleyisayo ihlabathi, ingenguye okholwayo ukuba uYesu unguye uNyana kaThixo?</p> 
 <p><a name="an_5:6">5:6</a> Lowo ngulo wezayo ngamanzi negazi, uYesu Kristu; engenawo amanzi odwa, enawo amanzi, enalo igazi. UMoya ke ungulo ungqinayo, ngokuba uMoya uyiyo inyaniso.</p> 
 <p><a name="an_5:7">5:7</a> Ngokuba bathathu abo bangqinayo emazulwini: uYise, noLizwi,  noMoya oyiNgcwele; abo bathathu banye.</p> 
 <p><a name="an_5:8">5:8</a> Bathathu abo bangqinayo emhlabeni : uMoya, namanzi, negazi;  aba bathathu basingise ntweni-nye.</p> 
 <p><a name="an_5:9">5:9</a> Ukuba ubungqina babantu siyabamkela, ubungqina bukaThixo bungaphezulu; ngokuba bubo obu ubungqina bukaThixo, angqinele uNyana wakhe ngabo.</p> 
 <p><a name="an_5:10">5:10</a> Lowo ukholwayo kuye uNyana kaThixo unabo ubungqina ngaphakathi kwakhe; lowo ungakholwayo nguye uThixo umenze ixoki, ngokuba engakholwanga bubo ubungqina abungqinele uNyana wakhe uThixo.</p> 
 <p><a name="an_5:11">5:11</a> Bubo obu ke ubungqina: ukuba uThixo usinike ubomi obungunaphakade; baye obo bomi bukuye uNyana wakhe.</p> 
 <p><a name="an_5:12">5:12</a> Lowo unaye uNyana, unabo ubomi; lowo ungenaye uNyana kaThixo, akanabo ubomi.</p> 
 <p><a name="an_5:13">5:13</a> Ndinibhalele ezi zinto, nina nikholwayo kwigama loNyana kaThixo, ukuze nazi ukuba ninobomi obungunaphakade, nokuze nikholwe kwigama loNyana kaThixo.</p> 
 <p><a name="an_5:14">5:14</a> Kuko oku ukungafihlisi esinako kuye: ukuba sithi sicele into ngokokuthanda kwakhe, uyasiva.</p> 
 <p><a name="an_5:15">5:15</a> Ukuba siyazi okokuba uyasiva esisukuba sikucela, siyazi ukuba sinazo izinto ezicelwayo, esizicelileyo kuye.</p> 
 <p><a name="an_5:16">5:16</a> Ukuba umntu uthe wambona umzalwana wakhe esona isono esingasingisi kufeni, wocela, uThixo amnike ubomi, enika abo bonayo ngokungasingisi kufeni. Kukho sona sisingisa ekufeni;  anditsho ukuthi makacelele sona.</p> 
 <p><a name="an_5:17">5:17</a> Konke ukungalungisi sisono; kukho sono singasingisi khona ekufeni.</p> 
 <p><a name="an_5:18">5:18</a> Siyazi ukuba bonke abazelwe nguThixo aboni; usuke athi lowo wazalwayo nguThixo azigcine, aze ongendawo angamchukumisi.</p> 
 <p><a name="an_5:19">5:19</a> Siyazi ukuba singabakaThixo, nokuba ihlabathi liphela lilele kongendawo.</p> 
 <p><a name="an_5:20">5:20</a> Ke siyazi ukuba uNyana kaThixo ufikile, wasinika ingqondo,  ukuze simazi oyinyaniso. Sikuye ke oyinyaniso, kuye uNyana wakhe uYesu Kristu. Nguye lo uThixo oyinyaniso, nobomi obungunaphakade.</p> 
 <p><a name="an_5:21">5:21</a> Bantwanana, zigcineni kuzo izithixo. Amen.</p> 
 <p></p><hr>
 <center>
 <a href="jo2.htm">Next: 2 John</a></center>
 </body>