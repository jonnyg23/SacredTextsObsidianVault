<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jdg.htm">Previous</a> 
 <a href="sa1.htm">Next</a> 
 </center>
 <hr>
  <h3 align="center">Xhosa Bible: Ruth</h3> 
 <p><a name="an_1:1">1:1</a> Ke kaloku kwathi ngemihla yokulawula kwabagwebi, kwabakho indlala elizweni. Yahamba indoda yaseBhetelehem yakwaYuda, yaza yaphambukela elizweni lakwaMowabhi, yona nomkayo, noonyana bayo bobabini.</p> 
 <p><a name="an_1:2">1:2</a> Ke igama laloo ndoda lalinguElimeleki, igama lomkayo linguNahomi; amagama oonyana bayo babengooMalon noKiliyon,  bengamaEfrata aseBhetelehem yakwaYuda. Baya ke elizweni lakwaMowabhi, baba khona.</p> 
 <p><a name="an_1:3">1:3</a> Wafa uElimeleki indoda kaNahomi; washiywa ke yena noonyana bakhe bobabini.</p> 
 <p><a name="an_1:4">1:4</a> Bazeka abafazi abangamaMowabhikazi; igama lomnye lalinguOrpa, igama lomnye lalinguRute; bahlala khona iminyaka eseshumini.</p> 
 <p><a name="an_1:5">1:5</a> Bafa kananjalo bobabini ooMalon noKiliyon; washiywa ke loo mfazi ngoonyana bakhe bobabini nayindoda yakhe.</p> 
 <p><a name="an_1:6">1:6</a> Wesuka yena noomolokazana bakhe, ebuya elizweni lakwaMowabhi; ngokuba weva eselizweni lakwaMowabhi, ukuba uYehova ubavelele abantu bakhe ngokubanika isonka.</p> 
 <p><a name="an_1:7">1:7</a> Waphuma kuloo ndawo abekuyo, enoomolokazana bakhe bobabini;  wahamba ngendlela ebuyela ezweni lakwaYuda.</p> 
 <p><a name="an_1:8">1:8</a> Wathi uNahomi koomolokazana bakhe bobabini, Hambani,  nibuyele elowo endlwini yonina; uYehova makanenzele inceba,  njengoko nenze ngako kubafi nakum.</p> 
 <p><a name="an_1:9">1:9</a> UYehova makaninike nifumane indawo yokuphumla, elowo endlwini yendoda yakhe. Wabanga; baliphakamisa ilizwi labo,  balila.</p> 
 <p><a name="an_1:10">1:10</a> Bathi kuye, Hayi, siya kubuyela nawe kubantu bakowenu.</p> 
 <p><a name="an_1:11">1:11</a> Wathi uNahomi, Buyani, zintombi zam; kungani na ukuba nihambe nam? Ndisenoonyana yini na embilinini wam, ukuze babe ngamadoda kuni?</p> 
 <p><a name="an_1:12">1:12</a> Buyani, zintombi zam; hambani, ngokuba sendikwaluphalele ukuba nendoda. Khona ukuba ndibe ndisithi, Ndisenethemba,  nokuba bendithe ndaba ngonendoda ngobu busuku, nokuba bendithe ndazala oonyana,</p> 
 <p><a name="an_1:13">1:13</a> beniya kuthi ngenxa yoko nilinde bade bakhule, yini na?  Beniya kuthi ngenxa yoko nizibambe ningabi namadoda, yini na?  Hayi, zintombi zam; ngokuba kukrakra kunene kum ngenxa yenu,  kuba isandla sikaYehova siphumelene nam.</p> 
 <p><a name="an_1:14">1:14</a> Baliphakamisa ilizwi labo, babuya balila. UOrpa wamanga uninazala; ke yena uRute wanamathela kuye.</p> 
 <p><a name="an_1:15">1:15</a> Wathi yena, Uyabona, umkhuluwakazi wakho ubuyele kubantu bakowabo, nakoothixo bakowabo; buya nawe, ulandele umkhuluwakazi wakho.</p> 
 <p><a name="an_1:16">1:16</a> Wathi uRute, Musa akundibongoza ngokuthi mandikushiye,  ndibuye, ndingakulandeli; ngokuba apho uya khona, ndiya kuya nam; apho uya kuthi vu khona, ndiya kuthi vu khona; abantu bakowenu baya kuba ngabantu bam, uThixo wakho abe nguThixo wam;</p> 
 <p><a name="an_1:17">1:17</a> apho ufela khona, ndiya kufela khona, ndingcwatyelwe khona.  Makenjenje uYehova kum, aphinde ukwenjenje: kukufa kodwa okuya kundahlula nawe.</p> 
 <p><a name="an_1:18">1:18</a> Wabona ukuba uzimisele ukuhamba naye, wayeka ukuthetha kuye.</p> 
 <p><a name="an_1:19">1:19</a> Bahamba ke bobabini, bada bafika eBhetelehem. Kwathi, xa bangenayo eBhetelehem, wazamazama wonke umzi ngenxa yabo,  bathi, NguNahomi na lo?</p> 
 <p><a name="an_1:20">1:20</a> Wathi kubo, Musani ukuthi ndinguNahomi; yithini ndinguMara,  ngokuba uSomandla undenze ndakrakra kunene.</p> 
 <p><a name="an_1:21">1:21</a> Ndemka mna ndizele; ke uYehova undibuyisa ndilambatha. Yini na ukuba nithi ndinguNahomi; uYehova engqinile nje ngam,  uSomandla endenzele ububi nje.</p> 
 <p><a name="an_1:22">1:22</a> Wabuya ke uNahomi enoRute umMowabhikazi, umolokazana wakhe,  owabuya elizweni lakwaMowabhi; bafika bona eBhetelehem ekuqalekeni kokuvunwa kwerhasi.</p> 
 <p><a name="an_2:1">2:1</a> Ke kaloku uNahomi ebenesihlobo sendoda yakhe, indoda esisityebi emzalwaneni kaElimeleki; igama layo libe linguBhohazi.</p> 
 <p><a name="an_2:2">2:2</a> Wathi uRute umMowabhikazi kuNahomi, Makhe ndiye entsimini,  ndibhikice izikhwebu emva kwalowo ndiya kubabalwa nguye. Wathi kuye, Hamba, ntombi yam.</p> 
 <p><a name="an_2:3">2:3</a> Wahamba waya, wabhikica entsimini emva kwabavuni. Ithamsanqa lakhe lawela phezu kwesahlulo sentsimi kaBhohazi,  obengowomzalwane kaElimeleki.</p> 
 <p><a name="an_2:4">2:4</a> Wathi gqi uBhohazi, evela eBhetelehem, wathi kubavuni,  UYehova makabe nani. Bathi kuye, UYehova makakusikelele.</p> 
 <p><a name="an_2:5">2:5</a> Wathi uBhohazi kwindodana yakhe ephethe abavuni, Yekabani na le nkazana?</p> 
 <p><a name="an_2:6">2:6</a> Yaphendula indodana ephethe abavuni, yathi. Yinkazana engumMowabhikazi, efike noNahomi, bevela elizweni lakwaMowabhi;</p> 
 <p><a name="an_2:7">2:7</a> yathi ke, Makhe ndibhikice, ndibuthe phakathi kwezithungu emva kwabavuni; yeza ke, yema kwakusasa kwada kwangoku;  ukuhlala kwayo endlwini kukancinane.</p> 
 <p><a name="an_2:8">2:8</a> Wathi uBhohazi kuRute, Uyeva na, ntombi yam? Musa ukuya kubhikica ntsimini yimbi; kananjalo uze ungadluli apha;  namathela wenjenje kumthinjana wam lo;</p> 
 <p><a name="an_2:9">2:9</a> amehlo akho makabe sentsimini oyivunayo wona, uwulandele;  yabona, abafana bakwam ndibawisele umthetho wokuba bangakuchukumisi; xa unxaniweyo, yiya ezityeni, usele into ekhiwe ngabafana.</p> 
 <p><a name="an_2:10">2:10</a> Wawa ngobuso bakhe, waqubuda emhlabeni, wathi kuye, Kutheni na ukuba ndibabalwe nguwe, undibuke, ndiyinkazana yolunye uhlanga nje?</p> 
 <p><a name="an_2:11">2:11</a> Waphendula uBhohazi, wathi kuye, Ndiyixelelwe kakuhle yonke into oyenzileyo kunyokozala, emva kokufa kwendoda yakho; ukuba ushiye uyihlo nonyoko, nelizwe owazalelwa kulo, weza ebantwini obungabazi ngaphambili.</p> 
 <p><a name="an_2:12">2:12</a> UYehova makakubuyekeze ukwenza kwakho, uzaliseke umvuzo wakho ovela kuYehova uThixo kaSirayeli, oze wazimela phantsi kwamaphiko akhe wena.</p> 
 <p><a name="an_2:13">2:13</a> Wathi yena, Mandibabalwe nguwe, nkosi yam; ngokuba undithuthuzele, ngokuba uthethe kakuhle nomkhonzazana wakho,  ndingenjengomnye wabakhonzazana bakho nje.</p> 
 <p><a name="an_2:14">2:14</a> Wathi uBhohazi kuye, Ngexesha lokudla sondela apha, udle isonka, uncinde iviniga ngeqhekeza lakho. Wahlala phantsi ngasecaleni labavuni. Wamnika ikhweba; wadla, wahlutha,  washiya.</p> 
 <p><a name="an_2:15">2:15</a> Wesuka ke waya kubhikica; uBhohazi waluwisela umthetho ulutsha olulolwakhe, wathi, Makabhikice naphakathi kwezithungu,  ningamdanisi;</p> 
 <p><a name="an_2:16">2:16</a> nimrholele nokumrholela inxenye ezithungwini, nishiye,  abhikice, ningamkhalimeli.</p> 
 <p><a name="an_2:17">2:17</a> Wabhikica entsimini leyo kwada kwahlwa; wayibhula into abeyibhikicile, yanga yiefa yerhasi.</p> 
 <p><a name="an_2:18">2:18</a> Wathwala, waya ekhaya; wayibona uninazala into ayibhikicileyo; wakurhola, wamnika abekushiyile akuba ehluthi.</p> 
 <p><a name="an_2:19">2:19</a> Wathi uninazala kuye, Ubhikice phi na namhla? Ubusebenza phi na? Makasikelelwe okubukileyo wena. Wamxelela uninazala umntu abesebenza kuye, wathi, Igama lendoda endisebenze kuyo namhla nguBhohazi.</p> 
 <p><a name="an_2:20">2:20</a> Wathi uNahomi kumolokazana wakhe, Makasikelelwe yena nguYehova, ongayekelelanga ukwenza inceba yakhe kwabaphilileyo nakwabafileyo. Wathi uNahomi kuye, Indoda leyo iyalamana nathi;  ingowabakhululi bethu.</p> 
 <p><a name="an_2:21">2:21</a> Wathi uRute umMowabhikazi, Kananjalo ithe yona kum, Uze unamathele kulutsha olulolwam, lude lulugqibe lonke uvuno olulolwam.</p> 
 <p><a name="an_2:22">2:22</a> Wathi uNahomi kuRute umolokazana wakhe, Kulungile, ntombi yam, ukuba uphume nomthinjana wakhe, ukuze ungafikelwa mntu ukwenye intsimi.</p> 
 <p><a name="an_2:23">2:23</a> Wanamathela kumthinjana kaBhohazi, wabhikica, kwada kwagqitywa ukuvunwa kwerhasi nokuvunwa kwengqolowa; wahlala noninazala.</p> 
 <p><a name="an_3:1">3:1</a> Wathi uNahomi uninazala kuye, Ntombi yam, ndingakufuneli na ukuphumla okokulungela?</p> 
 <p><a name="an_3:2">3:2</a> Kaloku akasihlobo sethu na uBhohazi, lowo umthinjana ubunawo? Nanko esela irhasi ngobu busuku esandeni.</p> 
 <p><a name="an_3:3">3:3</a> Zihlambe, uthambise, unxibe iingubo zakho, uhle uye esandeni. Uze ungazazisi endodeni leyo, ide igqibe ukudla nokusela.</p> 
 <p><a name="an_3:4">3:4</a> Wothi, ukulala kwayo phantsi, uqonde indawo eye kulala kuyo,  uye uyityhile ingubo ngasezinyaweni zayo, ulale phantsi;  yokuxelela ke yona into owoyenza.</p> 
 <p><a name="an_3:5">3:5</a> Wathi kuye, Yonke into oyithethayo ndoyenza.</p> 
 <p><a name="an_3:6">3:6</a> Wehla ke waya esandeni, wenza ngako konke abemwisele umthetho ngako uninazala.</p> 
 <p><a name="an_3:7">3:7</a> Wadla uBhohazi, wasela, yachwayitha intliziyo yakhe; waya walala phantsi ekupheleni kwentlaba. Waya ke ecotha, wamtyhila ingubo ngasezinyaweni zakhe, walala phantsi.</p> 
 <p><a name="an_3:8">3:8</a> Kwathi phakathi kobusuku, yothuka indoda leyo, yaguquka,  yabona kulele inkazana ngasezinyaweni zayo.</p> 
 <p><a name="an_3:9">3:9</a> Yathi, Ungubani? Wathi, NdinguRute, umkhonzazana wakho;  twabulula isondo lengubo yakho phezu komkhonzazana wakho,  ngokuba ungumkhululi wena.</p> 
 <p><a name="an_3:10">3:10</a> Yathi, Usikelelwe nguYehova, ntombi yam. Inceba yakho yamva nje ingaphezu kweyokuqala, ungalandelanga madodana nje, nokuba ngasweleyo nokuba nganobutyebi.</p> 
 <p><a name="an_3:11">3:11</a> Kaloku ke, ntombi yam, musa ukoyika; konke okuthethileyo ndokwenzela; ngokuba bonke abantu bomzi wakowethu bayazi ukuba uyinkazana enesidima.</p> 
 <p><a name="an_3:12">3:12</a> Ewe! Kuyinene, ndingumkhululi inyaniso. Ke kukho umkhululi osondeleyo kuwe kunam.</p> 
 <p><a name="an_3:13">3:13</a> Lala ngobu busuku; kothi kusasa, ukuba uthe wakukhulula ngentlawulelo, kulunge, makakukhulule ngentlawulelo; ke ukuba akathanga akunanze ukukukhulula ngentlawulelo, ndokukhulula ngentlawulelo mna, ehleli nje uYehova. Lala kude kuse.</p> 
 <p><a name="an_3:14">3:14</a> Walala ke ngasezinyaweni zakhe kwada kwasa; wavuka bengekanakanani abantu. Yathi, Makungaziwa ukuba bekuze inkazana esandeni.</p> 
 <p><a name="an_3:15">3:15</a> Yathi, Ethe ingubo yakho yokwaleka, ukhongozele.  Wakhongozela ke ngayo. Yalinganisa izilinganiso zerhasi ezithandathu, yamthwalisa; wagoduka.</p> 
 <p><a name="an_3:16">3:16</a> Waya kuninazala, wathi yena, Utheni, ntombi yam? Wamxelela konke emenzele khona indoda leyo.</p> 
 <p><a name="an_3:17">3:17</a> Wathi, Indinike ezi zilinganiso zerhasi; ngokuba yayisithi,  Musa ukuya kunyokozala ulambatha.</p> 
 <p><a name="an_3:18">3:18</a> Wathi, Hlala, ntombi yam, ude wazi okuya kuhla; kuba indoda leyo ayiyi kuphumla, ingakuphelisanga oku namhla.</p> 
 <p><a name="an_4:1">4:1</a> Ke kaloku wenyuka uBhohazi, waya esangweni lomzi, wahlala khona; nanko egqitha umkhululi lowa abethetha yena uBhohazi;  wathi, Wa, Nantsi, khawuphambukele apha, uhlale phantsi.</p> 
 <p><a name="an_4:2">4:2</a> Waphambuka, wahlala. Wathabatha ishumi lamadoda kumadoda amakhulu omzi, wathi, Hlalani apha; ahlala ke.</p> 
 <p><a name="an_4:3">4:3</a> Wathi kumkhululi lowo, Isahlulo somhlaba obungowomzalwana wethu uElimeleki, uthengise ngaso uNahomi, obuye elizweni lakwaMowabhi;</p> 
 <p><a name="an_4:4">4:4</a> ndathi ke mna, mandivule indlebe yakho, ndithi, Wuthenge ngaphambi kwaba bahleliyo apha, phambi kwamadoda amakhulu abantu bakowethu. Ukuba uyawukhulula ngentlawulelo, wukhulule ngentlawulelo; ukuba akuwukhululi ngentlawulelo, ndixelele ndazi; ngokuba akukho bani unokuwukhulula ngentlawulelo,  ingenguwe; ndisemva kwakho mna. Wathi, Ndowukhulula ngentlawulelo mna.</p> 
 <p><a name="an_4:5">4:5</a> Wathi uBhohazi, Mhlenikweni uwuzuzayo umhlaba esandleni sikaNahomi, uwuzuza nakuRute, umMowabhikazi, umkamfi, ukuba uvuse igama lomfi elifeni lakhe.</p> 
 <p><a name="an_4:6">4:6</a> Wathi umkhululi lowo, Andinakuzikhululela ngentlawulelo ngokwam, hleze ndilonakalise elam ilifa. Zikhululele ngentlawulelo isilunga sam eso; ngokuba andinako mna ukuwukhulula ngentlawulelo.</p> 
 <p><a name="an_4:7">4:7</a> Ke kaloku kwakusithiwa kudala kwaSirayeli, ukukhulula ngentlawulelo nokwanana, ukuze yonke into ibe iqiniselwe, ubani anyothule imbadada yakhe ayinike ummelwane wakhe; oko kwaye kububungqina kwaSirayeli.</p> 
 <p><a name="an_4:8">4:8</a> Wathi umkhululi lowo kuBhohazi, Zithengele. Wanyothula imbadada yakhe.</p> 
 <p><a name="an_4:9">4:9</a> Wathi ke uBhohazi kumadoda amakhulu nakubantu bonke,  Ningamangqina namhla, ukuba ndikuthengile konke okukaElimeleki,  nako konke okukaKiliyon noMalon, esandleni sikaNahomi;</p> 
 <p><a name="an_4:10">4:10</a> noRute umMowabhikazi, umkaMalon, ndimzuzile ukuba abe ngumkam, ukuze kuvuswe igama lomfi elifeni lakhe,  linganqanyulwa igama lomfi ebazalwaneni bakhe, nasesangweni lendawo yakhe: ningamangqina namhla.</p> 
 <p><a name="an_4:11">4:11</a> Bathi bonke abantu abasesangweni namadoda amakhulu,  Singamangqina. UYehova makamenze lo mfazi ungenayo endlwini yakho, abe njengoRakeli nanjengoLeya, abayakhayo indlu kaSirayeli bobabini, avelise amandla e-Efrata, akwenzele udumo eBhetelehem;</p> 
 <p><a name="an_4:12">4:12</a> indlu yakho ibe njengendlu kaPeretse, awamzalayo uTamare kuYuda, ngembewu leyo aya kukunika uYehova ngale ntombazana.</p> 
 <p><a name="an_4:13">4:13</a> UBhohazi wamzeka ke uRute waba ngumkakhe, wamngena; waza uYehova wamnika ukuzala; wazala unyana.</p> 
 <p><a name="an_4:14">4:14</a> Bathi abafazi kuNahomi, Makabongwe uYehova ongakuyekelanga uswele umkhululi namhla; igama lakhe malivakale kwaSirayeli;</p> 
 <p><a name="an_4:15">4:15</a> abe ngumbuyisi womphefumlo kuwe, nomnqaki wezimvi zakho;  ngokuba umolokazana wakho okuthandayo, lowo ulungileyo kuwe ngaphezu koonyana abasixhenxe, umzele.</p> 
 <p><a name="an_4:16">4:16</a> UNahomi wamthabatha umntwana lowo, wambeka esifubeni sakhe,  waba ngumondli wakhe.</p> 
 <p><a name="an_4:17">4:17</a> Lwamthiya igama ummelwanekazi, lwathi, UNahomi uzalelwe unyana, lwathi igama lakhe nguObhedi; yena nguyise kaYese,  uyise kaDavide.</p> 
 <p><a name="an_4:18">4:18</a> Yiyo le ke inzala kaPeretse: uPeretse wazala uHetseron;</p> 
 <p><a name="an_4:19">4:19</a> uHetseron wazala uRam; uRam wazala uAminadabhi;</p> 
 <p><a name="an_4:20">4:20</a> uAminadabhi wazala uNashon; uNashon wazala uSalemon;</p> 
 <p><a name="an_4:21">4:21</a> uSalemon wazala uBhohazi; uBhohazi wazala uObhedi;</p> 
 <p><a name="an_4:22">4:22</a> UObhedi wazala uYese; uYese wazala uDavide.</p> 
 <p></p><hr>
 <center>
 <a href="sa1.htm">Next: 1 Samuel</a></center>
 </body>