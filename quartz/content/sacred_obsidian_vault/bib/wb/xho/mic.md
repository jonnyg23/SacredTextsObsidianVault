<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jon.htm">Previous</a> 
 <a href="nah.htm">Next</a> 
 </center>
 <hr>
  <h3 align="center">Xhosa Bible: Micah</h3> 
 <p><a name="an_1:1">1:1</a> Ilizwi likaYehova elafika kuMika waseMoreshete, ngemihla kaYotam, ka-Ahazi, kaHezekiya, ookumkani bakwaYuda, awalibonayo ngokusingisele kwelakwaSamari neYerusalem.</p> 
 <p><a name="an_1:2">1:2</a> Yivani nonke, zizwe niphela; bazani indlebe, hlabathi nenzaliseko yalo; mayibe lingqina iNkosi uYehova ngani, iNkosi etempileni yayo engcwele.</p> 
 <p><a name="an_1:3">1:3</a> Kuba nanko uYehova ephuma endaweni yakhe, eya kuhla,  anyathele phezu kwemimango yehlabathi.</p> 
 <p><a name="an_1:4">1:4</a> Ziya kunyibilika iintaba phantsi kwakhe, zicandeke izihlambo, njengomthwebeba phambi komlilo, njengamanzi ephalazwe exandekeni.</p> 
 <p><a name="an_1:5">1:5</a> Konke oko kungesikreqo sakwaYakobi, kungesono sendlu kaSirayeli. Ngubani na obange isikreqo sakwaYakobi?  AsingowakwaSamari na? Ngubani na obange iziganga zakwaYuda?  AsingowaseYerusalem na?</p> 
 <p><a name="an_1:6">1:6</a> Ngoko ke ndolenza elakwaSamari libe yimfumba yamatye esisimi, libe ziindawo zokutyala imidiliya; ndiwaphose amatye alo emfuleni, ndizityhile iziseko zalo.</p> 
 <p><a name="an_1:7">1:7</a> Iya kuqotywa yonke imifanekiso yalo eqingqiweyo, lutshiswe ngomlilo lonke utsheqo lwalo, ndizichithe zonke izithixo zalo;  ngokuba lizibuthe ngotsheqo lwehenyukazi, ziya kubuya ke zibe lutsheqo lwehenyukazi.</p> 
 <p><a name="an_1:8">1:8</a> Ngoko ke ndiya kumbambazela, ndibhomboloze; ndiya kuhamba ndihlunyulwe, ndishiywe ndize; ndiya kukhala njengempungutye,  ndilile njengenciniba.</p> 
 <p><a name="an_1:9">1:9</a> Kuba amanxeba alo akanakunyangwa; ngokuba kude kwafika nakwaYuda, kwada kwafika esangweni labantu bam eYerusalem.</p> 
 <p><a name="an_1:10">1:10</a> Musani ukukuxela eGati, musani ukulila nokulila;  eBhetele-afra ndizigalele ngothuli.</p> 
 <p><a name="an_1:11">1:11</a> Dlulani, bemi baseShafire, nihambe ze ngokulihlazo; abemi baseTsanan abaphumanga: umbambazelo lwaseBhete-etsele lunihlutha ukuma kwenu kuyo.</p> 
 <p><a name="an_1:12">1:12</a> Kuba abemi baseMaroti bazibhijabhija ngenxa yokulungileyo;  kuba kuhle ububi buphuma kuYehova, beza esangweni leYerusalem.</p> 
 <p><a name="an_1:13">1:13</a> Bophani iimbaleki ezinqwelweni zokulwa, bemi baseLakishe;  ibikukuqala kwesono entombini enguZiyon, ukuthi zifunyanwe kuyo izikreqo zakwaSirayeli.</p> 
 <p><a name="an_1:14">1:14</a> Ngako oko uya kuyinika iMoreshete yaseGati inqakwe; izindlu zaseAkezibhi ziya kuba ngumlambo okhohlisayo kookumkani bakwaSirayeli.</p> 
 <p><a name="an_1:15">1:15</a> Ndisaya kuyizisa indlalifa kuni, bemi baseMaresha; baya kufika eAdulam abazukileyo bakwaSirayeli. Chebani, niziguye iintloko, ngenxa yoonyana beziyolo zenu;</p> 
 <p><a name="an_1:16">1:16</a> kwenzeni banzi ukucheba kwenu, njengexhalanga; kuba bathinjiwe kuwe.</p> 
 <p><a name="an_2:1">2:1</a> Athi ke, abo bacinga ubutshinga, basebenze ububi ezililini zabo! abathi ekukhanyeni kwengomso babenze, ngokuba isandla sabo singuthixo wabo.</p> 
 <p><a name="an_2:2">2:2</a> Banqwenela amasimi, bawahluthe; kwanezindlu, bazithabathe;  bacudisa umfo nendlu yakhe, indoda nelifa layo.</p> 
 <p><a name="an_2:3">2:3</a> Ngako oko utsho uYehova ukuthi, Yabonani, ndicinga ububi ngale mizalwane, eningayi kuzirhola iintamo zenu kubo,  ningahambi niqhankqalaza; kuba lixesha lobubi.</p> 
 <p><a name="an_2:4">2:4</a> Ngaloo mini kuya kwenziwa umzekeliso ngani, bameme isimema,  kuthiwe, Kwenzekile; sibhuqiwe sabhuqwa. Isahlulo sabantu bakowethu usananisile; hayi, ukusisusa kwakhe kum! amasimi ethu uwabela amaphamba.</p> 
 <p><a name="an_2:5">2:5</a> Ngako oko akuyi kuba naye okuphosela ulutya kwiqashiso ebandleni likaYehova.</p> 
 <p><a name="an_2:6">2:6</a> Bathi, Musani ukuwisa intetho, bewisa intetho; ukuba abathe bawisa intetho kubo abo, akayi kubuya umva amahlazo.</p> 
 <p><a name="an_2:7">2:7</a> Wena kuthiwa uyindlu kaYakobi, uyazekaneka na uMoya kaYehova? kukwenza kwakhe na oku? Akalungisi na amazwi am kohamba ngokuthe tye?</p> 
 <p><a name="an_2:8">2:8</a> Izolo eli abantu bam basuke ngokotshaba; nibahluba ingubo ende yokwaleka kwengaphantsi, abadlula bekholosile, bengathandi kulwa.</p> 
 <p><a name="an_2:9">2:9</a> Abafazi babantu bam niyabagxotha ezindlwini zeziyolo zabo;  ebantwaneni babo nizithabathile izivatho zam ngonaphakade.</p> 
 <p><a name="an_2:10">2:10</a> Sukani, nihambe; kuba asiyiyo indawo yokuphumla kwenu le;  ngenxa yobunqambi bayo obonakalisayo, obonakalisayo kakhulu.</p> 
 <p><a name="an_2:11">2:11</a> Ukuba bekukho umntu ohamba nomoya, exokisa ngamanga,  esithi, Ndiya kuwisa intetho kuwe ngokusingisele kwiwayini,  nakwisiselo esinxilisayo, ubeya kuba ngumwisi-ntetho kwaba bantu.</p> 
 <p><a name="an_2:12">2:12</a> Ndiya kukuhlanganisa okunene, Yakobi, uphela; okunene ndiya kuwabutha amasalela akwaSirayeli; ndiya kubenza babe banye,  njengempahla emfutshane yaseBhotsera, njengomhlambi ophakathi kwedlelo lawo; baya kuxokozela ngokuba baninzi kwabantu.</p> 
 <p><a name="an_2:13">2:13</a> Unyuke phambi kwabo umgqobhozi; bayagqobhoza, bayangena esangweni, bayaphuma kwangalo; ukumkani wabo uhamba phambi kwabo, uYehova esentloko kubo.</p> 
 <p><a name="an_3:1">3:1</a> Ndathi, Khanive, zintloko zakwaYakobi, nani baphathi bendlu kaSirayeli; asikokwenu na ukukwazi okusesikweni?</p> 
 <p><a name="an_3:2">3:2</a> nina, bathiyi bokulungileyo, bathandi bokubi; nina bahlinzi bolusu lwabantu, nenyama yabo emathanjeni abo;</p> 
 <p><a name="an_3:3">3:3</a> nina, bayidlileyo inyama yabantu bam; balobula ulusu iwabo;  bawaphula amathambo abo; bawaxhaxha ngathi ngawembiza, ngathi yinyama kungxawu.</p> 
 <p><a name="an_3:4">3:4</a> Baya kwandula bakhale kuYehova, angabaphenduli: asuke abusithelise ubuso bakhe kubo ngelo xesha, njengoko bazenze zambi iintlondi zabo.</p> 
 <p><a name="an_3:5">3:5</a> Utsho uYehova ngokusingisele kubaprofeti ababandwendwisayo abantu bakowethu; abathi, xa banokuhlafunwayo, baze bamemeze uxolo: bathi, osukuba engafaki nto emlonyeni wabo,  bamngcwalisele imfazwe, ukuthi:</p> 
 <p><a name="an_3:6">3:6</a> Ngako oko niya kuba nobusuku, iphuthe imibono; nibe nobumnyama, kuphuthe ukuvumisa; litshone ilanga kubaprofeti,  ibe mnyama imini kubo.</p> 
 <p><a name="an_3:7">3:7</a> Ziya kudana iimboni, babe neentloni abavumisi,  bazigqubuthele iindevu bonke bephela; ngokuba kungekho mpendulo kaThixo.</p> 
 <p><a name="an_3:8">3:8</a> Ke mna ndizele ngamandla ngomoya kaYehova, ndizele kokusesikweni nobugora, ukuze ndimxelele uYakobi ukreqo lwakhe,  uSirayeli isono sakhe.</p> 
 <p><a name="an_3:9">3:9</a> Khanive oku, nina zintloko zendlu kaYakobi, nani baphathi bendlu kaSirayeli, abakwenza amasikizi okusesikweni,  bakujikajike konke okuthe tye;</p> 
 <p><a name="an_3:10">3:10</a> abayakha iZiyon ngamagazi, neYerusalem ngobugqwetha.</p> 
 <p><a name="an_3:11">3:11</a> Iintloko zayo zigweba ngenxa yesicengo, nababingeleli bayo bayayala ngenxa yomvuzo, nabaprofeti bayo bavumisa ngenxa yemali; baze bayame ngoYehova, besithi, UYehova akaphakathi kwethu, yini na? asiyi kuzelwa bubi.</p> 
 <p><a name="an_3:12">3:12</a> Ngako oko, ngenxa yenu iya kulinywa iZiyon ibe yintsimi,  iYerusalem ibe yimiwewe, intaba yayo indlu ibe yimimango yehlathi.</p> 
 <p><a name="an_4:1">4:1</a> Ke kaloku, ekupheleni kwemihla, intaba yendlu kaYehova iya kuzinza encotsheni yazo iintaba, yona iziphakamele iinduli,  zibe ngumsinga izizwe ukuya kuyo.</p> 
 <p><a name="an_4:2">4:2</a> Ziya kubamba iintlanga ezininzi, zithi, Hambani, sinyuke siye entabeni kaYehova, endlwini yoThixo kaYakobi, ukuze asiyalele iindlela zakhe, sihambe ngomendo wakhe; kuba uya kuphuma eZiyon umyalelo, nelizwi likaYehova eYerusalem.</p> 
 <p><a name="an_4:3">4:3</a> Uya kugweba phakathi kwezizwe ezininzi, ohlwaye iintlanga ezinamandla, ade ase kude; ziwakhande, amakrele azo abe ngamakhuba, nezikhali zazo zibe zizitshetshe zokuthena imidiliya. Uhlanga aluyi kuphakamisela kuhlanga ikrele lalo,  bangabi safunda ukulwa.</p> 
 <p><a name="an_4:4">4:4</a> Baya kuhlala elowo phantsi komdiliya wakhe, naphantsi komkhiwane wakhe, kungabikho uboyikisayo; kuba umlomo kaYehova wemikhosi uthethile.</p> 
 <p><a name="an_4:5">4:5</a> Kuba zonke izizwe zihamba, sona eso egameni lothixo waso;  thina ke sihamba egameni likaYehova uThixo wethu, ngonaphakade kanaphakade.</p> 
 <p><a name="an_4:6">4:6</a> Ngayo loo mini, utsho uYehova, ndiya kubahlanganisa abaqhwalelayo, ndibabuthe abagxothiweyo, nabendibaphethe kakubi;</p> 
 <p><a name="an_4:7">4:7</a> ndibenze abaqhwalelayo babe ngamasalela, nabakhweleliselwa kude babe luhlanga olunamandla, uYehova abe ngukumkani kubo entabeni yeZiyon, kususela ngoku kude kuse ephakadeni.</p> 
 <p><a name="an_4:8">4:8</a> Wena ke, nqaba ende yomhlambi, nduli yentombi enguZiyon,  luya kuza lufikelele kuwe olwangaphambili ulawulo, lokuba bubukumkani bentombi enguYerusalem.</p> 
 <p><a name="an_4:9">4:9</a> Ngokunje ukhalelani na ngoku kukhala? Akakho na ukumkani kuwe? Umcebisi wakho ubhubhile na, ukuba ubanjwe nje kukuzibhijabhija, njengozalayo?</p> 
 <p><a name="an_4:10">4:10</a> Zibhijabhije, ubhanyalaze njengozalayo, ntombi inguZiyon;  ngokuba ngoku uya kuphuma phakathi komzi, uhlale endle, ude uye eBhabheli; uya kuhlangulwa khona; uya kukukhulula khona uYehova esandleni seentshaba zakho.</p> 
 <p><a name="an_4:11">4:11</a> Ngoku ke kuhlanganisene iintlanga ezininzi ngawe, zisithi,  Mayihlanjelwe, ayibone amehlo ethu iZiyon.</p> 
 <p><a name="an_4:12">4:12</a> Ke zona ezi azizazi iingcinga zikaYehova, aziliqondi icebo lakhe; kuba uzibuthile njengezithungu zesanda.</p> 
 <p><a name="an_4:13">4:13</a> Suk ume, ubhule, ntombi inguZiyon, kuba uphondo lwakho ndilwenza isinyithi, neempuphu zakho ndizenza ubhedu. Uya kucola iintlanga ezininzi, uyisingele phantsi kuYehova inzuzo yazo embi, ubusingele phantsi kwiNkosi yehlabathi lonke ubutyebi bazo.</p> 
 <p><a name="an_5:1">5:1</a> Kaloku ngungelanani, ntombi yongungelwano; bayasingqinga,  babetha ngentonga esidleleni nakumgwebi wakwaSirayeli.</p> 
 <p><a name="an_5:2">5:2</a> Ke wena, Bhetelehem-efrata, umncinane kunokuba ubekho emawakeni akwaYuda, kuya kuphuma kuwe, eze ngenxa yam, oya kuba ngumlawuli kwaSirayeli, oziphumo zakhe zisusela kumandulo,  zisusela kwimihla yasephakadeni.</p> 
 <p><a name="an_5:3">5:3</a> Ngako oko uya kubanikela kude kube lixesha lokuzala kozalayo, ade abuye amasalela abazalwana bakhe, kunye noonyana bakaSirayeli;</p> 
 <p><a name="an_5:4">5:4</a> uya kuma, aluse enamandla kaYehova, enobungangamsha begama likaYehova uThixo wakhe; bahlale; ngokuba ngoku uya kuba mkhulu, ese eziphelweni zehlabathi.</p> 
 <p><a name="an_5:5">5:5</a> Woba luxolo lowo. Xa uAsiriya azileyo ezweni lakowethu, xa anyathelayo ezingxandeni zethu ezinde, siya kumisela abalusi abasixhenxe, neenkosi zabantu ezisibhozo, zimelane naye.</p> 
 <p><a name="an_5:6">5:6</a> Baya kulalusa ilizwe laseAsiriya ngekrele, nelizwe lakwaNimrodi emasangweni alo; asihlangule kuma-Asiriya, xa azileyo ezweni lakowethu, xa anyathelayo emideni yethu.</p> 
 <p><a name="an_5:7">5:7</a> Amasalela akwaYakobi aya kuba phakathi kwezizwe ezininzi,  njengombethe ophuma kuYehova, njengamathontsi emvula ebutyanini; engathembele mntwini, engalindele koonyana babantu.</p> 
 <p><a name="an_5:8">5:8</a> Amasalela akwaYakobi oba sezintlangeni, phakathi kwezizwe ezininzi, njengengonyama phakathi kweenyamakazi zehlathi;  njengengonyama entsha phakathi kwemihlambi yeegusha, yona ithi,  ingacanda kuzo, isuke inyhashe, iqwenge, kungabikho mhlanguli.</p> 
 <p><a name="an_5:9">5:9</a> Masiphakame isandla sakho, sibe phezu kwababandezeli bakho,  zinqunyulwe zonke iintshaba zakho.</p> 
 <p><a name="an_5:10">5:10</a> Kothi ngaloo mini, utsho uYehova, ndiwanqumle amahashe akho, angabikho phakathi kwakho, ndizitshabalalise iinqwelo zakho zokulwa.</p> 
 <p><a name="an_5:11">5:11</a> Ndoyinqumla imizi yelizwe lakowenu, ndizigungxule zonke iinqaba zakho;</p> 
 <p><a name="an_5:12">5:12</a> ndibanqamle abakhafuli, bangabikho esandleni sakho; amatola angabikho kuwe.</p> 
 <p><a name="an_5:13">5:13</a> Ndiya kuyinqumla imifanekiso yakho eqingqiweyo, nezimiso zakho zamatye, zingabikho phakathi kwakho; ungabi saqubuda kumsebenzi wezandla zakho.</p> 
 <p><a name="an_5:14">5:14</a> Ndobanyothula ooAshera bakho, bangabikho phakathi kwakho;  ndiyitshabalalise imizi yakho.</p> 
 <p><a name="an_5:15">5:15</a> Ndiya kuphindezela ndinomsindo, ndishushu ezintlangeni ezingevayo.</p> 
 <p><a name="an_6:1">6:1</a> Khanive akuthethayo uYehova; uthi, Suk ume, ubambanene entaba, iinduli zilive ilizwi lakho.</p> 
 <p><a name="an_6:2">6:2</a> Yivani, zintaba, ukubambana kukaYehova, nani zimakade,  ziseko zehlabathi; kuba uYehova ubambene nabantu bakhe, uya kuphikisana namaSirayeli.</p> 
 <p><a name="an_6:3">6:3</a> Bantu bam, ndenze ntoni na kuni? Ndinidinise ngantoni na?  Ndiphenduleni.</p> 
 <p><a name="an_6:4">6:4</a> Ngokuba ndaninyusa ezweni laseYiputa, ndanikhulula endlwini yamakhoboka, ndathuma phambi kwenu ooMoses, noAron, noMiriyam.</p> 
 <p><a name="an_6:5">6:5</a> Bantu bam, khanikukhumbule ukucebisa kukaBhalaki ukumkani wakwaMowabhi, nokuphendula kukaBhileham unyana kaBhehori,  ethabathela eShitim, wada wesa eGiligali, ukuze niyazi imisebenzi kaYehova yobulungisa.</p> 
 <p><a name="an_6:6">6:6</a> Ndiya kumkhawulela uYehova ndinantoni na? Ndiye kuzigoba na kuThixo ophezulu? Ndiya kumkhawulela ndinamadini anyukayo na,  ndinamathole amnyaka mnye na?</p> 
 <p><a name="an_6:7">6:7</a> Wokholiswa na uYehova ngamawaka eenkunzi zezimvu, ngamawaka alishumi emilambo yeoli? Ndorhola owamazibulo na ngenxa yesikreqo sam, isiqhamo somzimba wam na ngenxa yesono somphefumlo wam?</p> 
 <p><a name="an_6:8">6:8</a> Uxelelwe, mntundini, okulungileyo: akubizayo uYehova kuwe,  kukuthi wenze okusesikweni, uthande inceba, uhambe noThixo wakho ngokuthozamileyo.</p> 
 <p><a name="an_6:9">6:9</a> Izwi likaYehova libhekisa kuwo umzi ukubiza, igama lakho liyayibona eyona nto iyiyo. Yiveni intonga, nalowo uyiyalelayo.</p> 
 <p><a name="an_6:10">6:10</a> Busekho na ubuncwane bokungendawo endlwini yongendawo,  ne-efa edlekileyo, ebhavunyelweyo?</p> 
 <p><a name="an_6:11">6:11</a> Ndoqaqamba na ndinesikali sokungendawo, ndinengxowa yamatye enkohliso?</p> 
 <p><a name="an_6:12">6:12</a> Kuba izityebi zakhona zizele lugonyamelo, nabemi bakhona bathethe ubuxoki, nolwimi lwabo lube lunenkohliso emlonyeni wabo.</p> 
 <p><a name="an_6:13">6:13</a> Nam ke ndikuxabele ngokubulalayo, ndikuphanzisile ngenxa yezono zakho.</p> 
 <p><a name="an_6:14">6:14</a> Wena uya kudla, ungahluthi, uhlale unephango; usabise,  ungasindisi; nokusindileyo ndikunikele ekreleni.</p> 
 <p><a name="an_6:15">6:15</a> Wena uya kuhlwayela, ungavuni; wena uya kuxovula umnquma,  ungazithambisi ngeoli; uxovule iwayini entsha, ungaseli wayini.</p> 
 <p><a name="an_6:16">6:16</a> Bazigcinela imimiselo kaOmri, nezenzo zonke zendlu ka-Ahabhi, nisuke nihambe ngamacebo abo; ukuze ndinenze nibe ngummangaliso, nabemi bayo babe ngumsondlo; ngoko niya kuthwala ukungcikivwa kwabantu bam.</p> 
 <p><a name="an_7:1">7:1</a> Athi ke mna! Kuba ndisuke ndaba njengokuhlanganiswa kweziqhamo zasehlotyeni, njengokubhikicwa kweediliya; akukho sihloko sakudliwa; akukho khiwane liqalelayo, linqwenelwayo ngumphefumlo wam.</p> 
 <p><a name="an_7:2">7:2</a> Udakile owenceba, akabakho ehlabathini; akasekho nothe tye phakathi koluntu; bonke bephela balalela igazi, elowo uzingela umzalwana wakhe ngomnatha.</p> 
 <p><a name="an_7:3">7:3</a> Izandla zabo zozibini zisentweni embi ukuba ziyifeze; uthi umthetheli acele ngegunya, umgwebi enzele umvuzo; omkhulu yena uthetha ububi bomphefumlo wakhe; benjenjalo ke ukuyiphotha.</p> 
 <p><a name="an_7:4">7:4</a> Olungileyo kubo unjengomtholo, othe tye ugqithisele nakuthango lweminga; iyeza imini yababoniseli bakho,  yokuvelelwa kwakho, kubekho ngoku ukudideka kwabo.</p> 
 <p><a name="an_7:5">7:5</a> Musani ukukholwa nguwenu, ningakholosi ngekholwane; nakolele esifubeni sakho, zigcine iingcango zomlomo wakho.</p> 
 <p><a name="an_7:6">7:6</a> Ngokuba unyana umenza isidenge uyise, intombi isukela phezulu kunina, umolokazana kuninazala; iintshaba zomntu ngabantu bendlu yakhe.</p> 
 <p><a name="an_7:7">7:7</a> Mna ke ndiya kuqwalasela kuYehova; ndiya kulindela kuThixo wokusindiswa kwam; uya kundiva uThixo wam.</p> 
 <p><a name="an_7:8">7:8</a> Musa ukundivuyelela, lutshaba lwam; kuba, ndiwile nje, ndiya kubuya ndivuke; kuba, ndihleli emnyameni nje, uYehova uya kuba kukukhanya kum.</p> 
 <p><a name="an_7:9">7:9</a> Ukujala kukaYehova ndiya kukuthwala, kuba ndonile kuye, ade andithethelele etyaleni lam, andilungisele; uya kundikhuphela ekukhanyeni; ndiya kububona ubulungisa bakhe.</p> 
 <p><a name="an_7:10">7:10</a> Ke utshaba lwam luya kubona, lugutyungelwe kukudana, obe lusithi kum, Uphi na uYehova, uThixo wakho? Amehlo am aya kulubona; kungoku luya kunyathelwa njengodaka lwezitrato.</p> 
 <p><a name="an_7:11">7:11</a> Iyeza imini yokwakhiwa kweendonga zakho; ngaloo mini uya kuba kude ummiselo.</p> 
 <p><a name="an_7:12">7:12</a> Ngaloo mini boza kuwe, bevela eAsiriya nasemizini yaseYiputa, bethabathela eYiputa, bade base kuwo uMlambo;  bethabathela elwandle, base elwandle; bethabathela entabeni base entabeni.</p> 
 <p><a name="an_7:13">7:13</a> Kuya kuba senkangala elizweni, ngenxa yabemi balo, ngenxa yeziqhamo zeentlondi zabo.</p> 
 <p><a name="an_7:14">7:14</a> Yalusa abantu bakho ngentonga yakho, iigusha zelifa lakho,  ezihleli zodwa, ehlathini phakathi kweKarmele; mazidle eBhashan nakwelaseGiliyadi, ngokweemini zasephakadeni.</p> 
 <p><a name="an_7:15">7:15</a> Ngokweemini zokuphuma kwakho ezweni laseYiputa, ndiya kubabonisa imisebenzi ebalulekileyo.</p> 
 <p><a name="an_7:16">7:16</a> Iintlanga ziya kubona, zibudanele ubugorha bazo bonke; ziya kubeka isandla emlonyeni, iindlebe zazo ziya kuba zizithulu.</p> 
 <p><a name="an_7:17">7:17</a> Ziya kukhotha uthuli njengenyoka, njengezinambuzane zehlabathi; ziya kuphuma zigungqa ekuvingcelweni kwazo; ziya kuya zinkwantya kuYehova uThixo wethu, zoyike phambi kwakho.</p> 
 <p><a name="an_7:18">7:18</a> Ngubani na onguThixo onjengawe, oxolela ubugwenxa, adlule esikreqweni samasalela elifa lakhe? Akawugcini unaphakade umsindo wakhe; kuba yena uthanda ukwenza inceba.</p> 
 <p><a name="an_7:19">7:19</a> Wobuya abe nemfesane kuthi, abunyathelele phantsi ubugwenxa bethu; woziphosa ezinzulwini zolwandle zonke izono zabo.</p> 
 <p><a name="an_7:20">7:20</a> Uya kumnika uYakobi inyaniso, umnike uAbraham inceba,  owabafungela yona oobawo kususela kwimihla yamandulo.</p> 
 <p></p><hr>
 <center>
 <a href="nah.htm">Next: Nahum</a></center>
 </body>