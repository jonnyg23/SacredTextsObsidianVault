<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="col.htm">Previous</a> 
 <a href="th2.htm">Next</a> 
 </center>
 <hr>
  <h3 align="center">Xhosa Bible: 1 Thessalonians</h3> 
 <p><a name="an_1:1">1:1</a> UPawulos noSilvano noTimoti babhalela ibandla labaseTesalonika elikuThixo uYise, neNkosi yethu uYesu, Kristu;  bathi, Makube lubabalo kuni, noxolo oluvela kuThixo uBawo wethu, neNkosi yethu uYesu Kristu.</p> 
 <p><a name="an_1:2">1:2</a> Sihlala sibulela kuye uThixo ngenxa yenu nonke; sinikhumbula emithandazweni yethu;</p> 
 <p><a name="an_1:3">1:3</a> singayeki ukuwukhumbula umsebenzi wenu wokholo, nokubulaleka kwenu kothando, nokunyamezela kwenu kokuthemba iNkosi yethu uYesu Kristu, phambi koThixo uBawo wethu;</p> 
 <p><a name="an_1:4">1:4</a> sikwazi, bazalwana bathandiweyo nguThixo, ukunyulwa kwenu.</p> 
 <p><a name="an_1:5">1:5</a> Ngokuba iindaba ezilungileyo zethu azibangakho kuni ngantetho yodwa; zabakho nangamandla, nangoMoya oyiNgcwele,  nangenkoloseko enkulu, njengoko naziyo ukuba saba ngabanjani na phakathi kwenu ngenxa yenu.</p> 
 <p><a name="an_1:6">1:6</a> Nani naba ngabaxelisa thina nayo iNkosi, nalamkelayo nje ilizwi nisembandezelweni eninzi, ninovuyo loMoya oyiNgcwele;</p> 
 <p><a name="an_1:7">1:7</a> nada naba yimifuziselo kubo bonke abakholwayo,  abakwelaseMakedoni nelaseAkaya.</p> 
 <p><a name="an_1:8">1:8</a> Kuba lahlokoma livela kuni ilizwi leNkosi, akwaba khona kwelaseMakedoni nelaseAkaya lodwa; kusuke ezindaweni zonke ukukholwa kwenu kuThixo kwaduma, ngokokude kungabi safuneka ukuba sithethe nto.</p> 
 <p><a name="an_1:9">1:9</a> Kuba bona ngokwabo baxela ngathi, ukuba kwakunjani na ukungena kwethu kuni, nokokuba nathini na ukuguqukela kuThixo,  niphuma kuzo izithixo, ukuze nikhonze uThixo ophilileyo oyinyaniso,</p> 
 <p><a name="an_1:10">1:10</a> nilinde uNyana wakhe evela emazulwini, awamvusayo kwabafileyo, kwauYesu, osihlangulayo kuyo ingqumbo ezayo.</p> 
 <p><a name="an_2:1">2:1</a> Kuba nikwazi ngokwenu, bazalwana, ukuba ukungena kwethu kuni akulambathanga;</p> 
 <p><a name="an_2:2">2:2</a> sesuka, nakuba besive ubunzima ngenxa engaphambili,  siphethwe kakubi eFilipi, njengoko naziyo, asafihlisa, sikuye uThixo wethu, ukuzithetha kuni iindaba ezilungileyo zikaThixo,  sinomzamo omkhulu.</p> 
 <p><a name="an_2:3">2:3</a> Kuba uvuselelo lwethu aluphumi kulahlekiseni, lungaphumi nasekungcoleni, lungekhona nasenkohlisweni.</p> 
 <p><a name="an_2:4">2:4</a> Sithi, njengoko sicikidiweyo nguThixo, ukuba siphathiswe iindaba ezilungileyo, senjenjalo ukuthetha; singangi sikholisa abantu, kuba sikholisa uThixo ozicikidayo iintliziyo zethu.</p> 
 <p><a name="an_2:5">2:5</a> Kuba kananjalo, njengoko naziyo, asizanga sibe nantetho yakucengacenga, namkhusane wakubawa, uThixo ulingqina;</p> 
 <p><a name="an_2:6">2:6</a> singafuni nokufuna luzuko bantwini, nokuba kukuni, nokuba kukwabanye; nakuba besinokuba ngumthwalo ngokwabapostile bakaKristu.</p> 
 <p><a name="an_2:7">2:7</a> Thina ke sisuke sathantamisa phakathi kwenu njengomdlezana osukuba ebagcinile abakhe abantwana;</p> 
 <p><a name="an_2:8">2:8</a> ngokunjalo sinilangazelela nje, kwakholeka kuthi ukuba singaneli kunabela iindaba ezilungileyo zikaThixo nje kodwa,  sinabele nobomi bethu, ngenxa enokuba naba ziintanda kuthi.</p> 
 <p><a name="an_2:9">2:9</a> Kuba niyakukhumbula, bazalwana, ukubulaleka kwethu nemigu yethu; kuba sazivakalisa kuni iindaba ezilungileyo zikaThixo,  sisebenza ubusuku nemini, ukuze singabi mthwalo nakubani kuni.</p> 
 <p><a name="an_2:10">2:10</a> Ningamangqina nina kwanoThixo, ukuba saba njani na ukuba ngcwele, nokuba nobulungisa, nokungabi nakusoleka kuni bakholwayo;</p> 
 <p><a name="an_2:11">2:11</a> kwanjengoko naziyo nonke ngabanye, ukuba besixelisa uyise kubantwana bakhe, siniyala, sinikhuza, siniqononondisa,</p> 
 <p><a name="an_2:12">2:12</a> ukuba nihambe ngokumfaneleyo uThixo, onibizelayo kobakhe ubukumkani nobuqaqawuli.</p> 
 <p><a name="an_2:13">2:13</a> Ngenxa yoko, nathi siyabulela kuye uThixo singayeki,  okokuba nathi, ukulamkela ilizwi likaThixo lodaba kuthi,  analamkela lililizwi labantu; nalamkela, njengokuba kunjalo okwenyaniso, lililizwi likaThixo elisebenzayo nokusebenza kuni bakholwayo.</p> 
 <p><a name="an_2:14">2:14</a> Kuba nina, bazalwana, naba ngabaxelisa amabandla kaThixo akwelakwaYuda, akuKristu Yesu; ngokuba neva kwaobo bunzima nani ngabesizwe sakowenu, babuvayo nabo ngokwabo kuwe amaYuda;</p> 
 <p><a name="an_2:15">2:15</a> wona ayibulalayo iNkosi uYesu kwanabawo abaprofeti,  asitshutshisa nathi, engamkholosi uThixo, echasene nabantu bonke;</p> 
 <p><a name="an_2:16">2:16</a> esalela thina ukuba sithethe kuzo iintlanga, ukuze zisindiswe, esenzela ukuba azalise izono zawo ngamaxesha onke.  Iwafikele ke ingqumbo, kwada kwasekupheleni.</p> 
 <p><a name="an_2:17">2:17</a> Thina ke, bazalwana, sanihluthwayo nje ixesha elifutshane ngesiqu, kungengantliziyo, sakhuthalela ngokugqithiseleyo ukububona ubuso benu, sinqwena kakhulu.</p> 
 <p><a name="an_2:18">2:18</a> Kungoko sathandayo ukuza kuni, mna Pawulos lo, kwakanye nakabini; wesuka uSathana wasibambezela.</p> 
 <p><a name="an_2:19">2:19</a> Kuba liyintoni na ithemba lethu, novuyo lwethu, nesithsaba sethu soqhayiso? Asinini aba na, phambi kweNkosi yethu uYesu Kristu ekufikeni kwayo?</p> 
 <p><a name="an_2:20">2:20</a> Inene, nini uzuko novuyo lwethu.</p> 
 <p><a name="an_3:1">3:1</a> Kungoko kwathi, singasenakuzibamba, kwakholeka kuthi ukuba sisale eAtene sedwa.</p> 
 <p><a name="an_3:2">3:2</a> Sathuma uTimoti, umzalwana wethu, umlungiseleli kaThixo,  osebenza nathi ezindabeni ezilungileyo zikaKristu, ukuze anizimase, anivuselele ngenxa yokholo lwenu,</p> 
 <p><a name="an_3:3">3:3</a> kungabikho namnye ushukunyiswayo zezi mbandezelo; kuba nisazi ngokwenu ukuba simiselwe zona.</p> 
 <p><a name="an_3:4">3:4</a> Kuba xenikweni besikuni, sanixelela ngenxa engaphambili ukuba siza kubandezelwa; njengokuba kwaba njalo, nani niyazi.</p> 
 <p><a name="an_3:5">3:5</a> Ngenxa yoko nam ndithe, ndingasenakuzibamba, ndathumela ukuba ndilwazi ukholo lwenu, hleze abe unihendile uMhendi, saba sifuma ne sabulaleka.</p> 
 <p><a name="an_3:6">3:6</a> Ngoku ke uTimoti, efikile nje kuthi evela kuni,  wasishumayeza iindaba ezilungileyo zokholo nezothando lwenu;  nokuba nihlala ninokusikhumbula okuhle, nilangazelela ukusibona, kwanjengokuba nathi silangazelela ukunibona.</p> 
 <p><a name="an_3:7">3:7</a> Ngenxa yoko sithuthuzelekile, bazalwana, nini, kuyo yonke imbandezelo nengxakeko yethu ngalo ukholo lwenu;</p> 
 <p><a name="an_3:8">3:8</a> ngokuba ngoku siphilile, ukuba nina nithi nime eNkosini.</p> 
 <p><a name="an_3:9">3:9</a> Kuba singambuyekeza ngambulelo mni na uThixo ngani, kulo lonke uvuyo esivuya ngalo ngenxa yenu phambi koThixo wethu,</p> 
 <p><a name="an_3:10">3:10</a> ubusuku nemini sikhunga ngokugqithiseleyo kakhulu, ukuba sibubone ubuso benu, sikuzalise ukusilela kokholo lwenu?</p> 
 <p><a name="an_3:11">3:11</a> Wanga ke uThixo ngokwakhe, uBawo wethu, neNkosi yethu uYesu Kristu, angayilungisa indlela yethu yokuza kuni.</p> 
 <p><a name="an_3:12">3:12</a> Yanga ke iNkosi inganandisa, inityebise eluthandweni, omnye komnye nakubo bonke, kwanjengokuba nathi sisenjenjalo kuni;</p> 
 <p><a name="an_3:13">3:13</a> ukuze izizimase iintliziyo zenu, zingabi nakusoleka, zibe ngcwele phambi koThixo uBawo wethu, ekufikeni kweNkosi yethu uYesu Kristu nabo bonke abangcwele bayo.</p> 
 <p><a name="an_4:1">4:1</a> Elokugqiba ngoko, bazalwana, siyanicela siniyala siseNkosini uYesu, ukuba nithi, njengokuba nakwamkelayo kuthi, okokuba nimelwe kukuthini na ukuhamba nokumkholisa uThixo, nikhule kuko ngakumbi.</p> 
 <p><a name="an_4:2">4:2</a> Kuba niyazi ukuba zaba ziziyalo zini na, esaniyala ngazo ngeNkosi uYesu.</p> 
 <p><a name="an_4:3">4:3</a> Kuba oku kukuthanda kukaThixo, ukungcwaliswa kwenu, ukuba nikhumke kulo uhenyuzo;</p> 
 <p><a name="an_4:4">4:4</a> ukuba elowo kuni akwazi ukusizuza asiphathe esakhe isitya enobungcwalisa, enembeko;</p> 
 <p><a name="an_4:5">4:5</a> angathabatheki yinkanuko, njengeentlanga ezingamaziyo uThixo;</p> 
 <p><a name="an_4:6">4:6</a> ukuba kungabikho ugqithisayo, amlumkise umzalwana wakhe emcimbini lowo; ngenxa enokuba iNkosi ngumphindezeli wazo zonke ezi zinto, njengoko sasinixelele ngenxa engaphambili,  saniqononondisa.</p> 
 <p><a name="an_4:7">4:7</a> Kuba uThixo akasibizelanga ekungcoleni; usibizele ebungcwaliseni.</p> 
 <p><a name="an_4:8">4:8</a> Ngako oko ke lowo ugibayo, akagibi mntu, ugiba uThixo,  owasinikayo nokusinika uMoya wakhe oyiNgcwele.</p> 
 <p><a name="an_4:9">4:9</a> Ke kaloku, ngalo uthando lobuzalwana, akufuneki ukuba ndinibhalele; kuba nina ngokwenu ningabafundiswe nguThixo ukuba nithandane;</p> 
 <p><a name="an_4:10">4:10</a> kuba okunene niyakwenza oko kubo bonke abazalwana abakwelaseMakedoni liphela. Siyanivuselela ke, bazalwana, ukuba nikhule kuko oko ngakumbi;</p> 
 <p><a name="an_4:11">4:11</a> nokuba nizondelele ukuba nizole, nenze ezenu izinto,  nisebenze ngezenu izandla, njengoko saniyalayo;</p> 
 <p><a name="an_4:12">4:12</a> ukuze nihambe ngokuzibekileyo ngakwabo bangaphandle,  ningasweli nto.</p> 
 <p><a name="an_4:13">4:13</a> Ke kaloku andithandi ukuba ningazi, bazalwana, mayela nabalele ukufa, ukuze ningabi buhlungu njengabanye abangenathemba bona.</p> 
 <p><a name="an_4:14">4:14</a> Kuba xa sikholwa ukuba uYesu wafa, wabuya wavuka,  kwangokunjalo naye uThixo woza nabo abalele ukufa ngaye uYesu,  kunye naye.</p> 
 <p><a name="an_4:15">4:15</a> Kuba oku siyakutsho kuni ngelizwi leNkosi ukuthi, thina babudlayo ubomi, baya kuba besekho ekufikeni kweNkosi, asisayi kubaphangela abalele ukufa.</p> 
 <p><a name="an_4:16">4:16</a> Ngokuba iNkosi ngokwayo iya kuhla emazulwini inendanduluko,  inelizwi lesiphatha-zithunywa, inexilongo likaThixo, baze abafele kuKristu bavuke kuqala;</p> 
 <p><a name="an_4:17">4:17</a> sandule thina babudlayo ubomi, basaseleyo, sixwilelwe emafini kwakunye nabo, siye kuyikhawulela iNkosi esibhakabhakeni; size ngokunjalo sihlale sihleli, sindawonye neNkosi.</p> 
 <p><a name="an_4:18">4:18</a> Ngoko ke thuthuzelanani ngala mazwi.</p> 
 <p><a name="an_5:1">5:1</a> Ke kaloku ngawo amaxesha namathuba, bazalwana, akufuneki nganto ukuba ndinibhalele;</p> 
 <p><a name="an_5:2">5:2</a> kuba nani ngokwenu niyazi ngokucacileyo, ukuba imini yeNkosi, njengesela ebusuku, yenjenjalo ukuza kwayo.</p> 
 <p><a name="an_5:3">5:3</a> Kuba xenikweni baya kuthi, Luxolo nokunqaba, oko baya kufikelwa yintshabalaliso ngebhaqo, kwanjengenimba komithiyo;  baye bengayi kukha basinde.</p> 
 <p><a name="an_5:4">5:4</a> Ke nina, bazalwana, anisebumnyameni, ukuba imini leyo iniqubule njengesela.</p> 
 <p><a name="an_5:5">5:5</a> Nonke nina ningabokukhanya, abemini; asingabobusuku,  asingabobumnyama.</p> 
 <p><a name="an_5:6">5:6</a> Ngoko ke masingalali, njengabanye aba; masiphaphe sibe ziingcathu.</p> 
 <p><a name="an_5:7">5:7</a> Kuba abaleleyo balala ebusuku; nabanxilayo banxila ebusuku.</p> 
 <p><a name="an_5:8">5:8</a> Ke thina bangabemini masibe ziingcathu; masinxibe isigcina-sifuba sokholo nothando, nesigcina-ntloko esilithemba losindiso.</p> 
 <p><a name="an_5:9">5:9</a> Ngokuba uThixo akasimiselanga ngqumbo; usimisele ukuzuza usindiso ngayo iNkosi yethu uYesu Kristu;</p> 
 <p><a name="an_5:10">5:10</a> owasifelayo, ukuze nokuba sihleli, nokuba silele, sidle ubomi kwakunye naye.</p> 
 <p><a name="an_5:11">5:11</a> Kungoko ndithi, Thuthuzelanani, nakhane, kwanjengokuba nisenjenjalo.</p> 
 <p><a name="an_5:12">5:12</a> Ke kaloku siyanicela, bazalwana, ukuba nibazi ababulalekayo phakathi kwenu, abanongamelayo eNkosini, abanilulekayo,</p> 
 <p><a name="an_5:13">5:13</a> nibabeke ngokugqithiseleyo kakhulu ukubathanda, ngenxa yomsebenzi wabo. Hlalani ninoxolo phakathi kwenu.</p> 
 <p><a name="an_5:14">5:14</a> Siyanivuselela ke, bazalwana, balulekeni abanxaxhayo;  bakhuzeni abamxhelo mncinane; basekeleni abathambileyo; yibani nokuzeka kade umsindo kubantu bonke.</p> 
 <p><a name="an_5:15">5:15</a> Lumkani, kungabikho bani ubuyekeza ububi ngobubi nakubani;  hlalani niphuthuma okulungileyo omnye komnye, nakubantu bonke.</p> 
 <p><a name="an_5:16">5:16</a> Hlalani nivuya.</p> 
 <p><a name="an_5:17">5:17</a> Thandazani ningayeki.</p> 
 <p><a name="an_5:18">5:18</a> Ezintweni zonke bulelani; kuba oko kukuthanda kukaThixo kuKristu Yesu ngani.</p> 
 <p><a name="an_5:19">5:19</a> UMoya musani ukumcima.</p> 
 <p><a name="an_5:20">5:20</a> Iziprofeto musani ukuzenza into engento.</p> 
 <p><a name="an_5:21">5:21</a> Izinto zonke zicikideni, nibambe leyo intle.</p> 
 <p><a name="an_5:22">5:22</a> Khumkani kuzo zonke iintlobo zenkohlakalo.</p> 
 <p><a name="an_5:23">5:23</a> Wanga ke uThixo woxolo ngokwakhe anganingcwalisa niphelelisekile; uthi, ugqibelele owenu umoya nomphefumlo nomzimba, ugcinwe ngokungenakusoleka ekufikeni kweNkosi yethu uYesu Kristu.</p> 
 <p><a name="an_5:24">5:24</a> Uthembekile onibizayo, oya kukwenza nokukwenza oko.</p> 
 <p><a name="an_5:25">5:25</a> Bazalwana, sithandazeleni.</p> 
 <p><a name="an_5:26">5:26</a> Babuliseni abazalwana bonke ngolwango olungcwele.</p> 
 <p><a name="an_5:27">5:27</a> Ndiyanifungisa iNkosi ukuba le ncwadi ileswe kubo bonke abazalwana abangcwele.</p> 
 <p><a name="an_5:28">5:28</a> Ubabalo lweNkosi yethu uYesu Kristu malube nani. Amen.</p> 
 <p></p><hr>
 <center>
 <a href="th2.htm">Next: 2 Thessalonians</a></center>
 </body>