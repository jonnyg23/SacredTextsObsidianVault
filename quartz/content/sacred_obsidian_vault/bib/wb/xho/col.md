<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="phi.htm">Previous</a> 
 <a href="th1.htm">Next</a> 
 </center>
 <hr>
  <h3 align="center">Xhosa Bible: Colossians</h3> 
 <p><a name="an_1:1">1:1</a> UPawulos, umpostile kaYesu Kristu ngokuthanda kukaThixo,  noTimoti umzalwana,</p> 
 <p><a name="an_1:2">1:2</a> ubhalela abaseKolose, abazalwana abangcwele abakholwayo kuKristu; uthi, Makube lubabalo kuni, noxolo oluvela kuThixo uBawo wethu, neNkosi yethu uYesu Kristu.</p> 
 <p><a name="an_1:3">1:3</a> Sihlala sibulela kuye uThixo, uYise weNkosi yethu uYesu Kristu, xa sinithandazelayo,</p> 
 <p><a name="an_1:4">1:4</a> sivile nje ngokukholwa kwenu kuKristu Yesu, nokubathanda kwenu bonke abangcwele,</p> 
 <p><a name="an_1:5">1:5</a> ngenxa yethemba eli nalibekelwayo emazulwini; nalivayo ngenxa engaphambili ngalo ilizwi lenyaniso leendaba ezi zilungileyo;</p> 
 <p><a name="an_1:6">1:6</a> zikhoyo kuni, njengoko zikhoyo nakulo lonke ihlabathi,  zixakatha neziqhamo, kwanjengoko zixakathayo ngaphakathi kwenu,  kususela kwimini enaluvayo, nalwazi, ubabalo lukaThixo ngenya,  niso.</p> 
 <p><a name="an_1:7">1:7</a> njengoko nafundayo nokufunda kuEpafra, ongumkhonzi oyintanda kunye nathi, engumlungiseleli othembekileyo kaKristu ngenxa yenu;</p> 
 <p><a name="an_1:8">1:8</a> owasazisayo nokusazisa uthando lwenu lwaseMoyeni.</p> 
 <p><a name="an_1:9">1:9</a> Ngenxa yoku, kususela kwimini esevayo, nathi asiphezi ukunithandazela nokunicelela, ukuze nizaliswe kukukwazi kakuhle ukuthanda kwakhe, ninokulumka nokuqonda konke okukokomoya;</p> 
 <p><a name="an_1:10">1:10</a> ukuze nihambe ngokuyifaneleyo iNkosi, nise kuko konke ukukholisa, nixakathe isiqhamo kuwo wonke umsebenzi olungileyo,  nikhulela ekumazini uThixo;</p> 
 <p><a name="an_1:11">1:11</a> nisomelezwa ngokomelela konke, ngokokuqina kozuko lwakhe,  nide nise kuko konke ukunyamezela, nokuzeka kade umsindo, kunye novuyo;</p> 
 <p><a name="an_1:12">1:12</a> nibulela kuye uYise, owasenza sakulingana ukwahlulelwa ilifa labangcwele ekukhanyeni;</p> 
 <p><a name="an_1:13">1:13</a> owasihlangulayo egunyeni lobumnyama, wasifudusela ebukumkanini boNyana wothando lwakhe,</p> 
 <p><a name="an_1:14">1:14</a> esinayo kuye inkululeko ngokuhlawulelwa ngegazi lakhe,  ukuxolelwa kwezono ke oko.</p> 
 <p><a name="an_1:15">1:15</a> Ungumfanekiselo kaThixo ongenakubonwa, owamazibulo kwindalo yonke.</p> 
 <p><a name="an_1:16">1:16</a> Ngokuba zadalelwa kuye zonke izinto, ezisemazulwini nezisemhlabeni, ezinokubonwa nezingenakubonwa, nokuba ziitrone,  nokuba zibubukhosi, nokuba zizilawuli, nokuba ngamagunya; zonke izinto zidalwe nguye, zidalelwe yena.</p> 
 <p><a name="an_1:17">1:17</a> Yena ke ungaphambi kweento zonke, nazo zonke izinto zima zimi kuye.</p> 
 <p><a name="an_1:18">1:18</a> Yena ke uyintloko yomzimba, yebandla; oyingqalo,  owamazibulo ukuvuka kwabafileyo, ukuze yena abe ngomkhulu ezintweni zonke.</p> 
 <p><a name="an_1:19">1:19</a> Ngokuba kwakholeka ukuthi ukuzaliseka konke kuhlale kuye,</p> 
 <p><a name="an_1:20">1:20</a> nokuthi ngaye azixolelanise naye zonke izinto, elwenzile uxolo ngalo igazi lomnqamlezo wakhe; ewe, ngaye, nokuba zizinto ezisemhlabeni, nokuba zezisemazulwini.</p> 
 <p><a name="an_1:21">1:21</a> Nani, enibe nifudula ningazani noThixo, niziintshaba ngengqondo yenu emisebenzini yenu engendawo, kukalokunje unixolelanisile ngako ukufa emzimbeni wenyama yakhe,</p> 
 <p><a name="an_1:22">1:22</a> ukuze animise ningcwele, ningenakubekwa bala,  ningenakumangalelwa phambi kwakhe;</p> 
 <p><a name="an_1:23">1:23</a> ukuba kaloku nihlala nihleli elukholweni, nisekelwe niqinile, ningashukunyiswa nimke ethembeni leendaba ezilungileyo ezi nazivayo, zona zashunyayelwayo kwindalo yonke ephantsi kwezulu; endaba ngumlungiseleli wazo, mna Pawulos.</p> 
 <p><a name="an_1:24">1:24</a> Ngoku ndiyavuya ezintlungwini zam ngenxa yenu, ndikuzalisa kanye okusileleyo kwiimbandezelo zikaKristu, enyameni yam,  ngenxa yomzimba wakhe olilo ibandla;</p> 
 <p><a name="an_1:25">1:25</a> endaba ngumlungiseleli walo mna ngokokugosisa kukaThixo,  awandigosisa ngako kuni, ukuba ndilizalise ilizwi likaThixo,</p> 
 <p><a name="an_1:26">1:26</a> kwaimfihlelo, leyo ke ibifihliwe kwasemaphakadeni nasezizukulwaneni; kukalokunje ibonakalalisiweyo kubo abangcwele bakhe,</p> 
 <p><a name="an_1:27">1:27</a> awathandayo uThixo ukubazisa bona into obuyiyo ubutyebi bozuko lwaloo mfihlelo phakathi kwazo iintlanga, obunguKristu phakathi kwenu, ithemba lozuko.</p> 
 <p><a name="an_1:28">1:28</a> Sazisa yena ke thina, siluleka wonke umntu, sifundisa wonke umntu ngabo bonke ubulumko, ukuze simise wonke umntu egqibelele ekuKristu Yesu;</p> 
 <p><a name="an_1:29">1:29</a> endibulalekela kona oko, ndizama ngokokusebenza kwakhe okusebenzayo kum ngamandla.</p> 
 <p><a name="an_2:1">2:1</a> Kuba ndithanda ukuba nikwazi ukuba kukhulu kwako ukuzama endikuzamayo ngenxa yenu, nabo baseLawodike, nabo bonke abangabubonanga ubuso bam ngokwenyama;</p> 
 <p><a name="an_2:2">2:2</a> ukuze zithuthuzelwe iintliziyo zabo, bebandakanyiwe ngothando, kusingise kuyo yonke indyebo yokuqonda okuqinisekileyo, kusingise ekwazini imfihlelo kaThixo uYise,  nekaKristu,</p> 
 <p><a name="an_2:3">2:3</a> ekufihlwe kuye bonke ubutyebi bobulumko nobokwazi.</p> 
 <p><a name="an_2:4">2:4</a> Nditsho ke, ukuze kungabikho bani unilukuhlayo ngentetho egudileyo.</p> 
 <p><a name="an_2:5">2:5</a> Kuba nangona ndingekhoyo ngenyama, khona ngomoya ndinani,  ndivuya, ndibona ulungelelwano lwenu, nokuzimaseka kokukholwa kwenu kuKristu.</p> 
 <p><a name="an_2:6">2:6</a> Njengokuba ngoko namamkelayo uKristu Yesu iNkosi, hambani kuye, nendele nakhelwe kuye,</p> 
 <p><a name="an_2:7">2:7</a> naqiniswa ngokholo, njengoko nafundiswayo nafezeka kulo,  ninombulelo.</p> 
 <p><a name="an_2:8">2:8</a> Lumkani, kungabikho bani unithimbayo ngayo intanda-bulumko,  nangokulukuhla okungento yanto, ngokwesithethe sabantu,  ngokweziqalelo zehlabathi, kungengokukaKristu.</p> 
 <p><a name="an_2:9">2:9</a> Ngokuba kuhleli kuye konke ukuzaliseka kobuThixo ngokomzimba;</p> 
 <p><a name="an_2:10">2:10</a> kanjalo nigqibelele kuye, oyintloko yabo bonke ubulawuli negunya;</p> 
 <p><a name="an_2:11">2:11</a> enathi kuye naluswa nokwaluswa ngolwaluko olungenakwenziwa ngazandla, ngako ukuhluba umzimba wenyama, ngalo ulwaluko lukaKristu;</p> 
 <p><a name="an_2:12">2:12</a> ningcwatywe naye elubhaptizweni; enathi nikuye, navuswa nokuvuswa naye, ngokukholwa kwenu kukusebenza kukaThixo,  owamvusa kubo abafileyo.</p> 
 <p><a name="an_2:13">2:13</a> Nani, nifile nje ziziphoso nakukungaluki kwenyama yenu,  unidlise ubomi ndawonye naye, enixolele zonke iziphoso.</p> 
 <p><a name="an_2:14">2:14</a> Ewucimile umbhalo wesandla owalana nathi, owawumelene nathi ngayo imimiselo, uwususile ke kanye, ngokuwubethelela emnqamlezweni;</p> 
 <p><a name="an_2:15">2:15</a> ebabhunyule obalawuli nomagunya, wabenza isibonelo ekuhleni, ememelela ngabo ekuwo umnqamlezo.</p> 
 <p><a name="an_2:16">2:16</a> Makungabikho mntu ngoko unigwebayo ngento edliwayo,  nangento eselwayo, nangendawo yomthendeleko, nangenyanga ethwasileyo, nangeesabatha;</p> 
 <p><a name="an_2:17">2:17</a> ezisisithunzi sezinto eziza kuza; ke sona isiqu sesikaKristu.</p> 
 <p><a name="an_2:18">2:18</a> Makungabikho namnye unilahlekanisa nomvuzo wenu, ethanda ukwenjenjalo ngokuthobeka kwentliziyo, nangokunqula izithunywa zezulu, engena ezintweni angazibonanga, efumana wakhukhumaliswa yiyo ingqiqo yenyama yakhe,</p> 
 <p><a name="an_2:19">2:19</a> engabambe yona iNtloko, ekuphuma kuyo ukuthi umzimba wonke ukhule ngokukhulisa kukaThixo, uncedwa, ubandakanywa ngako konke ukuxhomekelelana kwamalungu nemisipha.</p> 
 <p><a name="an_2:20">2:20</a> Ukuba ngoko nafa noKristu, nakhululeka kuzo iziqalelo zehlabathi, yini na ukuba ninge nisadla ubomi ngokwabehlabathi,  nimiselwe imimiselo</p> 
 <p><a name="an_2:21">2:21</a> (eyokuthi, Musa ukuphatha, musa ukungcamla, musa ukuchukumisa,</p> 
 <p><a name="an_2:22">2:22</a> kanti zonke ezi zinto zezonakaliswa kukudliwa), nenze ngokwemithetho neemfundiso zabantu?</p> 
 <p><a name="an_2:23">2:23</a> Okunene zizinto ezo ezidunyelwe bubulumko ngokunqula okuzithandelayo, nangokuthobeka kwentliziyo, nangokubandezela umzimba, kodwa kungengambeko yanelisa inyama.</p> 
 <p><a name="an_3:1">3:1</a> Ukuba ngoko navuswa kunye noKristu, funani izinto zaphezulu,  apho akhona uKristu, ehleli ngasekunene kukaThixo.</p> 
 <p><a name="an_3:2">3:2</a> Nyamekelani izinto zaphezulu, zingabi zezasemhlabeni.</p> 
 <p><a name="an_3:3">3:3</a> Kuba nafayo, baye ubomi benu bufihlakele ndawonye noKristu kuye uThixo.</p> 
 <p><a name="an_3:4">3:4</a> Xa athe wabonakalaliswa uKristu, obubomi bethu, ngelo xesha niya kubonakalaliswa nani, ninaye ebuqaqawulini.</p> 
 <p><a name="an_3:5">3:5</a> Bhubhisani ngoko amalungu enu asemhlabeni: umbulo,  ukungcola, ukuthabatheka okuhlazisayo, inkanuko embi, nokubawa,  okuyinkonzo yezithixo kona oko;</p> 
 <p><a name="an_3:6">3:6</a> eza ngenxa yezo zinto ingqumbo kaThixo phezu kwabangevayo;</p> 
 <p><a name="an_3:7">3:7</a> enanifudula nihamba phakathi kwazo nani, okuya nibe nisidla ubomi nikuzo.</p> 
 <p><a name="an_3:8">3:8</a> Ke ngoku, nani aba, kulahleni oku konke: ingqumbo, umsindo,  ulunya, ukunyelisa; ukuthetha amanyala kungabikho emlonyeni wenu.</p> 
 <p><a name="an_3:9">3:9</a> Musani ukuxokisana, nizihlubile nje umntu omdala, kunye nezenzo zakhe,</p> 
 <p><a name="an_3:10">3:10</a> nambatha lowo umtsha, uhlaziyelwa ekwazini okuhle,  ngokomfanekiselo walowo wamdalayo;</p> 
 <p><a name="an_3:11">3:11</a> apho kungekho mGrike namYuda, kwaluka nokungaluki,  mbharbhari namSkitiya, khoboka namkhululeki; usuke uKristu waba zizinto zonke, waba kubo bonke.</p> 
 <p><a name="an_3:12">3:12</a> Yambathani ngoko, njengabanyulwa bakaThixo, abangcwele,  abathandiweyo, iimfesane zeemfefe, ububele, ukuthobeka kwentliziyo, ubulali, ukuzeka kade umsindo,</p> 
 <p><a name="an_3:13">3:13</a> ninyamezelana, nixolelana, ukuba ubani uthi abe nokusola ngakubani; njengokuba naye uKristu wanixolelayo, yenjani njalo nani.</p> 
 <p><a name="an_3:14">3:14</a> Ke, phezu kwazo zonke ezo zinto, yalekani uthando,  oluyintambo yogqibelelo.</p> 
 <p><a name="an_3:15">3:15</a> Uxolo lukaThixo, enabizelwa kwakulo mzimbeni mnye,  malulawule ezintliziyweni zenu, nibe nokubulela.</p> 
 <p><a name="an_3:16">3:16</a> Ilizwi likaKristu malihlale ngaphakathi kwenu ngokobutyebi;  nifundisana, nilulekana ngabo bonke ubulumko; nithi,  ngeendumiso neengoma nezango ezizezomoya, nivume kamnandi entliziyweni yenu kuyo iNkosi.</p> 
 <p><a name="an_3:17">3:17</a> Nako konke enisukuba nikwenza ngelizwi, nokuba kungomsebenzi, yenzani izinto zonke egameni leNkosi uYesu,  nibulela ngayo kuye uThixo uYise.</p> 
 <p><a name="an_3:18">3:18</a> Nina bafazi, walulameleni awenu amadoda, njengoko kufanele abaseNkosini.</p> 
 <p><a name="an_3:19">3:19</a> Nina madoda, bathandeni abafazi benu, ningabi bukhali kubo.</p> 
 <p><a name="an_3:20">3:20</a> Nina bantwana, balulameleni abazali benu ezintweni zonke;  kuba oko kukholekile kuyo iNkosi.</p> 
 <p><a name="an_3:21">3:21</a> Nina boyise, musani ukubacaphukisa abantwana benu, ukuze bangafi iintliziyo.</p> 
 <p><a name="an_3:22">3:22</a> Nina bakhonzi, balulameleni ezintweni zonke abaziinkosi zenu ngokwenyama; kungabi ngankonzo yamehlo, ngathi ningabakholisi-bantu; makube ngokwentliziyo engenakumbi,  nisoyika uThixo.</p> 
 <p><a name="an_3:23">3:23</a> Nako konke enisukuba nikwenza, kusebenzeni ngokwasemphefumlweni, kunge kukwiNkosi, akukhona kubantu;</p> 
 <p><a name="an_3:24">3:24</a> nisazi nje ukuba niya kuyamkela eNkosini imbuyekezo yelifa;  kuba nikhonza iNkosi uKristu.</p> 
 <p><a name="an_3:25">3:25</a> Lowo umonayo omnye uya kukuthwala oko kona one ngako;  kanjalo akukho kukhetha buso bamntu.</p> 
 <p><a name="an_4:1">4:1</a> Nina baziinkosi, baphatheni ngokufanelekileyo nangokulungeleleneyo abanikhonzayo; nisazi nje ukuba nani ngokwenu nineNkosi emazulwini.</p> 
 <p><a name="an_4:2">4:2</a> Zingisani ukuthandaza, niphaphamile kuko, ninombulelo;</p> 
 <p><a name="an_4:3">4:3</a> kunye noko nisithandazela, ukuze uThixo asivulele umnyango welizwi, ukuba siyithethe imfihlelo kaKristu, endikhonkxwe ngenxa yayo;</p> 
 <p><a name="an_4:4">4:4</a> ukuze ndiyibonakalalise, njengoko ndimelwe kukuthetha ngako.</p> 
 <p><a name="an_4:5">4:5</a> Hambani ngobulumko ngakwabo bangaphandle, nilonga ixesha eli.</p> 
 <p><a name="an_4:6">4:6</a> Ukuthetha kwenu makuhlale kumnandi, kuvakalisiwe ngetyuwa,  ukuze nazi ukuba nimelwe kukuthini na ukuphendula bonke ngabanye.</p> 
 <p><a name="an_4:7">4:7</a> Izinto zonke ezilunge nam wonazisa uTikiko, umzalwana oyintanda, umlungiseleli othembekileyo, ongumkhonzi kunye nam eNkosini;</p> 
 <p><a name="an_4:8">4:8</a> endimthumele khona oku kuni, ukuze azazi iindawo ezingani,  azithuthuzele iintliziyo zenu;</p> 
 <p><a name="an_4:9">4:9</a> kunye no-Onesimo, umzalwana othembekileyo, oyintanda,  ongomnye wenu. Bonazisa izinto zonke zalapha.</p> 
 <p><a name="an_4:10">4:10</a> Uyanibulisa uAristarko, ongumbanjwa ndawonye nam, noMarko umtshana kaBharnabhas, enamkela imithetho ngaye; ukuba uthe weza kuni, mamkeleni;</p> 
 <p><a name="an_4:11">4:11</a> noYesu, ekuthiwa nguYusto, kwabolwaluko; ngabo bodwa abasebenzisana nam ngenxa yobukumkani bukaThixo, abathe bona baba sisonwabiso kum.</p> 
 <p><a name="an_4:12">4:12</a> Uyanibulisa uEpafra ongomnye wenu, umkhonzi kaKristu,  ehlala ezama ngenxa yenu emithandazweni, ukuze nime nigqibelele, nizalisekile kuko konke ukuthanda kukaThixo.</p> 
 <p><a name="an_4:13">4:13</a> Kuba ndiyamngqinela ukuba unenzondelelo enkulu ngenxa yenu,  nabo baseLawodike, nabo baseHirapoli.</p> 
 <p><a name="an_4:14">4:14</a> Uyanibulisa uLuka, igqirha eliyintanda, noDemas.</p> 
 <p><a name="an_4:15">4:15</a> Bulisani kubazalwana abaseLawodike, nakuNimfa, nakulo ibandla elisendlwini yakhe.</p> 
 <p><a name="an_4:16">4:16</a> Xa ke le ncwadi ithe yaleswa kuni, ize nenze ukuba ileswe nasebandleni eliseLawodike; nani niyilese leyo iphuma eLawodike.</p> 
 <p><a name="an_4:17">4:17</a> Yithini kuArkipo, Lukhangele ulungiselelo owalwamkelayo lwaseNkosini, ukuze uluzalise.</p> 
 <p><a name="an_4:18">4:18</a> Umbuliso lo ungesam isandla, mna Pawulos. Yikhumbuleni imixokelelwane yam. Ubabalo malube nani. Amen.</p> 
 <p></p><hr>
 <center>
 <a href="th1.htm">Next: 1 Thessalonians</a></center>
 </body>