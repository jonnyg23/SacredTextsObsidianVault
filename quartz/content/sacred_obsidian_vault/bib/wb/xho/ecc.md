<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="pro.htm">Previous</a> 
 <a href="sol.htm">Next</a> 
 </center>
 <hr>
  <h3 align="center">Xhosa Bible: Ecclesiastes</h3> 
 <p><a name="an_1:1">1:1</a> Amazwi eNtshumayeli, unyana kaDavide, ukumkani waseYerusalem.</p> 
 <p><a name="an_1:2">1:2</a> Amampunge awo amampunge, itsho iNtshumayeli; amampunge awo amampunge, yonke into ingamampunge.</p> 
 <p><a name="an_1:3">1:3</a> Unalungelo lini umntu emigudwini yakhe yonke, ayenzayo phantsi kwelanga?</p> 
 <p><a name="an_1:4">1:4</a> Kumka esinye isizukulwana, kulandele esinye isizukulwana; ke lona ihlabathi limi ngonaphakade.</p> 
 <p><a name="an_1:5">1:5</a> Ilanga liyaphuma, ilanga libuya litshone, liphikele endaweni yalo apho liphuma khona.</p> 
 <p><a name="an_1:6">1:6</a> Umoya uya ezantsi, ujikeleze usinge entla, uhamba ujikajikeleza, ubuye ubuya umoya ekujikelezeni kwawo.</p> 
 <p><a name="an_1:7">1:7</a> Yonke imilambo iya elwandle, ukanti ulwandle aluzali;  endaweni eya kuyo imilambo, ibuya iye kwakhona.</p> 
 <p><a name="an_1:8">1:8</a> Zonke izinto ziyazixhamla; umntu akanako ukuzithetha;  alihluthi iliso kukubona, ayizali indlebe kukuva.</p> 
 <p><a name="an_1:9">1:9</a> Into eyayikho yeya kubuya ibekho; into eyenzekayo yeya kubuya yenzeke yona. Akukho nto intsha phantsi kwelanga.</p> 
 <p><a name="an_1:10">1:10</a> Ukuba kukho into ekuthiwa, Yabona, le intsha! ibiselikho kade, emaphakadeni abekho ngaphambi kwethu.</p> 
 <p><a name="an_1:11">1:11</a> Akukho kukhumbula abokuqala; nabasemva abaya kubakho, abayi kukhunjulwa ngabaya kuza emva kwabo.</p> 
 <p><a name="an_1:12">1:12</a> Mna, Ntshumayeli, ndibe ndingukumkani kwaSirayeli eYerusalem.</p> 
 <p><a name="an_1:13">1:13</a> Intliziyo yam ndayinikela ukuba ingxoke, isingasinge ngobulumko, yonke into eyenzekayo phantsi kwezulu; ngumzamo ombi uThixo awunike oonyana babantu, ukuba bawuzame.</p> 
 <p><a name="an_1:14">1:14</a> Ndazikhangela zonke izenzo ezenzekayo phantsi kwelanga;  yabona, zonke zingamampunge nokusukelana nomoya.</p> 
 <p><a name="an_1:15">1:15</a> Into egoso ayinakolulwa; into engekhoyo ayinakubalwa.</p> 
 <p><a name="an_1:16">1:16</a> Ndathetha mna nentliziyo yam, ndisithi, Yabona, mna ndikhulise ndandisa ubulumko, ngaphezu kwabo bonke ababephethe iYerusalem phambi kwam; nentliziyo yam ibone kakhulu ubulumko nokwazi.</p> 
 <p><a name="an_1:17">1:17</a> Intliziyo yam ndayinikela ekwazini ubulumko, nasekwazini ubugeza nobuyatha; kwanaloo nto ndayiqonda ukuba kukusukelana nomoya.</p> 
 <p><a name="an_1:18">1:18</a> Ngokuba ebuninzini bobulumko kukho ukuhlelwa sisiyengelezane esininzi; owongeza ukwazi, wongeza umvandedwa.</p> 
 <p><a name="an_2:1">2:1</a> Ndathi mna entliziyweni yam, Khawuze khe ndikulinge ngovuyo,  ubone okulungileyo. Yabona, kwanaloo nto ingamampunge.</p> 
 <p><a name="an_2:2">2:2</a> Ndathi kohlekayo, Uyageza; nakovuyayo, Wenza ntoni na lo?</p> 
 <p><a name="an_2:3">2:3</a> Ndasingasinga entliziyweni yam ukuba nditsale inyama yam ngewayini, ekubeni intliziyo yam iziqhuba ngobulumko: ukuba ndazane nobuyatha, ndide ndibone ukuba yiyiphi na into ebalungeleyo oonyana babantu, ukuze bayenze phantsi kwezulu,  ngemihla embalwa yobomi babo.</p> 
 <p><a name="an_2:4">2:4</a> Ndazenzela imisebenzi emikhulu, ndazakhela izindlu:  ndazityalela izidiliya,</p> 
 <p><a name="an_2:5">2:5</a> ndazenzela amasimi nemiyezo, ndatyala kuyo imithi eneziqhamo zonke;</p> 
 <p><a name="an_2:6">2:6</a> ndazenzela amachibi amanzi okunyela ihlathi elihluma imithi;</p> 
 <p><a name="an_2:7">2:7</a> ndathenga amakhoboka namakhobokazana, ndaba nawo nazalelwe endlwini yam. Kananjalo imfuyo yeenkomo neyempahla emfutshane yaba ninzi kum, ngaphezu kwabo bonke ababengaphambi kwam eYerusalem.</p> 
 <p><a name="an_2:8">2:8</a> Ndaziqwebela nesilivere, negolide, nezinto eziziinqobo zookumkani ngookumkani, nezamazwe ngamazwe; ndazenzela iimvumi neemvumikazi, neziyolo zoonyana babantu, inkosikazi namakhosikazi.</p> 
 <p><a name="an_2:9">2:9</a> Ndaba mkhulu ke, ndanda ngaphezu kwabo bonke ababeseYerusalem ngaphambi kwam; bathi nobulumko bam bandinceda.</p> 
 <p><a name="an_2:10">2:10</a> Andiwabandezanga into yonke ayibizayo amehlo am;  andiyivimbanga intliziyo yam namnye umvuyo; ngokuba intliziyo yam yayivuya emigudwini yam yonke, saba sesi ke isabelo sam emigudwini yam yonke.</p> 
 <p><a name="an_2:11">2:11</a> Ndabheka mna ezenzweni zam zonke, ezazenzayo izandla zam,  nasemigudwini yam endaphuka yiyo ukuyenza; ndayibona ukuba yonke loo nto ingamampunge nokusukelana nomoya; akukho lungelo phantsi kwelanga.</p> 
 <p><a name="an_2:12">2:12</a> Ndazijika mna, ndakhangela ubulumko, nobugeza, nobuyatha:  ngokuba ngumntu oyini na, lowo uya kuza emva kokumkani? lo ubeselenziwe kade?</p> 
 <p><a name="an_2:13">2:13</a> Ndabona ukuba ubulumko buyabugqitha ubuyatha, njengokuba ukukhanya kubugqitha ubumnyama.</p> 
 <p><a name="an_2:14">2:14</a> Isilumko, amehlo aso asentlokweni yaso; ke sona isinyabi sihamba emnyameni. Ndaqonda ke mna ukuba bonke bephela bahlelwa sihlo sinye.</p> 
 <p><a name="an_2:15">2:15</a> Ndathi mna entliziyweni yam, Njengoko sihlelwa kuko isinyabi, ndiya kuhlelwa kuko nam lo: ibiyini na ke ukuba ndisidlule mna ngokulumka? Ndathi entliziyweni yam, Kwanaloo nto ingamampunge.</p> 
 <p><a name="an_2:16">2:16</a> Ngokuba isilumko kunye nesinyabi asinakukhunjulwa kungunaphakade, ekubeni kusiza iimini ezoba sezilityelwe zonke ezo nto. Kutheni na, ukuba zife izilumko kunye nezinyabi?</p> 
 <p><a name="an_2:17">2:17</a> Ndabuthiya ke ubomi; ngokuba mibi kum imisebenzi eyenzeka phantsi kwelanga; ngokuba yonke loo nto ingamampunge,  nokusukelana nomoya.</p> 
 <p><a name="an_2:18">2:18</a> Ndayithiya yonke imigudu yam, endaphuka yiyo phantsi kwelanga, ekubeni ndiya kuyishiya nomntu oya kubakho emva kwam.</p> 
 <p><a name="an_2:19">2:19</a> Waziwa ngubani na, ukuba woba sisilumko, nokuba woba sisiyatha, kusini na? Ukanti uya kugunyazela emigudwini yam yonke endaphuka yiyo, endalumkayo kuyo phantsi kwelanga;  kwanaloo nto ingamampunge.</p> 
 <p><a name="an_2:20">2:20</a> Ndajika ke mna, ndayincamisisa intliziyo yam ngemigudu yonke endaphuka yiyo phantsi kwelanga.</p> 
 <p><a name="an_2:21">2:21</a> Ngokuba kubakho umntu omigudu yakhe inobulumko, inokwazi,  inempumelelo; ukanti uya kuyinika umntu ongenzanga migudu, ibe sisabelo sakhe; kwanaloo nto ingamampunge nobubi obukhulu.</p> 
 <p><a name="an_2:22">2:22</a> Ngokuba umntu uba nantoni na ngemigudu yakhe yonke,  nangenzondelelo yentliziyo yakhe, aphuka yiyo yena phantsi kwelanga?</p> 
 <p><a name="an_2:23">2:23</a> Ngokuba imihla yakhe yonke inomvandedwa, nasekuzameni kwakhe ukhathazekile, nasebusuku ayiphumli intliziyo yakhe;  kwanaloo nto ingamampunge.</p> 
 <p><a name="an_2:24">2:24</a> Akukho nto ilungileyo ebantwini kunokuba badle, basele,  bawubonise umphefumlo wabo okulungileyo emigudwini yabo.  Kwanaloo nto ndiyibonile, ukuba ivela esandleni sikaThixo.</p> 
 <p><a name="an_2:25">2:25</a> Ngokuba ngubani na ongadlayo, ngubani na ongavayo ubumnandi, engenaye?</p> 
 <p><a name="an_2:26">2:26</a> Ngokuba umntu olungileyo phambi kwakhe umnika ubulumko nokwazi novuyo; ke yena umoni umnika umzamo wokuhlanganisa nokuqweba, ukuze loo nto ayinike olungileyo phambi koThixo.  Kwanaloo nto ingamampunge nokusukelana nomoya.</p> 
 <p><a name="an_3:1">3:1</a> Into yonke inexesha elimisiweyo, nomcimbi wonke unexesha lawo phantsi kwezulu:</p> 
 <p><a name="an_3:2">3:2</a> ukuzala kunexesha lako, ukufa kunexesha lako; ukutyala kunexesha lako, ukunyothula okutyelweyo kunexesha lako;</p> 
 <p><a name="an_3:3">3:3</a> ukubulala kunexesha lako, ukuphilisa kunexesha lako;  ukuchitha kunexesha lako, ukwakha kunexesha lako;</p> 
 <p><a name="an_3:4">3:4</a> ukulila kunexesha lako; ukuhleka kunexesha lako; kukho ixesha lokulila umbambazelo, kukho nexesha lokudloba;</p> 
 <p><a name="an_3:5">3:5</a> kukho ixesha lokuchithachitha amatye, kukho nexesha lokufumba amatye; ukuwola kunexesha lako, ukuyeka ukuwola kunexesha lako;</p> 
 <p><a name="an_3:6">3:6</a> ukufuna kunexesha lako, ukulahlekelwa kunexesha lako;  ukugcina kunexesha lako, ukulahla kunexesha lako;</p> 
 <p><a name="an_3:7">3:7</a> ukukrazula kunexesha lako, ukuthunga kunexesha lako; ukuthi cwaka kunexesha lako, ukuthetha kunexesha lako;</p> 
 <p><a name="an_3:8">3:8</a> ukuthanda kunexesha lako, ukuthiya kunexesha lako; kukho ixesha lemfazwe, kukho nexesha loxolo.</p> 
 <p><a name="an_3:9">3:9</a> Unalungelo lini na lowo usebenzayo, kuloo nto ayenzela imigudu?</p> 
 <p><a name="an_3:10">3:10</a> Ndiwubonile umzamo, awunike oonyana babantu uThixo, ukuba bawuzame.</p> 
 <p><a name="an_3:11">3:11</a> Zonke izinto uzenze zantle ngexesha lazo; kwanephakade ulinikele ezintliziyweni zabo ngohlobo lokuba umntu angasifumani isenzo asenzayo uThixo, athabathele ekuqaleni ade ase ekupheleni.</p> 
 <p><a name="an_3:12">3:12</a> Ndiyazi ke ukuba akukho nto ilungileyo phakathi kwabo,  ingekukuvuya nokuzizuzela okulungileyo ebomini babo.</p> 
 <p><a name="an_3:13">3:13</a> Kwanokuba wonke umntu adle, asele, abone okulungileyo emigudwini yakhe yonke: sisipho sikaThixo eso.</p> 
 <p><a name="an_3:14">3:14</a> Ndiyazi ke ukuba yonke into aya kuyenza uThixo, yiyo eya kuba ngonaphakade; kungongezwa nto kuyo, kungacatshulwa nto kuyo: uThixo ukwenzela ukuba koyikwe ebusweni bakhe.</p> 
 <p><a name="an_3:15">3:15</a> Le nto ikhoyo ibiselikho kade; nento eya kubakho ibiselikho kade. UThixo ke ubuya ayifune into egxothiweyo.</p> 
 <p><a name="an_3:16">3:16</a> Ndabuya ndabona phantsi kwelanga indawo yokugweba, ukuba okungendawo kukhona; nendawo yobulungisa, ukuba okungendawo kukhona.</p> 
 <p><a name="an_3:17">3:17</a> Ndathi mna entliziyweni yam, Nolilungisa nongendawo, uThixo uya kulithetha ityala labo; ngokuba umise ixesha layo yonke imicimbi, nazo zonke izenzo.</p> 
 <p><a name="an_3:18">3:18</a> Ndathi mna entliziyweni yam, Kungenxa yoonyana babantu,  ukuze uThixo abahlele, nokuze bazibone benjengeenkomo bona ngokwabo.</p> 
 <p><a name="an_3:19">3:19</a> Ngokuba bayahlelwa oonyana babantu, ziyahlelwa neenkomo,  sinye isihlo kubo nakuzo; njengoko kunjalo ukufa kwabo, kunjalo ukufa kwazo; mnye umoya kubo bonke nakuzo zonke; akukho kuyigqitha komntu inkomo; ngokuba zonke ezo nto zingamampunge.</p> 
 <p><a name="an_3:20">3:20</a> Zonke ezo nto ziya ndaweni-nye; zonke ezo nto zavela eluthulini, zonke ezo nto zibuyela eluthulini.</p> 
 <p><a name="an_3:21">3:21</a> Ngubani na owaziyo umoya woonyana babantu, ukuba uyenyuka na uye phezulu; nomoya wenkomo, ukuba uyehla na uye phantsi emhlabeni?</p> 
 <p><a name="an_3:22">3:22</a> Ndaqonda ke ukuba akukho nto ilunge ngaphezu kokuba umntu avuye ezenzweni zakhe; ngokuba kusisabelo sakhe oko. Ngokuba uya kungeniswa ngubani na, ukuba akubone okuya kubakho emveni kwakhe?</p> 
 <p><a name="an_4:1">4:1</a> Ndabuya ke mna, ndakubona konke ukucudisa okwenziwayo phantsi kwelanga. Ndazibona iinyembezi zabacudisiweyo,  bengenamthuthuzeli; esandleni sabacudisi babo kuphuma ububhovubhovu, bengenamthuthuzeli bona.</p> 
 <p><a name="an_4:2">4:2</a> Ndabancoma ke mna abafileyo, abasebefe kade, kunabahleliyo abasahleliyo ngoku.</p> 
 <p><a name="an_4:3">4:3</a> Ke ulungile kunabo bobabini lowo ungekabikho, ungakubonanga ukwenza okubi okwenziwa phantsi kwelanga.</p> 
 <p><a name="an_4:4">4:4</a> Kananjalo ndayiqonda ke mna yonke imigudu, nayo yonke impumelelo yomsebenzi, ukuba ingumona wokwanyelana. Kwanaloo nto ingamampunge, nokusukelana nomoya.</p> 
 <p><a name="an_4:5">4:5</a> Isinyabi sikhwabusha izandla, sidle kwaeyaso inyama.</p> 
 <p><a name="an_4:6">4:6</a> Kulungile ukuzalisa sandla sinye ngokuphumla, kunokuzalisa zozibini izandla ngemigudu nokusukelana nomoya.</p> 
 <p><a name="an_4:7">4:7</a> Ndabuya mna, ndabona amampunge phantsi kwelanga.</p> 
 <p><a name="an_4:8">4:8</a> Kukho oba yedwa, ongenaye owesibini, ongenanyana namzalwana;  ingena siphelo imigudu yakhe yonke, angahluthiyo noko bubutyebi amehlo akhe. Akatsho ukuthi, Ndaphukela bani na, ndiwuhlutha nje umphefumlo wam okulungileyo? Kwanaloo nto ingamampunge,  ingumzamo ombi yona.</p> 
 <p><a name="an_4:9">4:9</a> Kulungile ukuba babe ngababini kunokuba abe mnye, kuba banomvuzo olungileyo ngemigudu yabo.</p> 
 <p><a name="an_4:10">4:10</a> Ngokuba xa bathe bawa, omnye unokumphakamisa uwabo; yeha ke, yena oyedwa, othe wawa! kuba akukho wesibini wokumphakamisa.</p> 
 <p><a name="an_4:11">4:11</a> Kananjalo ababini, bathe balala, baya kuva ukusitha;  angathini na ukuva ukusitha olele yedwa?</p> 
 <p><a name="an_4:12">4:12</a> Ukuba umntu uthe wamgagamela oyedwa, bona ababini baya kumisa phambi kwakhe; umsonto ontluntathu awuhle uqhawulwe.</p> 
 <p><a name="an_4:13">4:13</a> Ulungile umntwana olihlwempu elumkile, ngaphezu kokumkani oselemkhulu, esisidenge, ongasakuvayo ukuyalwa.</p> 
 <p><a name="an_4:14">4:14</a> Ngokuba uphuma endlwini yamakhonkxwa ukuba abe ngukumkani;  ukanti uzalelwe ebukumkanini balowo ulihlwempu.</p> 
 <p><a name="an_4:15">4:15</a> Ndababona bonke abadla ubomi, behamba phantsi kwelanga kunye naye umntwana, lo ungowesibini, uza kuma esikhundleni salowo.</p> 
 <p><a name="an_4:16">4:16</a> Akukho kuphela kwabantu bonke, kwabo bonke angaphambi kwabo; ukanti amavela-mva akayi kuvuya ngaye. Ngokuba kwanaloo nto ingamampunge nokusukelana nomoya.</p> 
 <p><a name="an_5:1">5:1</a> Gcina unyawo lwakho xeshikweni uya endlwini kaThixo;  ukusondela ukuba uve, kungaphezu kokunikela kwezidenge imibingelelo; ngokuba ukungazi kwazo kwenza izinto ezimbi.</p> 
 <p><a name="an_5:2">5:2</a> Musa ukungxama ngomlomo wakho, intliziyo yakho ingaphangi ikhuphe ilizwi phambi koThixo; ngokuba uThixo usemazulwini, ke wena usehlabathini; ngenxa yoko amazwi akho makabe mancinane.</p> 
 <p><a name="an_5:3">5:3</a> Ngokuba ukuphupha kuza ngobuninzi bemicimbi, nezwi lesidenge liza ngobuninzi bentetho.</p> 
 <p><a name="an_5:4">5:4</a> Xeshikweni uthe wabhambathisa isibhambathiso kuThixo, musa ukuzekelela ukusizalisa; ngokuba azinanzwa izidenge; loo nto uyibhambathisileyo yizalise.</p> 
 <p><a name="an_5:5">5:5</a> Kulungile ukuba ungabhambathisi, kunokuba ubhambathise ungazalisi.</p> 
 <p><a name="an_5:6">5:6</a> Musa ukuwuvumela umlomo wakho, ukuba uyonise inyama yakho;  ungatsho phambi komthunywa kaThixo ukuthi ibikukulahleka. Yini na ukuba uThixo abe noburhalarhume ngezwi lakho asonakalise isenzo sezandla zakho?</p> 
 <p><a name="an_5:7">5:7</a> Ngokuba ebuninzini bamaphupha namazwi, maninzi amampunge; ke yoyika uThixo.</p> 
 <p><a name="an_5:8">5:8</a> Ukuba uthe wakubona ukucudiswa kwehlwempu, nokuhluthwa kokusesikweni nobulungisa elizweni, musa ukumangaliswa yiloo nto; ngokuba oyena uphakamileyo ukhangele phezu kophakamileyo;  kukho abaphakamileyo naphezu kwabo.</p> 
 <p><a name="an_5:9">5:9</a> Ilungelo lelizwe entweni yonke ngukumkani onyamekela umhlaba.</p> 
 <p><a name="an_5:10">5:10</a> Othanda isilivere akaneliswa yisilivere; nalowo uthanda intabalala, akangenelwa nto. Kwanaloo nto ingamampunge.</p> 
 <p><a name="an_5:11">5:11</a> Ekwandeni kwezinto ezilungileyo bayanda abazidlayo zona,  abe umninizo enempumelelo eyini na, ingekuko ukwanela ukuzibona ngamehlo?</p> 
 <p><a name="an_5:12">5:12</a> Bumnandi ubuthongo bosebenzayo, nokuba incinane, nokuba ininzi into ayidlayo; ke intabalala yesityebi ayisivumeli ukuba silale buthongo.</p> 
 <p><a name="an_5:13">5:13</a> Kukho ububi obusisifo, endibubonileyo phantsi kwelanga;  ukuthi ubutyebi obugcinelwe umninibo, bube nobubi kuye;</p> 
 <p><a name="an_5:14">5:14</a> obo butyebi butshabalala ngento embi; uzala unyana,  engenayo nento esandleni sakhe.</p> 
 <p><a name="an_5:15">5:15</a> Njengokuba waphuma esizalweni sonina eze, uya kubuya emke njengoko weza enjalo, angathabathi nento ngemigudu yakhe,  angayiphathayo ngesandla sakhe.</p> 
 <p><a name="an_5:16">5:16</a> Kwanale nto bububi obusisifo, ukuba eya kumka kanye kwanjengoko weza ngako: unalungelo lini na ke owaphukela umoya?</p> 
 <p><a name="an_5:17">5:17</a> Kananjalo iimini zakhe zonke uzidlela emnyameni, enengqumbo enkulu, nesifo, noburhalarhume.</p> 
 <p><a name="an_5:18">5:18</a> Nantsi into endiyibonileyo mna, ilungile, intle: into yokuthi umntu adle, asele, abone okulungileyo ngemigudu yakhe yonke aphuka yiyo phantsi kwelanga, ngokwenani lemihla yobomi bakhe amnikileyo uThixo; ngokuba kusisabelo sakhe oko.</p> 
 <p><a name="an_5:19">5:19</a> Kananjalo wonke umntu, athe uThixo wamnika ubutyebi nokuqweba, wamnika negunya lokudla kubo, athabathe isabelo sakhe, avuye emigudwini yakhe: sisipho sikaThixo eso.</p> 
 <p><a name="an_5:20">5:20</a> Ngokuba akayikhumbuli kakhulu imihla yobomi bakhe; ngokuba uThixo eluphendula uvuyo lwentliziyo yakhe.</p> 
 <p><a name="an_6:1">6:1</a> Kukho ububi endibubonileyo phantsi kwelanga, buninzi ke phezu komntu:</p> 
 <p><a name="an_6:2">6:2</a> yindoda uThixo ayinike ubutyebi, nokuqweba, nozuko,  ungasweli umphefumlo wayo nanye into engayinqwenelayo, aze uThixo angayiphi amandla okuyidla; ngokuba idliwa yenye indoda.  Ngamampunge lawo, sisifo esibi eso.</p> 
 <p><a name="an_6:3">6:3</a> Ukuba umntu uthe wazala ikhulu labantwana, wadla ubomi iminyaka emininzi, yamininzi imihla yeminyaka yakhe, umphefumlo wakhe awahlutha zizinto ezilungileyo, kananjalo akaba nangcwaba: ndithi mna, imvambilini ilungile kunaye.</p> 
 <p><a name="an_6:4">6:4</a> Ngokuba ifike ingamampunge, imka kumnyama, igama layo ligutyungelwe bubumnyama;</p> 
 <p><a name="an_6:5">6:5</a> kananjalo ayilibonanga ilanga, ayilazanga; le yona ilungile kunomntu lowo.</p> 
 <p><a name="an_6:6">6:6</a> Nokuba ebeya kudla ubomi iwaka leminyaka kude kube kabini,  angakuboni okulungileyo, ayiyi ndaweni-nye na yonke loo nto?</p> 
 <p><a name="an_6:7">6:7</a> Yonke imigudu yomntu uyenzela umlomo wakhe: ukanti umphefumlo awuzali.</p> 
 <p><a name="an_6:8">6:8</a> Ngokuba isilumko sisigqitha ngantoni na isidenge? Usigqitha ngantoni na olusizana, okwaziyo ukuhamba phambi kwabaphilileyo?</p> 
 <p><a name="an_6:9">6:9</a> Kulungile ukubona kwamehlo ngaphezu kokuhambahamba komphefumlo. Kwanaloo nto ingamampunge nokusukelana nomoya.</p> 
 <p><a name="an_6:10">6:10</a> Loo nto iselikho, yabe iselithiywe kade igama layo; yaziwa into aya kuba yiyo umntu; akanakumelana nalowo unokumeyisa.</p> 
 <p><a name="an_6:11">6:11</a> Ngokuba kukho amazwi amaninzi nje, andisa amampunge; umntu unalungelo lini na ngaloo nto?</p> 
 <p><a name="an_6:12">6:12</a> Ngokuba ngubani na owaziyo okumlungeleyo umntu ebomini,  ngangenani lemihla yobomi bakhe obungamampunge, ayigqiba njengesithunzi? Ngokuba ngubani na onokumxelela umntu into eya kubakho emva kwakhe phantsi kwelanga?</p> 
 <p><a name="an_7:1">7:1</a> Igama elilungileyo lingaphezulu nakwioli elungileyo;  ulungile umhla wokufa ngaphezu komhla wokuzalwa komntu.</p> 
 <p><a name="an_7:2">7:2</a> Kulungile ukuya endlwini yesijwili kunokuya endlwini yemigidi; kuba oko kukuphela kwabantu bonke, aze ophilileyo akunyamekele ngentliziyo oko.</p> 
 <p><a name="an_7:3">7:3</a> Kulungile ukuba nosizi ngaphezu kokuhleka; ngokuba intliziyo iyalunga bububi bobuso.</p> 
 <p><a name="an_7:4">7:4</a> Intliziyo yezilumko isendlwini yesijwili; ke intliziyo yezidenge isendlwini yovuyo.</p> 
 <p><a name="an_7:5">7:5</a> Kulungile ukuva ukukhalimela kwesilumko, kunokuba umntu eve ingoma yezidenge.</p> 
 <p><a name="an_7:6">7:6</a> Ngokuba njengokuqhuqhumba kwevaba ngaphantsi kwembiza,  kunjalo ukuhleka kwesidenge; naloo nto ingamampunge.</p> 
 <p><a name="an_7:7">7:7</a> Ngokuba ukucudisa kugezisa isilumko, siyitshabalalise intliziyo isicengo.</p> 
 <p><a name="an_7:8">7:8</a> Kulungile ukugqitywa kwendawo, ngaphezu kokuqalwa kwayo;  ulungile umoya ozeka kade umsindo, kunomoya ozidlayo.</p> 
 <p><a name="an_7:9">7:9</a> Musa ukukungxamela ukuqumba ngomoya wakho, ngokuba ingqumbo ilala esifubeni sezidenge.</p> 
 <p><a name="an_7:10">7:10</a> Musa ukuthi, Ibiyini na, le nto imihla yamandulo ibilungile ngaphezu kwale? ngokuba akuthabatheli ebulumkweni ukuyibuza loo nto.</p> 
 <p><a name="an_7:11">7:11</a> Bulungile ubulumko, bunelifa, bulilungelo kwabalibonayo ilanga.</p> 
 <p><a name="an_7:12">7:12</a> Ngokuba ubulumko bungumthunzi, imali ingumthunzi; ke ukugqithisela kokwazi, kukuba ubulumko buyabasindisa abo banabo.</p> 
 <p><a name="an_7:13">7:13</a> Wukhangele umsebenzi kaThixo; ngokuba ngubani na onokolula into ayenze yagoso?</p> 
 <p><a name="an_7:14">7:14</a> Ngomhla wentsikelelo chwayitha, nangomhla wobubi qonda kakuhle, ukuba nalo, kwanjengalowa, wenziwe nguThixo, ngenxa enokuba umntu engafumani nto emva kwakhe.</p> 
 <p><a name="an_7:15">7:15</a> Le nto yonke ndiyibonile ngemihla yam engamampunge: kubakho ilungisa elitshabalalayo noko linobulungisa, kubekho ongendawo ophila ixesha elide, noko angendawo.</p> 
 <p><a name="an_7:16">7:16</a> Musa ukuba lilungisa ngokukhulu, ungabi sisilumko ngokugqithiseleyo; yini na ukuba uziphanzise?</p> 
 <p><a name="an_7:17">7:17</a> Musa ukuba ngongendawo ngokukhulu, ungazenzi isidenge; yini na ukuba ufe lingekabi lixesha lakho?</p> 
 <p><a name="an_7:18">7:18</a> Kulungile ukuba ubambelele kule nto nakuleya, ungasiphumzi isandla sakho; ngokuba owoyika uThixo uphumelela kuzo zonke ziphela.</p> 
 <p><a name="an_7:19">7:19</a> Ubulumko buyasiqinisa isilumko, ngaphezu kweshumi labanegunya abakulo mzi.</p> 
 <p><a name="an_7:20">7:20</a> Ngokuba akukho mntu ulilungisa ehlabathini, wenza okulungileyo, angoni.</p> 
 <p><a name="an_7:21">7:21</a> Kananjalo musa ukuyinikela intliziyo yakho kumazwi onke athethwayo, ukuze ungevi umkhonzi wakho, eselekutshabhisa;</p> 
 <p><a name="an_7:22">7:22</a> ngokuba intliziyo yakho nayo iyazi izihlandlo ezininzi,  ukuba uyabatshabhisa abanye nawe.</p> 
 <p><a name="an_7:23">7:23</a> Ezo zinto zonke ndizilingile ngobulumko; ndathi ndiya kulumka; ke bona baba kude kum.</p> 
 <p><a name="an_7:24">7:24</a> Hayi, ukuba kude kwezinto ezikhoyo, zinzulu kakhulu;  ngubani na oya kuzifumana?</p> 
 <p><a name="an_7:25">7:25</a> Ndajika ke mna, ndanentliziyo enga ingazi, ingasingasinga,  ifume ubulumko nesigqibo seengcinga; enga ingakwazi okungendawo ukuba kukunyaba, nokumatha ukuba kukugeza.</p> 
 <p><a name="an_7:26">7:26</a> Ndayifumana ikrakra ngaphezu kokufa, inkazana eyiyimigibe iphela, ezizibatha intliziyo yayo, ezandla zingamakhamandela olungileyo phambi koThixo uya kusinda kuyo, ke yena umoni uya kubanjiswa yiyo.</p> 
 <p><a name="an_7:27">7:27</a> Yabona into endiyifumeneyo, itsho iNtshumayeli, ndihloma enye kwenye, ukuba ndifumane isigqibo seengcinga;</p> 
 <p><a name="an_7:28">7:28</a> obumana ukuyifuna umphefumlo wam, ndingayifumani, nantsi:  indoda enye ewakeni ndiyifumene, ke yona inkazana kulo lonke andiyifumananga.</p> 
 <p><a name="an_7:29">7:29</a> Yabona, le nto yodwa ndiyifumene, yokuba uThixo wamenza umntu wathi tye; ke bona bafune ubuqili obuninzi.</p> 
 <p><a name="an_8:1">8:1</a> Ngubani na onjengesilumko esi? Ngubani na okwaziyo ukuconjululwa kwendawo? Ubulumko bomntu bukhanyisa ubuso bakhe, buguqulwe ubungwanyalala bobuso bakhe.</p> 
 <p><a name="an_8:2">8:2</a> Mna ndithi, Umthetho wokumkani wugcine, ngenxa yesifungo sikaThixo.</p> 
 <p><a name="an_8:3">8:3</a> Musa ukukungxamela ukumka ebusweni bakhe; ungangeni kwiyelenqe; ngokuba into yonke ayinanzileyo uyayenza.</p> 
 <p><a name="an_8:4">8:4</a> Ekubeni ilizwi lokumkani linegunya, ngubani na onokuthi kuye, Wenza ntoni na?</p> 
 <p><a name="an_8:5">8:5</a> Ogcina umthetho akazi nto imbi; intliziyo yesilumko iyalazi ixesha nesi gwebo;</p> 
 <p><a name="an_8:6">8:6</a> ngokuba yonke imicimbi inexesha nesigwebo; ngokuba ububi bomntu buba buninzi phezu kwakhe;</p> 
 <p><a name="an_8:7">8:7</a> ngokuba engayazi into eya kubakho. Ngokuba ngubani na onokumxelela njengoko kuya kuba njalo?</p> 
 <p><a name="an_8:8">8:8</a> Akukho mntu unokuwugunyazela umoya, awuthintele umoya;  akukho unokuyigunyazela imini yokufa; akukho kukhululeka kuloo mfazwe; okungendawo akunakubasiza abaniniko.</p> 
 <p><a name="an_8:9">8:9</a> Le nto yonke ndiyibonile, ndayinikela intliziyo yam kwizenzo zonke ezenziwayo phantsi kwelanga, ngexesha athi umntu agunyazele umntu, kube kubi kuye.</p> 
 <p><a name="an_8:10">8:10</a> Ekubeni kunjalo, ndibone abangendawo bengcwatywa, begoduka;  besithi endaweni engcwele bemke abo benze okulungileyo,  balityalwe kuloo mzi.</p> 
 <p><a name="an_8:11">8:11</a> Kwanaloo nto ingamampunge. Ekubeni isigwebo singawiswa kamsinyane emsebenzini ombi, ngenxa yoko intliziyo yoonyana babantu izele ngaphakathi kwabo kukwenza okubi.</p> 
 <p><a name="an_8:12">8:12</a> Nakubeni umoni esenza okubi izihlandlo ezilikhulu, ayolule imihla yakhe, noko ndiyazi ukuba kuya kulunga kwabamoyikayo uThixo, kwaboyikayo ebusweni bakhe;</p> 
 <p><a name="an_8:13">8:13</a> kungalungi kongendawo, angayoluli imihla yakhe,  njengethunzi; ekubeni engoyiki ebusweni bukaThixo.</p> 
 <p><a name="an_8:14">8:14</a> Kukho amampunge enzekayo ehlabathini: ukuba kukho amalungisa ahlelwa ngokokwenza kwabangendawo; kukho nabangendawo abahlelwa ngokokwenza kwamalungisa; ndathi,  kwanaloo nto ingamampunge.</p> 
 <p><a name="an_8:15">8:15</a> Ndaluncoma ke mna uvuyo, ngokuba kungekho nto imlungeleyo umntu phantsi kwelanga, ngaphezu kokuba adle, asele, avuye; loo nto ithane mbende naye emigudwini yakhe, ngemihla yobomi bakhe amnikayo uThixo phantsi kwelanga.</p> 
 <p><a name="an_8:16">8:16</a> Xeshikweni ndayinikelayo intliziyo yam ukuba ndibazi ubulumko, ndiwubone umzamo owenzekayo ehlabathini (ngokuba nasemini nasebusuku ababoni buthongo ngamehlo abo),</p> 
 <p><a name="an_8:17">8:17</a> ndasibona ke sonke isenzo sikaThixo, ukuba akanako umntu ukusifumana isenzo eso senzekayo phantsi kwelanga; nakubeni umntu esaphuka ukusifuna, akasifumani. Nokuba sithe isilumko safuna ukwazi, asinakufumana.</p> 
 <p><a name="an_9:1">9:1</a> Ngokuba yonke le nto ndayinyamekela ngentliziyo yam,  ndayihlela yonke le nto, yokuba amalungisa, nezilumko,  nemisebenzi yabo, isesandleni sikaThixo; nokuthanda nokuthiya,  akukhona ekwazini kwabantu; le nto yonke basebeyimiselwe.</p> 
 <p><a name="an_9:2">9:2</a> Izinto zonke zibahlela ngokufanayo bonke: sinye isihlo kwilungisa nakongendawo; kolungileyo, kohlambulukileyo,  nakoyinqambi; kobingelelayo nakongabingeleliyo; njengoko anjalo olungileyo, unjalo nomoni; ofungayo unjengalowo ukoyikayo ukufunga.</p> 
 <p><a name="an_9:3">9:3</a> Le yinto embi phakathi kwezinto zonke ezenzekayo phantsi kwelanga, ukuthi sibe sinye isihlo kubo bonke; ibe nentliziyo yoonyana babantu izele bububi; ibubugeza entliziyweni yabo besadla ubomi; emveni kwabo kuyiwa kwabafileyo.</p> 
 <p><a name="an_9:4">9:4</a> Ngokuba kosukuba ehlonyelwa kwabasadla ubomi, kusekho ithemba; ngokuba inja esaphilileyo ilunge ngaphezu kwengonyama efileyo.</p> 
 <p><a name="an_9:5">9:5</a> Ngokuba abadla ubomi bayazi ukuba baya kufa; ke bona abafileyo abazi lutho, abasabi namvuzo; ngokuba balityelwe,  abasakhunjulwa nganto.</p> 
 <p><a name="an_9:6">9:6</a> Seluphelile kade uthando lwabo, nentiyo yabo, nekhwele labo;  abasenasabelo naphakade ezintweni zonke ezenzekayo phantsi kwelanga.</p> 
 <p><a name="an_9:7">9:7</a> Yiya udle isonka sakho unovuyo, usele iwayini yakho unentliziyo echwayithileyo; ngokuba sekukade ekholisiwe uThixo zizenzo zakho.</p> 
 <p><a name="an_9:8">9:8</a> Iingubo zakho mazibe mhlophe ngamaxesha onke, neoli mayingasweleki entlokweni yakho.</p> 
 <p><a name="an_9:9">9:9</a> Hlala kakuhle nomfazi omthandileyo ngemihla yonke yobomi bakho obungamampunge, akunikileyo phantsi kwelanga, ngemihla yakho yonke engamampunge; ngokuba sisabelo sakho eso ebomini,  nasemigudwini yakho owaphuka yiyo phantsi kwelanga.</p> 
 <p><a name="an_9:10">9:10</a> Yonke into esiyifumanayo isandla sakho ukuba siyenze, yenze ngamandla akho; ngokuba akukho kwenza, nakucinga, nakwazi,  nakulumka kwelabafileyo, apho uya khona wena.</p> 
 <p><a name="an_9:11">9:11</a> Ndabuya ndabona phantsi kwelanga, ukuba ukugidima asikokwabanamendu, imfazwe asiyeyamagorha; kananjalo isonka asisesezilumko; kananjalo ubutyebi asibobabanenqiqo; kananjalo ubabalo asilolwabanokwazi; ngokuba bonke bephela bafikelwa lixesha nasisihlo.</p> 
 <p><a name="an_9:12">9:12</a> Ngokuba umntu akalazi nexesha lakhe; njengeentlanzi ezibanjiswe ngomnatha ombi, nanjengeentaka ezibanjiswe ngomgibe, banjalo ukurhintyelwa kwabo oonyana babantu ngexesha elibi, xa libawele ngesiquphe.</p> 
 <p><a name="an_9:13">9:13</a> Nale nto ndiyibone ibubulumko phantsi kwelanga, babukhulu kum:</p> 
 <p><a name="an_9:14">9:14</a> umzi omncinane unamadoda ambalwa; kweza kuwo ukumkani omkhulu, wawungqinga, wawakhela iimboniselo ezinkulu.</p> 
 <p><a name="an_9:15">9:15</a> Wafumana kuwo indoda elihlwempu inobulumko; yona yawusiza umzi ngobulumko bayo; ke akubangakho mntu ubuya ayikhumbule le ndoda ilihlwempu.</p> 
 <p><a name="an_9:16">9:16</a> Ndathi ke mna, Bulunge ubulumko ngaphezu kobugorha; kodwa ubulumko beli hlwempu budelekile, namazwi alo akaviwa.</p> 
 <p><a name="an_9:17">9:17</a> Amazwi ezilumko, eviwe ngokuthozama, angaphezu kokunkqangaza kolawula phakathi kwezidenge.</p> 
 <p><a name="an_9:18">9:18</a> Bulunge ubulumko ngaphezu kweempahla zokulwa; ke yena umoni emnye utshabalalisa okulungileyo okuninzi.</p> 
 <p><a name="an_10:1">10:1</a> Iimpukane ezifileyo zinukisa zibilise amafutha omqholi;  ubudenge obuncinane bunzima kunobulumko nozuko.</p> 
 <p><a name="an_10:2">10:2</a> Intliziyo yesilumko ingasekunene kwaso: intliziyo yesidenge ingasekhohlo kwaso.</p> 
 <p><a name="an_10:3">10:3</a> Ewe, nasendleleni, xa sithe isidenge sahamba ngayo,  siyayiswela intliziyo, sihambe sisithi kubantu bonke,  Ndisisidenge.</p> 
 <p><a name="an_10:4">10:4</a> Ukuba ukufutha komlawuli kuthe kwenyuka kwakuchasa, musa ukuyishiya indawo yakho; ngokuba ubulali buleleza izono ezikhulu.</p> 
 <p><a name="an_10:5">10:5</a> Kukho ububi endibubonileyo phantsi kwelanga,  obunjengokulahleka okuphuma konegunya:</p> 
 <p><a name="an_10:6">10:6</a> ubudenge bunikwa iindawo eziphezulu ezinkulu, zibe izityebi zihleli kwiindawo eziphantsi.</p> 
 <p><a name="an_10:7">10:7</a> Ke ndizibone izicaka zikhwele emahasheni, namatshawe ehamba phantsi ngeenyawo njengezicaka.</p> 
 <p><a name="an_10:8">10:8</a> Omba isigingqi, angeyela kuso; ochitha uthango, inyoka ingamluma.</p> 
 <p><a name="an_10:9">10:9</a> Omba amatye, angenzakala; ocanda iinkuni angaba semngciphekweni.</p> 
 <p><a name="an_10:10">10:10</a> Ukuba intsimbi ithe yaba buthuntu, akalulola uhlangothi lwayo, wogonyela ngoko ngamandla; ke ubulumko buyanceda bulungise.</p> 
 <p><a name="an_10:11">10:11</a> Ukuba inyoka ithe yaluma kungekho kukhafula, akabi nanzuzo umnyangi.</p> 
 <p><a name="an_10:12">10:12</a> Amazwi omlomo wesilumko anokubabala; ke yona imilebe yomlomo wesidenge iginya kwasona.</p> 
 <p><a name="an_10:13">10:13</a> Ingqalo, yamazwi omlomo waso bubudenge, nengqibo yomlomo waso bubugeza obubi.</p> 
 <p><a name="an_10:14">10:14</a> Isidenge sandisa amazwi, engakwazi umntu okuya kubakho nokuya kubakho emva kwakhe, ngubani na onokumxelela?</p> 
 <p><a name="an_10:15">10:15</a> Imigudu yezidenge iyazixhamla, ezingakwaziyo ukuya emzini.</p> 
 <p><a name="an_10:16">10:16</a> Yeha, wena lizwe likumkani ungumntwana, limatshawe adla kwakusasa!</p> 
 <p><a name="an_10:17">10:17</a> Hayi, uyolo lwakho, lizwe likumkani ungunyana wabanumzana,  limatshawe adlayo ngexesha elililo, enobugorha, engenamithayi!</p> 
 <p><a name="an_10:18">10:18</a> Ngobuvila iyabhena imiqadi; ngokuthamba kwezandla iyanetha indlu.</p> 
 <p><a name="an_10:19">10:19</a> Benza isidlo ukuba bahleke, iwayini ivuyise ubomi; imali ilungele iinto zonke.</p> 
 <p><a name="an_10:20">10:20</a> Musa ukumtshabhisa ukumkani, nasesazeleni sakho,  ungasitshabhisi nesityebi ezingontsini zakho zokulala; ngokuba intaka yasendle yolihambisa elo zwi, nento enamaphiko iyixele loo ntetho.</p> 
 <p><a name="an_11:1">11:1</a> Siphose isonka sakho phezu kwamanzi, ngokuba wosifumana kwakuba ziintsuku ezininzi.</p> 
 <p><a name="an_11:2">11:2</a> Yahlula izahlulo zibe sixhenxe, zibe sibhozo, ngokuba akuyazi into embi eya kubakho ehlabathini.</p> 
 <p><a name="an_11:3">11:3</a> Ukuba amafu athe azala yimvula, ayithululela emhlabeni;  ukuba umthi uthe wawa, wabheka ezantsi, nokuba uthe wabheka entla, kuloo ndawo uwe kuyo umthi lowo, wolala khona.</p> 
 <p><a name="an_11:4">11:4</a> Ogqala umoya akayi kuhlwayela; okhangela amafu akayi kuvuna.</p> 
 <p><a name="an_11:5">11:5</a> Njengokuba ungayazi ukuba yiyiphi na indlela yomoya,  kwanjengokuyilwa kwamathambo esiswini somithiyo; ngokunjalo akusazi isenzo sikaThixo owenza izinto zonke.</p> 
 <p><a name="an_11:6">11:6</a> Kusasa hlwayela imbewu yakho, nangokuhlwa ungasiphumzi isandla sakho; ngokuba ungazi ukuba kolunga yiphi na, nokuba yile nokuba yileya, kusini na, nokuba zolunga ngakunye zombini na.</p> 
 <p><a name="an_11:7">11:7</a> Kumnandi ukukhanya, kulungile emehlweni ukulibona ilanga.</p> 
 <p><a name="an_11:8">11:8</a> Ngokuba umntu, ukuba uthe wadla ubomi iminyaka emininzi,  makavuye ngayo yonke iphela, noko ke akhumbule imihla yobumnyama, ukuba iya kuba mininzi. Yonke into ezayo ingamampunge.</p> 
 <p><a name="an_11:9">11:9</a> Vuya, ndodana, ebutsheni bakho, ikuchwayithise intliziyo yakho ngemihla yobudodana bakho, uhambe ngeendlela zentliziyo yakho, nangokukhangela kwamehlo akho; kodwa yazi ukuba ngenxa yezo zinto zonke uThixo uya kukusa ematyaleni.</p> 
 <p><a name="an_11:10">11:10</a> Yisuse ke ingqumbo entliziyweni yakho, ubudlulise ububi enyameni yakho; ngokuba ubutsha nobudoda bungamampunge.</p> 
 <p><a name="an_12:1">12:1</a> Uze umkhumbule ke uMdali wakho ngemihla yobutsha bakho,  ingekezi imihla yobubi, ingekafiki iminyaka owothi ngayo,  Ayindiyolele;</p> 
 <p><a name="an_12:2">12:2</a> lingekabi mnyama ilanga, nokukhanya, nenyanga,  neenkwenkwezi, engekabuyi amafu emva kwemvula;</p> 
 <p><a name="an_12:3">12:3</a> loo mini baya kungevezela abagcini bendlu, agobe amadoda anobukroti, ziyeke iintokazi ezisilayo ngokuba zimbalwa, kube mnyama kwabakhangela ngeefestile;</p> 
 <p><a name="an_12:4">12:4</a> zivalwe iingcango ngasesitratweni, kwakubon ukuba sidambile isandi sokusila, evuka kwazisathetha iintaka,  zinqwilile zonke iintombi zengoma;</p> 
 <p><a name="an_12:5">12:5</a> naxeshikweni baya kuzoyika iindawo eziphakamileyo, neento eziqhiphula umbilini zibe sendleleni; utyatyambe umamangile,  uchabachabase umqhathu, utshitshe umnqweno; ngokuba umntu esiya ekhayeni lakhe laphakade, bajikajike ezitratweni abambambazeli;</p> 
 <p><a name="an_12:6">12:6</a> ingekaqhawuki intambo yesilivere, lityumke iselwa legolide,  uqhekeke umphanda emthonjeni, yaphuke ivili iwe equleni;</p> 
 <p><a name="an_12:7">12:7</a> lungekabuyeli emhlabeni uthuli, njengoko belunjalo, umoya ubuyele kuThixo owawunikayo.</p> 
 <p><a name="an_12:8">12:8</a> Amampunge awo amampunge, itsho iNtshumayeli; into yonke ingamampunge.</p> 
 <p><a name="an_12:9">12:9</a> Phezu koko, ngokuba iNtshumayeli ibisisilumko, yamana ibafundisa abantu ukwazi, yalinganisela, yabagocagoca, yayila imizekeliso emininzi.</p> 
 <p><a name="an_12:10">12:10</a> INtshumayeli yafuna, inga ingafumana amazwi anandiphekayo,  kuthi nokubhalwayo kulunge, ibe ngamazwi enyaniso.</p> 
 <p><a name="an_12:11">12:11</a> Amazwi ezilumko anjengeemviko; anjengezikhonkwane ezitshonisiweyo asezintlanganiseleni, anikwe ngumalusi emnye.</p> 
 <p><a name="an_12:12">12:12</a> Nangaphezu koko, nyana wam, vuseleleka; ukwenza iincwadi ezininzi akunakuphela, nokuphikela ukufunda okuninzi kudinisa inyama.</p> 
 <p><a name="an_12:13">12:13</a> Ukuhlanganiswa kwentetho, yakuba ivakele into yonke,  nanku: Yoyika uThixo, ugcine imithetho yakhe; ngokuba indawo leyo yimfanelo yoluntu lonke.</p> 
 <p><a name="an_12:14">12:14</a> Ngokuba izenzo zonke uThixo uya kuzizisa ekugwetyweni,  izinto zonke ezifihlakeleyo, nokuba zilungile nokuba zimbi.</p> 
 <p></p><hr>
 <center>
 <a href="sol.htm">Next: Song of Solomon</a></center>
 </body>