<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jde.htm">Previous</a> 
 </center>
 <hr>
  <h3 align="center">Xhosa Bible: Revelation</h3> 
 <p><a name="an_1:1">1:1</a> Isityhilelo sikaYesu Kristu, awamnika sona uThixo, ukuba ababonise abakhonzi bakhe izinto ezimele ukubakho kamsinya;  waqondisa wathumela ngaso isithunywa sakhe sasemazulwini kumkhonzi wakhe uYohane,</p> 
 <p><a name="an_1:2">1:2</a> owalingqinelayo ilizwi likaThixo nobungqina bukaYesu Kristu,  kwaneento zonke awazibonayo.</p> 
 <p><a name="an_1:3">1:3</a> Unoyolo lowo uwalesayo, kwanabo bawevayo amazwi aso isiprofeto esi, bazigcine izinto ezibhaliweyo kuso; kuba ixesha likufuphi.</p> 
 <p><a name="an_1:4">1:4</a> UYohane ubhalela amabandla asixhenxe akwelaseAsiya; uthi,  Makube lubabalo kuni, noxolo oluvela kulowo ukhoyo, wayekho,  uzayo; nakubo ooMoya abasixhenxe abaphambi kwetrone yakhe;</p> 
 <p><a name="an_1:5">1:5</a> nakuYesu Kristu, oliNgqina elithembekileyo, Owamazibulo kubo abafileyo, uMphathi wookumkani bomhlaba. Kulowo wasithandayo,  wasikhulula ezonweni zethu ngelilelakhe igazi,</p> 
 <p><a name="an_1:6">1:6</a> wasenza ookumkani nababingeleli kuye uThixo uYise: kuye makubekho uzuko namandla, kuse emaphakadeni asemaphakadeni.  Amen.</p> 
 <p><a name="an_1:7">1:7</a> Yabonani, uza namafu; aye eya kumbona amehlo onke, kwanabo bamhlabayo; zaye ziya kummbambazelela zonke izizwe zomhlaba.  Ewe, amen.</p> 
 <p><a name="an_1:8">1:8</a> Mna ndinguAlfa no-Omega, isiqalo nesiphelo; itsho iNkosi,  leyo ikhoyo, yayikho, izayo, uSomandla.</p> 
 <p><a name="an_1:9">1:9</a> Mna Yohane, endikwangumzalwana wenu, nedlelane nani ngayo imbandezelo, nangabo ubukumkani, nangonyamezelo lukaYesu Kristu, ndaye ndisesiqithini ekuthiwa yiPatmos, ngenxa yelizwi likaThixo, nangenxa yobungqina bukaYesu Kristu.</p> 
 <p><a name="an_1:10">1:10</a> Ndaye ndikuMoya ngemini eyeyeNkosi; ndeva emva kwam izwi elikhulu, ngathi lelexilongo,</p> 
 <p><a name="an_1:11">1:11</a> lisithi, Mna ndinguAlfa no-Omega, owokuqala nowokugqibela.  Okubonayo kubhale encwadini ukuthumele kuwo amabandla asixhenxe aseAsiya: e-Efese, eSmirna, ePergamo, eTiyatira, eSardesi,  eFiladelfi, eLawodike.</p> 
 <p><a name="an_1:12">1:12</a> Ndaza ndee guququ, ukuba ndilibone ilizwi elo belithetha nam. Ndithe guququ ke, ndabona iziphatho zezibane zegolide zisixhenxe;</p> 
 <p><a name="an_1:13">1:13</a> naphakathi kweziphatho zosixhenxe ezo, ofana noNyana woMntu, ambethe ingubo efike ezinyaweni, ebhinqe emabeleni umbhinqo wegolide.</p> 
 <p><a name="an_1:14">1:14</a> Intloko yakhe ke neenwele zimhlophe, njengoboya bezimvu obumhlophe njengekhephu; amehlo akhe enjengelangatye lomlilo;</p> 
 <p><a name="an_1:15">1:15</a> iinyawo zakhe zifana nobhedu olubengezelayo, zingathi zivuthiswe eziko; izwi lakhe ngathi sisandi samanzi amaninzi.</p> 
 <p><a name="an_1:16">1:16</a> Waye eneenkwenkwezi ezisixhenxe esandleni sakhe sokunene;  emlonyeni wakhe kuphuma ikrele elibukhali, elintlangothi mbini;  ubuso bakhe bunjengelanga, likhanya ngamandla alo.</p> 
 <p><a name="an_1:17">1:17</a> Ndithe ndakumbona, ndasuka ndawa ezinyaweni zakhe, ndaba njengofileyo. Waza wabeka isandla sakhe sokunene phezu kwam,  esithi kum, Musa ukoyika; mna ndingowokuqala nowokugqibela,  ndinguye odla ubomi;</p> 
 <p><a name="an_1:18">1:18</a> ndaye ndifile; yabona, ndingobudlayo ubomi kuse emaphakadeni asemaphakadeni. Amen. Ndinazo nezitshixo zelabafileyo nezokufa.</p> 
 <p><a name="an_1:19">1:19</a> Zibhale izinto ozibonileyo, nezikhoyo, kwaneziya kubakho emva kwezo.</p> 
 <p><a name="an_1:20">1:20</a> Imfihlakalo yeenkwenkwezi ezisixhenxe ozibonileyo esandleni sam sokunene, neziphatho zezibane zosixhenxe zegolide, yile:  Iinkwenkwezi ezo zisixhenxe zizithunywa zawo amabandla asixhenxe; neziphatho ezo zisixhenxe uzibonileyo ngamabandla osixhenxe.</p> 
 <p><a name="an_2:1">2:1</a> Isithunywa sebandla elise-Efese, sibhalele uthi: Utsho lowo uzibambileyo iinkwenkwezi ezisixhenxe ngesokunene sakhe, lowo uhambayo phakathi kweziphatho zezibane zosixhenxe zegolide,  ukuthi:</p> 
 <p><a name="an_2:2">2:2</a> Ndiyayazi imisebenzi yakho, nokubulaleka kwakho, nomonde wakho, nokuba ungenako ukubathwala abanobubi; nokuba wabalinga abathi bangabapostile, bengengabo, wabafumana bengamaxoki.</p> 
 <p><a name="an_2:3">2:3</a> Uthwele, unomonde; uthe ngenxa yegama lam wabulaleka,  akwadinwa.</p> 
 <p><a name="an_2:4">2:4</a> Noko ke ndinale nto ngakuwe, yokuba uthando lwakho lokuqala walushiyayo.</p> 
 <p><a name="an_2:5">2:5</a> Khumbula ngoko apho uwe usuka khona, uguquke, wenze imisebenzi yokuqala; okanye ndoza kuwe kamsinya, ndisishenxise isiphatho sesibane sakho endaweni yaso, ukuba akuthanga uguquke.</p> 
 <p><a name="an_2:6">2:6</a> Kodwa unale ndawo, yokuba uyithiyile imisebenzi yamaNikolawo, endiyithiyileyo nam.</p> 
 <p><a name="an_2:7">2:7</a> Lowo unendlebe, makayive into ayithethayo uMoya kuwo amabandla. Lowo weyisayo ndiya kumnika ukuthi adle kumthi wobomi, ophakathi kweParadisi kaThixo.</p> 
 <p><a name="an_2:8">2:8</a> Isithunywa sebandla eliseSmirna, sibhalele uthi: Utsho lowo ungowokuqala, ungowokugqibela, owayefile, waza wabuya wadla ubomi, ukuthi:</p> 
 <p><a name="an_2:9">2:9</a> Ndiyayazi imisebenzi yakho, nembandezelo, nobuhlwempu (noko usisityebi), nonyeliso lwabo bathi bangamaYuda bona,  bengengawo, besisikhungu sikaSathana.</p> 
 <p><a name="an_2:10">2:10</a> Musa ukoyika nabunye ubunzima oza kubuva. Yabona, uMtyholi uza kuyiphosa inxenye yenu entolongweni, ukuze nilingwe: niya kuba nembandezelo imihla elishumi; thembeka kude kube sekufeni,  ndokunika isithsaba sobomi.</p> 
 <p><a name="an_2:11">2:11</a> Lowo unendlebe, makayive into ayithethayo uMoya kuwo amabandla. Lowo weyisayo akayi kukha oniwe kukufa kwesibini.</p> 
 <p><a name="an_2:12">2:12</a> Isithunywa sebandla elisePergamo, sibhalele uthi: Utsho lowo unalo ikrele elintlangothi mbini, elibukhali, ukuthi:</p> 
 <p><a name="an_2:13">2:13</a> Ndiyayazi imisebenzi yakho, nalapho uhleli khona, apho ikhona itrone kaSathana; nokuba ulibambe waliqinisa igama lam,  akwakukhanyela ukukholwa kum, nasemihleni uAntipasi,  owabulawelwa kuni, apho ahleli khona uSathana, wayelingqina lam elithembekileyo.</p> 
 <p><a name="an_2:14">2:14</a> Noko ke ndineendawana ngakuwe: ezi zokuba unabo apho abayibambe bayiqinisa imfundiso kaBhileham, owamfundisayo uBhalaki ukuphosa isikhubekiso phambi koonyana bakaSirayeli,  ukuba badle izinto ezibingelelwe izithixo, benze nombulo.</p> 
 <p><a name="an_2:15">2:15</a> Ngokunjalo nawe unabayibambe bayiqinisa imfundiso yamaNikolawo, into leyo endiyithiyileyo.</p> 
 <p><a name="an_2:16">2:16</a> Guquka, okanye ndoza kuwe kamsinya, ndenze imfazwe nabo ngalo ikrele lomlomo wam.</p> 
 <p><a name="an_2:17">2:17</a> Lowo unendlebe makayive into ayithethayo uMoya kuwo amabandla. Lowo weyisayo ndiya kumnika ukuba adle kuyo imana efihlakeleyo, ndimnike ilitye elimhlophe; elityeni apho ke igama elitsha libhaliwe, lingaziwa bani ingenguye olamkelayo.</p> 
 <p><a name="an_2:18">2:18</a> Isithunywa sebandla eliseTiyatira, sibhalele uthi: Utsho uNyana kaThixo, omehlo akhe anjengelangatye lomlilo, onyawo zakhe zifana nobhedu olubengezelayo, ukuthi:</p> 
 <p><a name="an_2:19">2:19</a> Ndiyayazi imisebenzi yakho, nothando, nolungiselelo,  nokholo, nomonde wakho, nokuba imisebenzi yakho yokugqibela imininzi kuneyokuqala.</p> 
 <p><a name="an_2:20">2:20</a> Noko ke ndineendawana ngakuwe: ezi zokuba umvumela umfazi lowo uIzebhele, othi yena ungumprofetikazi, ukuba abafundise abalahlekise abakhonzi bam, ukuba benze umbulo, badle izinto ezibingelelwe izithixo.</p> 
 <p><a name="an_2:21">2:21</a> Ndamnika ixesha lokuba aguquke kuwo umbulo wakhe,  akaguquka.</p> 
 <p><a name="an_2:22">2:22</a> Yabona, mna ndiya kumphosa elukhukweni, nabo bakrexeza kunye naye, embandezelweni enkulu, ukuba abathanga baguquke emisebenzini yabo;</p> 
 <p><a name="an_2:23">2:23</a> nabantwana bakhe ndibabulale ngokufa; azi onke amabandla ukuba mna ndingulowo uphengulula izintso neentliziyo, ndininike elowo ngokwemisebenzi yenu.</p> 
 <p><a name="an_2:24">2:24</a> Ndithi ke kuni, nakwabanye abaseTiyatira, abo bonke bangenayo loo mfundiso, nabo abo bangazazanga iinzulu zikaSathana (njengoko batshovo): andiyi kuphosa phezu kwenu mthwalo wumbi.</p> 
 <p><a name="an_2:25">2:25</a> Noko ke oko ninako kubambeni nikuqinise, ndide ndifike.</p> 
 <p><a name="an_2:26">2:26</a> Lowo weyisayo, lowo uyigcinayo imisebenzi yam, ade ase ekupheleni, ndomnika igunya phezu kwazo iintlanga.</p> 
 <p><a name="an_2:27">2:27</a> Uya kuzalusa ngentonga yentsimbi, njengokuba izitya zomdongwe zityunyuzwa, njengokuba nam ndamkele kuye uBawo;</p> 
 <p><a name="an_2:28">2:28</a> ndiya kumnika ikhwezi lokusa.</p> 
 <p><a name="an_2:29">2:29</a> Lowo unendlebe, makayive into ayithethayo uMoya kuwo amabandla.</p> 
 <p><a name="an_3:1">3:1</a> Isithunywa sebandla eliseSardesi, sibhalele uthi: Utsho lowo unabo ooMoya abasixhenxe bakaThixo, nazo iinkwenkwezi ezisixhenxe, ukuthi: Ndiyayazi imisebenzi yakho, ukuba unalo igama lokuba uphilile, ukanti ufile.</p> 
 <p><a name="an_3:2">3:2</a> Phapha, uzizimase izinto eziseleyo eziza kufa; kuba andiyifumananga izalisekile imisebenzi yakho phambi koThixo.</p> 
 <p><a name="an_3:3">3:3</a> Khumbula ngoko ukuba utheni na ukwamkela kwakho, nokuva,  ugcine, uguquke. Ukuba ngoko akuthanga ulinde, ndokufikela njengesela; akusayi kulazi ilixa endokufikela ngalo.</p> 
 <p><a name="an_3:4">3:4</a> Unamagama ambalwa naseSardesi apho, angazidyobhanga wona iingubo zawo; baya kuhamba nam benezimhlophe; ngokuba befanelekile.</p> 
 <p><a name="an_3:5">3:5</a> Lowo weyisayo uya kuthiwa wambu ngeengubo ezimhlophe.  Andisayi kulicima igama lakhe encwadini yobomi; ndiya kulivuma igama lakhe emehlweni kaBawo, naphambi kwezithunywa zakhe zasemazulwini.</p> 
 <p><a name="an_3:6">3:6</a> Lowo unendlebe, makayive into ayithethayo uMoya kuwo amabandla.</p> 
 <p><a name="an_3:7">3:7</a> Isithunywa sebandla eliseFiladelfi, sibhalele uthi: Utsho oyiNgcwele, oyiNyaniso, lowo unaso isitshixo sikaDavide; lowo uvulayo kungavali namnye, avale kungavuli namnye, ukuthi:</p> 
 <p><a name="an_3:8">3:8</a> Ndiyayazi imisebenzi yakho. Yabona, ndimise phambi kwakho ucango oluvulekileyo, akukho namnye unako ukuluvala; kuba uthe,  unamandla amancinane, waligcina ilizwi lam, akwalikhanyela igama lam.</p> 
 <p><a name="an_3:9">3:9</a> Yabona, ndinika abesikhungu sikaSathana, abathi bangamaYuda bona, bengengawo, bexoka; yabona, ndiya kubenza beze baqubude phambi kweenyawo zakho, bazi ukuba mna ndikuthandile.</p> 
 <p><a name="an_3:10">3:10</a> Ngokuba waligcina ilizwi lomonde wam, nam ndiya kukugcina,  ndikusindise kwilixa lokulingwa, eliza kuza phezu kwelimiweyo liphela, ukulinga abo bemiyo phezu kwehlabathi.</p> 
 <p><a name="an_3:11">3:11</a> Yabona, ndiza kamsinya; kubambe ukuqinise onako, ukuze kungabikho namnye usithabathayo isithsaba sakho.</p> 
 <p><a name="an_3:12">3:12</a> Lowo weyisayo ndiya kumenza intsika etempileni yoThixo wam.  Akayi kuba saphuma phandle; ndaye ndiya kulibhalela phezu kwakhe igama loThixo wam, negama lomzi woThixo wam, iYerusalem entsha, ehla emazulwini ivela kuThixo wam, negama lam elitsha.</p> 
 <p><a name="an_3:13">3:13</a> Lowo unendlebe, makayive into ayithethayo uMoya kuwo amabandla.</p> 
 <p><a name="an_3:14">3:14</a> Isithunywa sebandla eliseLawodike, sibhalele uthi: Utsho uAmen, ingqina elithembekileyo, eliyinyaniso, ingqalo yayo indalo kaThixo, ukuthi:</p> 
 <p><a name="an_3:15">3:15</a> Ndiyayazi imisebenzi yakho, ukuba akubandi, akushushu;  akwaba ububanda, akwaba ubushushu.</p> 
 <p><a name="an_3:16">3:16</a> Ngenxa enokuba ke udikidiki, ungabandi, ungeshushu, ndiza kukuhlanza uphume emlonyeni wam.</p> 
 <p><a name="an_3:17">3:17</a> Ngokuba uthi, Ndisisityebi, ndizityebisile, andiswele nto;  ube ungazi ukuba uludwayinge, ulusizana, ulihlwempu, uyimfama,  uhamba ze;</p> 
 <p><a name="an_3:18">3:18</a> ndiyakucebisa, ukuba uthenge kum igolide evuthiswe emlilweni, ukuze ube nobutyebi; neengubo ezimhlophe, ukuze wambeswe, lingabonakali ihlazo lobuze bakho; nentambiso yamehlo, uthambise amehlo akho, ukuze ubone.</p> 
 <p><a name="an_3:19">3:19</a> Mna, bonke endibathandayo ndiyabohlwaya, ndibaqeqeshe;  zondelela ngoko uguquke.</p> 
 <p><a name="an_3:20">3:20</a> Yabona, ndimi emnyango ndinkqonkqoza; ukuba uthe umntu waliva izwi lam, waluvula ucango, ndongena kuye, ndidle naye,  naye adle nam.</p> 
 <p><a name="an_3:21">3:21</a> Lowo weyisayo, ndiya kumvumela ukuba ahlale nam etroneni yam, njengokuba nam ndeyisayo, ndaza ndahlala phantsi noBawo etroneni yakhe.</p> 
 <p><a name="an_3:22">3:22</a> Lowo unendlebe, makayive into ayithethayo uMoya kuwo amabandla.</p> 
 <p><a name="an_4:1">4:1</a> Emva koko ndabona, nango umnyango uvulekile emazulwini;  ilizwi lokuqala endalivayo lalinjengexilongo, lithetha nam,  lisithi, Nyukela apha, ndokubonisa iinto ezimele ukubakho emva kwezi.</p> 
 <p><a name="an_4:2">4:2</a> Ndithe kwaoko ke ndaba kuMoya; nanko kumi itrone emazulwini,  phezu kwetrone kukho ohleliyo.</p> 
 <p><a name="an_4:3">4:3</a> Waye lowo uhleliyo, ukubonakala kwakhe, efana nelitye leyaspisi nelesardiyo; waye umnyama wenze isangqa etroneni apho, ufana nelesmarado ukubonakala kwawo.</p> 
 <p><a name="an_4:4">4:4</a> Kwaye kwenze isangqa etroneni apho iitrone ezimashumi mabini anane; phezu kweetrone ezo ndabona amadoda amakhulu amashumi mabini anamane, ehleli, ethiwe wambu ngeengubo ezimhlophe,  enezithsaba zegolide entloko.</p> 
 <p><a name="an_4:5">4:5</a> Nasetroneni apho kuphuma imibane, neendudumo, nezandi;  kuvutha izibane zomlilo ezisixhenxe phambi kwetrone, ezingabo ooMoya abasixhenxe bakaThixo.</p> 
 <p><a name="an_4:6">4:6</a> Phambi kwetrone kukho ulwandle lwegilasi, lufana nomkhenkce.  Esazulwini setrone apho, nasesangqeni setrone, kukho izinto eziphilileyo ezine, zizele ngamehlo ngaphambili nangasemva.</p> 
 <p><a name="an_4:7">4:7</a> Eyokuqala into ephilileyo ifana nengonyama; eyesibini into ephilileyo ifana nethole; eyesithathu into ephilileyo inobuso obungathi bobomntu; eyesine into ephilileyo ifana nokhozi luphaphazela.</p> 
 <p><a name="an_4:8">4:8</a> Zaye zone izinto eziphilileyo ezo, iyileyo naleyo,  zinamaphiko ngamathandathu ngeenxa zonke, nangaphakathi zizele ngamehlo; zingaphumli imini nobusuku, zisithi: Ingcwele,  ingcwele, ingcwele INkosi uThixo uSomandla, Leyo yayikho,  ikhoyo, izayo.</p> 
 <p><a name="an_4:9">4:9</a> Xa zithi izinto eziphilileyo zibe zimnika uzuko nembeko nombulelo lowo uhleli etroneni, lowo udla ubomi kuse emaphakadeni asemaphakadeni,</p> 
 <p><a name="an_4:10">4:10</a> asuka awe amadoda amakhulu, amashumi mabini anamane, phambi kwalowo uhleli etroneni, aqubude kulowo udla ubomi kuse emaphakadeni asemaphakadeni, aphose izithsaba zawo phambi kwetrone, esithi:</p> 
 <p><a name="an_4:11">4:11</a> Ufanele, Nkosi, ukwamkela uzuko, nembeko, namandla; Ngokuba inguwe owadala zonke izinto, Nangenxa yokuthanda kwakho zikho,  zadalelwa oko.</p> 
 <p><a name="an_5:1">5:1</a> Ndabona, esandleni sokunene salowo uhleli etroneni, incwadi ibhalwe ngaphakathi nangaphandle, itywinwe ngamatywina asixhenxe.</p> 
 <p><a name="an_5:2">5:2</a> Ndabona isithunywa sezulu esomeleleyo, sivakalisa ngezwi elikhulu, sisithi, Ngubani na ofanele ukuyivula incwadi,  nokuwanqika amatywina ayo?</p> 
 <p><a name="an_5:3">5:3</a> Akabakho namnye ezulwini, naphezu komhlaba, nangaphantsi komhlaba, unako ukuyivula incwadi, nokuyikhangela oku.</p> 
 <p><a name="an_5:4">5:4</a> Ndandilila kakhulu mna, ngokuba kungafunyanwanga namnye ufanele ukuyivula nokuyilesa incwadi, nokuyikhangela oku.</p> 
 <p><a name="an_5:5">5:5</a> Yathi enye indoda enkulu kum, Musa ukulila; yabona,  iNgonyama yesizwe sakwaYuda, iNgcambu kaDavide, ikweyisile ukuyivula incwadi, nokuwanqika amatywina ayo asixhenxe.</p> 
 <p><a name="an_5:6">5:6</a> Ndabona, nantso, esazulwini setrone nesezinto eziphilileyo zone, nasesazulwini samadoda amakhulu, iMvana engathi ixheliwe,  imi ineempondo ezisixhenxe, namehlo asixhenxe angooMoya bosixhenxe bakaThixo, abathunyelwe emhlabeni wonke.</p> 
 <p><a name="an_5:7">5:7</a> Yeza, yayithabatha incwadi esandleni sokunene salowo uhleli etroneni.</p> 
 <p><a name="an_5:8">5:8</a> Yathi yakuyithabatha incwadi, izinto eziphilileyo zone,  namadoda amakhulu angamashumi mabini anamane, awa phambi kweMvana, iyileyo inohadi, nengqayi yegolide izele ziziqhumiso,  eziyiyo imithandazo yabangcwele.</p> 
 <p><a name="an_5:9">5:9</a> Avuma ingoma entsha, esithi: Ufanele ukuyithabatha incwadi,  nokuwavula amatywina ayo; Ngokuba wena waxhelwa, wasithenga ukuba sibe ngabakaThixo ngalo igazi lakho, Siphuma kuzo zonke izizwe, neelwimi, nabantu, neentlanga;</p> 
 <p><a name="an_5:10">5:10</a> Wasenza ookumkani nababingeleli kuye uThixo wethu; Sasiya kuba ngookumkani phezu komhlaba.</p> 
 <p><a name="an_5:11">5:11</a> Ndabona, ndeva izwi lezithunywa zezulu ezininzi, zenze isangqa etroneni, nezinto eziphilileyo, nawo amadoda amakhulu:  laye inani lawo lizizigidi zezigidi;</p> 
 <p><a name="an_5:12">5:12</a> besithi ngezwi elikhulu: Kuyifanele iMvana eyaxhelwayo ukwamkela amandla, Nobutyebi, nobulumko, nokomelela, nembeko,  nozuko, nokubongwa.</p> 
 <p><a name="an_5:13">5:13</a> Kananjalo zonke izidalwa ezisezulwini, naphezu komhlaba,  naphantsi komhlaba, naphezu kolwandle, neento zonke ezikwezo zinto, ndaziva zisithi: Kulowo uhleli etroneni, nakuyo iMvana,  Makubekho ukubongwa, nembeko, nozuko, namandla, Kuse emaphakadeni asemaphakadeni.</p> 
 <p><a name="an_5:14">5:14</a> Izinto eziphilileyo zone zathi, Amen. Aza amadoda amakhulu aqubuda.</p> 
 <p><a name="an_6:1">6:1</a> Ndabona, xa iMvana yalivulayo elinye lamatywina, ndeva enye kuzo izinto eziphilileyo zone, isithi, ngathi kungesandi sokududuma, Yiza ubone.</p> 
 <p><a name="an_6:2">6:2</a> Ndabona, nalo ihashe elimhlophe; lowo ke wayehleli phezu kwalo enesaphetha; wanikwa isithsaba, waphuma eseyisa, nokuze eyise.</p> 
 <p><a name="an_6:3">6:3</a> Xa yalivulayo elesibini itywina, ndeva eyesibini into ephilileyo isithi, Yiza ubone.</p> 
 <p><a name="an_6:4">6:4</a> Kwaphuma elinye ihashe, libomvu; lowo ke wayehleli phezu kwalo wanikwa igunya lokulususa uxolo emhlabeni, nokuze basikane, wanikwa ikrele elikhulu.</p> 
 <p><a name="an_6:5">6:5</a> Xa yalivulayo elesithathu itywina, ndeva eyesithathu into ephilileyo isithi, Yiza ubone. Ndabona, nalo ihashe elimnyama;  lowo ke wayehleli phezu kwalo ubenesikali sokulinganisa esandleni sakhe.</p> 
 <p><a name="an_6:6">6:6</a> Ndeva izwi esazulwini sezinto eziphilileyo zone, lisithi,  Ibhekile yengqolowa iya kudla idenariyo, neebhekile ezintathu zerhasi zidle idenariyo, ioli newayini uze ungayoni.</p> 
 <p><a name="an_6:7">6:7</a> Xa yalivulayo elesine itywina, ndeva izwi lento ephilileyo yesine lisithi, Yiza ubone.</p> 
 <p><a name="an_6:8">6:8</a> Ndabona, nalo ihashe eliluthuthu; lowo ke wayehleli phezu kwalo enguKufa igama lakhe, nelabafileyo lilandelelana naye.  Banikwa igunya lokubulala kwisahlulo sesine somhlaba ngekrele,  nangendlala, nangokufa, nangawo amarhamncwa omhlaba.</p> 
 <p><a name="an_6:9">6:9</a> Xa yalivulayo elesihlanu itywina, ndayibona ngaphantsi kwesibingelelo imiphefumlo yabo babesikwe ngenxa yelizwi likaThixo, nangenxa yobungqina ababenabo.</p> 
 <p><a name="an_6:10">6:10</a> Baye bedanduluka ngezwi elikhulu, besithi, Koda kube nini na, Mnini-nto-zonke oyingcwele, oyinyaniso, ungagwebi,  ungaliphindezeleli igazi lethu kubo abemiyo phezu komhlaba?</p> 
 <p><a name="an_6:11">6:11</a> Banikwa bonke ngabanye iingubo ezinde ezimhlophe; kwathiwa kubo, basaya kuphumla ixesha elincinane, bade bazaliseke nabangabakhonzi nabo, nabazalwana babo, abaza kubulawa kwanjengabo.</p> 
 <p><a name="an_6:12">6:12</a> Ndabona, xa yalivulayo elesithandathu itywina, nanko,  kubakho unyikimo lomhlaba olukhulu, lathi ilanga laba mnyama,  njengengubo erhwexayo yoboya; yathi inyanga yaba njengegazi;</p> 
 <p><a name="an_6:13">6:13</a> zathi iinkwenkwezi zezulu zawela emhlabeni, njengokuba umkhiwane uvuthulula amakhiwane awo atshazileyo,  wakuzanyazanyiswa ngumoya omkhulu.</p> 
 <p><a name="an_6:14">6:14</a> Lathi izulu lafingeka, njengencwadi esongiweyo; zathi iintaba zonke neziqithi zasuswa ezindaweni zazo.</p> 
 <p><a name="an_6:15">6:15</a> Bathi ookumkani bomhlaba, namanene, nezityebi,  nabathetheli-waka, nabanamandla, namakhoboka onke,  nabakhululekileyo bonke, bazifihla emiqolombeni nasemaweni eentaba.</p> 
 <p><a name="an_6:16">6:16</a> Bathi kwiintaba nakumawa, Siweleni, nisifihle ebusweni balowo uhleli phezu kwetrone, nasengqumbeni yeMvana;</p> 
 <p><a name="an_6:17">6:17</a> ngokuba ufikile umhla omkhulu wengqumbo yayo; ngubani na ke onako ukuma?</p> 
 <p><a name="an_7:1">7:1</a> Emva koko ndabona izithunywa zezulu zizine, zimi ezimbombeni zone zomhlaba, zibambe imimoya yomine yomhlaba, ukuze kungavuthuzi moya phezu komhlaba, naphezu kolwandle, naphezu kwemithi yonke.</p> 
 <p><a name="an_7:2">7:2</a> Ndabona esinye isithunywa sezulu, sinyuka sivela empumalanga, sinetywina likaThixo ophilileyo. Sadanduluka ngezwi elikhulu: kuzo izithunywa zezulu zozine, ezanikwa igunya lokuwonakalisa umhlaba nolwandle,</p> 
 <p><a name="an_7:3">7:3</a> sisithi, Musani ukuwona umhlaba, nolwandle, nemithi, side sibatywine abakhonzi boThixo wethu emabunzini abo.</p> 
 <p><a name="an_7:4">7:4</a> Ndaliva inani labo babetywiniwe: kwatywinwa ikhulu elinamanci mane anesine lamawaka, kuzo zonke izizwe zoonyana bakaSirayeli.</p> 
 <p><a name="an_7:5">7:5</a> Esizweni sakwaYuda kwatywinwa ishumi elinambini lamawaka.  Esizweni sakwaRubhen kwatywinwa ishumi elinambini lamawaka.  Esizweni sakwaGadi kwatywinwa ishumi elinambini lamawaka.</p> 
 <p><a name="an_7:6">7:6</a> Esizweni sakwa-Ashere kwatywinwa ishumi elinambini lamawaka.  Esizweni sakwaNafetali kwatywinwa ishumi elinambini lamawaka.  Esizweni sakwaManase kwatywinwa ishumi elinambini lamawaka.</p> 
 <p><a name="an_7:7">7:7</a> Esizweni sakwaSimon kwatywinwa ishumi elinambini lamawaka.  Esizweni sakwaLevi kwatywinwa ishumi elinambini lamawaka.  Esizweni sakwaIsakare kwatywinwa ishumi elinambini lamawaka.</p> 
 <p><a name="an_7:8">7:8</a> Esizweni sakwaZebhulon kwatywinwa ishumi elinambini lamawaka. Esizweni sakwaYosefu kwatywinwa ishumi elinambini lamawaka. Esizweni sakwaBhenjamin kwatywinwa ishumi elinambini lamawaka.</p> 
 <p><a name="an_7:9">7:9</a> Emva koko ndabona, naso isihlwele esikhulu, ebekungekho namnye unako ukusibala, siphuma kuzo zonke iintlanga, nezizwe,  nabantu, neelwimi, simi phambi kwetrone naphambi kweMvana,  bethiwe wambu ngeengubo ezinde ezimhlophe, benamasundu ezandleni zabo,</p> 
 <p><a name="an_7:10">7:10</a> bedanduluka ngezwi elikhulu, besithi: Usindiso kuye uThixo wethu, Lowo uhleli phezu kwetrone, Nakuyo iMvana!</p> 
 <p><a name="an_7:11">7:11</a> Zaye zonke izithunywa zezulu zimi, zenze isangqa etroneni,  nakuwo amadoda amakhulu, nakuzo izinto eziphilileyo zone, zawa phambi kwetrone ngobuso bazo, zaqubuda kuye uThixo,</p> 
 <p><a name="an_7:12">7:12</a> zisithi: Amen, Ukubongwa, nozuko, nobulumko, Nombulelo,  nembeko, namandla, nokomelela, Makube kuye uThixo wethu, Kuse emaphakadeni asemaphakadeni! Amen.</p> 
 <p><a name="an_7:13">7:13</a> Yaphendula enye indoda enkulu, isithi kum, Aba bathiwe wambu ngeengubo ezinde ezimhlophe bangoobani na? bevela phi na?</p> 
 <p><a name="an_7:14">7:14</a> Ndithi kuyo, Nkosi, nguwe owaziyo. Yathi kum, Aba ngabaphumayo embandezelweni enkulu, bazihlamba iingubo zabo ezinde, bazenza mhlophe egazini leMvana.</p> 
 <p><a name="an_7:15">7:15</a> Ngenxa yoko baphambi kwetrone kaThixo, bemkhonza imini nobusuku etempileni yakhe; nalowo uhleli phezu kwetrone uya kuba ngumnquba phezu kwabo.</p> 
 <p><a name="an_7:16">7:16</a> Abayi kuba salamba, abayi kuba sanxanwa; aliyi kubawela nelanga, nabunye ubushushu;</p> 
 <p><a name="an_7:17">7:17</a> ngokuba iMvana esesazulwini setrone iya kubalusa,  ibakhokelele emithonjeni ephilileyo yamanzi; waye uThixo eya kuzisula iinyembezi zonke emehlweni abo.</p> 
 <p><a name="an_8:1">8:1</a> Xa yalivulayo elesixhenxe itywina, kwabakho ukuzola ezulwini, kwangathi sisiqingatha seyure.</p> 
 <p><a name="an_8:2">8:2</a> Ndazibona izithunywa zezulu ezisixhenxe, ezimayo phambi koThixo; zaza zanikwa amaxilongo asixhenxe.</p> 
 <p><a name="an_8:3">8:3</a> Seza esinye isithunywa, sema esibingelelweni,  sinesiqhumiselo segolide, sanikwa iziqhumiso zazininzi, ukuze sizinikele, kunye nemithandazo yabangcwele bonke, phezu kwesibingelelo segolide esiphambi kwetrone.</p> 
 <p><a name="an_8:4">8:4</a> Wenyuka ke umsi weziqhumiso, kunye nemithandazo yabangcwele,  ephuma esandleni sesithunywa sezulu, waya emehlweni kaThixo.</p> 
 <p><a name="an_8:5">8:5</a> Sathi isithunywa sasithabatha isiqhumiselo eso, sasizalisa ngomlilo wesibingelelo, sawuphosa emhlabeni; kwabakho izandi,  neendudumo, nemibane, nenyikima.</p> 
 <p><a name="an_8:6">8:6</a> Zaza izithunywa ezisixhenxe ezinamaxilongo osixhenxe,  zazilungiselela ukuba zivuthele amaxilongo.</p> 
 <p><a name="an_8:7">8:7</a> Sathi esokuqala isithunywa savuthela ixilongo, kwabakho isichotho nomlilo, ziphithikezwe negazi, zaphoswa emhlabeni;  saza isahlulo sesithathu semithi satshiswa, nabo bonke utyani obuluhlaza batshiswa.</p> 
 <p><a name="an_8:8">8:8</a> Sathi esesibini isithunywa savuthela ixilongo, kwanga kuphoswa intaba enkulu, isitsha ngumlilo, elwandle; saza isahlulo sesithathu solwandle saba ligazi;</p> 
 <p><a name="an_8:9">8:9</a> safa isahlulo sesithathu sezidalwa eziphilileyo eziselwandle; nesahlulo sesithathu semikhombe sonakaliswa.</p> 
 <p><a name="an_8:10">8:10</a> Sathi esesithathu isithunywa savuthela ixilongo, kwawa ezulwini inkwenkwezi enkulu, ivutha njengesibane, yawa phezu kwesahlulo sesithathu semilambo, naphezu kwemithombo yamanzi.</p> 
 <p><a name="an_8:11">8:11</a> Igama lenkwenkwezi leyo kuthiwa nguMhlonyane; saza isahlulo sesithathu samanzi saba ngumhlonyane; yathi into eninzi yabantu yafa ngawo amanzi, ngokuba aba krakra.</p> 
 <p><a name="an_8:12">8:12</a> Sathi esesine isithunywa savuthela ixilongo, saza sabethwa isahlulo sesithathu selanga, nesahlulo sesithathu senyanga,  nesahlulo sesithathu seenkwenkwezi, ukuze isahlulo sesithathu sazo sibe mnyama, sithi isahlulo sesithathu sayo imini singakhanyi, bube njalo nobusuku.</p> 
 <p><a name="an_8:13">8:13</a> Ndabona, ndeva olunye ukhozi luphaphazela esazulwini samazulu, lusithi ngezwi elikhulu, Yeha! yeha! yeha! abo bemiyo phezu komhlaba, ngawo amazwi aseleyo exilongo lezithunywa ezithathu, ezisaza kuvuthela amaxilongo.</p> 
 <p><a name="an_9:1">9:1</a> Sathi esesihlanu isithunywa savuthela ixilongo; ndabona inkwenkwezi iphuma ezulwini, yawela emhlabeni; sanikwa isitshixo sequla lenzonzobila.</p> 
 <p><a name="an_9:2">9:2</a> Salivula iqula lenzonzobila. Kwenyuka umsi uphuma equleni apho, njengomsi weziko elikhulu, lamnyama ilanga nesibhakabhaka ngumsi wequla elo.</p> 
 <p><a name="an_9:3">9:3</a> Emsini apho kwaphuma iinkumbi, ezeza emhlabeni, zanikwa igunya, njengokuba benegunya oonomadudwane bomhlaba.</p> 
 <p><a name="an_9:4">9:4</a> Kwathiwa kuzo, ize utyani bomhlaba zingaboni, nanye into eluhlaza, nanye into engumthi; ibe ngabantu bodwa, bona abo bangenalo itywina likaThixo emabunzini abo.</p> 
 <p><a name="an_9:5">9:5</a> Zanikwa igunya lokungababulali, bathuthunjelwe nje kodwa iinyanga ezintlanu; intuthumbo yazo yayinjengentuthumbo yoonomadudwane, xa athe wamhlaba umntu.</p> 
 <p><a name="an_9:6">9:6</a> Ngaloo mihla abantu baya kukufuna ukufa, bangakufumani; baya kukunqwenela ukufa, kusuke ukufa kusabe kubo.</p> 
 <p><a name="an_9:7">9:7</a> Iimfano zeenkumbi ezo, zibe zifana namahashe, elungiselwe imfazwe, ezintloko izizithsaba ezifana negolide, nobuso bazo bunjengobuso babantu.</p> 
 <p><a name="an_9:8">9:8</a> Zaye zineenwele ezingathi ziinwele zamankazana, namazinyo azo engathi ngawengonyama.</p> 
 <p><a name="an_9:9">9:9</a> Zaye zinezigcina-zifuba ezingathi zizigcina-zifuba zentsimbi, isandi samaphiko azo singathi sisandi seenqwelo zamahashe amaninzi, ebaleka esiya emfazweni.</p> 
 <p><a name="an_9:10">9:10</a> Zinemisila efana neyoonomadudwane, kukho nezamvila emisileni yazo; igunya lazo lilelokona abantu iinyanga ezintlanu.</p> 
 <p><a name="an_9:11">9:11</a> Zinokumkani phezu kwazo, usisithunywa senzonzobila, ogama lakhe ngesiHebhere linguAbhadon, ngesiGrike unegama elinguApoliyon.</p> 
 <p><a name="an_9:12">9:12</a> Owokuqala uyeha udlule; yabona, kuza ooyeha ababini emva koko.</p> 
 <p><a name="an_9:13">9:13</a> Sathi esesithandathu isithunywa savuthela ixilongo, ndeva izwi liphuma ezimpondweni zone zesibingelelo segolide esisemehlweni kaThixo,</p> 
 <p><a name="an_9:14">9:14</a> lisithi kwisithunywa sesithandathu esasinexilongo,  Zikhulule izithunywa ezine ezikhonkxwe emlanjeni omkhulu ongumEfrati.</p> 
 <p><a name="an_9:15">9:15</a> Zaza zakhululwa izithunywa zozine, ezazilungiselwe ilixa nemini nenyanga nomnyaka, ukuze zibulale isahlulo sesithathu sabantu.</p> 
 <p><a name="an_9:16">9:16</a> Laye inani lemikhosi yamahashe lizizigidi zezigidi eziphindeke kabini; ndaliva inani layo.</p> 
 <p><a name="an_9:17">9:17</a> Ndawabona ngokunjalo amahashe embonweni lowo, nabo babehleli phezu kwawo, benezigcina-zifuba ezimlilo, nezimsi,  nezisulfure; iintloko zamahashe zingathi ziintloko zeengonyama,  emlonyeni wawo kuphuma umlilo, nomsi, nesulfure.</p> 
 <p><a name="an_9:18">9:18</a> Ngezo nto zontathu sabulawa isahlulo sesithathu sabantu ngomlilo, nangomsi, nangesulfure, ezaphumayo emlonyeni wawo.</p> 
 <p><a name="an_9:19">9:19</a> Kuba amagunya awo asemlonyeni wawo nasemisileni yawo; kuba imisila yawo ifana neenyoka, ineentloko; ngayo ayonakalisa.</p> 
 <p><a name="an_9:20">9:20</a> Amasalela abantu, abangabulawanga ngazo ezo zibetho,  akaguqukanga emisebenzini yezandla zawo, ukuze angaqubudi kuzo iidemon, nezithixo zegolide, nezesilivere, nezobhedu,  nezamatye, nezemithi, ezingenako nokubona, nokuva, nokuhamba;</p> 
 <p><a name="an_9:21">9:21</a> akaguqukanga nasekubulaleni kwawo, nasekukhafuleni kwawo,  nasembulweni wawo, nasebuseleni bawo.</p> 
 <p><a name="an_10:1">10:1</a> Ndabona esinye isithunywa sezulu esinamandla, sisihla ezulwini, sithiwe wambu ngelifu; kukho umnyama entloko, ubuso baso bungathi lilanga, iinyawo zaso zingathi ziintsika zomlilo.</p> 
 <p><a name="an_10:2">10:2</a> Esandleni saso saye sinencwadana ivulekile. Salumisa unyawo lwaso lokunene phezu kolwandle, ke olokhohlo phezu komhlaba;</p> 
 <p><a name="an_10:3">10:3</a> sadanduluka ngezwi elikhulu, ngathi yingonyama igquma.  Sathi sakudanduluka, iindudumo ezisixhenxe zazivakalisa izandi zazo.</p> 
 <p><a name="an_10:4">10:4</a> Xa iindudumo ezisixhenxe zazivakalisayo izandi zazo,  ndandiza kubhala; ndaza ndeva izwi liphuma emazulwini, lisithi kum, Zitywine izinto ezizivakalisileyo iindudumo ezisixhenxe,  ungazibhali zona.</p> 
 <p><a name="an_10:5">10:5</a> Saza isithunywa sezulu, endasibonayo simi phezu kolwandle na phezu komhlaba, sasiphakamisela ezulwini isandla saso,</p> 
 <p><a name="an_10:6">10:6</a> safunga lowo udla ubomi, ase emaphakadeni asemaphakadeni,  owadala izulu nezinto ezikulo, nomhlaba nezinto ezikuwo,  nolwandle nezinto ezikulo, ukuthi, Akuyi kuba sabakho xesha.</p> 
 <p><a name="an_10:7">10:7</a> Ke ngemihla yezwi lesesixhenxe isithunywa sezulu, xa sukuba siza kuvuthela ixilongo, iya kuzaliseka imfihlakalo kaThixo,  njengoko wazishumayelayo iindaba ezilungileyo kwabangabakhe abakhonzi, abaprofeti.</p> 
 <p><a name="an_10:8">10:8</a> Lathi izwi endalivayo liphuma emazulwini, labuya lathetha nam, lisithi, Hamba uye uyithabathe incwadana evulekileyo,  esesandleni sesithunywa esimiyo phezu kolwandle naphezu komhlaba.</p> 
 <p><a name="an_10:9">10:9</a> Ndesuka ke ndaya kwisithunywa eso, ndathi kuso, Ndinike incwadana leyo. Sathi kum, Yithabathe, uyidle uyigqibe; yosenza sibe krakra isisu sakho, kodwa emlonyeni wakho yoba nencasa enjengeyobusi.</p> 
 <p><a name="an_10:10">10:10</a> Ndayithabatha ke incwadana esesandleni sesithunywa eso,  ndayidla ndayigqiba; yaye emlonyeni wam inencasa enjengeyobusi;  xa ndayidlayo, saba krakra isisu sam.</p> 
 <p><a name="an_10:11">10:11</a> Sathi kum, Umele ukuba ubuye uprofete ngabantu,  neentlanga, neelwimi, nookumkani, abaninzi.</p> 
 <p><a name="an_11:1">11:1</a> Ndaza ndanikwa ingcongolo, ifana nentonga; saye isithunywa eso simi, sisithi, Suka uyilinganise itempile kaThixo,  nesibingelelo, nabo banqulayo bekuyo.</p> 
 <p><a name="an_11:2">11:2</a> Intendelezo engaphandle kwetempile yiphose phandle,  ungayilinganisi yona; ngokuba inikwe iintlanga; umzi ongcwele ziya kuwunyathelela phantsi iinyanga ezimashumi mane anambini.</p> 
 <p><a name="an_11:3">11:3</a> Ndiya kuwanika amangqina am amabini, aprofete imihla eliwaka elinamakhulu mabini anamanci mathandathu, ethiwe wambu ngeengubo ezirhwexayo.</p> 
 <p><a name="an_11:4">11:4</a> Lawo yile minquma mibini, nezi ziphatho zezibane zibini,  zimiyo phambi koThixo womhlaba.</p> 
 <p><a name="an_11:5">11:5</a> Ukuba kukho bani unga angawonakalisa, kophuma umlilo emlonyeni wawo, uzidle uzigqibe iintshaba zawo; nokuba kukho bani unga angawonakalisa, umelwe kukubulawa ngokunjalo.</p> 
 <p><a name="an_11:6">11:6</a> Wona la anegunya lokulivala izulu, ukuze kungani mvula ngemihla yokuprofeta kwawo. Kananjalo anegunya phezu kwamanzi ukuwaguqula abe ligazi, nokuwubetha umhlaba ngezibetho zonke,  ngamaxa onke asukuba ethanda ngawo.</p> 
 <p><a name="an_11:7">11:7</a> Xa athe abufeza ubungqina bawo, irhamncwa elinyuka liphuma enzonzobileni liya kwenza imfazwe nawo, liweyise, liwabulale.</p> 
 <p><a name="an_11:8">11:8</a> Izidumbu zawo ziya kuba sesitratweni somzi omkhulu,  okuthiwa ngokomoya yiSodom neYiputa, apho kananjalo yabethelelwa khona emnqamlezweni iNkosi yawo.</p> 
 <p><a name="an_11:9">11:9</a> Abakubo abantu, nezizwe, neelwimi, neentlanga, baya kuzibona izidumbu zawo imihla emithathu enesiqingatha somhla,  bangavumi ukuba izidumbu zawo zibekwe emangcwabeni.</p> 
 <p><a name="an_11:10">11:10</a> Abo bemiyo phezu komhlaba baya kuwavuyelela, babe nemihlali; bathumelane izipho; ngokuba abo baprofeti babini babathuthumbisa abo bemiyo phezu komhlaba.</p> 
 <p><a name="an_11:11">11:11</a> Emva kwemihla leyo mithathu inesiqingatha somhla, umoya wobomi ophume kuThixo wangena kuwo, ema ngeenyawo zawo; baza bawelwa luloyiko olukhulu abo bawabonayo.</p> 
 <p><a name="an_11:12">11:12</a> Eva izwi elikhulu liphuma ezulwini, lisithi kuwo,  Nyukelani apha! Enyuka, aya ezulwini esefini; zawabona iintshaba zawo.</p> 
 <p><a name="an_11:13">11:13</a> Ngelo lixa kwabakho unyikimo lomhlaba olukhulu, isahlulo seshumi somzi sawa, kwabulawa kolo lunyikimo abantu abangamawaka asixhenxe; abo baseleyo bangenelwa luloyiko,  bamzukisa uThixo wezulu.</p> 
 <p><a name="an_11:14">11:14</a> Uyeha wesibini udlule; yabona uyeha wesithathu uyeza kamsinya.</p> 
 <p><a name="an_11:15">11:15</a> Sathi esesixhenxe isithunywa savuthela ixilongo; kwabakho amazwi amakhulu emazulwini, esithi: Izikumkani zehlabathi zithe zaba zezeNkosi yethu nezikaKristu wayo. Wayeya kuba nguKumkani kuse emaphakadeni asemaphakadeni.</p> 
 <p><a name="an_11:16">11:16</a> Aza amadoda amakhulu, angamashumi mabini anamane, ahleli phambi koThixo phezu kweetrone zawo, awa ngobuso bawo, aqubuda kuye uThixo,</p> 
 <p><a name="an_11:17">11:17</a> esithi: Siyabulela kuwe, Nkosi, Thixo, Somandla, Wena ukhoyo, wawukho, uzayo, Kuba uwathabathile amandla akho amakhulu, waba nguKumkani.</p> 
 <p><a name="an_11:18">11:18</a> Iintlanga zaqumba, Yeza ingqumbo yakho, Leza nexesha labo bafileyo ukuba bagwetywe, Nelokubanika umvuzo wabo abakhonzi bakho abaprofeti, nabo bangcwele, Nabo baloyikayo igama lakho,  abancinane nabakhulu, Nelokonakalisa abo bawonakalisayo umhlaba.</p> 
 <p><a name="an_11:19">11:19</a> Yavulwa itempile kaThixo emazulwini, yabonakala ityeya yomnqophiso wakhe etempileni yakhe; kwabakho imibane, nezandi,  neendudumo, nonyikimo lomhlaba, nesichotho esikhulu.</p> 
 <p><a name="an_12:1">12:1</a> Kwabonakala umqondiso omkhulu emazulwini: umfazi ethiwe wambu ngelanga, inyanga ingaphantsi kweenyawo zakhe, entloko kuye isisithsaba seenkwenkwezi ezilishumi elinambini.</p> 
 <p><a name="an_12:2">12:2</a> Uthi emithi akhale, enenimba, ethuthunjelwa ekuzaleni.</p> 
 <p><a name="an_12:3">12:3</a> Kwabonakala omnye umqondiso emazulwini: nantso, inamba enkulu ebomvu, ineentloko ezisixhenxe neempondo ezilishumi,  kwiintloko zayo izizithsaba ezisixhenxe.</p> 
 <p><a name="an_12:4">12:4</a> Umsila wayo wawurhola isahlulo sesithathu seenkwenkwezi zezulu, waziphosa emhlabeni. Yathi inamba leyo yema phambi komfazi owayeza kuzala, ukuze, xa athe wazala, imdle imgqibe umntwana wakhe.</p> 
 <p><a name="an_12:5">12:5</a> Wazala umntwana oyinkwenkwe, oza kuzalusa zonke iintlanga ngentonga yentsimbi; umntwana wakhe lowo wathiwa xwi, wasiwa kuye uThixo, nakuyo itrone yakhe.</p> 
 <p><a name="an_12:6">12:6</a> Wathi umfazi wasabela entlango, apho ikhona indawo ayilungiselwe nguThixo, ukuze bamnqake khona imihla eliwaka elinamakhulu mabini anamanci mathandathu.</p> 
 <p><a name="an_12:7">12:7</a> Kwaza kwabakho imfazwe emazulwini, uMikayeli nezithunywa zakhe besilwa nenamba, inamba nezithunywa zayo zisilwa;</p> 
 <p><a name="an_12:8">12:8</a> azaba nakweyisa, kanjalo ayaba safunyanwa indawo yazo emazulwini.</p> 
 <p><a name="an_12:9">12:9</a> Yaphoswa phantsi inamba enkulu, inyoka yakudala, leyo kuthiwa nguMtyholi, uSathana ke, lowo ulilahlekisayo elimiweyo liphela; yaphoswa emhlabeni, nezithunywa zayo zaphoswa kunye nayo.</p> 
 <p><a name="an_12:10">12:10</a> Ndaza ndeva izwi elikhulu emazulwini lisithi, Ngoku luthe usindiso, namandla, nobukumkani, lwaba lolukaThixo wethu,  negunya laba lelikaKristu wakhe; ngokuba ukhahlelwe phantsi ummangaleli wabazalwana bethu, lowo ubamangalelayo emehlweni kaThixo wethu imini nobusuku.</p> 
 <p><a name="an_12:11">12:11</a> Bameyisile bona ngenxa yegazi leMvana, nangenxa yelizwi lobungqina babo; abawuthandanga umphefumlo wabo, kwada kwasekufeni.</p> 
 <p><a name="an_12:12">12:12</a> Ngenxa yoko yibani nemihlali, nina mazulu, nani ninomnquba kuwo. Yeha, abo bawumiyo umhlaba nolwandle! ngokuba uhlile weza kuni uMtyholi, enomsindo omkhulu, esazi nje ukuba ixesha analo lincinane.</p> 
 <p><a name="an_12:13">12:13</a> Yaza yathi inamba, yakubona ukuba iphoswe emhlabeni,  yamtshutshisa umfazi ozele umntwana oyinkwenkwe.</p> 
 <p><a name="an_12:14">12:14</a> Umfazi wanikwa amaphiko amabini okhozi olukhulu, ukuze aphaphazele aye entlango, endaweni yakhe, apho anqakwa khona ixesha, namaxesha, nesiqingatha sexesha, kude nobuso benyoka.</p> 
 <p><a name="an_12:15">12:15</a> Inyoka yakhupha emva komfazi ngomlomo wayo amanzi anjengomlambo, ukuze imkhukulise nomlambo.</p> 
 <p><a name="an_12:16">12:16</a> Umhlaba wamsiza umfazi, wathi umhlaba wawuvula umlomo wawo, wawufinca umlambo eyawukhuphayo inamba ngomlomo wayo.</p> 
 <p><a name="an_12:17">12:17</a> Yamqumbela umfazi inamba, yemka yaya kulwa nabaseleyo bembewu yakhe, abo bayigcinayo imithetho kaThixo, abanobungqina bukaYesu Kristu.</p> 
 <p><a name="an_13:1">13:1</a> Ndaza ndema phezu kwentlabathi yolwandle. Ndabona kunyuka,  kuphuma elwandle, irhamncwa, lineentloko ezisixhenxe neempondo ezilishumi, ezimpondweni zalo izizithsaba ezilishumi,  kwiintloko zalo iligama lonyeliso.</p> 
 <p><a name="an_13:2">13:2</a> Laye irhamncwa elo ndalibonayo lifana nengwe, iinyawo zalo zinjengezebhere, umlomo walo unjengomlomo wengonyama. Inamba yalinika amandla ayo, netrone yayo, negunya elikhulu.</p> 
 <p><a name="an_13:3">13:3</a> Ndabona enye yazo iintloko zalo, ingathi ixatyelwe yafa;  inxeba lalo elibanga ukufa laphiliswa. Wamangaliswa umhlaba uphela, walilandela irhamncwa elo.</p> 
 <p><a name="an_13:4">13:4</a> Bayinqula inamba eyalinika igunya irhamncwa, balinqula irhamncwa, besithi, Ngubani na ofana nerhamncwa elo? ngubani na onako ukulwa nalo?</p> 
 <p><a name="an_13:5">13:5</a> Lanikwa umlomo othetha izinto ezinkulu, nezinyeliso;  kanjalo lanikwa igunya lokulwa iinyanga ezimashumi mane anesibini.</p> 
 <p><a name="an_13:6">13:6</a> Lawuvulela umlomo walo ekumnyeliseni uThixo, ukuba lilinyelise igama lakhe, nomnquba wakhe, nabo bahleli emazulwini.</p> 
 <p><a name="an_13:7">13:7</a> Lanikwa igunya lokulwa nabangcwele, libeyise; lanikwa igunya kuzo zonke izizwe, neelwimi, neentlanga.</p> 
 <p><a name="an_13:8">13:8</a> Baya kulinqula bonke abo bemiyo phezu komhlaba, abamagama angabhalwanga encwadini yobomi yayo iMvana, exheliweyo kususela ekusekweni kwehlabathi.</p> 
 <p><a name="an_13:9">13:9</a> Ukuba ubani unendlebe, makeve.</p> 
 <p><a name="an_13:10">13:10</a> Ukuba ubani uhlanganisela abanye ekuthinjweni, naye uya kusiwa ekuthinjweni; ukuba ubani ubulala ngekrele, umelwe kukubulawa naye ngekrele. Nalu unyamezelo nokholo lwabangcwele.</p> 
 <p><a name="an_13:11">13:11</a> Ndabona elinye irhamncwa linyuka liphuma emhlabeni; laye lineempondo ezimbini zifana nezemvana, laye lithetha njengenamba.</p> 
 <p><a name="an_13:12">13:12</a> Lenza lonke igunya lelokuqala irhamncwa, elalingaphambi kwalo; lenza umhlaba, nabo bawumiyo, ukuba balinqule irhamncwa lokuqala, elaphiliswayo inxeba lalo elibanga ukufa.</p> 
 <p><a name="an_13:13">13:13</a> Lenza imiqondiso emikhulu, ukuze lihlise nomlilo ezulwini,  uze emhlabeni phambi kwabantu,</p> 
 <p><a name="an_13:14">13:14</a> libalahlekise abo bemiyo phezu komhlaba, ngemiqondiso elayinikwayo ukuba liyenze emehlweni erhamncwa elo; lisithi kwabo bemiyo phezu komhlaba, mabalenzele umfanekiselo irhamncwa, elibe linenxeba lalo ikrele, laphila.</p> 
 <p><a name="an_13:15">13:15</a> Lanikwa igunya lokuwunika umfanekiselo werhamncwa umoya,  ukuze umfanekiselo werhamncwa elo uthethe nokuthetha, wenze ukuba babulawe abasukuba bengaqubudi kuwo umfanekiselo werhamncwa.</p> 
 <p><a name="an_13:16">13:16</a> Lenza bonke, abancinane nabakhulu, abazizityebi nabangamahlwempu, abakhululekileyo nabangamakhoboka, ukuba baphawulwe lilo esandleni sabo sokunene, nokuba kusemabunzini,  abo.</p> 
 <p><a name="an_13:17">13:17</a> nokuze kungabikho mntu unako ukuthenga nokuthengisa,  ingenguye lowo unophawu, nokuba ligama lerhamncwa, nokuba linani legama lalo.</p> 
 <p><a name="an_13:18">13:18</a> Nabu ubulumko. Lowo unengqiqo makalibale inani lerhamncwa;  kuba linani lomntu; inani lalo ke lingamakhulu omathandathu anamanci mathandathu anesithandathu.</p> 
 <p><a name="an_14:1">14:1</a> Ndabona, nantso iMvana imi phezu kwentaba yeZiyon, kumi nayo ikhulu elinamanci mane anesine lamawaka, benalo igama loYise libhaliwe emabunzini abo.</p> 
 <p><a name="an_14:2">14:2</a> Ndeva izwi liphuma ezulwini, lingathi sisandi samanzi amaninzi, lingathi sisandi sendudumo enkulu.</p> 
 <p><a name="an_14:3">14:3</a> Ndeva nezwi lababethi beehadi, bebetha iihadi zabo; bevuma ingoma engathi intsha, phambi kwetrone, naphambi kwezinto eziphilileyo zone, namadoda amakhulu; kwaye kungekho namnye unako ukuyifunda ingoma leyo, lingelilo ikhulu elinamanci mane anesine lamawaka, ababethengiwe emhlabeni.</p> 
 <p><a name="an_14:4">14:4</a> Aba ngabo bangadyobhekanga ngabafazi, kuba benyulu. Aba ngabo bayilandelayo iMvana apho isukuba isiya khona. Aba bathengwa bephuma ebantwini, baziintlahlela kuye uThixo nakuyo iMvana.</p> 
 <p><a name="an_14:5">14:5</a> Emlonyeni wabo akufunyanwanga nkohliso, kuba bengenakubekwa bala.</p> 
 <p><a name="an_14:6">14:6</a> Ndabona esinye isithunywa sezulu, siphaphazela esazulwini samazulu, sineendaba ezilungileyo ezingunaphakade, ukuba sizishumayele kwabo bemiyo phezu komhlaba, nakwiintlanga zonke,  nezizwe, neelwimi, nabantu;</p> 
 <p><a name="an_14:7">14:7</a> sisithi ngezwi elikhulu, Moyikeni uThixo, nimzukise;  ngokuba lifikile ixa lokugweba kwakhe; nimnqule lowo wenza izulu, nomhlaba, nolwandle, nemithombo yamanzi.</p> 
 <p><a name="an_14:8">14:8</a> Kwaza kwalandela esinye isithunywa sezulu, sisithi, Iwile,  iwile iBhabheli, loo mzi mkhulu! ngokuba iseze zonke iintlanga ngewayini yomsindo wobuhenyu bayo.</p> 
 <p><a name="an_14:9">14:9</a> Saza esesithathu isithunywa sezulu sazilandela zona,  sisithi ngezwi elikhulu, Ukuba umntu uyalinqula irhamncwa nomfanekiselo walo, amkele uphawu lwalo ebunzini lakhe, nokuba kusesandleni sakhe:</p> 
 <p><a name="an_14:10">14:10</a> yena wosela iwayini yomsindo kaThixo, egalelwe ingaphithikeziwe endebeni yengqumbo yakhe, athuthunjiswe ngomlilo nesulfure phambi kwezithunywa ezingcwele, naphambi kweMvana.</p> 
 <p><a name="an_14:11">14:11</a> Umsi wokuthuthunjelwa kwabo unyuka use emaphakadeni asemaphakadeni; abanakuphumla imini nobusuku abo banqula irhamncwa nomfanekiselo walo, nomntu ukuba uthi alwamkele uphawu lwegama lalo.</p> 
 <p><a name="an_14:12">14:12</a> Nalu unyamezelo lwabangcwele; naba abayigcinayo imithetho kaThixo nokukholwa kuYesu.</p> 
 <p><a name="an_14:13">14:13</a> Ndeva izwi liphuma emazulwini, lisithi kum, Bhala, uthi,  Banoyolo abafi, abo bafela eNkosini, kuthabathela apha; ewe,  utsho uMoya, ukuba baphumle ekubulalekeni kwabo; imisebenzi yabo ke ilandelana nabo.</p> 
 <p><a name="an_14:14">14:14</a> Ndabona, nalo ilifu elimhlophe; elifini apho kuhleli ofana noNyana woMntu, enesithsaba segolide entloko, esandleni sakhe enerhengqa elibukhali.</p> 
 <p><a name="an_14:15">14:15</a> Kwaphuma esinye isithunywa sezulu etempileni, sidanduluka ngezwi elikhulu kulo uhleli efini, sisithi, Lifake irhengqa lakho, uvune; ngokuba lifikile kuwe ilixa lokuvuna; ngokuba ukudla komhlaba kuvuthiwe.</p> 
 <p><a name="an_14:16">14:16</a> Lowo uhleli efini waliphosa irhengqa lakhe emhlabeni;  wavunwa ke umhlaba.</p> 
 <p><a name="an_14:17">14:17</a> Kwaza kwaphuma esinye isithunywa sezulu etempileni esemazulwini, naso sikwanerhengqa elibukhali.</p> 
 <p><a name="an_14:18">14:18</a> Kwaphuma esinye isithunywa sezulu esibingelelweni,  sinegunya kuwo umlilo; sabiza ngonkqangazo olukhulu kweso sinerhengqa elibukhali, sisithi, Lifake irhengqa lakho elibukhali, ubuthe izihloko zomdiliya womhlaba, ngokuba iidiliya zawo zigqibele ukuvuthwa.</p> 
 <p><a name="an_14:19">14:19</a> Isithunywa saliphosa irhengqa laso emhlabeni, sawubutha umdiliya womhlaba, sawuphosa esixovulelweni esikhulu somsindo kaThixo.</p> 
 <p><a name="an_14:20">14:20</a> Isixovulelo eso sanyathelwa ngaphandle komzi lowo;  kwaphuma igazi esixovulelweni eso, lada lafika emikhaleni yamahashe, umgama wezitadiya eziliwaka elinamakhulu amathandathu.</p> 
 <p><a name="an_15:1">15:1</a> Ndabona ezulwini omnye umqondiso omkhulu, ongummangaliso;  izithunywa zezulu ezisixhenxe zinazo izibetho ezisixhenxe zokugqibela; ngokuba wazaliseka umsindo kaThixo ngazo.</p> 
 <p><a name="an_15:2">15:2</a> Ndabona ngathi lulwandle lwegilasi, luphithikezene nomlilo;  nabo bavela beloyisile irhamncwa, nomfanekiselo walo, nophawu lwalo, nenani legama lalo, bemi ngaselwandle lwegilasi,  beneehadi zikaThixo.</p> 
 <p><a name="an_15:3">15:3</a> Bayivuma ingoma kaMoses, umkhonzi kaThixo, nengoma yeMvana,  besithi: Mikhulu, ingummangaliso imisebenzi yakho, Nkosi, Thixo Somandla; Zinobulungisa, ziyinyaniso iindlela zakho, Kumkani weentlanga.</p> 
 <p><a name="an_15:4">15:4</a> Ngubani na ongekhe akoyike wena, Nkosi, Angalizukisi igama lakho? Ngokuba inguwe wedwa ongcwele; Ngokuba zonke iintlanga ziya kuza ziqubude phambi kwakho, Ngokuba imisebenzi yakho yobulungisa ibonakalalisiwe.</p> 
 <p><a name="an_15:5">15:5</a> Ndaza emva koko ndabona, nantso ivuliwe itempile yomnquba wobungqina emazulwini.</p> 
 <p><a name="an_15:6">15:6</a> Zaphuma ke etempileni izithunywa zosixhenxe, zinezibetho ezisixhenxe, zambethe ilinen emhlophe eqaqambileyo,  ziyibhinqele ezifubeni imibhinqo yegolide.</p> 
 <p><a name="an_15:7">15:7</a> Yathi enye kuzo izinto eziphilileyo zone, yazinika izithunywa ezisixhenxe iingqayi zegolide ezisixhenxe, zizele ngumsindo kaThixo, odla ubomi kuse emaphakadeni asemaphakadeni.</p> 
 <p><a name="an_15:8">15:8</a> Yazala itempile ngumsi ophuma ebuqaqawulini bukaThixo,  nasemandleni akhe; kwaye kungekho namnye unako ukungena etempileni, zada zazaliseka izibetho zosixhenxe zezithunywa zosixhenxe.</p> 
 <p><a name="an_16:1">16:1</a> Ndeva izwi elikhulu liphuma etempileni, lisithi kuzo izithunywa zezulu zosixhenxe, Hambani, niye kuziphalaza iingqayi zomsindo kaThixo emhlabeni.</p> 
 <p><a name="an_16:2">16:2</a> Semka ke esokuqala, sayiphalaza ingqayi yaso emhlabeni;  kwabakho isilonda esibi esinobuhlungu ebantwini, abo banophawu lwerhamncwa, abo baqubudayo kuwo umfanekiselo walo.</p> 
 <p><a name="an_16:3">16:3</a> Saza esesibini isithunywa sayiphalaza ingqayi yaso elwandle; lwaba ligazi elinjengelofileyo, yaza yonke imiphefumlo edla ubomi yafa elwandle.</p> 
 <p><a name="an_16:4">16:4</a> Saza esesithathu isithunywa sayiphalaza ingqayi yaso emilanjeni nasemithonjeni yamanzi; yaba ligazi.</p> 
 <p><a name="an_16:5">16:5</a> Ndeva isithunywa samanzi, sisithi: Unobulungisa, Nkosi,  wena ukhoyo, wawukho, uyingcwele, ngokuba ugwebile wenjenje;</p> 
 <p><a name="an_16:6">16:6</a> Ngokuba baliphalazile igazi labangcwele nelabaprofeti;  Wabanika igazi ukuba balisele, ngokuba belifanele.</p> 
 <p><a name="an_16:7">16:7</a> Ndeva esinye siphuma esibingelelweni, sisithi: Ewe, Nkosi,  Thixo Somandla, Iyinyaniso, inobulungisa imigwebo yakho.</p> 
 <p><a name="an_16:8">16:8</a> Saza esesine isithunywa sayiphalaza ingqayi yaso elangeni;  sanikwa igunya lokutshisa abantu ngomlilo.</p> 
 <p><a name="an_16:9">16:9</a> Batsha abantu bubushushu obukhulu; balinyelisa igama likaThixo, onalo igunya kwezo zibetho; abaguquka bamzukise.</p> 
 <p><a name="an_16:10">16:10</a> Saza esesihlanu isithunywa sayiphalaza ingqayi yaso etroneni yerhamncwa; baba mnyama ubukumkani balo; bamana beziluma iilwimi ngenxa yeentlungu;</p> 
 <p><a name="an_16:11">16:11</a> bamnyelisa uThixo wamazulu ngenxa yeentlungu zabo,  nangenxa yezilonda zabo: abaguquka emisebenzini yabo.</p> 
 <p><a name="an_16:12">16:12</a> Saza esesithandathu isithunywa sayiphalaza ingqayi yaso emlanjeni omkhulu ongumEfrati; atsha amanzi awo, ukuze ilungiswe indlela yookumkani abo bavela empumalanga.</p> 
 <p><a name="an_16:13">16:13</a> Ndabona kuphuma emlonyeni wenamba, nasemlonyeni werhamncwa, nasemlonyeni womprofeti wobuxoki, oomoya abathathu abangcolileyo, befana namasele.</p> 
 <p><a name="an_16:14">16:14</a> Kuba bangoomoya beedemon, besenza imiqondiso; abaphuma baye kubo ookumkani bomhlaba, nabelimiweyo liphela,  ukubahlanganisela emfazweni yaloo mini inkulu kaThixo,  uSomandla.</p> 
 <p><a name="an_16:15">16:15</a> Yabona, ndiza njengesela. Unoyolo lowo uphaphileyo,  uzigcinayo iingubo zakhe, ukuze angahambi ze, balibone ihlazo lakhe.</p> 
 <p><a name="an_16:16">16:16</a> Babahlanganisela endaweni ekuthiwa ngesiHebhere yiArmagedon.</p> 
 <p><a name="an_16:17">16:17</a> Saza esesixhenxe isithunywa sayiphalaza ingqayi yaso esibhakabhakeni; kwaphuma izwi elikhulu, livela etempileni yamazulu, livela etroneni, lisithi, Kwenzekile.</p> 
 <p><a name="an_16:18">16:18</a> Kwabakho imibane, nezandi, neendudumo; kwabakho nonyikimo lomhlaba olukhulu, ekungazanga kubekho lunjalo unyikimo ukuha lukhulu, kuseloko kwabakhoyo abantu emhlabeni.</p> 
 <p><a name="an_16:19">16:19</a> Umzi omkhulu lowo waba zahlulo zithathu; yathi imizi yeentlanga yawa; iBhabheli enkulu yakhunjulwa emehlweni kaThixo, ukuba inikwe indebe yewayini yomsindo wengqumbo yakhe.</p> 
 <p><a name="an_16:20">16:20</a> Into yonke eziziqithi yabaleka, neentaba zafunyanwa.</p> 
 <p><a name="an_16:21">16:21</a> Kwesuka kwehla ezulwini phezu kwabantu isichotho esikhulu,  esimatye ngathi ubunzima bawo yitalente ngalinye; baza abantu bamnyelisa uThixo ngenxa yesibetho sesichotho eso, ngokuba sisikhulu kakhulu isibetho saso.</p> 
 <p><a name="an_17:1">17:1</a> Saza seza esinye sazo izithunywa zezulu zosixhenxe,  ezineengqayi zosixhenxe, sathetha nam, sisithi kum, Yiza apha,  ndikubonise ukugwetywa kwalo ihenyukazi elikhulu, elihleli phezu kwawo amanzi amaninzi;</p> 
 <p><a name="an_17:2">17:2</a> abahenyuze nalo ookumkani bomhlaba, abo bawumiyo umhlaba,  banxiliswa yiwayini yobuhenyu balo.</p> 
 <p><a name="an_17:3">17:3</a> Sandisa entlango ndikuMoya; ndabona inkazana ihleli phezu kwerhamncwa elimfusa, lizele ngamagama onyeliso, lineentloko ezisixhenxe neempondo ezilishumi.</p> 
 <p><a name="an_17:4">17:4</a> Yaye inkazana leyo ithiwe wambu ngengubo ebomvu nemfusa,  ihonjiswe ngegolide, nelitye elinqabileyo, neeperile, inendebe yegolide esandleni sayo, izele ngamasikizi nezingcoliso zobuhenyu bayo.</p> 
 <p><a name="an_17:5">17:5</a> Ebunzi kubhalwe igama elithi, imfihlelo, iBhabheli enkulu,  unina wamahenyukazi nowamasikizi omhlaba.</p> 
 <p><a name="an_17:6">17:6</a> Ndayibona inkazana leyo inxila ligazi labangcwele, naligazi lamangqina kaYesu. Ndamangaliswa ngokumangaliswa okukhulu ndakuyibona.</p> 
 <p><a name="an_17:7">17:7</a> Sathi kum isithunywa sezulu, Umangaliswe yini na?  Ndokuxelela mna imfihlelo yenkazana le, neyerhamncwa eli liyithweleyo, lineentloko ezisixhenxe neempondo ezilishumi.</p> 
 <p><a name="an_17:8">17:8</a> Irhamncwa owalibonayo laye likho, alikho; liza kunyuka liphume enzonzobileni, limke liye entshabalalweni. Baya kumangaliswa abo bemiyo phezu komhlaba, abamagama angabhaliweyo encwadini yobomi kuseloko kwaba sekusekweni kwehlabathi,  belibona nje irhamncwa elaye likho, elingekhoyo, likho noko.</p> 
 <p><a name="an_17:9">17:9</a> Nantsi ingqiqo enobulumko. Iintloko ezisixhenxe ezi ziintaba ezisixhenxe, ehleli phezu kwazo inkazana leyo.</p> 
 <p><a name="an_17:10">17:10</a> Kananjalo zona zingookumkani abasixhenxe. Abahlanu bawa,  omnye ukho, omnye akakafiki; xa athe wafika, umelwe kukuhlala umzuzwana.</p> 
 <p><a name="an_17:11">17:11</a> Irhamncwa elaye likho, elingekhoyo, lona lingowesibhozo okwangowabasixhenxe; umka aye entshabalalweni.</p> 
 <p><a name="an_17:12">17:12</a> Iimpondo ezilishumi owazibonayo zingookumkani abalishumi,  bona abo bangekamkeli bukumkani, basuka bamkele,  njengookumkani, igunya lelixa elinye kunye nerhamncwa.</p> 
 <p><a name="an_17:13">17:13</a> Aba banasicamango sinye, babeya kunikela amandla negunya labo kulo irhamncwa.</p> 
 <p><a name="an_17:14">17:14</a> Aba baya kwenza imfazwe neMvana. IMvana iya kubeyisa,  ngokuba inguNkosi kankosi, inguKumkani kakumkani; baya kweyisa nabo banayo, babiziweyo, banyuliweyo, bathembekileyo.</p> 
 <p><a name="an_17:15">17:15</a> Sithi kum, Amanzi owawabonayo, apho lihleli khona ihenyukazi, ngabantu, nezihlwele, neentlanga, neelwimi;</p> 
 <p><a name="an_17:16">17:16</a> iimpondo ezilishumi owazibonayo ziserhamncweni, ngabo baya kulithiya ihenyukazi, baliphanzise, balihlube, bayidle inyama yalo, balitshise ngomlilo.</p> 
 <p><a name="an_17:17">17:17</a> Kuba uThixo ubeke ezintliziyweni zabo ukwenza ingcinga yakhe, benze ngcinga-nye, babunike irhamncwa ubukumkani babo,  ade azaliseke amazwi kaThixo.</p> 
 <p><a name="an_17:18">17:18</a> Inkazana owayibonayo nguloo mzi mkhulu, ulawula ookumkani bomhlaba.</p> 
 <p><a name="an_18:1">18:1</a> Ndaza emva koko ndabona isithunywa sezulu sisihla, siphuma ezulwini, sinegunya elikhulu; umhlaba wakhanyiselwa bubuqaqawuli baso.</p> 
 <p><a name="an_18:2">18:2</a> Sadanduluka ngamandla, ngezwi elikhulu, sisithi: Iwile,  iwile iBhabheli enkulu, Yaba likhaya leedemon, nentolongo yoomoya bonke abangcolileyo, Nentolongo yeentaka zonke ezingcolileyo, ezithiyekileyo.</p> 
 <p><a name="an_18:3">18:3</a> Ngokuba zonke iintlanga zisele kuyo iwayini yomsindo wobuhenyu bayo, Nookumkani bomhlaba bahenyuza nayo, Nabarhwebi bomhlaba baba zizityebi, ngamandla okuxhamla kwabo iziyolo zayo.</p> 
 <p><a name="an_18:4">18:4</a> Ndeva elinye izwi liphuma emazulwini lisithi: Phumani kuyo,  bantu bam, Ukuze ningadlelani nayo ngezono zayo, Nokuze ningamkeliswa kwizibetho zayo.</p> 
 <p><a name="an_18:5">18:5</a> Ngokuba izono zayo ziye zafikelela emazulwini, Nezinto zayo zokungalungisi uzikhumbule uThixo.</p> 
 <p><a name="an_18:6">18:6</a> Yibuyekezeni, njengoko nayo yanibuyekezayo, Niyiphinde impinda ngokwemisebenzi yayo; Indebe eyaniphithikezela yona,  yiphithikezeleni impinda nani.</p> 
 <p><a name="an_18:7">18:7</a> Yinikeni intuthumbo nesijwili, ngangoko yazizukisayo,  yaxhamla iziyolo. Ngokuba ithi entliziyweni yayo, Ndihleli ndingukumkanikazi, Andimhlolokazi, andisayi kubona sijwili.</p> 
 <p><a name="an_18:8">18:8</a> Ngenxa yoko ziya kufika ngamini-nye izibetho zayo, Ukufa,  nesijwili, nendlala. Iya kutsha ngumlilo, Ngokuba ligorha iNkosi uThixo, lowo uyigwebayo.</p> 
 <p><a name="an_18:9">18:9</a> Ookumkani bomhlaba, abo bahenyuza nayo, baxhamla iziyolo nayo, baya kuyililela, Bayimbambazelele, bakuwubona umsi wokutsha kwayo;</p> 
 <p><a name="an_18:10">18:10</a> Bemi kude, ngenxa yokoyika intuthumbo yayo, Besithi, Yeha,  yeha, mzi mkhulu Bhabheli, mzi unamandla! Ngokuba kufike ngaxa linye ukugwetywa kwakho.</p> 
 <p><a name="an_18:11">18:11</a> Nabarhwebi bomhlaba baya kulila, benze isijwili ngenxa yayo, Ngokuba ingasathengwa bani impahla yabo yomkhombe:</p> 
 <p><a name="an_18:12">18:12</a> Impahla yegolide, neyesilivere, neyelitye elinqabileyo,  neyeeperile, Neyelinen ecikizekileyo, neyeengubo ezibomvu,  neyesilika, neyeengubo ezimfusa, Nomthi wonke ongumsedare,  Nezitya zonke zeempondo zeendlovu, Nezitya zonke zomthi onqabileyo kakhulu, Nezobhedu, nezentsimbi, nezemarmore,</p> 
 <p><a name="an_18:13">18:13</a> Nesinamon, neziqhumiso, namafutha aqholiweyo, nentlaka emhlophe, Newayini, neoli, nomgubo ocoliweyo, nengqolowa,  Namaqegu, nezimvu, namahashe, neenqwelo, Nemizimba nemiphefumlo yabantu.</p> 
 <p><a name="an_18:14">18:14</a> Neziqhamo ezikhanukwa ngumphefumlo wakho zimkile kuwe,  Nazo zonke izinto ezityebileyo neziqaqambileyo zimkile kuwe;  Akusayi kuba sazifumana zona.</p> 
 <p><a name="an_18:15">18:15</a> Abarhwebi bezo zinto, abo batyeba ngayo, Baya kuma kude,  ngenxa yokoyika intuthumbo yayo,</p> 
 <p><a name="an_18:16">18:16</a> Belila, besenza isijwili, besithi, Yeha, yeha, mzi mkhulu Owawuthiwe wambu ngelinen ecikizekileyo, nengubo ebomvu,  nengubo emfusa, Uhonjiswe ngegolide, namatye anqabileyo,  neeperile! Ngokuba buphanziswe ngalixa linye ubutyebi obungaka.</p> 
 <p><a name="an_18:17">18:17</a> Bonke abaqhubi-mikhombe, nayo yonke indibandiba esezinqanaweni, Noomateloshe, nabo bonke abasebenza elwandle,</p> 
 <p><a name="an_18:18">18:18</a> Bema kude, bamana bedanduluka, bakuwubona umsi wokutsha kwayo, Besithi, Nguwuphi na ofana nalo mzi mkhulu?</p> 
 <p><a name="an_18:19">18:19</a> Bagalela uthuli entloko, Bamana bedanduluka, belila,  besenza isijwili, Besithi, Yeha, yeha, mzimkhulu, Apho baba nobutyebi khona bonke aba baneenqanawa elwandle, ngeento ezinqabileyo zawo! Ngokuba ngalixa linye uphanzisiwe.</p> 
 <p><a name="an_18:20">18:20</a> Wenzele imihlali, nina mazulu, Nani bapostile bangcwele,  nani baprofeti; Ngokuba uThixo eniphindezelele kuwo.</p> 
 <p><a name="an_18:21">18:21</a> Saza isithunywa esithile esinamandla safunqula ilitye,  langa lilitye lokusila, ukuba likhulu kwalo; saliphosa elwandle, sisithi: Iya kwenjiwa nje ke ukugadlelwa kwayo iBhabheli, umzi omkhulu, ingabi saba safunyanwa.</p> 
 <p><a name="an_18:22">18:22</a> Isandi sababethi beehadi, neseemvumi, nesabagwali,  nesabavutheli-maxilongo, asisayi kuba saviwa kuwe; Neengcibi zonke zobungcibi bonke azisayi kuba safunyanwa kuwe; Nesandi selitye lokusila asisayi kuba saviwa kuwe;</p> 
 <p><a name="an_18:23">18:23</a> Nokukhanya kwesibane akusayi kuba sakhanya kuwe; Nezwi lomyeni nelomtshakazi alisayi kuba saviwa kuwe; Ngokuba abarhwebi bakho bebengamanene omhlaba; Ngokuba zonke iintlanga zalahlekiswa kukukhafula kwakho.</p> 
 <p><a name="an_18:24">18:24</a> Kuwo kwafunyanwa igazi labaprofeti, nelabangcwele, Nelabo bonke abasikiweyo emhlabeni.</p> 
 <p><a name="an_19:1">19:1</a> Ndaza emva koko ndeva sanga sisandi esikhulu sesihlwele esikhulu emazulwini, sisithi: Haleluya! Usindiso, nozuko,  nembeko, namandla NgaweNkosi uThixo wethu!</p> 
 <p><a name="an_19:2">19:2</a> Ngokuba iyinyaniso, inobulungisa, imigwebo yayo;</p> 
 <p><a name="an_19:3">19:3</a> Ngokuba ihenyukazi elikhulu, elo laliwonakalisa umhlaba ngobuhenyu balo, iligwebile, Igazi labakhonzi bayo yaliphindezelela esandleni salo. Bathi okwesibini: Haleluya!  Umsi walo unyuka use emaphakadeni asemaphakadeni.</p> 
 <p><a name="an_19:4">19:4</a> Awa amadoda amakhulu, angamashumi amabini anamane, nezinto eziphilileyo zone, zaqubuda kuye uThixo ohleli phezu kwetrone,  zisithi: Amen!</p> 
 <p><a name="an_19:5">19:5</a> Haleluya! Kwaphuma izwi etroneni, lisithi: Mdumiseni uThixo wethu, nonke nina bakhonzi bakhe, Nani bamoyikayo, abancinane kwanabakhulu.</p> 
 <p><a name="an_19:6">19:6</a> Ndeva sanga sisandi sesihlwele esikhulu, sanga sisandi samanzi amaninzi, sanga sisandi seendudumo ezinkulu, sisithi:  Haleluya! Ngokuba iNkosi uThixo uSomandla inguKumkani.</p> 
 <p><a name="an_19:7">19:7</a> Masivuye sigcobe, siyizukise; Ngokuba ufikile umsitho weMvana, Umfazi wayo uzilungisile.</p> 
 <p><a name="an_19:8">19:8</a> Wanikwa ukuba athiwe wambu ngelinen ecikizekileyo,  emhlophe, eqaqambileyo; kuba ilinen ecikizekileyo yimisebenzi yobulungisa yabangcwele.</p> 
 <p><a name="an_19:9">19:9</a> Sithi kum, Bhala, uthi, Banoyolo abo bamenyelwe esidlweni somsitho weMvana. Sithi kum, Lawo ngamazwi ayinyaniso kaThixo.</p> 
 <p><a name="an_19:10">19:10</a> Ndawa ezinyaweni zaso, ukuba ndiqubude kuso. Sithi kum,  Lumka, ungenjenjalo; ndingumkhonzi kunye nawe, nabazalwana bakho abanobungqina bukaYesu; qubuda kuThixo; kuba ubungqina bukaYesu bungumoya wesiprofeto.</p> 
 <p><a name="an_19:11">19:11</a> Ndalibona izulu livulekile, nalo ihashe elimhlophe; lowo uhleli phezu kwalo kusithiwa, nguThembekile, nguNyaniso;  ugweba, enze imfazwe, ngobulungisa.</p> 
 <p><a name="an_19:12">19:12</a> Amehlo akhe ke aye enjengelangatye lomlilo, entloko izizithsaba ezininzi; enegama libhaliwe, elingaziwa namnye ungenguye.</p> 
 <p><a name="an_19:13">19:13</a> Yena wayethiwe wambu ngengubo ethiwe nkxu egazini; igama lakhe kuthiwa nguLizwi likaThixo.</p> 
 <p><a name="an_19:14">19:14</a> Yaye imikhosi esemazulwini imlandela, ikumahashe amhlophe,  bambethe ilinen ecikizekileyo, eqaqambileyo, emhlophe.</p> 
 <p><a name="an_19:15">19:15</a> Emlonyeni wakhe kuphuma ikrele elibukhali, ukuze azithi qwaka ngalo iintlanga. Yena uya kuzalusa ngentonga yentsimbi;  yena unyathela isixovulelo sewayini yomsindo neyengqumbo kaThixo uSomandla.</p> 
 <p><a name="an_19:16">19:16</a> Engutyeni yakhe nasethangeni lakhe wayenegama libhaliwe kwathiwa, uKumkani kaKumkani, uNkosi kaNkosi.</p> 
 <p><a name="an_19:17">19:17</a> Ndabona sithunywa sithile sasezulwini, simi elangeni;  sadanduluka ngezwi elikhulu, sisithi kuzo zonke iintaka eziphaphazelayo esazulwini sezulu, Yizani nizihlanganisele esidlweni sikaThixo omkhulu;</p> 
 <p><a name="an_19:18">19:18</a> ukuze nidle inyama yookumkani, nenyama yabathetheli-waka,  nenyama yamagorha, nenyama yamahashe, neyabakhweli bawo,  nenyama yabo bonke abakhululekileyo nabangamakhoboka,  neyabancinane neyabakhulu.</p> 
 <p><a name="an_19:19">19:19</a> Ndalibona irhamncwa, nookumkani bomhlaba, nemikhosi yabo,  ihlanganisene ukwenza imfazwe nalowo uhleli ehasheni, nomkhosi wakhe.</p> 
 <p><a name="an_19:20">19:20</a> Labanjwa ke irhamncwa; kunye nalo kwabanjwa umprofeti obuxoki, lowo wayenzayo imiqondiso emehlweni alo, wabalahlekisa ngayo abo balwamkelayo uphawu lwerhamncwa, nabo baqubuda kuwo umfanekiselo walo; baphoswa behleli abo bobabini edikeni lomlilo elivutha isulfure.</p> 
 <p><a name="an_19:21">19:21</a> Abaseleyo babulawa ngekrele lalowo uhleli ehasheni, ikrele elo luphumayo emlonyeni wakhe; zathi zonke iintaka zahlutha yinyama yabo.</p> 
 <p><a name="an_20:1">20:1</a> Ndabona isithunywa sezulu, sisihla siphuma emazulwini,  sinesitshixo senzonzobila, nomxokelelwane omkhulu esandleni saso.</p> 
 <p><a name="an_20:2">20:2</a> Sayibamba inamba, loo nyoka yakudala enguMtyholi, uSathana ke, sayikhonkxa iminyaka eliwaka.</p> 
 <p><a name="an_20:3">20:3</a> Sayiphosa enzonzobileni, sayivalela, satywina ngaphezu kwayo, ukuze ingabi sazilahlekisa iintlanga, ide izaliseke iminyaka eliwaka; emva koko imelwe kukukhululwa ixeshana elincinane.</p> 
 <p><a name="an_20:4">20:4</a> Ndabona iitrone, nabahleli phezu kwazo, banikwa ugwebo.  Ndayibona imiphefumlo yababenqunyulwe iintloko ngezembe, ngenxa yobungqina bukaYesu, nangenxa yelizwi likaThixo, abasukuba bengalinqulanga irhamncwa nomfanekiselo walo, abangalwamkelanga uphawu lwalo ebunzini nasesandleni sabo; badla ubomi, baba ngookumkani kunye noKristu iminyaka eliwaka.</p> 
 <p><a name="an_20:5">20:5</a> Ke abafileyo abaseleyo ababuyanga badle bomi, yada yazaliseka iminyaka eliwaka. Olo luvuko lokuqala.</p> 
 <p><a name="an_20:6">20:6</a> Unoyolo, ungcwele, lowo unesabelo eluvukweni lokuqala;  ukufa kwesibini akunagunya kubo abanjalo; baya kusuka babe ngababingeleli bakaThixo nabakaKristu, babe ngookumkani kunye naye iminyaka eliwaka.</p> 
 <p><a name="an_20:7">20:7</a> Xa ithe yazaliseka iminyaka eliwaka, uSathana wokhululwa entolongweni yakhe;</p> 
 <p><a name="an_20:8">20:8</a> aphume, aye kuzilahlekisa iintlanga ezisezimbombeni ezine zehlabathi, uGogi noMagogi, ukubahlanganisela emfazweni,  abanani labo lingangentlabathi yaselwandle.</p> 
 <p><a name="an_20:9">20:9</a> Banyuka, baya kububanzi behlabathi, bayirhawula inqaba yomkhosi wabangcwele, nomzi othandiweyo; kwehla umlilo uvela kuThixo, uphuma ezulwini, wabadla wabagqiba.</p> 
 <p><a name="an_20:10">20:10</a> UMtyholi lowo ubalahlekisayo waphoswa edikeni lomlilo nesulfure, apho likhona irhamncwa nomprofeti obuxoki; baya kuthuthunjelwa imini nobusuku, kuse emaphakadeni asemaphakadeni.</p> 
 <p><a name="an_20:11">20:11</a> Ndabona itrone emhlophe enkulu, nalowo uhleli phezu kwayo,  owathi umhlaba nezulu wasaba ebusweni bakhe, azafunyanelwa ndawo ezo zinto.</p> 
 <p><a name="an_20:12">20:12</a> Ndababona abafileyo, abancinane nabakhulu, bemi phambi koThixo. Zavulwa iincwadi; kwavulwa nenye incwadi, eyeyobomi;  bagwetywa abafileyo ngokubhaliweyo ezincwadini ezo,  ngokwemisebenzi yabo.</p> 
 <p><a name="an_20:13">20:13</a> Lwathi ulwandle lwabakhupha abafileyo abakulo, kwathi ukufa nelabafileyo kwabakhupha abafileyo abakhona; bagwetywa elowo ngokwemisebenzi yakhe.</p> 
 <p><a name="an_20:14">20:14</a> Kwaza ukufa nelabafileyo kwaphoswa edikeni lomlilo. Oko kukufa kwesibini.</p> 
 <p><a name="an_20:15">20:15</a> Wathi ongafunyanwanga ebhaliwe encwadini yobomi, waphoswa edikeni lomlilo.</p> 
 <p><a name="an_21:1">21:1</a> Ndabona izulu elitsha, nomhlaba omtsha; kuba elokuqala izulu nowokuqala umhlaba udlule, nolwandle alusekho.</p> 
 <p><a name="an_21:2">21:2</a> Ndaza mna, Yohane, ndawubona umzi ongcwele, iYerusalem entsha, usihla uvela kuThixo, uphuma emazulwini, ulungisiwe njengomtshakazi ehonjiselwe indoda yakhe.</p> 
 <p><a name="an_21:3">21:3</a> Ndeva izwi elikhulu liphuma emazulwini, lisithi: Yabona,  umnquba lo kaThixo unabantu; Uya kuhlala nabo emnqubeni, Bona babe ngabantu bakhe, Yena uThixo abe nabo, enguThixo wabo;</p> 
 <p><a name="an_21:4">21:4</a> Azisule uThixo zonke iinyembezi emehlweni abo, Kungabi sabakho kufa, Kungabi sabakho nasijwili, nakukhala, nantlungu;  Ngokuba izinto zokuqala zigqithile.</p> 
 <p><a name="an_21:5">21:5</a> Waza lowo uhleli phezu kwetrone wathi, Uyabona, izinto zonke ndizenza ntsha. Athi kum, Bhala; ngokuba lawo ngamazwi ayinyaniso, athembekileyo.</p> 
 <p><a name="an_21:6">21:6</a> Wathi kum, Kwenzekile; mna ndinguAlfa no-Omega, isiqalo nesiphelo; mna ndomnika lowo unxaniweyo emthonjeni wamanzi obomi, ngesisa.</p> 
 <p><a name="an_21:7">21:7</a> Lowo weyisayo uya kuzidla ilifa izinto zonke; ndiya kuba nguThixo wakhe, yena abe ngunyana wam.</p> 
 <p><a name="an_21:8">21:8</a> Ke wona amagwala, nabangakholwayo, nabangamasikizi,  nababulali, nabenzi bombulo, nabakhafuli, nabakhonzi bezithixo,  nawo onke amaxoki, isabelo sawo siya kuba sedikeni elivutha umlilo nesulfure. Oko kukufa kwesibini.</p> 
 <p><a name="an_21:9">21:9</a> Kwaza kweza kum esinye sezithunywa zezulu ezisixhenxe,  ezineengqayi ezisixhenxe, ezizele zizibetho zosixhenxe zokugqibela, sathetha nam sisithi, Yiza apha, ndikubonise umtshakazi, umfazi wayo iMvana.</p> 
 <p><a name="an_21:10">21:10</a> Sandisa ndikuMoya entabeni enkulu, ephakamileyo,  sandibonisa umzi omkhulu, iYerusalem engcwele, usihla uphuma emazulwini, uvela kuThixo,</p> 
 <p><a name="an_21:11">21:11</a> unobuqaqawuli bukaThixo; isikhanyiso sawo sifana nelitye elinqabileyo kakhulu, langa lilitye leyaspisi ebengezela njengekristale.</p> 
 <p><a name="an_21:12">21:12</a> Kananjalo unodonga olukhulu oluphakamileyo. Unamasango alishumi elinamabini, phezu kwamasango unezithunywa zezulu ezilishumi elinazibini; kubhalwe kuwo amagama angawezizwe ezilishumi elinazibini zoonyana bakaSirayeli;</p> 
 <p><a name="an_21:13">21:13</a> ngasempumalanga ingamasango mathathu, ngasentla ingamasango mathathu, ngasezantsi ingamasango mathathu,  ngasentshonalanga ingamasango mathathu.</p> 
 <p><a name="an_21:14">21:14</a> Udonga lomzi lunamatye eziseko alishumi elinamabini, kuwo ingamagama abapostile abalishumi elinababini bayo iMvana.</p> 
 <p><a name="an_21:15">21:15</a> Lowo ubethetha nam wayenengcongolo yegolide, ukuba awulinganise umzi lowo, namasango awo, nodonga lwawo.</p> 
 <p><a name="an_21:16">21:16</a> Umzi lowo umbombo-ne ukuma kwawo; ubude bawo bungangobubanzi bawo. Wawulinganisa umzi lowo ngengcongolo,  wazitadiya ezilishumi linazibini lamawaka; ubude nobubanzi nokuphakama kwawo kuyalingana.</p> 
 <p><a name="an_21:17">21:17</a> Walulinganisa nodonga lwawo, ikhulu elinamanci mane anesine leekubhite, ngokomlinganiso womntu, oko kukuthi,  wesithunywa sezulu.</p> 
 <p><a name="an_21:18">21:18</a> Isakhiwo sodonga lwawo yiyaspisi; Umzi yigolide engcwengekileyo, efana negilasi ebonakalelayo,</p> 
 <p><a name="an_21:19">21:19</a> Namatye eziseko zodonga lomzi ayevathiswe ngamatye onke anqabileyo. Elokuqala ilitye lesiseko yiyaspisi, elesibini yisafire, elesithathu yikalikedo, elesine yismarado,</p> 
 <p><a name="an_21:20">21:20</a> elesihlanu yisardonisi, elesithandathu yisardiyo,  elesixhenxe yikrizolite, elesibhozo yibherilo, elesithoba yitopazi, eleshumi yikrizoprazi, eleshumi elinalinye yihakinto,  eleshumi elinambini yiametiste.</p> 
 <p><a name="an_21:21">21:21</a> Namasango lawo alishumi elinamabini aziiperile ezilishumi elinambini, lalelo isango ngalinye lenziwe ngaperile-nye;  nesitrato somzi yigolide engcwengekileyo, njengegilasi ebonakalelayo.</p> 
 <p><a name="an_21:22">21:22</a> Andibonanga tempile kuwo, kuba iNkosi uThixo uSomandla nayo iMvana yitempile yawo.</p> 
 <p><a name="an_21:23">21:23</a> Umzi lowo awufuni langa, kwanayo inyanga, kuba ubuqaqawuli bukaThixo buwukhanyisela, nayo iMvana isisibane sawo.</p> 
 <p><a name="an_21:24">21:24</a> Iintlanga zabo basindiswayo ziya kuhamba ekukhanyeni kwawo; ookumkani bomhlaba bazise kuwo uzuko nembeko yabo.</p> 
 <p><a name="an_21:25">21:25</a> Amasango awo akasayi kuvalwa mini (kuba ubusuku abuyi kubakho khona).</p> 
 <p><a name="an_21:26">21:26</a> Baya kuzisa uzuko nembeko yeentlanga ezo kuwo.</p> 
 <p><a name="an_21:27">21:27</a> Akusayi kungena kuwo nanye into eyenza inqambi, eyenza isikizi, nobuxoki; abaya kungena ngabo bodwa babhalwe encwadini yobomi yeMvana.</p> 
 <p><a name="an_22:1">22:1</a> Saza sandibonisa umlambo wamanzi obomi, uqaqambile, ngathi ngumkhenkce, uphuma etroneni kaThixo neyeMvana.</p> 
 <p><a name="an_22:2">22:2</a> Phakathi kwesitrato sawo, ngapha nangapha komlambo, ngumthi wobomi, ovelisa iintlobo zeziqhamo ezilishumi elinambini, unika iinyanga ngeenyanga zonke isiqhamo sawo; aye amagqabi omthi lowo engawokuphilisa iintlanga.</p> 
 <p><a name="an_22:3">22:3</a> Akusayi kuba sabakho nasinye isiqalekiso; yaye itrone kaThixo neyeMvana iya kubakho kuwo; abakhonzi bakhe bamkhonze,</p> 
 <p><a name="an_22:4">22:4</a> babubone ubuso bakhe, negama lakhe libe semabunzini abo.</p> 
 <p><a name="an_22:5">22:5</a> Akuyi kubakho busuku khona; abafuni sibane, nakukhanya kwelanga, ngokuba iNkosi uThixo ibakhanyisela; baya kuba ngookumkani, kuse emaphakadeni asema phakadeni.</p> 
 <p><a name="an_22:6">22:6</a> Saza sathi kum, La mazwi athembekile, ayinyaniso; iNkosi,  uThixo wabaprofeti abangcwele, yathuma isithunywa sayo sasemazulwini ukubabonisa abakhonzi bayo izinto ezimele ukubakho kamsinya.</p> 
 <p><a name="an_22:7">22:7</a> Yabona, ndiyeza kamsinya; unoyolo lowo uwagcinayo amazwi esiprofeto sayo le ncwadi.</p> 
 <p><a name="an_22:8">22:8</a> Mna, Yohane, ndingulowo ubezibona ezi zinto, eziva; ndathi ndakuva, ndakubona, ndawa ndaqubuda phambi kweenyawo zesithunywa sezulu esandibonisa ezi zinto.</p> 
 <p><a name="an_22:9">22:9</a> Sithi kum, Lumka, ungenjenjalo; kuba ndingumkhonzi kunye nawe, nabazalwana bakho abaprofeti, nabo bawagcinayo amazwi ale ncwadi; qubuda kuThixo.</p> 
 <p><a name="an_22:10">22:10</a> Sithi kum, Musa ukuwatywina amazwi esiprofeto sale ncwadi;  ngokuba ixesha likufuphi.</p> 
 <p><a name="an_22:11">22:11</a> Lowo ungalungisiyo, makaselehlala engalungisi; lowo uyinyhukunyhuku, makaselehlala eyinyhukunyhuku; nolilungisa makaselehlala elungisa; nongcwele makaselehlala ezingcwalisile.</p> 
 <p><a name="an_22:12">22:12</a> Yabona, ndiyeza kamsinya; umvuzo wam unam, ukuba ndivuze elowo njengoko umsebenzi wakhe uya kuba njalo.</p> 
 <p><a name="an_22:13">22:13</a> Mna ndinguAlfa no-Omega, isiqalo nesiphelo, owokuqala nowokugqibela.</p> 
 <p><a name="an_22:14">22:14</a> Banoyolo abo bayenzayo imithetho yakhe, ukuze igunya labo libe semthini wobomi, bangene ngamasango kuwo umzi.</p> 
 <p><a name="an_22:15">22:15</a> Ngaphandle ke zizinja, nabakhafuli, nabenzi bombulo,  nababulali, nabakhonzi bezithixo, nabo bonke ababuthandayo,  ababenzayo ubuxoki.</p> 
 <p><a name="an_22:16">22:16</a> Mna, Yesu, ndasithuma isithunywa sam sasemazulwini, ukuba ndizingqine kuni ezi zinto ngawo amabandla. Mna ndiyingcambu nenzala kaDavide, ikhwezi eliqaqambileyo lokusa.</p> 
 <p><a name="an_22:17">22:17</a> UMoya nomtshakazi bathi, Yiza. Lowo uvayo makathi, Yiza.  Lowo unxaniweyo makeze; lowo uthandayo, makawathabathe amanzi obomi ngesisa.</p> 
 <p><a name="an_22:18">22:18</a> Kuba ndiyangqina kubantu bonke abawevayo amazwi esiprofeto sale ncwadi, ukuba, Xa athe umntu wongeza kwezo zinto, uThixo uya kongeza kuye izibetho ezibhaliweyo kule ncwadi;</p> 
 <p><a name="an_22:19">22:19</a> ukuba ke uthe umntu wasusa kuwo amazwi encwadi yesi siprofeto, uThixo uya kusisusa isabelo sakhe encwadini yobomi,  nakuwo umzi ongcwele, nakuzo izinto ezibhaliweyo kule ncwadi.</p> 
 <p><a name="an_22:20">22:20</a> Uthi lowo uzingqinayo ezi zinto, Ewe, ndiyeza kamsinya.  Amen. Ewe, yiza, Nkosi Yesu.</p> 
 <p><a name="an_22:21">22:21</a> Ubabalo lweNkosi yethu uYesu Kristu malube nani nonke.  Amen.</p> </body>