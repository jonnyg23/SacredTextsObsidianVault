<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="joh.htm">Previous</a> 
 <a href="rom.htm">Next</a> 
 </center>
 <hr>
  <h3 align="center">Romani Bible: Acts</h3> 
 <p><a name="an_1:1">1:1</a> Theophilus, dem duma ande murhi pervo klishka pa sa le dieli kai O Jesus nachinaisardia te kerel ai te sicharel de anda gor, </p> 
 <p><a name="an_1:2">1:2</a> zhi ka dies kai gelotar ando rhaio, ai kai dia ordina katar O Swunto Duxo le apostlonge kai alosardiasas; </p> 
 <p><a name="an_1:3">1:3</a> pala peske martia sikadilo lenge zhuvindo, ai sikadia lenge butivar ke zhuvindolo ke beshlo lensa shtarvardesh dies, ai delas duma lensa pal dieli le amperetsia le Devleski. </p> 
 <p><a name="an_1:4">1:4</a> Andek dies kai sas lensa O Jesus phendia lenge, "Te na zhan anda Jerusalem, numa te azhukeren so lesko Dat shinadiasas lenge. Tume ashundian tumenge pe kadia. </p> 
 <p><a name="an_1:5">1:5</a> Ke o Iovano boldia ando paiesa, numa tume pa xantsi dies avena bolde le Swuntone Duxosa."</p> 
 <p><a name="an_1:6">1:6</a> Kana le disipluria ai O Jesus sas andek than, won pushle les, "Devla, Kana si kadia vriama kai anesa palpale e amperetsia ka Israel?"</p> 
 <p><a name="an_1:7">1:7</a> O Jesus phendia lenge, "Nai tumendar te zhanen e vriama vai le diesa, ke ferdi O Dat si les e putiera te phenel kana kerdiol. </p> 
 <p><a name="an_1:8">1:8</a> Numa tume avena pherde putierasa kana O Swunto Duxo avela pe tumende, ai avena murhe marturia ande Jerusalem, ai ande sa Judea, ai Samaria, ai pe sa e lumia."</p> 
 <p><a name="an_1:9">1:9</a> Kana phendia kodo divano, O Jesus gelotar ando rhaio, andek nuvero angla lenge iakha.</p> 
 <p><a name="an_1:10">1:10</a> Ai sar dikhenas po cheri sar zhaltar O Jesus, eta, dui manush kai sas vuliarde ando parno sikadile lenge; </p> 
 <p><a name="an_1:11">1:11</a> ai phende lenge, "Tume kai san anda Galilee, sostar dikhen po cheri? O Jesus kai sas lino tumendar ando rhaio avela palpale sakadia sar tume dikhlian les te zhaltar ando rhaio."</p> 
 <p><a name="an_1:12">1:12</a> Antunchi gele palpale ando Jerusalem anda E Plaiin le Maslinenge kai si pashai Jerusalem sar lel iek dies le Savatosko te zhal. </p> 
 <p><a name="an_1:13">1:13</a> Kana aresle, gele andek soba opre kai beshenas o Petri, o Iakov, ai o Iovano, ai o Andre, o Filip, ai o Thomas, o Bartholomew, ai o Mate, o Iakov o shav le Alphaeusosko, ai o Simon (o zealot), ai o Judas o shav le Iakovosko. </p> 
 <p><a name="an_1:14">1:14</a> Ai savo andek than rhuginas pe chachimasa, le zhuvliansa, ai e Maria e dei le Jesusoski, ai leske phral.</p> 
 <p><a name="an_1:15">1:15</a> Ai andek dies ande kodia vriama o Petri wushtilo opre mashkar le disiplonge, ai phendia, won sas chidine andek than sas iek shel ai bish, </p> 
 <p><a name="an_1:16">1:16</a> "Murhe phral, o ramomos trobulas te kerdiol, so O Swunto Duxo ande Vorba le Devleski phendiasas mai anglal katar o mui le Davidosko pa Judas, kai dia O Jesus ando lengo vas te astaren les. </p> 
 <p><a name="an_1:17">1:17</a> O Judas sas mashkar amende, ke alosardiasas te kerel buchi amensa.</p> 
 <p><a name="an_1:18">1:18</a> Le lovensa kai dine les te purhisar O Jesus. O Judas chindia peske iek kimpo, ai amboldia pe o shero pervo, ai lesko stato pharhadilo mashkaral, ai sa lesko porha ankliste avri. </p> 
 <p><a name="an_1:19">1:19</a> Sa o narodo anda Jerusalem ashunde so kerdilia, ai akharde kodole kimpos ande penge shib Acel'dama kodia znachil, O Kimpo le Ratesko.</p> 
 <p><a name="an_1:20">1:20</a> Ke te si ramome andel Psalms, te kerdiol lesko kher sar iek pusta, ai "Te na beshel khonik ande kodo kher; ai aver manush te lel lesko than te kerel buchi." </p> 
 <p><a name="an_1:21">1:21</a> "Trobul o manush te avel pala amende te avel marturo anda zhuvindimos le Jesusosko. Kodo manush trobul te avel iek ando kodola kai sas mashkar amende sagda kai O Jesus phirdia amensa, </p> 
 <p><a name="an_1:22">1:22</a> de katar e vriama kai o Iovano boldia les ai zhi ka dies kai O Jesus gelotar mashkar amendar ando rhaio.</p> 
 <p><a name="an_1:23">1:23</a> Andine le duien manushen, o Josef kai busholas Barsabbas, ai vi akharenas les Justus, ai o Matthias. </p> 
 <p><a name="an_1:24">1:24</a> Ai rhugisaile ai phende, "Devla, tu kai zhanes sa le ile, savo anda kakala dui manush alosardian, </p> 
 <p><a name="an_1:25">1:25</a> te len o than ande kadia buchi sar ek Apostle, o than kai o Judas meklia te zhal ka pesko than ke kerdia bezex." </p> 
 <p><a name="an_1:26">1:26</a> Antunchi kerde vari so te alon iekes andel dui, ai o Matthias sas alome; ai thodinosas andel desh u iek disiplonsa.</p> 
 <p><a name="an_2:1">2:1</a> Panvardesh dies kai sas Pentecost savorhe sas ande iek than. </p> 
 <p><a name="an_2:2">2:2</a> Ai strazo avilo ek bunto sar ek zurali barval phurdelas, ai pherdilo sa o kher kai beshenas tele. </p> 
 <p><a name="an_2:3">2:3</a> Antunchi sikadilia lenge shiba kai miazonas sar parha iagaki, ai kodola shiba huladile, ai thodepe iek po iek pe lende. </p> 
 <p><a name="an_2:4">2:4</a> Ai savorhe pherdile le Swuntone Duxosa, ai nachinaisarde te den duma aver shiba, sar O Swunto Duxo dia le le vorbi te phenen.</p> 
 <p><a name="an_2:5">2:5</a> Sas ando Jerusalem Zhiduvuria, manush kai pachanaspe zurales ando zakono, anda sa le thema la lumiake. </p> 
 <p><a name="an_2:6">2:6</a> Pala bunto kai kerdiliasas, but narodo chidinisailia, ai savorhe chudisaile, ke swako anda lende ashunelas le manushen kai pachanaspe sar denas duma ande penge shib. </p> 
 <p><a name="an_2:7">2:7</a> Savorhe chudisaile ai shodo sas lenge, ai mothonas iek kavreske, "Eta, kodola manush kai den duma si andal Galileanuria? </p> 
 <p><a name="an_2:8">2:8</a> Ai sarta sai dashtil pe, ke swako anda amende ashunel le, sar den duma ande penge shib. </p> 
 <p><a name="an_2:9">2:9</a> Si mashkar amende manush anda them kai bushol Parthians, ai Medes, ai Elamites, ai anda Mesopotamia, ai andai Judea, ai andai Cappodocia, ai andai Pontus ai Asia, </p> 
 <p><a name="an_2:10">2:10</a> ai andai le Phrigia, ai Pamphilia, andai Egypt, ai uni thana andai Libya pashai Cyrene, ai kodola kai avile andai e Roma, </p> 
 <p><a name="an_2:11">2:11</a> Zhiduvuria ai aver manush kai kerdile sar lende. Le Cretia ai le Arapuria, sar ashunas le kai den duma ande amare shiba pal lashimata le Devleski!" </p> 
 <p><a name="an_2:12">2:12</a> Savorhe chidisaile, ai chi zhanenas so te gindinpe, won mothonas iek kavreske, "So si so mothon?"</p> 
 <p><a name="an_2:13">2:13</a> Numa uni marenas mui ai mothonas, "Pherdo mol le."</p> 
 <p><a name="an_2:14">2:14</a> Antunchi o Petri sikadilo peske desh u ieke disiplonsa, ai vazdia o glaso ai phendia lenge, "Tume manush kai san Zhiduvuria, ai tume savorhe kai avilian ande Jerusalem, te zhanen iek diela ai thon khan ka murhe vorbi." </p> 
 <p><a name="an_2:15">2:15</a> Kakala manush nai mate sar tume mothon, ke akana si inia chasuria diminiatsi. </p> 
 <p><a name="an_2:16">2:16</a> Numa akana si katse kai phendia sas o profeto Joel. </p> 
 <p><a name="an_2:17">2:17</a> Andel paluno dies O Del phenel, shorava murho Swunto Duxo po swako manush; tumare shave ai tumare sheia profesisaren, ai tumare terne avela le vizione, ai tumare phure dikhena sune; </p> 
 <p><a name="an_2:18">2:18</a> ai pe murhe slugi, le mursh ai le zhuvlian, kodola duesa shorava murho Swunto Duxo, ai won den profesi. </p> 
 <p><a name="an_2:19">2:19</a> Kerava bare dieli opre ando cheri, ai mirakluria tele pe phuv, rat, iag, ai tsu. </p> 
 <p><a name="an_2:20">2:20</a> O kham parhudiola ai kerdiola tuniariko, ai o shunuto pherdiola rat, mai anglal sar o dies kai avela O Kristo, kodo dies baro ai luvudime. </p> 
 <p><a name="an_2:21">2:21</a> Antunchi kon godi tsipila po anav le Devlesko avela skepime. </p> 
 <p><a name="an_2:22">2:22</a> Tume manush kai san ande Israel, ashunen kadala vorbi. O Jesus andai Nazareth, kado manush kai leske O Del sas marturo angla tumende, ai katar le mirakluria ai le bare bucha kai kerdia lestar mashkar tumende; sar tume zhanen. </p> 
 <p><a name="an_2:23">2:23</a> Kado manush sas tume dino te manglia O Del, ai kai manglia wo mai anglal tume karfosardian les, mudardian les, katar le manush le bezexa le. </p> 
 <p><a name="an_2:24">2:24</a> O Del zhuvindisardia les, skepisardia les andai martia, ke nashtilas e martia te ankerel les. </p> 
 <p><a name="an_2:25">2:25</a> Ke o David mothol pa peste: "Dikhem le Devles sagda sar beshelas angla mande: ke wo si pe murhi rig e chachi, saxke te na izdral. </p> 
 <p><a name="an_2:26">2:26</a> Ai inker murho ilo raduimelo, ai murhi shib pherdo raduimos la; ai vi murho stato merela raduimasa. </p> 
 <p><a name="an_2:27">2:27</a> Ke chi mekes murho traio mashkar le mule, ai chi mekesa kodoles kai si chiro te dikhel o chorhimos. </p> 
 <p><a name="an_2:28">2:28</a> Sikadian mange le droma le traioske; pheres ma raduimos ke pasha mande san.</p> 
 <p><a name="an_2:29">2:29</a> Murhe phral, slobodo mange te dav tumensa duma vorta pa David amaro dat, mulo ai groposarde les, ai lesko gropo inker adies mashkar amende lo. </p> 
 <p><a name="an_2:30">2:30</a> Sar wo sas profeto, ai zhanelas ke O Del shinadia ai solaxadia te iek andel leske manush avela amperato. </p> 
 <p><a name="an_2:31">2:31</a> Pa zhuvindimos le Kristosko phendia, ai mothodia ke chi mekela les mashkar le mule, ai lesko stato chi dikhela o chorhimos. </p> 
 <p><a name="an_2:32">2:32</a> Kodo Jesus si kai O Del zhuvindisardia, ai savorhe marturia sam. </p> 
 <p><a name="an_2:33">2:33</a> Vazdino katar o chachimos le Devlesko, lia katar O Dat O Swunto Duxo kai sas shinado, ai shordia pesko Swunto Duxo, sar dikhen ai ashunen. </p> 
 <p><a name="an_2:34">2:34</a> Ke o David chi gelo ando cheri, numa wo mothol, "O Del phendia murhe Devleske, besh pe murhi rik e chachi, </p> 
 <p><a name="an_2:35">2:35</a> zhi kai kerav skeri anda che duzhmaia.</p> 
 <p><a name="an_2:36">2:36</a> Ai ke sa o kher le Israelongo te zhanel chachimasa, ke O Del kerdia Kristo kodo Jesus, kai tume karfosardian.</p> 
 <p><a name="an_2:37">2:37</a> Kana ashunde kado divano, lengo ilo sas azbado, ai phende le Petreske ai kolaver apostlonge, "Murhe phral, so keras?"</p> 
 <p><a name="an_2:38">2:38</a> O Petri phendia lenge, "Kein tume anda tumare bezexa, ai swako anda tumende te avel boldo ando anav le Jesus Kristosko pala iertimos tumare bezexengo, ai avela dino O Swunto Duxo. </p> 
 <p><a name="an_2:39">2:39</a> Ke so sas shinado katar O Del tumenge si, ai tumare shavengo, ai sa kodolenge kai si dur, sode avena, sode O Del akharela len.</p> 
 <p><a name="an_2:40">2:40</a> Ai mai avre vorbensa motholas lenge te zuralel le, skepin tume anda kado narodo kai si bezexalo. </p> 
 <p><a name="an_2:41">2:41</a> Le manush kai premisarde leski vorba boldia len, ai ande kado dies pherdile trin mi shave Devleske.</p> 
 <p><a name="an_2:42">2:42</a> Ai zhanas angle kadia ando sicharimos le apostlongo ai te chidenpe opral andek than te xan o manrho, ai te rhuginpe. </p> 
 <p><a name="an_2:43">2:43</a> Dar kerdiolas ando narodo, ke le apostluria kerenas but mirakluria ai but semnuria. </p> 
 <p><a name="an_2:44">2:44</a> Sa kodola kai pachanaspe ando Del sas ande iek than, ai kerenas buchi andek than. </p> 
 <p><a name="an_2:45">2:45</a> Bichinenas penge khera ai pengo mishtimos kai sas le, ai hulavenas le love pe savorhende. </p> 
 <p><a name="an_2:46">2:46</a> Savorhe sas swako dies andek than ande khangeri, ai phagenas o manrho andel khera, ai xanas penge xabe raduimasa, ai prostovanes ande pengo ilo. </p> 
 <p><a name="an_2:47">2:47</a> Naisinas le Devles, ai arakhenas mishtimos mashkar sa o narodo. Ai O Del tholas ande khangeri swako dies aver manush kai sas skepime.</p> 
 <p><a name="an_3:1">3:1</a> O Petri ai o Iovano zhanas andek than ande khangeri kana sas o chaso le rhugimasko, kodo sas kal trin pala miazutso. </p> 
 <p><a name="an_3:2">3:2</a> Kotse sas iek manush kai nashti phirelas de sar kerdilo, kai anenas les, ai thonas les swako dies angal e khangeri kai busholas shukar, te mangel love katar kodola kai gele ande tampla </p> 
 <p><a name="an_3:3">3:3</a> Kado manush kana dikhlia le Petres ai le Iovanos sar zhan ande tampla, manglia lendar love. </p> 
 <p><a name="an_3:4">3:4</a> Petri ai o Iovano dikhen pe leste ai phende, "Dikh pe amende," </p> 
 <p><a name="an_3:5">3:5</a> ai wo dikhelas pe lende, ai azhukerelas te den les vari so. </p> 
 <p><a name="an_3:6">3:6</a> Antunchi o Petri phendia leske, "Nai ma chi rup ai chi sumnakai, numa so si ma dav les tuke, anda o anav le Jesus Kristosko andai Nazareth. Wushti opre ai phir." </p> 
 <p><a name="an_3:7">3:7</a> Ai line les vastestar katar o vas chacho, ai vazde les ande punrhende, ai strazo leske punrhe vortosaile. </p> 
 <p><a name="an_3:8">3:8</a> Ai anda iek data, wushtilo opre, ai phirdia, ai gelo lensa ande tampla, phirelas, xutelas, ai naisilas le Devles. </p> 
 <p><a name="an_3:9">3:9</a> Savorhe dikhle les sar phirelas ai sar naisilas le Devles; </p> 
 <p><a name="an_3:10">3:10</a> ai preznaisarde ke kodo sas kai beshelas pashai tampla ke busholas shukar, ai mangelas love, ai savorhe chudisaile kana dikhle so kerdilia leske.</p> 
 <p><a name="an_3:11">3:11</a> Ai sar kado manush chi mai mekelas le Petres ai le Iovanos, savorhe chudisaile, ai gele lende andek than kai sas anglai tampla kai busholas Solomon. </p> 
 <p><a name="an_3:12">3:12</a> Kana o Petri dikhlia kodia, mothol o narodoske, "Tume kai san ande Israel, sostar chuden tume anda kadala bucha? Sostar dikhen pe amende kadia, ke sar te avilino amende e putiera vai katar amaro lashimos kai kerdiam te phirel kado manush? </p> 
 <p><a name="an_3:13">3:13</a> O Del le Abrahamosko, ai le Isaakosko, ai ke Iakovosko, O Del amare dadengo, luvudisardia pesko Shav O Jesus; kai dian les ka Pilate, ai phendian ke chi mangen les, ai kai o Pilate mangelas te mekel les. </p> 
 <p><a name="an_3:14">3:14</a> Numa chi manglian le Swuntos ai kodoles kai sas chacho, ai manglian te meken kodoles kai mudarelas. </p> 
 <p><a name="an_3:15">3:15</a> Kerdian te mudaren kodoles kai sas o Baro o traio, kai O Del zhuvindisardia andal mule, ai ame dikhliam ai marturia sam. </p> 
 <p><a name="an_3:16">3:16</a> Katar o pachamos ande lesko anav, si ke lesko anav, chachardia kodoles kai dikhen ai zhanen; pala pachamos ande leste si kai kado manush sastilo antrego angla tumende.</p> 
 <p><a name="an_3:17">3:17</a> Akana, murhe phral, zhanav ke chi zhanenas anda kodia tume, ai tume bare kerdian kadia le Jesusosa. </p> 
 <p><a name="an_3:18">3:18</a> Numa O Del kerdia kadia, so sas phendo mai anglal katar o mui peske profetongo, ke O Kristo trobulas te chinuil. </p> 
 <p><a name="an_3:19">3:19</a> Kein tume anda tumare bezexa, ai parhuven tumaro traio, saxke te aven tumare bezexa iertime. Antunchi O Del sai kerela te avel pe tumende vriama lashe. </p> 
 <p><a name="an_3:20">3:20</a> Wo tradel palpale tumenge le Jesusos. Wo si O Kristo de demult kai sas alosardia amenge. </p> 
 <p><a name="an_3:21">3:21</a> Akana O Kristo trobul te beshel ando rhaio zhi kai avel e vriama kai sa avela neviardo, sar O Del phendiasas katar pesko Swuntsi profeturia de dumult. </p> 
 <p><a name="an_3:22">3:22</a> O Moses phendia, "O Del, tumaro Del vazdel les mashkar tumende ieke profetos sar mande, ai ashunena leste so godi mothola tumenge. </p> 
 <p><a name="an_3:23">3:23</a> Ai kon godi chi ashunela kodo le profetos, avela lino avri mashkar tumende.</p> 
 <p><a name="an_3:24">3:24</a> Sa le profeturia kai dine duma de katar o Samuel, vi won phende pa kadala dies. </p> 
 <p><a name="an_3:25">3:25</a> Tume san le shav le profetonge, ai so O Del shinadia sas amare dadensa kai phendiasas le Abrahamoske, sa le niamon la phuviake avena Swuntsome pala chiro narodo.  </p> 
 <p><a name="an_3:26">3:26</a> O Del vazdia pesko Shav Jesus, ai tradia les tumende mai anglal te swuntsol tume, kana duriardia tumendar le bezexa."</p> 
 <p><a name="an_4:1">4:1</a> Sar denas duma o Petri ai o Iovano le narodosa, avile le rasha, ai o baro le ketanengo kai lenas sama katar e tampla, ai le Saduseanuria, </p> 
 <p><a name="an_4:2">4:2</a> nas lenge mishto kai le dui disipluria sicharenas le narodos, ai mothonas le narodoske ke O Jesus zhuvindisailo, ke kodia sikavelas ke le mule sai zhuvindin. </p> 
 <p><a name="an_4:3">4:3</a> Thode o vas pe lende, ai thode le ande temnitsa, zhi pe terharin ke vunzhi kana line le e riat sas. </p> 
 <p><a name="an_4:4">4:4</a> Numa but andal manush kana ashunde sas o divano kai phende, pachaiepe, ai butile mai but, ai kerdilia panzh mi shave Devleske. </p> 
 <p><a name="an_4:5">4:5</a> Pe terharin le bare le narodoske, le mai phure, ai le manush kai ramonas o zakono chidinisaile ande Jerusalem. </p> 
 <p><a name="an_4:6">4:6</a> O baro rashai kai busholas Annas, ai o Caiaphas, o Iovano, ai o Alexander, ai sa kodola kai sas anda kodia familia (niamon) chidisaile andek than ande Jerusalem. </p> 
 <p><a name="an_4:7">4:7</a> Andine mashkar pende le Iovanos ai le Petres, ai phushle "Katar kaski putiera, vai ando kasko anav, kerdian tume kodola bucha?"</p> 
 <p><a name="an_4:8">4:8</a> Antunchi o Petri, pherdo le Swunto Duxosa phendia lenge, "Tume kai san le bare le narodoske, ai tume le phure kai san ande Israel, </p> 
 <p><a name="an_4:9">4:9</a> Tuma phushen ame adies andak mishtimos kai sas kerdo ieke manusheske kai sas naswalo. Ai ame mothas tumenge sar sastilo. </p> 
 <p><a name="an_4:10">4:10</a> Te zhanen savorhe, ai sa narodo andai Israel te zhanel, ando anav le Jesus Kristosko andai Nazareth, kai tume karfosardian po trushul, ai kai O Del zhuvindisardia les mashkar le mule, lestar si kai kado manush si sasto angla tumende. </p> 
 <p><a name="an_4:11">4:11</a> O Kristo si o bax kai tume shudian, numa wo si o mai baro bax kai trobul te vazden. </p> 
 <p><a name="an_4:12">4:12</a> Nai skepimos ande chi iek aver; ke nai ando cheri chi iek aver anav kai sas dino mashkar le manush, kai ame sai avas skepime.</p> 
 <p><a name="an_4:13">4:13</a> Kana dikhle o pachamos le Petresko ai le Iovanosko, chudisaile savorhe, ke won zhanenas ke won sas manush sar aver kai chi sichile, ai prinzharde le ke sas le Kristosa. </p> 
 <p><a name="an_4:14">4:14</a> Numa kana dikhle pasha pende le manushes kai sastilo sas, chi zhanenas so te mothon. </p> 
 <p><a name="an_4:15">4:15</a> Ai phende lenge antunchi te anklen avri anda kodia soba, ai denas pe duma won de won, </p> 
 <p><a name="an_4:16">4:16</a> "So te keren kodole manushenge?" Ke sa o narodo anda Jerusalem zhanenas ke kodo miraklo won kerde les, ai won nashtinas te mothon ke nas chaches. </p> 
 <p><a name="an_4:17">4:17</a> Numa te na zhangliolpe mai dur mashkar o narodo so kerdilia, tsipisaras pe lende, ai te aterdiaras le te na mai den duma kanikasa ande kodo anav.</p> 
 <p><a name="an_4:18">4:18</a> Akharde le, ai phende lenge, "Te na mai sicharen, ai te na mai den duma ande anav le Jesusosko. </p> 
 <p><a name="an_4:19">4:19</a> Numa o Petri ai o Iovano phende lenge, "Dikhen tume te si vorta angla Del te pachas tumaro mui de sar le Devlesko. </p> 
 <p><a name="an_4:20">4:20</a> Ke nashtisaras te garavas, ai te na das duma pa so dikhliam ai so ashundiam."</p> 
 <p><a name="an_4:21">4:21</a> Ai mai tsipisarde pe lende te na mai sicharen, ai porme mekle le, chi zhanenas sar te den le mai bare kris, ke pala narodo; ke sa o narodo rhuginaspe ka Del, ai naisinas le Devleske anda so kerdilia. </p> 
 <p><a name="an_4:22">4:22</a> Ke o manush kai sastilo sas, sas mai but de sar shtarvardesh bershengo.</p> 
 <p><a name="an_4:23">4:23</a> Kana mekle le, gele karing penge manush, ai phende so godi le rasha ai le mai phure phende lenge. </p> 
 <p><a name="an_4:24">4:24</a> Kana ashunde savorhe, vazde savorhe pengo glaso karing O Del andek than ai phende, "Devla, tu san O Del, tu kai kerdian o cheri, ai e phuv, ai e maria, ai so godi si; </p> 
 <p><a name="an_4:25">4:25</a> Tu phendian katar cho Swunto Duxo, katar o mui amaro dadesko, che sluga, o David, "Sostar le tsema buntuinpe, ai keren barimata ai le chorhe ginduria kai si mashkar o narodo? </p> 
 <p><a name="an_4:26">4:26</a> Le amperatsi la phuviake xolaile, ai le bare chidinisaile te maren pe le Devlesa, ai leske Shavesa O Kristo." (Psalm 2:1-2) </p> 
 <p><a name="an_4:27">4:27</a> Chaches te marenpe che Swuntone Shavesa O Jesus, kai thodian les te avel o baro, o Herod ai o Pilate chidinisaile ande kado foro le themensa ai le narodosa kai si ando Israel. </p> 
 <p><a name="an_4:28">4:28</a> Te keren so godi cho vas ai cho zakono aterdiardia mai anglal. </p> 
 <p><a name="an_4:29">4:29</a> Akana, Devla, dikh so roden te aterdiaren che slugen te mothon chi vorba bare chachimasa. </p> 
 <p><a name="an_4:30">4:30</a> Kana lunzhardian cho vas te kerdiol sastimata, ai mirakluria ai bare bucha ando anav cho Swuntone Shav o Jesus.</p> 
 <p><a name="an_4:31">4:31</a> Kana terdile te rhuginpe, kodo than kai sas chidine izdraia, ai savorhe pherdile Swunto Duxo, ai porme phende E Vorba le Devleski putierasa ande pengo ilo.</p> 
 <p><a name="an_4:32">4:32</a> Sa kodola kai pachaie sas iek ilo ai sas iek duxo; khonik chi mothol ke godi sas les, lesko sas ferdi, numa sas savorhenge andek than. </p> 
 <p><a name="an_4:33">4:33</a> Le apostluria divininas pa Del la putierasa pa Jesus kai zhuvindisailo, ai iek baro lashimos sas mashkar lende. </p> 
 <p><a name="an_4:34">4:34</a> Khonik mashkar lende chi trobulas le kanch; kaste godi sas phuvia vai khera bichinenas le, ai anenas le love kai bichinde sas le, </p> 
 <p><a name="an_4:35">4:35</a> ai thonas le andal punrhe le apostlonge, ai denas sakoneste so trobulas les.</p> 
 <p><a name="an_4:36">4:36</a> O Josef, kai akharenas les le apostluria Barnabbas, ai kodia znachil o shav kai zhutil, wo sas anda Levite, andai phuv kai busholas Cyprus. </p> 
 <p><a name="an_4:37">4:37</a> Vi wo sas les iek phuv ai bichindia la, ai andia le love kal punrhe le apostlonge.</p> 
 <p><a name="an_5:1">5:1</a> Iek manush kai busholas Ananias, ai leski zhuvli kai busholas Sapphira, bichinde penge phuv. </p> 
 <p><a name="an_5:2">5:2</a> Ai garade andal love, leski rhomni zhanelas, ai angerde so ashilia andel love kal punrhe le apostlonge. </p> 
 <p><a name="an_5:3">5:3</a> Numa o Petri phendia leske, "Ananias, Sostar o beng lia cho ilo ai te kerel tu te xoxaves le Swuntone Duxos, ai kai garadian andal love kana bichindian e phuv? </p> 
 <p><a name="an_5:4">5:4</a> Mai anglal sar te bichines kodia phuv chiro sas, ai kana bichindian les le love chire sas, sarta thodian ande cho ilo? Kasaviatar buchi, chi xoxadian le manushen numa le Devles."</p> 
 <p><a name="an_5:5">5:5</a> O Ananias kana ashundia kodola vorbi, pelo tele ai mulo; ai sa o narodo kai sas kotse daraile. </p> 
 <p><a name="an_5:6">5:6</a> Le mai terne wushtilo opre, vulisarde les andek tsol, ai angerde les te gropon les.</p> 
 <p><a name="an_5:7">5:7</a> Trin chasuria pala kodia leski rhomni avili kotse, ai chi zhanelas so kerdilia. </p> 
 <p><a name="an_5:8">5:8</a> O Petri divinil lasa, ai phushel la, "Phen mange, pe ka savo pretso bichindian tumare phuv?" E, woi mothol pe kado pretso.</p> 
 <p><a name="an_5:9">5:9</a> Antunchi o Petri mothol lake, "Sarta akordisailian te xoxaven le Swuntsone Duxos kai si le Devlesko? Ashun kodola kai groposarde che rhomes angla wudar le, ai vi tu te angeren.</p> 
 <p><a name="an_5:10">5:10</a> Strazo peli kal punrhe le apostlonge, ai muli; kana le terne avile andre, arakhle la muli, angerde la, ai groposarde la pasha lako rhom. </p> 
 <p><a name="an_5:11">5:11</a> Savorhe daraile kai sas kotse, ai vi kodola kai ashunde so kerdilia.</p> 
 <p><a name="an_5:12">5:12</a> But mirakluria ai but bucha kerdionas mashkar o narodo katar le vas le apostlonge. Savorhe beshenas andek than anglal o wudara kodoleske kai busholas Solomon. </p> 
 <p><a name="an_5:13">5:13</a> Ai chi iek andal kolaver chi mai tromanas te zhan lensa; numa o narodo bariarenas le zurales. </p> 
 <p><a name="an_5:14">5:14</a> But narodo mai but ai mai but mursh ai zhuvlia pachanaspe ando Del, ai buntionas. </p> 
 <p><a name="an_5:15">5:15</a> Anenas le naswalen pel droma, an thonas le pel paturia, saxke kana o Petri nakhela leski vushalin te sai sastiarel vulen. </p> 
 <p><a name="an_5:16">5:16</a> But narodo zhalas, uni andel gava kai sas pashe ande Jerusalem, anenas le naswalen, ai le manushenge kai sas o bi vuzho ande lende, ai savorhe sastionas.</p> 
 <p><a name="an_5:17">5:17</a> Antunchi o baro rashai, ai sa kodola kai sas lesa le Saduseanuria, xoliariko sas pe apostluria. </p> 
 <p><a name="an_5:18">5:18</a> Line le apostluria, ai thode le ande temnitsa. </p> 
 <p><a name="an_5:19">5:19</a> Numa iek angelo le Devlesko phuterdia e riate le vurotsi la temnisaki, ai lia le avri, ai phendia lenge, </p> 
 <p><a name="an_5:20">5:20</a> "Zhan ande tampla ai mothon le narodoske sa le vorbi kai si ande kado nevo traio."</p> 
 <p><a name="an_5:21">5:21</a> Kana o Petri ai o Iovano ashunde kodia, de diminiatsi gele le ande tampla, ai sicharenas le narodos.O baro rashai ai kodola sas lesa avile, ai chide le mai phuren ai sa le bare pel Zhiduvuria te den duma, porme trade ketanen le apostlonge katar e temnitsa. </p> 
 <p><a name="an_5:22">5:22</a> Numa kana le ketani aresle kai temnitsa, won ma nas kotse, gele palpale kal bare le ketani, ai phende so kerdilia. Phenen, </p> 
 <p><a name="an_5:23">5:23</a> "Le wudara la temisake phandade sas, ai le ketani kai lenas sama kotse sas anglal wudara; numa kana phuterdiam le wudara, chi arakhlem kanikas andre." </p> 
 <p><a name="an_5:24">5:24</a> Kana o baro le ketanengo kai lenas sama kater e tampla ai le bare le rashange ashunde kodola vorbi, chi zhanenas so kerdilia kai ma nai le slugi ai denas pe duma iek kavresa, so si te kerdiol.</p> 
 <p><a name="an_5:25">5:25</a> Vari kon avilia te mothol lenge, "Eta le manush kai thodian ande temnitsa si ande tamplo, ai sicharen le narodos pa Del." </p> 
 <p><a name="an_5:26">5:26</a> O baro le ketanengo gelo peske manushensa, ai andine le, numa chi line le pe zor, ke daranas katar o narodo ke shudel le baxensa pe lende.</p> 
 <p><a name="an_5:27">5:27</a> Kana andine le palpale, angla o narodo kai sas kotse, ai o baro rashai phushlia le, phenelas, </p> 
 <p><a name="an_5:28">5:28</a> "Ke phendiamas tumenge te na mai sicharen le narodos ande kado anav? Ai akana sa o Jerusalem si sichardo tumendar, ai tume mangen te perel pe amende o rat kodole manushengo."</p> 
 <p><a name="an_5:29">5:29</a> O Petri ai le kaver apostluria phende, "Trobul te pachas o mui, o mui le Devlesko de sar le manushengo. </p> 
 <p><a name="an_5:30">5:30</a> O Del amare dadengo zhuvindisailo, O Jesus, kai mudardian kana karfosardian les po trushul. </p> 
 <p><a name="an_5:31">5:31</a> O Del vazdia les pesko chache vastesa sar O Shav le Amperatosko, ai O Skepitori te del ka Israel, te keinpe, ai te aven iertime anda penge bezexa. </p> 
 <p><a name="an_5:32">5:32</a> Ame sam marturia anda kadala dieli, ai vi O Swunto Duxo kai O Del dia ka kodola kai pachan lesko mui."</p> 
 <p><a name="an_5:33">5:33</a> Kana ashunde kodia, le bare mangle te mudaren le. </p> 
 <p><a name="an_5:34">5:34</a> Numa iek manush mashkar o narodo, ek Farisi, kai busholas Gamaliel, kai sicharelas o zakono kai o narodo lazhalas lestar ai pachalas lesko mui, wushtilo opre ai phendia te anklen avri le apostluria pe xantsi vriama. </p> 
 <p><a name="an_5:35">5:35</a> Ai phendia lenge, "Tume manush kai san andai Israel, arakhen tume so si te keren kadale manushensa." </p> 
 <p><a name="an_5:36">5:36</a> Ke nai de dumult sikadilia o Theudas, kai motholas kai wo si manush baro, ai shtar shela manush linepe pala leste; numa vularde les ai sa kodola kai line sas pe pala leste, xasaile ai chi mai ashilia kanch anda lende. </p> 
 <p><a name="an_5:37">5:37</a> Ai pala leste sas o Judah andai Galilee, kai tsirdia vi wo manushen pesa, ai vi kodola xasaile, ai sa kodola kai linepe pala leste, xsaile vi won. </p> 
 <p><a name="an_5:38">5:38</a> Akana phenav tumenge, na len sama kadale manushenge ai meken le te zhantar; ai so keren kadala manush te avela lendar pale kadia si te xasavon </p> 
 <p><a name="an_5:39">5:39</a> Numa te avela katar O Del nashtil te xasaren kadia buchi, ai na zumaven te rimon e kris le Devleski."</p> 
 <p><a name="an_5:40">5:40</a> Ai vi won haliarde sar leste; ai akharde le apostluria, ai marde le, ai phende lenge te na mai den duma ando anav le Jesusosko, ai porme mekle le. </p> 
 <p><a name="an_5:41">5:41</a> Ai geletar kotsar le bare, ai drago sas lenge ke chinuisarde le pala anav le Jesusoske. </p> 
 <p><a name="an_5:42">5:42</a> Ai swako dies ande khangeri, ai andel khera, savon te sicharen ai te mothon e lashi viasta pa Jesus Kristo.</p> 
 <p><a name="an_6:1">6:1</a> Ai antunchi le slugi mai butionas, le Zhiduvuria kai denas duma grekchisko vachinas pe pal Zhiduvuria kodole themeske, ke lenge zhuvlia kai sas phivlia chidenas le so trobulas le swako dies. </p> 
 <p><a name="an_6:2">6:2</a> Le desh u dui disipluria chide andek than sa le kolavre slugen ai phende lenge, nai mishto te terduas te mothas po Del ai te la sama katar o xabe. </p> 
 <p><a name="an_6:3">6:3</a> Anda kodia murhe phral, alon mashkar tumende efta mursh, kai zhal pa lende shukar xiro, ai kai si pherdo Swunto Duxo ande lende, ai gojaver, ai dasa lende kadia buchi. </p> 
 <p><a name="an_6:4">6:4</a> Ai ame rodasa te das mai but vriama ka rhugimos, ai kai vorba le Devleski.</p> 
 <p><a name="an_6:5">6:5</a> So phende pa kodola bucha sa o narodo drago sas lenge; ai thode iekes kai busholas Stephen, kodo manush sas pherdo pachamos ai O Swunto Duxo, ai vi o Philip, ai Prochorus, ai Nicanor, ai Timon, ai Parmenas, ai Nicolas, iek manush andai Antioch kai mai anglal wo pachalaspe sar le Zhiduvuria. </p> 
 <p><a name="an_6:6">6:6</a> Andine le kal slugi kai kana rhugisaile thode le vas pe lende.</p> 
 <p><a name="an_6:7">6:7</a> E Vorba le Devleski zhalas mai dur ai mai dur, ai le slugi mai butionas but anda Jerusalem; ai but andal rasha vi won, dine pe le Devleske.</p> 
 <p><a name="an_6:8">6:8</a> O Stephen, kai sas pherdo lashimos ai pherdo putiera, kerelas bari bucha andel Devlesko anav, ai bare mirakluria mashkar o narodo. </p> 
 <p><a name="an_6:9">6:9</a> Uni manush nas dakordo le Stephenosa, won sas andai synagogue, won bushonas Libertianes ai Cyrenians, ai Alexandrians, le Zhiduvonsa andai Cilicia ai andai Asia. </p> 
 <p><a name="an_6:10">6:10</a> Numa nashtinas te inkeren pala leski goji ai pala Swunto Duxo kai delas duma pa lesko mui.</p> 
 <p><a name="an_6:11">6:11</a> Antunchi pochinde avre manushenge, te mothon, "Ashundiam leste ke delas duma ai marelas mui katar o Moses, ai katar O Del." </p> 
 <p><a name="an_6:12">6:12</a> Xoliarde o narodos, ai le mai phure, ai kodola kai ramonas o zakono, ai porme pashile pashai Stephen, ai line les, ai angerde les kal mai bare. </p> 
 <p><a name="an_6:13">6:13</a> Ai andine manushen kai xoxavenas ai thonas dosh pe leste intaino, won mothonas, "Kado manush marel mui katar amari Swunto tampla, ai katar o zakono le Mosesosko; </p> 
 <p><a name="an_6:14">6:14</a> Ke ame ashundiam leste, kai phendia ke O Jesus kai sas andai Nazareth peravela kadia tampla, ai parhuvel o zakono kai dia ame o Moses." </p> 
 <p><a name="an_6:15">6:15</a> Sa le manush kai sas kotse ande kodo than, dikhenas po Stephen, ai dikhle ke lesko mui sas sar ieke angelosko.</p> 
 <p><a name="an_7:1">7:1</a> O baro rashai phushlia katar o Stephen te si chaches. </p> 
 <p><a name="an_7:2">7:2</a> O Stephen phendia, "Manushale, murhe phral, ai murhe dada ashunen: O Del le putierako sikadilo amare dadeske o Abraham kana sas ande Mesopotamia, mai anglal sar te beshel ando Haran, ai phendia leske. </p> 
 <p><a name="an_7:3">7:3</a> Zhatar anda cho them, ai mek che niamuria, ai zha ando them kai sikavava tuke.</p> 
 <p><a name="an_7:4">7:4</a> Antunchi gelo anda them kai sas le Chaldeans, ai avilo ando Haran; ai kotsar, kana mulo lesko dat, O Del andia les ando them kai san tume akana. </p> 
 <p><a name="an_7:5">7:5</a> O Del chi dia les kotse chi iek kher, chi phuv te tho o punrho. Numa O Del shinadia ke dela les o them, ai kodola kai avena pala leste avela vi lengo them kana wo merela, inker ande kodia vriama o Abraham nas les glati. </p> 
 <p><a name="an_7:6">7:6</a> Ai eta so phendia lesko O Del, kodola kai avena pala tute traiina andek them, ai won avena slugi, ai chinuina le shtar shela bersh. </p> 
 <p><a name="an_7:7">7:7</a> Numa o them kai chinuisardia le, me dava les pe kris, phendia O Del, ai porme pala kodia anklen avri, ai podaina man katse. </p> 
 <p><a name="an_7:8">7:8</a> O Del dia o Abraham o kontrakto le shinimasko: O Abraham sas les iek shav o Isaak ai shindia lesko boriko le oxtoto dies. Ai o Isaak sas o dat le Iakovosko; ai o Iakov sas les desh u dui shave. </p> 
 <p><a name="an_7:9">7:9</a> Numa le phral le Josephoske xolaile po Joseph, ai bichinde les te avel sluga ande Egypt. Numa O Del sas lesa, </p> 
 <p><a name="an_7:10">7:10</a> ai ankalavelas les anda sa leske baiuria, ai dia les te avel gojaver, ai o Joseph pelo drago le Pharaohnoske kai sas o amperato le Egyptako; ai thodia le Josephos te lel pesko vas te avel baro pe Egypt ai pe sa o kher le Pharaohnosko. </p> 
 <p><a name="an_7:11">7:11</a> Rimosaile e phuv ai chi mai bariolas xaben ande Egypt ai vi ando Canaan, ai sas baro nekazo; ai amare dada chi mai arakhenas xaben te pravarenpe. </p> 
 <p><a name="an_7:12">7:12</a> O Iakov ashundia ke sas jiv ande Egypt, ai tradia amare daden e pervo data. </p> 
 <p><a name="an_7:13">7:13</a> Ai e duito data le phral le Josefoske prinzharde les; ai o Pharaohono diape gor anda che familia sas o Josef. </p> 
 <p><a name="an_7:14">7:14</a> Porme o Josef tradia te anen le Iakovos kai sas lesko dat, ai sa peska niamon kai sas eftavardesh tai panzh zhene. </p> 
 <p><a name="an_7:15">7:15</a> O Iakov avilo ande Egypt, ai mulo kotse, ai vi amare dada. </p> 
 <p><a name="an_7:16">7:16</a> Ai angerde le ando Shechem, ai thode le ando groposhevo kai o Abraham chindiasas lovensa katar le shave le Hamoroske, o dat le Shechemosko.</p> 
 <p><a name="an_7:17">7:17</a> E vriama pasholas kai trobulas te kerdiol so O Del shinadia sas le Abrahamoske, ai o narodo butiolas ande Egypt, </p> 
 <p><a name="an_7:18">7:18</a> zhi kai kerdilia aver amperato kai chi zhanelas le Josefos. </p> 
 <p><a name="an_7:19">7:19</a> Kodo amperato xoxadia amare narodos, ai chinuisardia amare narodos, kana phendia lenge pe zor te meken tsinorhen te meren.</p> 
 <p><a name="an_7:20">7:20</a> Ande kodia vriama o Moses biandilo, ai wo sas drago ai lasho angla iakha le Devleske, sas pravardo trin shon ando kher peske dadesko; </p> 
 <p><a name="an_7:21">7:21</a> ai kana mekle les, e shei le Pharoahnoske lia les, ai bariardia les sar ta avino lako shav. </p> 
 <p><a name="an_7:22">7:22</a> O Moses sas sichardo ande sa e goji le Egyptonge, ai zuralo sas kana divinilas ai kana kerel vari so.</p> 
 <p><a name="an_7:23">7:23</a> Shtarvardesh bershengo sas kana avilia leske po ilo te zhal te dikhel peske phralen kai sas Zhiduvuria. </p> 
 <p><a name="an_7:24">7:24</a> Dikhlia sar marenas iekes, ai mardia pe wo anda kuko kai sas mardo, ai dia iek le Egyptianos. </p> 
 <p><a name="an_7:25">7:25</a> Wo gindilas ke leske phral le Zhiduvuria haliarenas ke O Del si te tradel lenge o skepimos katar o Moses; numa won chi haliarde. </p> 
 <p><a name="an_7:26">7:26</a> Pe terharin o Moses arakhlia duie Zhidovon kai marenaspe, ai wo manglia te aterdiarel le, ai mothol lenge, "Murhe vortacha, tume phral san, sostar maren tume?" Numa iek anda lende kai marelas pe kukulesa, spidia le Mosesos, </p> 
 <p><a name="an_7:27">7:27</a> ai phenel, "Kon thodia tu baro ai te des ame kris tu?" </p> 
 <p><a name="an_7:28">7:28</a> Ai phendia leske, "Manges te mudares i man sar mudardia arachi le Egyptianos?" </p> 
 <p><a name="an_7:29">7:29</a> Kana ashundia o Moses kodola vorbi liape an nashlo, ai gelo andek them kai bushol Midian, ai kotse sas les dui shave. </p> 
 <p><a name="an_7:30">7:30</a> Shtarvardesh bersh pala kodia, iek angelo sikadilo leske ande pusta kai sas o plai kai busholas Sinai ande parha kai sas ande krenzha kai phabolas. </p> 
 <p><a name="an_7:31">7:31</a> Kana dikhlia kodia o Moses, chudisailo anda so dikhlia, ai sar pasholas o glaso le Devlesko, ashundilia leske, phenelas, </p> 
 <p><a name="an_7:32">7:32</a> "Me sim O Del che dadengo, O Del le Abrahamosko, ai O Del le Isaakosko, ai O Del le Iakovosko. "O Moses izdralas, ai chi tromalas te dikhel. </p> 
 <p><a name="an_7:33">7:33</a> O Del phenel leske, "Le le papucha anda che punrhe, ke po phuv kai beshes swuntsola. </p> 
 <p><a name="an_7:34">7:34</a> Dikhlem o nekazo murhe narodosko kai si ande Egypt, ashundem lengo tsipimos, ai hulistem akana te ankalavav le avri. Akana zha, Me tradava tu ande Egypt.</p> 
 <p><a name="an_7:35">7:35</a> Sa kodo Moses kai le Zhiduvuria gonisarde les, ai phende leske, "Kon thodia tu baro ai te des kris?" O Del tradia les sar baro ai skepitori la putierasa le angeloski kai sikadilia sas leske ande krenzha. </p> 
 <p><a name="an_7:36">7:36</a> O Moses si kai ankaladia le Zhidovon andai Egypt, ai kai kerdia mirakluria ai semnuria ande kodo them, kai pai e loli, ai ande pusta shtarvardesh bersh.</p> 
 <p><a name="an_7:37">7:37</a> Ai pale o Moses phendia le Zhidovonge, O Del tradela tumenge iek profeto sar mande kei avela iek anda tumaro narodo. </p> 
 <p><a name="an_7:38">7:38</a> Wo si kai sas mashkar le Zhiduvuria kai sas chidine ande pusta, wo sas amare dadensa ai le angelosa kai delas duma lesa pe plaiing kai bushol Sinai, ai o Moses phendia le vorbi ka amare daden, ai lia le vorbi le Devleske te anel le amende;</p> 
 <p><a name="an_7:39">7:39</a> Numa amare dada chi mangle te lenpe pala leste, chi mangle kodo zakono ai ande pengo ilo mangenas te zhan palpale ande Egypt. </p> 
 <p><a name="an_7:40">7:40</a> Ai phende ieke manusheske kai busholas Aaron, ker amenge dela kai phiren angla amende ke o Moses kai ankaladia ame avri andai Egypt, chi zhanas so kerdilia ande leste. </p> 
 <p><a name="an_7:41">7:41</a> Ai kerde ande kodola diesa iek vitselo sumnakuno, ai mudarde ieke zhegania ai phende te avel angla vitselo, ai raduisaile savorhe anda so kerde ande penge vas. </p> 
 <p><a name="an_7:42">7:42</a> Antunchi O Del durilo lendar, ai meklia len te rhuginpe kal chererhaia ai kal shunuto ai kal dieli kai si ando cheri; sar si ramome ande klishka le profetonge, tume narodo andai Israel, mange si kai dian le zhigenien ai ande murho anav kai mudardian le shtarvardesh bersh ande pusta? </p> 
 <p><a name="an_7:43">7:43</a> Nichi, numa angerdian e tsera le Devleski kai busholas Moloch, ai e chererhai kai sas tumaro Del o Remphan, kodola patreturia kai tume kerdian te rhugin tume lende; anda kodia angerava tume mai dur de sar e Babylon.</p> 
 <p><a name="an_7:44">7:44</a> Ande pusta amare dada sas le iek tsera kai sas andre ramome le zakonuria. Kodia tsera sas kerdi sar O Del phendia, sas le Mosesoske te kerel la, ai phendia sas le Mosesoske te kerel saikfielo sai kodia tsera kai dikhlia; </p> 
 <p><a name="an_7:45">7:45</a> Kodia tsera sas dini ka amaro narodo kai avilo pala amende, ai angerde la pensa kana sas o Josef o baro line o them katar le thema kai O Del gonisardia anda lende. Ai beshlo zhi kai avilo o David. </p> 
 <p><a name="an_7:46">7:46</a> O David sas drago le Devleske, ai manglia te kerel ek kher le Devleske, pala O Del o Iakovosko. </p> 
 <p><a name="an_7:47">7:47</a> Numa o Solomon kerdia o kher le Devlesko.</p> 
 <p><a name="an_7:48">7:48</a> Numa O Del chi beshel anda so sas kerdo andel vas le manusheske, sar mothol o profeto. </p> 
 <p><a name="an_7:49">7:49</a> O rhaio si murhi amperetsia ai e phuv si kai phirav savestar kher kerena mange? Mothol O Del. Vai kai avela o than kai hodiniva? </p> 
 <p><a name="an_7:50">7:50</a> Pate nai murho vas kai kerdia sa kadala bucha?</p> 
 <p><a name="an_7:51">7:51</a> Tume manushale kai chi pachan o mui ai kai tumaro ilo ai tumare khan phandade le ka glaso le Devlesko, ai chi meken O Swunto Duxo te del ande tumaro ilo, vi tume sar tumare dadasa. </p> 
 <p><a name="an_7:52">7:52</a> Savo andal profeturia si kai tumare dada chinuisarde le ai marde le? Mudarde kodolen kai mothonas mai anglal ke si te avel O Swunto kodo kai bichindian les ai mudardian les; </p> 
 <p><a name="an_7:53">7:53</a> Tume kai sas tume dino o zakono le Devlesko katar le angeluria, ai chi lian tume pa kado zakono.</p> 
 <p><a name="an_7:54">7:54</a> Kana ashunde kodala vorbi, xolaile, ai kristsiinas andal dand pe leste. </p> 
 <p><a name="an_7:55">7:55</a> Numa o Stephen kai sas pherdo Swunto Duxo, vazdia le iakha karing o rhaio, ai dikhlia o barimos le Devlesko, ai le Kristos ande punrhende sar beshelas pe rik e chachi le Devleski. </p> 
 <p><a name="an_7:56">7:56</a> Ai phendia, "Eta, Dikhav o cheri sar si phuterdo, ai O Shav le Manushesko ande punrhende pe rik e chachi le Devleski." </p> 
 <p><a name="an_7:57">7:57</a> Savorhe tsipinas, ai phandade penge khan, ai savorhe xokle pe leste, ai angerde les avri anda foro, ai shude bax anda leste te mudaren les; le manush kai shudenas bax anda leste dine penge tsalia ka terno manush te garavel le, wo busholas Saul.</p> 
 <p><a name="an_7:59">7:59</a> Ande kodia kai shudenas le baxensa anda leste o Stephen, rhugilaspe ai motholas, "Devla, le murho traio tute." </p> 
 <p><a name="an_7:60">7:60</a> Porme pelo ande changende, ai tsipisardia zurales, "Devla, na xoliavol pe lende anda so kerde," ai kana phendia kodola vorbi mulo.</p> 
 <p><a name="an_8:1">8:1</a> O Saul phendia, "Ke mishto kerde kai mudarde le Stephenos."Ando kodo dies mudarde buten andal shave le Devleske kai sas ande khangeri ande Jerusalem; ai savorhe rhespisaile andal gava karing e Judea ai Samaria, </p> 
 <p><a name="an_8:2">8:2</a> ferdi le desh u dui apostluria chi gele. </p> 
 <p><a name="an_8:3">8:3</a> Le shave le Devleske angroposarde le Stephenos, ai rovenas but pe leski martia. O Saul pa peske rik delas anda khangeria phagavelas, zhalas ande swako kher, ai lelas avri le murshen ai le zhuvlian ai tholas le ande temnitsi.</p> 
 <p><a name="an_8:4">8:4</a> Kodola kai rhespisaile sas, zhanas foro forostar ai mothonas e lashi viasta le Devleski. </p> 
 <p><a name="an_8:5">8:5</a> O Filip gelo ando foro kai sas ande Samaria, ai delas duma pa Kristo. </p> 
 <p><a name="an_8:6">8:6</a> But narodo ashunelas ka Filip so motholas, ashunenas ai dikhenas le mirakluria kai kerelas. </p> 
 <p><a name="an_8:7">8:7</a> Ke o beng anklelas avri anda but manush kai sas ande lende, ai tsipinas zurales, ai but manush kai nashti phirenas ai uni kai sas bange, lenge punrhe sastile. </p> 
 <p><a name="an_8:8">8:8</a> Baro raduimos sas ando kado foro.</p> 
 <p><a name="an_8:9">8:9</a> Sas mai anglal ande kodo foro iek manush kai busholas Simon, kai wo miazolas peske bare buchi, wo kerelas le bucha le bengeske, ai o narodo kai sas ande Samaria chudelas pe. </p> 
 <p><a name="an_8:10">8:10</a> Savorhe dikh katar o mai tsigno zhi ka mai baro, ashunenas leste, ai mothonas, kako si e putiera e bari le Devleski. </p> 
 <p><a name="an_8:11">8:11</a> Ashunenas leste mishto, ke de dumult chudinas le narodos le buchansa kai kerelas. </p> 
 <p><a name="an_8:12">8:12</a> Numa kana pachaiepe ande Filip, wo kai motholas lenge e lashi viasta le rehaioski kai si le Devleski ai pa anav le Jesus Kristosko, murhs ai zhuvlia boldepe. </p> 
 <p><a name="an_8:13">8:13</a> O Simon, vi wo pac haiape, ai kana boldiape, phirelas le Filiposa, ai dikhelas ai chudelaspe katar le mirakluria ai le bare semnuria kai kerdionas.</p> 
 <p><a name="an_8:14">8:14</a> Le apostluria kai sas ande Jerusalem kana ashunde ke o narodo ande Samaria pachaiepe ande Vorba le Devleski, trade le Petres ai le Iovanos lende. </p> 
 <p><a name="an_8:15">8:15</a> Gele ande Samaria ka kodola manush, rhugisarde lenge, saxke te len O Swunto Duxo; </p> 
 <p><a name="an_8:16">8:16</a> ke inker chi hulisto sas pe chi iek anda lende; ferdi bolde sas ando anav le Jesusosko, </p> 
 <p><a name="an_8:17">8:17</a> Antunchi o Pertri ai o Iovano thode le vas pe lende, ai line O Swunto Duxo.</p> 
 <p><a name="an_8:18">8:18</a> Kana o Simon dikhlia ke O Swunto Duxo sas dino kana le apostluria thode lenge vas pe lende, wo mangelas te del le love, </p> 
 <p><a name="an_8:19">8:19</a> phenelas, "Den i man kadia putiera, saxke kana rhugiv ma i me vari kaske, ai thava le vas pe leste, te lel vi wo O Swunto Duxo."</p> 
 <p><a name="an_8:20">8:20</a> Numa o Petri phendia leske, "Che love xasavon tusa, ke tu pachaian tu ke e putiera le Devleski sas dini le lovensa. </p> 
 <p><a name="an_8:21">8:21</a> Nai tu kanch anda kadia buchi, ai chi poronchis tu: ke cho ilo nai vorta angla Del. </p> 
 <p><a name="an_8:22">8:22</a> Keisavo anda cho bi lashimos, ai rhugisavo ka Del, te sai kerdiola te iertil tu anda chorho gindo kai sas tu. </p> 
 <p><a name="an_8:23">8:23</a> Ke dikhav ke pherdo bi lashimos san, ai o bezex phandel tu."</p> 
 <p><a name="an_8:24">8:24</a> O Simon del atweto, "Rhugin tume ka Del anda mande, saxke te na kerdiol mange sa le dieli kai phendian mange."</p> 
 <p><a name="an_8:25">8:25</a> Kana phende so kerdia O Del lenge, ai kana dine duma pa Del, o Petri ai o Iovano geletar palpale ande Jerusalem, ai mothonas e lashi viasta le Devleski ande but foruria le Samaritanonge.</p> 
 <p><a name="an_8:26">8:26</a> Ai o angelo le Devlesko phendia le Filiposke, phenelas, "Wushti opre ai zha tele South po drom kai hulel ande Jerusalem zhando Gaza," kodo kai si pusta. </p> 
 <p><a name="an_8:27">8:27</a> Wushtilo opre ai gelotar; ai eta, ek Ethiopiano, kai sas sluga (eunuch) tela vas la amperatasaiko busholas Candace, kai sas ande Ethiopia, ai wo lelas sama pe lako sumnakai ai lako mishtimos, ai wo avilo ando Jerusalem te rhugilpe ka Del. </p> 
 <p><a name="an_8:28">8:28</a> Ai porme zhalas khere, sar beshelas pe pesko vurdon jinelas ande Vorba le Devleski pa profeto Isaiah. </p> 
 <p><a name="an_8:29">8:29</a> O Swunto Duxo phendia le Filiposke, "Zha mai angle, ai pashos pasha kudo vurdon." </p> 
 <p><a name="an_8:30">8:30</a> O Filip pashilo pasha leste nashimasa, ai ashunelas sar o Ethiopiano jinelas ande Vorba le Devleski pa profeto Isaiah, ai phushlia les, "Haliares so jines?"</p> 
 <p><a name="an_8:31">8:31</a> Kodo manush phendia, "Sar te haliarav te na avela vari kon te mothol mange?" Ai phendia le Filiposke te anklel lesa po vurdon, ai te beshel pasha leste.</p> 
 <p><a name="an_8:32">8:32</a> Ai eta, so jinelas ande Vorba le Devleski, angerde les sar iek bakriorho kai ingeren les te mudaren les; wo sas sar iek vitselo kai chi mothol kanch angla kuko kai rhandel le bal pa leste, chi phuterdia vov si o mui. </p> 
 <p><a name="an_8:33">8:33</a> Mekliape tele numa nas lenge mila anda leste, chi kerde leske kris, kon sai dela duma pa kodola kai avena pala leste? </p> 
 <p><a name="an_8:34">8:34</a> Ke mudarde les pe kadia phuv. Kodo sluga phendia le Filiposke, "Rhugiv ma tute, phen mange pa kaste del duma o profeto kadia, pa peste del duma vai pa aver vari kon?" </p> 
 <p><a name="an_8:35">8:35</a> Antunchi o Filip phuterdia o mui, ai de kotsar liape te mothol leske pe lashi viasta le Jesusoski.</p> 
 <p><a name="an_8:36">8:36</a> Sar zhanas pa drom, arakhle pai; ai wo phendia le Filiposke, "Eta pai, ai sostar te na bolav ma?" </p> 
 <p><a name="an_8:37">8:37</a> O Filip phendia leske, "Te pachasa tu sa che ilesa, sai kerdiol so manges. Wo phendia, "Pachav ke O Jesus Kristo si O Shav le Devlesko." </p> 
 <p><a name="an_8:38">8:38</a> Aterdiardia o vurdon, ai won huliste tele, vi le dui zhene ando pai, ai o Filip boldia les. </p> 
 <p><a name="an_8:39">8:39</a> Kana ankliste avri andai pai, O Swunto Duxo le Devlesko lia le Filipos, ai o eunuch chi mai dikhlia les; numa zhalas pesko drom raduimasa. </p> 
 <p><a name="an_8:40">8:40</a> O Filip arakhlia pe andek foro kai bushol Azotus; ai kotsar zhalas ande Caesarea, numa motholas e lashi viasta le Devleski ande sa le foruria kai nakhelas.</p> 
 <p><a name="an_9:1">9:1</a> Ai o Saul, tsipilas ai phenelas te mudarel le disiplon kai sas le Devleske, gelo ka baro rashai, </p> 
 <p><a name="an_9:2">9:2</a> ai manglia lestar lila te sai del andel khangeria kai sas ando Damascus, saxke te arakhela manushen, mursh vai zhuvlia kai lenas pe pala Del, te astarel le ai te anel le ando Jerusalem. </p> 
 <p><a name="an_9:3">9:3</a> Sar zhalas pa drom, ai sar pasholas pasha Damascus: ek vediara kai avelas anda cheri strefialas kruglom lestar; </p> 
 <p><a name="an_9:4">9:4</a> Pelo pe phuv, ai ashundia ek glaso kai motholas leske, "Saul, Saul, Sostar chinuis ma?"</p> 
 <p><a name="an_9:5">9:5</a> Ai wo phendia, "Kon san tu, Devla?" ai O Del phendia, "Me sim O Jesus kai chinuis; trutno tuke te de palpale katar le kanrhe." </p> 
 <p><a name="an_9:6">9:6</a> Izdralas ai chudisailo, phendia, "Devla, so manges te kerav?" Ai O Del phendia leske, "Wushti opre, zha ando foro, ai mothola tuke so trobul te keres."</p> 
 <p><a name="an_9:7">9:7</a> Le manush kai lenaspe pala Saul aterdile, ai chi mai mothonas kanch, ashunenas o glaso, numa chi dikhenas kanikas. </p> 
 <p><a name="an_9:8">9:8</a> O Saul wushtilo opre katar e phuv, ai marka ke leske iakha phuterde sas, chi dikhelas kanch, line les vastestar ai angerde les ando Damascus. </p> 
 <p><a name="an_9:9">9:9</a> Beshlo trin dies bi te dikhel, ai chi xalia ai chi pelia kanch. </p> 
 <p><a name="an_9:10">9:10</a> Sas ando Damascus iek disiplo kai busholas Ananias; O Del phendia leske ande ek vizion, "Ananias ," ai wo phendia, "Eta, me sim katse, Devla."</p> 
 <p><a name="an_9:11">9:11</a> O Del phendia leske, "Wushti opre, zha po drom kai bushol o Chacho, ai rode ando kher le Judasosko iek manush kai bushol Saul, anda Tarsus. </p> 
 <p><a name="an_9:12">9:12</a> Ke o Saul rhugilpe, ai dikhlia ande vizion iek manush kai bushol Ananias, kai avilo leste ai thodia le vas pe leste, te phuterdiol leske iakha ai te dikhel.</p> 
 <p><a name="an_9:13">9:13</a> Porme o Ananias phendia, "Devla, ashundem katar but manush, sar kado manush chinuilas che shaven ande Jerusalem; </p> 
 <p><a name="an_9:14">9:14</a> ai si les katse putiera katar le bare rasha te phandavel kodolen kai divinin pa cho anav."</p> 
 <p><a name="an_9:15">9:15</a> Numa O Del phendia leske, "Zha, ke me alosardem kadale manushes, ai thava les te kerel mange buchi, ai te mothol murho anav le kolavre themenge, ka penge amperatsi, ai kal Zhiduvuria; </p> 
 <p><a name="an_9:16">9:16</a> ai sikavava leske so godi trobul te chinuil pala murho anav."</p> 
 <p><a name="an_9:17">9:17</a> Ai o Ananias gelotar, ai kana areslo ando kher; thodhia le vas po Saul ai phendia, "Saul, murho phral, O Del, vi O Jesus kai sikadilo tuke po drom kai avesas katse, wo tradia ma saxke te rhugiv tuke, te dikhes ai te aves pherdo Swunto Duxo.</p> 
 <p><a name="an_9:18">9:18</a> Strazo pelia anda leske iakha korzhi, ai dikhlia, wushtilo opre, ai boldiape. </p> 
 <p><a name="an_9:19">9:19</a> Ai antunchi kana xalia, pale zurailo. O Saul beshlo xantsi dies le disiplonsa kai sas ando Damascus. </p> 
 <p><a name="an_9:20">9:20</a> Ai strazo delas duma pa Kristo andel synagoguria, ke O Jesus si O Shav le Devlesko. </p> 
 <p><a name="an_9:21">9:21</a> Sa le manush kai ashunenas leste chudinaspe, ai mothonas; "Nai kado ke chinuilas ande Jerusalem kodolen kai mothonas pa anav le Devlesko, ai chi avilo katse te phandavel le, ai te angerel le angla le bare rasha?" </p> 
 <p><a name="an_9:22">9:22</a> Numa o Saul delas duma pa Del mai but ai mai but putierasa kai avelas katar O Del. Le Zhiduvuria kai sas anda Damascus chi mai zhanenas so te mothon leske, kana sikavelas lenge ke O Jesus si O Kristo.</p> 
 <p><a name="an_9:23">9:23</a> Neskolki dies pala kodia, le Zhiduvuria denas pe duma te mudaren les; </p> 
 <p><a name="an_9:24">9:24</a> Numa o Saul ashundia pa so mangenas te keren. Vi diese ai vi e riate lenas sama pel vudara le foroske te roden les ai te mudaren les. </p> 
 <p><a name="an_9:25">9:25</a> Numa andek riat le disipluria line les, ai nakhade les inchal o zido andek shkonitsa.</p> 
 <p><a name="an_9:26">9:26</a> Kana areslo ande Jerusalem, o Saul mangelas te zhal te beshel le disiplonsa; numa sa le disipluria daranas lestar, ke chi pachanas ke wo sas ek disiplo le Devlesko. </p> 
 <p><a name="an_9:27">9:27</a> O Barnabas lia les pesa, ai angerdia les ka le apostluria, ai phendia lenge sar o Saul dikhlia le Devles po drom, ai wo dia lesa duma, ai sar ando Damascus dia duma pa Del ando anav le Jesusosko chachimasa. </p> 
 <p><a name="an_9:28">9:28</a> De antunchara o Saul beshlo le disiplonsa ai zhalas avri andai Jerusalem ai avelas palpale, ai dia duma pa Del ando anav le Jesusosko bi darasa, </p> 
 <p><a name="an_9:29">9:29</a> ai delas duma pa Del vi le Zhidovonsa; numa le Zhiduvuria mangenas te mudarenas les. </p> 
 <p><a name="an_9:30">9:30</a> Le disipluria kana ashunde te mangen te mudaren les, angerde les ande Caesaria, ai trade les te zhal ande Tarsus.</p> 
 <p><a name="an_9:31">9:31</a> E khangeri antunchi ande pacha sas ande sa e Judea, ande Galilee, ande Samaria, e khangeri zuravolas le Devlesa, ai traiinas chachimasa le Devlesa, ai mai but narodo pherdiolas e khangeri ke zhutilas O Swunto Duxo.</p> 
 <p><a name="an_9:32">9:32</a> O Petri kai zhalas pe sa o them gelo andek dies kal shave le Devleske kai sas andek foro kai bushol Lydda. </p> 
 <p><a name="an_9:33">9:33</a> Arakhlia ieke manushes kai busholas Aneneas, kai sas po pato de oxto bersh, ke nashtilas te phirel. </p> 
 <p><a name="an_9:34">9:34</a> O Petri phendia leske, "Aneneas, O Jesus Kristo sastiarel tu, wushti opre, ai lashar cho pato," ai strazo wushtilo opre. </p> 
 <p><a name="an_9:35">9:35</a> Sa o narodo kai sas kai e Lydda ai Sharon dikhle les, ai dinepe vi won ka Del.</p> 
 <p><a name="an_9:36">9:36</a> Sas ande Joppe mashkar le disipluria ek zhuvli kai busholas Tabitha, kodia znachil Dorcas; woi kerelas mishtimos ai zhutilas le choren. </p> 
 <p><a name="an_9:37">9:37</a> Naswaili ande kodia vriama ai muli; kana xalade la, angerde la andek soba opre. </p> 
 <p><a name="an_9:38">9:38</a> Sar o foro sas pashe pasha Joppa, le disipluria ashunde ke o Petri kotse sas, trade duie manushen leste, te mangen lestar te avel lende strazo.</p> 
 <p><a name="an_9:39">9:39</a> O Petri wushtilo opre ai gelo kodole manushensa. Kana areslo, angerde les ande soba kai sas opre, sa le zhuvlia kai sas phivlia sas pasha leste ai rovenas, ai sikavenas leske le gada ai le raxamia kai e Dorcas kerelas, inker kana traiilas.</p> 
 <p><a name="an_9:40">9:40</a> O Petri phendia te anklen savorhe avri, ai thodia pe anda changende, ai rhugisailo, porme gelo karing late ai phendia, "Tabitha, wushti opre." Woi phuterdia le iakha, ai kana dikhlia le Petres, beshli tele. </p> 
 <p><a name="an_9:41">9:41</a> O Petri delas vas ai zhutisardia la te wushtel opre; ai antunchi akhardia le devlekane ai le phivlian, ai dia la lenge zhuvindi. </p> 
 <p><a name="an_9:42">9:42</a> Kodia diela ande sa Joppa zhanelas o narodo, ai but narodo pachaiepe ando Del. </p> 
 <p><a name="an_9:43">9:43</a> O Petri beshlo xantsi vriama ando Joppa ka iek manush kai pachaiape ando Del, wo busholas Simon, ek shapozniko.</p> 
 <p><a name="an_10:1">10:1</a> Sas ando Caesarea iek manush kai busholas Cornelius, wo sas baro mashkar le Romanonge ketani, mothonas lenge le ketani le Italianonge. </p> 
 <p><a name="an_10:2">10:2</a> Kodo manush pachalaspe ando Del, ai pachalas o mui le Devlesko ai vi leski familia, wo zhutilas but le chorhe manushen, ai rhugilaspe ka Del sagda. </p> 
 <p><a name="an_10:3">10:3</a> Kal trin pala miazutso dikhlia iazhno ek vizion, ek angelo le Devlesko avilo leste ando kher, ai mothol leske, "Cornelius."</p> 
 <p><a name="an_10:4">10:4</a> Ai dikhlia pe leste darasa, ai phendia, "So si, Devla?" Ai o angelo phendia leske, "O Del ashundia che rhugimata ai dikhlia ke zhutisardian le chorhen ai diape goji pe tute. </p> 
 <p><a name="an_10:5">10:5</a> Trade akana manushen ando Joppa te anen le Simonos kai akharel les Petri. </p> 
 <p><a name="an_10:6">10:6</a> Wo beshel le manushensa kai bushol Simon, wo kerel buchi morchaki, ai lesko kher pashai maria; wo phenel tuke so te keres."</p> 
 <p><a name="an_10:7">10:7</a> Kana o angelo kai dia lesa duma gelotar, o Cornelius akhardia duie slugen, ai ek ketana kai kerelas leski buchi ai kai pachalaspe ando Del. </p> 
 <p><a name="an_10:8">10:8</a> Ai kana phendia lenge so kerdilia, tradia le ando Joppa.</p> 
 <p><a name="an_10:9">10:9</a> Pe terharin, sar zhanas pa drom, ai sar pashonas pasha foro, o Petri anklisto po kher kal desh u dui te rhugilpe. </p> 
 <p><a name="an_10:10">10:10</a> Bokhailo, ai mangelas te xal, zhi kai lasharenas leske te xal, dikhlia ek vizion. </p> 
 <p><a name="an_10:11">10:11</a> Dikhlia o cheri sar phuterdilo, ai vari so hulelas tele, sar ek bari selia kai sas phangli katar le shtar koltsuria, kai hulelas ai bufliolas pe phuv; </p> 
 <p><a name="an_10:12">10:12</a> Ai andre sas but failuria zhigeni shtar punrhensa, ai sapa, shuporli (chorhe zhigeni), ai but fialuria chiriklia. </p> 
 <p><a name="an_10:13">10:13</a> Ai ek glaso mothol leske, Wushti, Petri, Mudar, ai xa,"</p> 
 <p><a name="an_10:14">10:14</a> Numa o Petri phendia, "Nichi, Devla, ke shoxar chi xalem vari so kai si bi vuzho vai marime."</p> 
 <p><a name="an_10:15">10:15</a> Ai o glaso mai phendia leske, "So O Del vuzhardo, na dikh tu sar te avino marime."</p> 
 <p><a name="an_10:16">10:16</a> Ai o trio data phendia leske, ai strazo kodola diela anklisti opre ando cheri.</p> 
 <p><a name="an_10:17">10:17</a> O Petri delaspe goji so znachil kodia vizion kai dikhlia, eta le trin manush kai sas tradine katar o Cornelius phushenas te arakhen kai sas o kher le Simonosko, ai won vorta angla o wudar sas. </p> 
 <p><a name="an_10:18">10:18</a> Ai phushle zurales te sas kotse kai beshel o Simon kai akharen les Petri.</p> 
 <p><a name="an_10:19">10:19</a> O Petri delaspe goji pe vizion, ai O Swunto Duxo phendia leske, "Ashun, si katse trin manush kai roden tu. </p> 
 <p><a name="an_10:20">10:20</a> Wushti opre, ai huli tele ai zha lensa, ke me tradem le.</p> 
 <p><a name="an_10:21">10:21</a> O Petri hulisto tele ai phendia kodole manushenge kai avile katar o Cornelius, "Me sim kodo kai roden, ai phenen lenge sostar avilian?" </p> 
 <p><a name="an_10:22">10:22</a> Won phenen, "O Cornelius tradia ame, o baro ketanengo, kodo manush lasholo, rhugilpe ka Del, ai sa le Zhiduvuria lazhan lestar, ek angelo le Devlesko phendia leske te ingeras tu leste, te ashunel so si tu te mothos leske."  </p> 
 <p><a name="an_10:23">10:23</a> O Petri phendia lenge te aven andre, ai te beshen kodia riat.Pe terharin gelotar lensa, uni andal phral le Joppeske gele lensa. </p> 
 <p><a name="an_10:24">10:24</a> Aresle ando Caesarea pe terharin, o Cornelius azhukerelas le peske niamonsa ai peske vortachensa. </p> 
 <p><a name="an_10:25">10:25</a> Sar delas te del andre o Petri ando kher, o Cornelius gelo angla leste, ai shudiape ka leske punrhe, ai bandilo tele pe phuv angle leste. </p> 
 <p><a name="an_10:26">10:26</a> Numa o Petri vazdia les opre ai phendia, "Wushti opre, ke i me sim manush."</p> 
 <p><a name="an_10:27">10:27</a> Sar divinilas lesa, dine ando kher, kotse arakhlia bute manushen. </p> 
 <p><a name="an_10:28">10:28</a> Ai phendia lenge, "Zhanen, nai slobodo te phirel ieke streinosa vai te zhal leste; numa O Del sikadia mange te na dikhav chi ieke manush sar marime vai bi vuzho. </p> 
 <p><a name="an_10:29">10:29</a> Anda kodia kana akhardian ma, avilem vi te mothav vari so, numa manglemas te zhanav sostar kerdian ma te avav?"</p> 
 <p><a name="an_10:30">10:30</a> O Cornelius phendia, "De shtar dies palpale kana postivas; kal trin pala miazutso rhugivas ma ando murho kher, ai eta, ek manush kai sas pe leste tsalia kai strefianas avilo angla mande, </p> 
 <p><a name="an_10:31">10:31</a> ai phendia, "Cornelius, O Del ashundia cho rhugimos, ai diape goji ka mishtimos kai kerdian le chorhenge. </p> 
 <p><a name="an_10:32">10:32</a> Trade, vari kas ando Joppa, ai an le Simonos, kai akharen les Petri; wo beshel ando kher le Simonosko kai kerel buchi morchaki pashai maria. </p> 
 <p><a name="an_10:33">10:33</a> Wo, kana avela, del duma tuke. Strazo tradem vari kas karing tute, ai mishto kerdian kai avilian. Akana savorhe sam angla Del, te ashunas so godi O Del phendia tuke te phenes amenge."</p> 
 <p><a name="an_10:34">10:34</a> Antunchi o Petri phendia, "Chachimasa akana zhanav ke O Del nai leske mai drago iek manush de sar aver. </p> 
 <p><a name="an_10:35">10:35</a> Numa swako manush ande vari savi vitsa te avela, ai pachala le Devlesko mui, ai kerel so si vorta. </p> 
 <p><a name="an_10:36">10:36</a> Drago lo le Devleske. Tradia e vorba kal shave le Zhidovonge, ai andia lenge e pacha katar O Jesus Kristo, kai so O Del savorhenge. </p> 
 <p><a name="an_10:37">10:37</a> Zhanen so kerdilia ande sa e Judea, ai kai kerde ande Galilee, mai anglal pala bolimos kai phendia o Iovano. </p> 
 <p><a name="an_10:38">10:38</a> Zhanen sar O Del shordia pesko Swunto Duxo ai peski putiera po Jesus andai Nazareth, kai zhalas than thanestar ai kerelas mishtimos, ai sastiarelas kodolen kai sas telai putiera le bengeske; ke O Del lesa sas.</p> 
 <p><a name="an_10:39">10:39</a> Ame sam marturia ande sa godi kerdia ando them le Zhidovon, ai ande Jerusalem; mudarde les kana karfosarde les po trushul. </p> 
 <p><a name="an_10:40">10:40</a> Numa O Del zhuvindisardia les o trito dies, ai manglia te sikadiol. </p> 
 <p><a name="an_10:41">10:41</a> Na sa le manushenge, numa le marturia kai sas alome mai anglal katar O Del, ame kai xaliam ai piliam lesa palal o zhuvindimos andal mule. </p> 
 <p><a name="an_10:42">10:42</a> Ai O Kristo dia ame ordina te das duma pa Del le narodoske, ai te mothas ke wo si kai sas thodino katar O Del te avel kritsinitori pel zhuvinde ai pal mule. </p> 
 <p><a name="an_10:43">10:43</a> Sa le profeturia mothon pa leste, ke kon godi pachalpe anda leste, avena lenge bezexa iertime ando lesko anav."</p> 
 <p><a name="an_10:44">10:44</a> Sar o Petri divinilas, O Swunto Duxo hulisto pe sa kodola kai ashunenas kodo divano. </p> 
 <p><a name="an_10:45">10:45</a> Ai le shave le Devleske kai avile sas le Petresa chudisaile, ke dikhle kai O Swunto Duxo hulisto vi pe le Nai Zhiduvuria. </p> 
 <p><a name="an_10:46">10:46</a> Ke ashunenas len sar denas duma anda kolaver shiba, ai naisinas le Devles. Antunchi o Petri phendia, </p> 
 <p><a name="an_10:47">10:47</a> "Sai aterdiaras kadale manushen te aven bolde ando pai. Akana kai hulisto O Swunto Duxo pe lende sar amende? </p> 
 <p><a name="an_10:48">10:48</a> Ai dia ordina te bolen le ando anav le Devlesko." Ai porme mangle lestar te beshel lensa trin shtar dies.</p> 
 <p><a name="an_11:1">11:1</a> Le apostluria ai le phral kai sas ande Judea ashunde le Nai Zhiduvuria dinepe kal Del. </p> 
 <p><a name="an_11:2">11:2</a> Antunchi o Perti gelo ando Jerusalem, ai le shave le Devleske kai sas ande Jerusalem phende leske, ke chi kerdia vorta. </p> 
 <p><a name="an_11:3">11:3</a> Ai phendias, gelian kal Nai Zhiduvuria, ai xalian lensa.</p> 
 <p><a name="an_11:4">11:4</a> Ai o Petri liape te mothol lenge so kerdilia, phenelas, "Simas ando Joppa, ai sar rhugivas ma, dikhlem viziona, vari so kai miazolas sar ek bari selia, kai sas phangli kal shtar koltsuria, hulelas anda cheri ai avili zhi mande. </p> 
 <p><a name="an_11:6">11:6</a> Me dikhavas pe kodia selia, ai lem sama, ai dikhlem zhigeni shtare punrhensa, ai sapa, shuporli (chorhe zhigeni), ai chiriklia. </p> 
 <p><a name="an_11:7">11:7</a> Ai ashundem ek glaso kai motholas mange, "Wushti opre, Petri, mudar ai xa."</p> 
 <p><a name="an_11:8">11:8</a> Ai me phendem, "Nichi, Devla, ke shoxar chi xalem vari so kai si bi vuzho vai marime."</p> 
 <p><a name="an_11:9">11:9</a> Ai pe duito data iek glaso avilo anda cheri, "So O Del phendia ke si vuzho, tu na dikh sar bi vuzho."</p> 
 <p><a name="an_11:10">11:10</a> Kodia sas mange phendo trivar; porme sa geletar ando cheri.</p> 
 <p><a name="an_11:11">11:11</a> Ai eta, strazo trin manush kai sas tradine anda Caesarea karing mande, avile mande kai beshav. </p> 
 <p><a name="an_11:12">11:12</a> O Swunto Duxo phenelas mange te zhav lensa, ai gelem, kodole shov lashe avile mansa, ai diam ando kher ande kodola manushesko kai bushol Cornelius. </p> 
 <p><a name="an_11:13">11:13</a> Kodo manush phendia amenge sar dikhliasas le angelos ande pesko kher, o angelo avilo leste, ai phendia leske, "Trade manush ando Joppa, te anen le Simonos, kodoles kai akharen o Petri, </p> 
 <p><a name="an_11:14">11:14</a> kai mothola tuke o divano, kai tu ai chi familia avena skepime."</p> 
 <p><a name="an_11:15">11:15</a> Kana lem te dav duma, O Swunto Duxo hulisto pe lende, sar pe amende anda gor, </p> 
 <p><a name="an_11:16">11:16</a> Ai antunchi dema goji kal vorbi kai phendiasas O Del, o Iovano boldia ando pai, numa tume avena bolde ando Swunto Duxo. </p> 
 <p><a name="an_11:17">11:17</a> "O Del dia len kodia podarka de sar amenge, kai pachaia ma ando Devles Jesus Kristo, sar sai te na kerav so mothol O Del?"</p> 
 <p><a name="an_11:18">11:18</a> Kana ashunde kado divano, chi mai phende kanch, ai naisin le Devles, phenenas, "O Del dia o keimos vi kal manush kai Nai Zhiduvuria, saxke te avel o iertimos vi len o traio."</p> 
 <p><a name="an_11:19">11:19</a> Kodola kai sas rhespisaile pala o baio le manushenge kana o Stephen sas mudardo, gele zhande le Phoinicia, ai Cyrus, ai Antioch, phenenas E Vorba le Devleski ferdi le Zhidovonge. </p> 
 <p><a name="an_11:20">11:20</a> Ai uni mashkar lende sas manush ande Cyprus ai andai Cyrene, kai kana avile ande Antioch, gele kal Grekuria, ai mothonas lenge e lashi viasta pa Jesus Kristo. </p> 
 <p><a name="an_11:21">11:21</a> O vas le Devlesko lensa sas, ai buta manush pachaiepe, ai dinepe ka Del. </p> 
 <p><a name="an_11:22">11:22</a> Kodia ashundilia zhi kal khan le manushenge kai sas ande khangeri ande Jerusalem; ai trade iekes kai busholas Barnabas, zhi ando Antioch, </p> 
 <p><a name="an_11:23">11:23</a> kana areslo, ai dikhlia o lashimos le Devlesko, raduisailo, ai phendia lenge, savorhenge te beshen ieke ilesa phangle ka Del. </p> 
 <p><a name="an_11:24">11:24</a> Ke lasho manush sas, pherdo Swunto Duxo ai pachamos; ai but narodo diape ka Del.</p> 
 <p><a name="an_11:25">11:25</a> Antunchi o Barnabas gelo ande Tarsus, te rodel kodoles kai bushol Saul. </p> 
 <p><a name="an_11:26">11:26</a> Kana arakhlia les, andia les ando Antioch, iek bersh chidepe andek than andel khangeria, ai sicharenas but narodos. Ando Antioch sas e pervo data kai le disipluria sas akharde le Shave le Devleske.</p> 
 <p><a name="an_11:27">11:27</a> Ande kodia vriama le profeturia gele anda Jerusalem ando Antioch. </p> 
 <p><a name="an_11:28">11:28</a> Iek anda lende kai busholas Agabus wushtilo opre, ai phendia katar O Swunto Duxo ke chi mai avela xaben pe sa e phuv, ai kerdilia kana o Claudius Caesar sas o baro le themengo. </p> 
 <p><a name="an_11:29">11:29</a> Le disipluria dinepe duma, ai te traden xaben sako so dashtila kal phral kai sas ande Judea; </p> 
 <p><a name="an_11:30">11:30</a> Ai kerde kadia, trade xaben kal mai phure kai sas ande Judea le Barnabasa ai le Saulosa.</p> 
 <p><a name="an_12:1">12:1</a> Sa ande kodia vriama o amperato Herod chinuilas uni manushen kai sas Devleske andel khangeria. </p> 
 <p><a name="an_12:2">12:2</a> Ai mudardia la sabiasa o James, ophral le Iovanosko. </p> 
 <p><a name="an_12:3">12:3</a> Ai dikhlia ke so kerelas drago sas le Zhidovonge, phendia te phandaven le Petres. Kodia kerdilia ande vriama le manrhonge bi drozhdi. </p> 
 <p><a name="an_12:4">12:4</a> Line les, ai thode les ande temnitsa, ai thode desh u shov ketani te arakhen les; ai mangen te sikaven les angla narodo pala E Patradi.</p> 
 <p><a name="an_12:5">12:5</a> O Petri sas phandado ande temnitsa; numa e khangeri chi terdiolas te rhugilpe ka Del anda leste.</p> 
 <p><a name="an_12:6">12:6</a> Iek riat mai anglal kai o amperato Herod zhalas te angerel le Petres angla narodo, o Petri sovelas ai phanglo sas dui lantsonsa mashkar dui ketani; ai aver ketani lenas sama angla wudar katar e temnitsa. </p> 
 <p><a name="an_12:7">12:7</a> Eta, o angelo le Devlesko avilo, ai ek bari vediara strefialas ande temnitsa. O angelo wushtiardia le Petres, ai phenel leske, "Wushti opre strazo," ai le lantsuria pele tele katar leske vas. </p> 
 <p><a name="an_12:8">12:8</a> Ai o angelo phendia leske, "Tho chi prashtai ai le shpargati." Ai o Petri kerdia so phendia leske, o angelo mai phendia leske, "Le pe tute chi raxami, ai aidi pala mande." </p> 
 <p><a name="an_12:9">12:9</a> O Petri anklisto avri, ai liape pala leste, ai chi zhanelas ke so kerelas o angelo, chache sas, gindilas ke vizion dikhelas. </p> 
 <p><a name="an_12:10">12:10</a> Kana nakhle anglal pervo ketani ai porme anglal duito, aresle angla o wudar o sastruno kai angerel ando foro, kodo wudar phuterdiol korkorho angla lende, ankliste avri, ai dine po drom, ai strazo o angelo meklia le Petres.</p> 
 <p><a name="an_12:11">12:11</a> Avilo peste o Petri ai mothol, akana dikhav ke chaches O Del tradia peske angelos, ai ke lia ma anda vas le amperatosko, ai so godi le Zhiduvuria azhukerenas. </p> 
 <p><a name="an_12:12">12:12</a> Kana haliardia so kerdilia lesa, gelo ka kher la Mariako, woi sas e dei la Iovanoski, kai akharenas les Mark, kotse but narodo sas andek than ai rhuginaspe. </p> 
 <p><a name="an_12:13">12:13</a> O Petri mardia anda o wudar, ai ek shei kai busholas Rhode, avili te dikhel. </p> 
 <p><a name="an_12:14">12:14</a> Ai prinzhardia o glaso le Petresko, ai ando pesko raduimos chi phuterdia o wudar, numa geli te mothol le kolavrenge ke o Petri angla o wudar sas.</p> 
 <p><a name="an_12:15">12:15</a> Won mothonas lake, "Dzili san," numa woi motholas ke chaches sas. Ai won mothonas, "Ke lesko angelo si." </p> 
 <p><a name="an_12:16">12:16</a> Numao Petri mai marelas anda o wudar, ai kana phuterde o wudar ai dikhle les, chudisaile. </p> 
 <p><a name="an_12:17">12:17</a> Kerdia lenge anda vas te na kerren mui, ai phendia lenge sar O Del lia les avri andai temnitsa. Ai phendia, phenen so kerdilia le Jamesoske ai le kolaver phralenge. Porme gelotar, ai gelo ande kolaver rik.</p> 
 <p><a name="an_12:18">12:18</a> Kana phuterdilo o dies, le ketani chi haliarenas so kerdilia, ai chi zhanenas kai sas o Petri. </p> 
 <p><a name="an_12:19">12:19</a> Ai kana o amperato Herod rodia les, chi arakhe les, ai phushlia katar le bare, ai dia ordina te mudaren le ketanen kai lenas sama lestar.Porme o Herod gelo andai Judea zhando Casarea, te beshel kotse xantsi vriama. </p> 
 <p><a name="an_12:20">12:20</a> O Herod defial xoliariko sas po narodo kai sas ando Tyre ai ando Sidon, numa won avile karing leste. Line pesa pe penge rik, ieka ketani kai busholas Blastus, wo sas pasha amperato, porme gele te mangen katar o Herod e pacha lensa, ke won lestar anenas xaben ande pengo them katar o amperato.</p> 
 <p><a name="an_12:21">12:21</a> O dies kai manglia o Herod, liape peste peske tsalia le amperetsisko , ai beshlo po skamin, ai dia lensa duma angla savorhende. </p> 
 <p><a name="an_12:22">12:22</a> Ai o narodo tsipilas, phenenas, "Nai kado manush kai del duma, numa del si." </p> 
 <p><a name="an_12:23">12:23</a> Numa strazo o angelo le Devlesko naswardia (dia palma) le amperatos, ke mangelas te garavel pesko barimos, kai trobulas le Devleske te avel, le rhimi xale les, ai mulo. </p> 
 <p><a name="an_12:24">12:24</a> E Vorba le Devleski ashundilias mai but ai mai but.</p> 
 <p><a name="an_12:25">12:25</a> Kana o Barnabas ai o Saul getosarde penge buchi avile palpale anda Jerusalem, angerde pesa le Iovanos kai akharenas les Mark.</p> 
 <p><a name="an_13:1">13:1</a> Sas ande khangeri ande Antioch profeturia ai manush kai sicharenas o zakono; o Barnabas, ai o Simon kai akharenas les Niger, o Luvius andai Cyrene, ai o Manaen kai barilo sas le amperatosa o Herod, ai o Saul. </p> 
 <p><a name="an_13:2">13:2</a> Sar kerenas buchi le Devleski, ai postinas, O Swunto Duxo phendia, "Rigate o Barnabas ai o Saul mange te keren e buchi kai mangav te keren." </p> 
 <p><a name="an_13:3">13:3</a> Antunchi kana rhugisaile ai postisarde, thode le vas pe lende, ai rhudisarde lenge, ai mekle le te zhantar.</p> 
 <p><a name="an_13:4">13:4</a> O Barnabas ai o Saul sas tradine katar O Swunto Duxo ande Seleucia; ai kotsar line o paraxodo te zhan andek izula kai bushol Cyprus. </p> 
 <p><a name="an_13:5">13:5</a> Kana aresle ande Salamis, phende E Vorba le Devleski andel synagoguria le Zhidovonge; ai o Iovano zhutilas le.</p> 
 <p><a name="an_13:6">13:6</a> Porme kana nakhle sa e izula zhi ando Paphos, arakhle ieke manushes kai sas drabarno, xoxamno profeto, Zhidovo sas, wo busholas Bar-jesus. </p> 
 <p><a name="an_13:7">13:7</a> Wo traiilas pasha manush kai sas baro pe kodia izula, o Sergius Paulus, kodo manush gojaver sas; ai o baro le izulako akhardia Barnabas ai o Saul, ke mangelas te ashunel E Vorba le Devleski. </p> 
 <p><a name="an_13:8">13:8</a> Numa o Elimas o drabarno (ke kodo si lesko anav kai akharenas les) chi mangelas o Barnabas ai o Saul te zhan te mothon E Vorba le Devleski le bareske. </p> 
 <p><a name="an_13:9">13:9</a> Antunchi o Saul (kai akharenas les Paul) pherdo sas le Swuntone Duxosa, dikhlia pe leste ai phendia, </p> 
 <p><a name="an_13:10">13:10</a> "Tu manusha kai san pherdo xoxaiimos ai chorimos, tu kai san o shav le bengesko, o duzhmano la krisako, e kris e vorta aterdiol, ai na mai rimosar le zakonuria kai si vorta le Devleske. </p> 
 <p><a name="an_13:11">13:11</a> Akana, o vas le Devlesko pe tute lo, aves sa korho pe xantsi vriama, ai chi mai dikhesa o kham.Ai strazo o tuniariko pelo pe leste, ai rodelas sar te phirel ai manushen te sai sikaven leske po drom. </p> 
 <p><a name="an_13:12">13:12</a> O baro kai poronchilas pe izula, kana dikhlia so kerdilia, pachaiape ando Del, ai ande lesko zakono.</p> 
 <p><a name="an_13:13">13:13</a> O Pavlo ai leske vortacha line o paraxodo anda Paphos, ai gele ando Perga ande Pamphlia; o Iovano meklia le, ai gelotar palpale ande Jerusalem. </p> 
 <p><a name="an_13:14">13:14</a> Andai Perga gele pengo drom, ai aresle ando Antioch ande Pisidia, ai gele ande synagogue Savatone, ai beshle tele. </p> 
 <p><a name="an_13:15">13:15</a> Kana jinde e klishka le Zakonoski ai pa le Profetonge, E Vorba le Devleski, le bare rasha le synagogaki trade vari kas te mothon lenge, "Amare phral, te si tume vari so te mothon katar O Del, mothon."</p> 
 <p><a name="an_13:16">13:16</a> O Pavlo wushtilo opre, ai kerdia semno anda vas, ai phendia, "Tume Zhiduvuria, ai tume kai pachan tume ando Del, ashunen. </p> 
 <p><a name="an_13:17">13:17</a> O Del le Zhidovongo alosardia amare daden, kerdia te butiol kado narodo zhi kai sas streinuria ande Egypt, ai ankaladia le avri peske vastesa o zurales. </p> 
 <p><a name="an_13:18">13:18</a> Lia sama lendar shtarvardesh bersh ande pusta. </p> 
 <p><a name="an_13:19">13:19</a> Mudardia efta vitsen kai sas anda Canaan, ai dia e phuv palpale ka pesko narodo te beshen. </p> 
 <p><a name="an_13:20">13:20</a> Antunchi pala kodia shtar shela ai panvardesh bersh dia le kristatoria kai sicharenas le, zhi kai avilo o Samuel o profeto. </p> 
 <p><a name="an_13:21">13:21</a> Porme mangle iek amperato; ai O Del dia le pe shtarvardesh bersh o Saul, o shav le Kishesko, andai e vitsa kai sas le Benjamin. </p> 
 <p><a name="an_13:22">13:22</a> Porme kana chi mai mangle o Saul, O Del dia le le Davidos te avel lengo amperato; ai phendia pa leste, pa David, o shav le Jesesko, kodo manush si sar mangel les murho ilo, ai kai kerela so mangav lestar.  </p> 
 <p><a name="an_13:23">13:23</a> Andai e vitsa le Davidoski O Del shinadia te del ek Skepitori, ai andia le Zhidovonge ieke Skepitores, kai si O Jesus. </p> 
 <p><a name="an_13:24">13:24</a> Mai anglal sar te avel, o Iovano phendia pa bolimos, ai pe keimos le bezexengo sa le Zhidovonge. </p> 
 <p><a name="an_13:25">13:25</a> Ai kana o Iovano getosardia peske buchi, phenelas, "Kon sim me? So gindin tume? Chi sim O Kristo. Numa pala mande avel kodo kai chi sim dosta vuzho te phutrav leske doria le papuchenge!"</p> 
 <p><a name="an_13:26">13:26</a> Murhe phral, Tume kai san shave andai e vitsa le Abrahamoske, ai tume kai pachan o mui le Devlesko, tumenge si kai sas tradini e vora le skepimaski. </p> 
 <p><a name="an_13:27">13:27</a> Le Zhiduvuria ande Jerusalem, ai lenge bare kerde so le profeturia phende kana mudarde les, chi zhangle le Kristos, ai chi haliarde so le profeturia phende, numa won jinenas pa kodia swako Savato. </p> 
 <p><a name="an_13:28">13:28</a> Marka ke chi arakhle anda leste baio kadia de baro, kai trobulas mudardo, mangle katar o Pilate te mudarel les. </p> 
 <p><a name="an_13:29">13:29</a> Ai kana kerde so godi sas ramome pa leste, huliarde les pa trushul, ai thode les ando greposhevo. </p> 
 <p><a name="an_13:30">13:30</a> Numa O Del wushtiardia les mashkar le mule. </p> 
 <p><a name="an_13:31">13:31</a> Sikadilo but dies kodolenge kai gelesas lesa andai Galilee zhi ande Jerusalem, ai kai akana won si leske marturia mashkar o narodo.</p> 
 <p><a name="an_13:32">13:32</a> Ai ame phenas tumenge kadia lashi viasta, kai sas shinadi amare dadenge. </p> 
 <p><a name="an_13:33">13:33</a> O Del kerdia so shinadiasas amenge kai sam le shave amare dadenge, kana zhuvindisailo O Jesus sar si ramome ando Psalm duito, tu san murho Shav, kerdem tu adies. </p> 
 <p><a name="an_13:34">13:34</a> O Del phendiasas ke zhuvindila les andai martia, ai anela les ka traio te na mai merel kadia, phendia sas, me kerava so shinademas le Davidoske. </p> 
 <p><a name="an_13:35">13:35</a> Anda kodia, mai phenel ande kolaver Psalm 16:8-11, chi mekesa kodoles kai si chiro te cherniol.</p> 
 <p><a name="an_13:36">13:36</a> O David kerdia ande peske vriama so manglia lestar O Del, porme mulo, ai sas gropome pasha peske daden, ai chernilo. </p> 
 <p><a name="an_13:37">13:37</a> Numa kodo kai O Del zhuvindisardia les, chi chernilo.</p> 
 <p><a name="an_13:38">13:38</a> Murhe phral, lestar si kai o iertimos le bezexengo si tumen dino.</p> 
 <p><a name="an_13:39">13:39</a> Ai kon godi pachalape ande leste avela iertime and peske bezexa lestar, ai kai o zakaono le Mosesosko nashtilas te kerel. </p> 
 <p><a name="an_13:40">13:40</a> Arakhen tume, te na kerdiol tumenge, so si phendo katar le profeturia. </p> 
 <p><a name="an_13:41">13:41</a> Ashunen tume, kai chi pachan tume, chudin tume, ai meren: ke si te kerav ande tumare dies iek diela kai chi pachana, te mothola la tumenge vari kon."</p> 
 <p><a name="an_13:42">13:42</a> Kana o Pavlo ai o Barnabas ankliste avri andai synagogue, mangle lendar te aven palpale o Savato te den duma pa sa kodala dieli. </p> 
 <p><a name="an_13:43">13:43</a> Kana getosailo divano, but mashkar le Zhiduvuria ai mashkar kodola kai Nas Zhiduvuria kai kerenas o zakono le Zhidovonge linepe pala Pavlo ai pala Barnabas. O Barnabas ai o Pavlo zhutinas le ai divininas lensa pa Del, ai mothonas lenge te beshen ando lashimos le Devlesko.</p> 
 <p><a name="an_13:44">13:44</a> O kolaver Savato pashte sa narodo le forosko chidinisailo te ashunel E Vorba le Devleski. </p> 
 <p><a name="an_13:45">13:45</a> Le Zhiduvuria kai dikhle sa o narodo kai chidinisailo, na lenge mishto, ai mothonas ke nas vorta so motholas o Pavlo, ai marenas mui lestar. </p> 
 <p><a name="an_13:46">13:46</a> O Pavlo ai o Barnabas phende lenge chachimasa, "Ke tumenge mai anglal E Vorba le Devleski trobulas te avel phendi, numa te chi mangena te ashunen, ai te kerena tume kris pe tumende ke chi san dosta lashe te zhan ando rhaio, apo ame zhas te mothas pa Del kodolenge kai chi zhanen pa Del. </p> 
 <p><a name="an_13:47">13:47</a> Ke kadia phendia amenge O Del te keras. "Thodem tu te aves e vediara la lumiaki, te angeres o skepimos zhandel gora la lumiaki."</p> 
 <p><a name="an_13:48">13:48</a> Kana le Nai Zhiduvuria ashunde kodia, raduisaile, ai luvudinas E Vorba le Devleski: ai sa kodola kai sas lenge shinado o traio kai chi mai getolpe pachaiepe. </p> 
 <p><a name="an_13:49">13:49</a> E Vorba le Devleski ashundilias ande sa o them. </p> 
 <p><a name="an_13:50">13:50</a> Numa le Zhiduvuria rimonas le zhuvlian kai nas andal Zhiduvuria ai kai rhuginaspe ka Del, ai vi le manushen kai sas bare ando foro, kerde te chinuin o Pavlo ai o Barnabas, ai shude le avri anda them. </p> 
 <p><a name="an_13:51">13:51</a> O Pavlo ai o Barnabas kana ankliste avri chinosarde e phulberia pa penge papucha, ai geletar ando Iconium. </p> 
 <p><a name="an_13:52">13:52</a> Ai le disipluria ande Antioch pherdo raduimasa, ai le Swuntone Duxosa.</p> 
 <p><a name="an_14:1">14:1</a> Ando Iconium o Pavlo ai o Barnabas dine andek than ande synagogue le Zhidovonge, ai kadia de mishto dine duma, kai but narodo andal Zhiduvuria ai andal Grekuria pachaiepe. </p> 
 <p><a name="an_14:2">14:2</a> Numa uni andal Zhiduvuria chi pachaiepe, ai rimonas kodolen kai Nas Zhiduvuria, ai kerenas le te avel le chorhe ginduria pel phral. </p> 
 <p><a name="an_14:3">14:3</a> Numa o Pavlo ai o Barnabas beshle but vriama ando Iconium, ai denas duma ai chi daranas ai pachanaspe ando Del, O Del sikavela lenge ke so mothonas pa lesko lashimos, chacho sas, ai delas len e zor te keren semnuria ai mirakluria. </p> 
 <p><a name="an_14:4">14:4</a> Numa o narodo ande foro huladesas, uni sas le Zhidovonsa, ai uni le apostlonsa. </p> 
 <p><a name="an_14:5">14:5</a> Le Zhiduvuria ai kodola kai Nas Zhiduvuria penge barensa lashardionas te chinuin o Pavlo ai o Barnabas, ai te mudaren le baxensa. </p> 
 <p><a name="an_14:6">14:6</a> Kana o Pavlo ai o Barnabas haliarde so mangenas te keren lensa, geletar karing o Lystra ai o Derbe, le foruria kai si ande Lyconia, ai le thana kotsar pashe. </p> 
 <p><a name="an_14:7">14:7</a> Ai kotse denas duma e lashi viasta.</p> 
 <p><a name="an_14:8">14:8</a> Ando Listra beshelas tele iek manush ke nashtilas te phiral, bange sas leske punrhe de sar kerdilo sas, ai shoxar chi phirdia sas. </p> 
 <p><a name="an_14:9">14:9</a> Ashunelas sar divinilas o Pavlo, ai o Pavlo dikhel pe leste, ai dikhlia ke pachalpe kai sai sastiol. </p> 
 <p><a name="an_14:10">14:10</a> O Pavlo tsipisardia zurales, "Wushti opre pe che punrhe." Ai wushtilo strazo ai phirdia.</p> 
 <p><a name="an_14:11">14:11</a> Kana o narodo dikhlia so kerdia o Pavlo, vazde o glaso, ai phende ande shib kodole themeske, Lycaonia; Le dela (le ikoni) kai kerdile sar le manush avile mashkar amende. </p> 
 <p><a name="an_14:12">14:12</a> Akharenas o Barnabas Jupiter; ai o Pavlo, akharenas les Mercurius, ke wo si kai divinilas. </p> 
 <p><a name="an_14:13">14:13</a> O rashai anda Jupiter, kai sas angla wudar le forosko, andai gurumlia ai lulujansa anglal wudara, wo ai o narodo mangenas te keren sakrifis ka Pavlo ai Barnabas.</p> 
 <p><a name="an_14:14">14:14</a> Kana le apostluria, o Barnabas ai o Pavlo ashunde kodia, shinde penge tsalia, ai gele mashkar le manushen, tsipinas, ai phenenas, </p> 
 <p><a name="an_14:15">14:15</a> "Murhe vortacha, sostar keren kadia? Iame sam manush sar tumende, ai anas tumenge ek lashi viasta, ai sikavas tumenge te na mai keren kadala dieli kai nai lashi, ai te bolden tume karing O Del o zhuvindo kai kerdia o cheri, e phuv, e maria, ai so godi si. </p> 
 <p><a name="an_14:16">14:16</a> O Del mai anglal meklia sa le themen te lenpe pala pengo zakono. </p> 
 <p><a name="an_14:17">14:17</a> Numa savo sikavelas pesko mishtimos anda cheri, kerelas te del breshind, ai te avel xaben pe e vriama, ai delas tume but xaben, ai pherelas tumare ile mishtimos. </p> 
 <p><a name="an_14:18">14:18</a> Vi kana divininas kadia le apostluria le Devleske nashtinas te aterdiaren le narodos, te bariaren lengo anav.' </p> 
 <p><a name="an_14:19">14:19</a> Antunchi avile andai Antioch ai andai Iconium Zhiduvuria, ai tsirdenas le narodos pe penge rik, ai kana shudele baxensa po Pavlo, ai ingerde les avri anda foro, won gindinas ke mulo. </p> 
 <p><a name="an_14:20">14:20</a> Numa le disipluria geletar leste, ai pale wushtilo, ai pale gelo ando foro. Pe terharin gelotar o Pavlo ai o Barnabas anda Derbe.</p> 
 <p><a name="an_14:21">14:21</a> Kana o Pavlo ai o Barnabas dine duma pa Del ande kodo foro, ai sichardia but manushen. Antunchi geletar palpale ande Lystra, ande Iconium, ai ando Antioch, </p> 
 <p><a name="an_14:22">14:22</a> ai o Pavlo ai o Barnabas denas zor le kolavre phralen, ai mothonas lenge pa Del ai te beshen ando pachamos kai sas dino, ai mothonas lenge trobul te nakhas pa but chino mai anglal te aresas ando rhaio le Devlesko. </p> 
 <p><a name="an_14:23">14:23</a> Ando swako khangeri, won alosarde le mai phure lenge, ai rhugisaile ai postisarde, ai mangenas katar O Del te arakhel le ande kodo Del, kai pachaiesaspe. </p> 
 <p><a name="an_14:24">14:24</a> Porme kana nakhle andai Pisidia, avile ande Pamphilia. </p> 
 <p><a name="an_14:25">14:25</a> Ai kana phende pa Del andek foro kai bushol Perga, gele ande Attalia;</p> 
 <p><a name="an_14:26">14:26</a> Ai kotsar line o paraxodo ai gele ando Antioch, kodo foro kai thosesas les angla Del pala e buchi kai kerde sas. </p> 
 <p><a name="an_14:27">14:27</a> Kana aresle ande Antioch, ai chide la khangeria, phende so godi O Del kerdia sas lensa, ai sar phuterde sas le themenge o drom le pachamasko. </p> 
 <p><a name="an_14:28">14:28</a> Ai beshlo but vriama le disiplonsa.</p> 
 <p><a name="an_15:1">15:1</a> Uni manush avilo andai Judea ande Antioch te phenen le phralenge, te na avena shinde sar o zakono le Mosesosko manglia, won nashtin avena skepime. </p> 
 <p><a name="an_15:2">15:2</a> O Pavlo ai o Barnabas phenenas lenge te nas nai vorta, ai divininas pa kodia buchi, antunchi mangle o Pavlo ai o Barnabas ai aver manush te zhan ande Jerusalem, saxke te den duma pe kadia buchi le kolavre apostlonsa ai le mai phurensa. </p> 
 <p><a name="an_15:3">15:3</a> E khangeri tradia le pala kodia diela, nakhle andai Phoenicia ai andai Samaria, ai mothonas sar kodola kai Nas Zhiduvuria, dinesaspe ka Del, ai kana ashunde le kolaver phral kodia diela raduisaile sas. </p> 
 <p><a name="an_15:4">15:4</a> Kana aresle ande Jerusalem, e khangeri akhardia le peste, ai le apostluria ai le mai phure, ai phende lenge so godi O Del kerdia sas lensa.</p> 
 <p><a name="an_15:5">15:5</a> Numa uni andal Farizeanuria kai vi won dine sas pe ka Del, wushtilo opre ai phende, trobul te shinen kodolen kai Nas Zhiduvuria ai kai dinepe ka Del, ai te lenpe pala zakono le Mosesosko. </p> 
 <p><a name="an_15:6">15:6</a> Le apostluria le Devleske ai le mai phure chidepe andek than te len sama pa kodia diela. </p> 
 <p><a name="an_15:7">15:7</a> Kerdilia ek baro bunto, numa o Petri wushtilo opre, ai phendia lenge, "Murhe phral, zhanen ke de dumult O Del alosardia mashkar tumende, saxke anda murho mui le Nas Zhiduvuria trobul te ashunen E Vorba le Devleski, ai te pachanpe. </p> 
 <p><a name="an_15:8">15:8</a> Ai O Del, kai zhanel le ile, sikadia lenge o chachimos kana dia vi len O Swunto Duxo sar amen; </p> 
 <p><a name="an_15:9">15:9</a> Le Devleske iek fialo sam, vi won ai vi ame, vi lengo ilo vuzhardia le pachamasa. </p> 
 <p><a name="an_15:10">15:10</a> Akana sostar zumaven le Devles, te thon ek pharimos pe le disiplon, kai chi amare dada ai chi ame nashti rhevdisardiam. </p> 
 <p><a name="an_15:11">15:11</a> Numa pala lashimos le Devlesko o Jesus Kristo avasa skepime, sam sa sar lende.</p> 
 <p><a name="an_15:12">15:12</a> Sa o narodo ande khangeri chi mai phendia kanch, ai ashunenas ka Pavlo ai ka Barnabas, sar mothonas pa le mirakluria ai le semnuria kai kerdia sas O Del lensa mashkar le Nas Zhiduvuria.</p> 
 <p><a name="an_15:13">15:13</a> Kana aterdile te divinin, o Iakov phendia, "Murhe phral, ashunen mande." </p> 
 <p><a name="an_15:14">15:14</a> O Simon phendia sar O Del mai anglal dikhlia pe thema, ai te alol mashkar lende narodos kai ingeren la lesko anav. </p> 
 <p><a name="an_15:15">15:15</a> Ai kodola sa kerdion le vorbi kai le profeturia phende sas kai sas ramome, </p> 
 <p><a name="an_15:16">15:16</a> ai pala kodia avava palpale, ai vazdava palpale o kher le Davidosko, kai sas perado; vazdava opre so sas tele, ai vortova. </p> 
 <p><a name="an_15:17">15:17</a> Saxke, so ashelia andal manush te roden le Devles, ai sa le thema kai murho anav si luvudime, phenel O Del. Wo kerel sa kadala dieli. </p> 
 <p><a name="an_15:18">15:18</a> Mothol O Del kai dia te zhanen kadale buchi de anda gor la lumiake.</p> 
 <p><a name="an_15:19">15:19</a> Amos 9:11-12. Anda kodia, me mangav te na keren bunto mashkar le manush kai chi zhanen le Devles ai kai denpe le Devleske. </p> 
 <p><a name="an_15:20">15:20</a> Numa te ramon lenge, te arakhenpe te na xan mas bi vuzho kai sas dino ando anav le ikonengo, ai te arakhenpe katar le biznibraznia, ai te na xan mas zhigeniengo kai sas tasade, ai te na pen rat. </p> 
 <p><a name="an_15:21">15:21</a> Ke demult le mai phure manush mothon o zakono le Mosesosko ande swako foro, ai jinen o zakono andel khangeria swako Savato. </p> 
 <p><a name="an_15:22">15:22</a> Ai pelia drago le apostlonge ai le mai phurenge ai sa le khangeriake, te alon mashkar lende, ai te traden ande Antioch le Paulosa ai o Barnabas; o Judas kai akharenas les Barsabas, ai o Silas, manush kai jinenas pe leste le phral. </p> 
 <p><a name="an_15:23">15:23</a> Ai dine le lila kai mothol, "Le apostluria ai le mai phure ai tumare phral traden but bax, sastimos kal phral kai chi zhanen le Devles kai traiin ande Antioch, ande Syria, ai ande Cilicia. </p> 
 <p><a name="an_15:24">15:24</a> Ashundiam, ke uni manush kai gele tumende amendar, ai kai ame chi tradiam le, dziliarde tume, phenenas, trobul te aven shinde ai garaven o zakono; ame chi phendiam lenge te phenen kadala vorbi. </p> 
 <p><a name="an_15:25">15:25</a> Anda kodia ame diam andek than, ai mangliam te alosaras lashe manush, ai te tradas le tumenge, kodolensa kai si amenge drago o Barnabas ai o Paul. </p> 
 <p><a name="an_15:26">15:26</a> Kadala manush dine pengo traio pala anav amaro Devlesko Jesus Kristo. </p> 
 <p><a name="an_15:27">15:27</a> Ame tradiam tumenge o Judas ai o Silas, kai phenena tumenge te traiin sar ame ramosardiam. </p> 
 <p><a name="an_15:28">15:28</a> Ke O Swunto Duxo, ai ame mangliam te na thas pe tumende mai but pharimos de ferdi so trobul tumen te keren. </p> 
 <p><a name="an_15:29">15:29</a> Te na xan anda mas kai sas dino angla ikoni, ai rat zhigeniengo kai sas tasade, arakhen tume katar e biznibraznia, ai traiina mishto, te na kerena kadala dieli. Ashen Devlesa."</p> 
 <p><a name="an_15:30">15:30</a> Kana won geletar kotsar katar kodia khangeri, gele ando Antioch; ai dine o lil ka narodo kai pachalaspe ando Del ando Antioch. </p> 
 <p><a name="an_15:31">15:31</a> Kana jinde o lil, le phral raduisaile ke anelas lenge lashimos ai zor. </p> 
 <p><a name="an_15:32">15:32</a> O Judas ai o Silas, kai vi won sas profeturia, sicharenas le, ai denas le zor kana divininas lensa. </p> 
 <p><a name="an_15:33">15:33</a> Pala xantsi vriama, mekle le phral te zhantar karing kodola kai trade sas le. </p> 
 <p><a name="an_15:34">15:34</a> Numa o Silas gindilas kai mai mishto te beshela. </p> 
 <p><a name="an_15:35">15:35</a> Vi o Pavlo ai o Barnabas beshle ando Antioch, sicharenas ai mothonas e lashi Vorba le Devleski le kolavren phralensa.</p> 
 <p><a name="an_15:36">15:36</a> Neskolki dies nakhle, porme o Pavlo phendia le Barnabasoske, "Aven, dikhas le phralen ande sa le foruria kai phendiam E Vorba le Devleski, te dikhas sar si kodala phral." </p> 
 <p><a name="an_15:37">15:37</a> O Barnabas manglia te ingerel pesa vi le Iovanos, kai akharenas le Mark. </p> 
 <p><a name="an_15:38">15:38</a> Numa o Pavlo miazolas leske kai nai mishto te len pesa kodoles kai mekliasas le andai Pamphilia, ai kai chi avilo te zhutil le ande penge buchi. </p> 
 <p><a name="an_15:39">15:39</a> Xolaile, ai meklepe o Pavlo, ai o Barnabas lia pesa le Markos ai line o paraxodo, ai gele andek izula kai bushol Cyprus; </p> 
 <p><a name="an_15:40">15:40</a> O Pavlo alosardia o Silas, lia les pesa, ai geletar, kai trade le le phral ando lashimos de Devlesko. </p> 
 <p><a name="an_15:41">15:41</a> Ai gele ande Syria ai ande Cilicia, te den zor le khangeria.</p> 
 <p><a name="an_16:1">16:1</a> Porme o Pavlo gelo ande Derbe ai ande Lystra, ai kotse sas ek disiplo kai busholas Timothy, wo sas o shav ieka zhuvliako kai sas Zhiduvaika, ai pachalaspe ando Del, ai lesko dat sas Greko. </p> 
 <p><a name="an_16:2">16:2</a> Le phral andai Lystra ai andai Iconium mothonas pa leste ke lasho manush sas. </p> 
 <p><a name="an_16:3">16:3</a> O Pavlo manglia te ingerel les pesa, ai shindia les palal Zhiduvuria ke kadia sas lenge zakono, ke but Zhiduvuria sas kotsar, ai savorhe zhanenas ke lesko dat Greko sas. </p> 
 <p><a name="an_16:4">16:4</a> Kana nakhenas pal foruria, mothonas le phralenge te keren so mangen le apostluria le Devleske ai le mai phure kai si ande Jerusalem. </p> 
 <p><a name="an_16:5">16:5</a> Le khangeria zuravolas lengo pachamos, ai butionas swako dies.</p> 
 <p><a name="an_16:6">16:6</a> O Swunto Duxo chi meklia le te mothon E Vorba le Devleski ande Asia, ai nakhle ande Phrygia ai anda them kai busho Galatia. </p> 
 <p><a name="an_16:7">16:7</a> Kana aresle ande Mysia, mangle te zhan ande Bithynia, numa O Swunto Duxo le Kristosko chi manglia. </p> 
 <p><a name="an_16:8">16:8</a> Nakhle anda Mysia ai aresle ando Troas. </p> 
 <p><a name="an_16:9">16:9</a> Ande kodia riat o Pavlo dikhlia ek vizion, ek manush andai Macedonia sikadilo lesko, ai rhugisailo leste, ai phendia, aidi amende ande Macedonia, ai zhutisar ame. </p> 
 <p><a name="an_16:10">16:10</a> Kana o Pavlo dikhlia kodia vizion, mangliam strazo te zhas ande Macedonia, ke haliardiam ke O Del mangelas te phenas kotse E Vorba le Devleski.</p> 
 <p><a name="an_16:11">16:11</a> Kana geliamtar ando Troas, liam o paraxodo ai geliam strazo ande Samothracia, ai pe terharin aresliam ande Neopolis. </p> 
 <p><a name="an_16:12">16:12</a> Kotsar geliam ande Philippi, kodo si o pervo foro kai si andai Macedonia, kai avile sas le Romanuria: beshliam xantsi dies ande kodo foro. </p> 
 <p><a name="an_16:13">16:13</a> Kana dia o Savato anklistiam avri anda foro karing o pai, ke rodasas ek than te sai rhugisavas; beshliam tele, ai diam duma le zhuvliansa kai sas chidine kotse. </p> 
 <p><a name="an_16:14">16:14</a> Ek anda lende busholas Lydia, bichinelas brazba poxtan ando foro kai bushol Thyatira. Woi sas ek zhuvli kai pachalaspe ando Del, ai ashunelas: O Del phuterdia lako ilo te sai ashunel so motholas o Paul. </p> 
 <p><a name="an_16:15">16:15</a> Kana boldiape peska familiasa, manglia amendar vari so, ai phendia, te haliarena tume ke vorta sim karing O Del, aven ande murho kher, ai beshen mande. Ai astarelas zor pe amende te beshas.</p> 
 <p><a name="an_16:16">16:16</a> Sar zhasas pe kodo than te rhugisavas, ek shei kai sas o beng ande late avili amende, ai woi sai motholas so si te avel, ai nirilas but love peske barenge ke drabarel ai phenel so si te avel. </p> 
 <p><a name="an_16:17">16:17</a> Ai liape pala Pavlo ai pala amende, motholas, kakala manush si le slugi le Devleske kai si opre, ai won mothon tumenge o drom le skepimasko. </p> 
 <p><a name="an_16:18">16:18</a> Ai woi phendia kadia but dies, chi haliarelas les. O Pavlo nashti mai rhevdilas, boldinisailo karing late, ai phendia le bengeske, "Ando anav le Jesus Kristosko ankli avri anda late." Ai strazo anklisto avri.</p> 
 <p><a name="an_16:19">16:19</a> Le gazda kodola slugaki, kana dikhle ke anklisto o bi vuzho anda late, line le Pavlos ai o Silas, ai angerde le mashkar o foro anglal bare. </p> 
 <p><a name="an_16:20">16:20</a> Angerde le angla bare ketani ai phenen, "Kakala manush, buntuin amaro foro; </p> 
 <p><a name="an_16:21">16:21</a> ai sicharen le zakonuria kai amenge nai slobodo te las, ai chi te keras kodo zakono. Ame sam Romanuria."</p> 
 <p><a name="an_16:22">16:22</a> Vi o narodo xolailo pe lende, le bare ketani phende te shinen le tsalia pa Pavlo, ai pa Silas, ai dine ordina te maren len le bichosa. </p> 
 <p><a name="an_16:23">16:23</a> Kana marde le but, thode le ande temnitsa, ai phende kodoleske kai lelas sama katar e temnitsa te arakhel le zurales. </p> 
 <p><a name="an_16:24">16:24</a> Sar phende leske kodia, kodo manush thodia le ande temnitsa ta ando gor po zido, ai thodia lenge punrhe ande bare khash.</p> 
 <p><a name="an_16:25">16:25</a> Kal desh u dui e riat o Pavlo ai o Silas rhuginaspe ai jilabenas te bariaren le Devlesko anav. Le kolaver manush kai sas ande temnitsa ashunenas lende. </p> 
 <p><a name="an_16:26">16:26</a> Numa strazo zurales mishtisaile e phuv, kadia de zurales kai le ziduria le temnitsake pele tele strazo, ai sa le wudara phuterdile, ai le lantsuria sa le manushenge kai sas ande temnitsa phuterdile. </p> 
 <p><a name="an_16:27">16:27</a> O manush kai lelas sama katar e temnitsa wushtisailo, ai kana dikhlia le wudara la temnitsaki sar phuterdili, ankaladia peske sabia, ai mangelas te mudarelpe, ke gindilas ke sa le manush kai sas ande temnitsa geletar. </p> 
 <p><a name="an_16:28">16:28</a> Numa o Pavlo tsipisardia zurales, phenelas, "Na ker tuke baio, ke savorhe katse sam."</p> 
 <p><a name="an_16:29">16:29</a> Strazo kodo manush lia pesa vediara, ai strazo dia ande temnitsa, ai shudiape kal punrhe le Pavloske ai o Silas izdraimasa. </p> 
 <p><a name="an_16:30">16:30</a> Ankaladia le avri ai phendia, "Manusha, so trobul te kerav te avav skepime."</p> 
 <p><a name="an_16:31">16:31</a> O Pavlo ai o Silas phende, "Pachas tu ando Del o Jesus Kristo, ai avesas skepime, tu ai chi familia." </p> 
 <p><a name="an_16:32">16:32</a> Ai dine duma leske pai Vorba le Devleski, ai vi kodolenge kai sas ando lesko kher. </p> 
 <p><a name="an_16:33">16:33</a> Kodo manush kai lelas sama katar e temnitsa lia le pesa strazo kodia e riat, ai xaliadia lenge dukha, ai won bolde les, ai vi kodolen kai sas leske. </p> 
 <p><a name="an_16:34">16:34</a> Kana angerdia le peste khere, ai dia le te xan, ai raduime sas wo ai sa peski familia, ke pachaiesaspe ando Del.</p> 
 <p><a name="an_16:35">16:35</a> Kana phuterdilo o dies, le ketani Romanuria trade te mothon le manusheske kai lelas sama katar e temnitsa, phenenas, "Mekes kodole manushen avri. </p> 
 <p><a name="an_16:36">16:36</a> Ai kado manush kai arakhelas e temnitsa phendia le Pavloske, ke mangle lestar te mekel le te zhantar: phendia lenge, "Anklen avri ai zhantar, O Del tumensa."</p> 
 <p><a name="an_16:37">16:37</a> Numa o Pavlo phendia lenge, "Mardia ame angla narodo ai bi te keren kris pe amende, ame kai sam chache Romanuria, ai thodia ame ande temnitsa, ai akana meken ame te zhastar chordanes? Nichi, Mek te aven won te meken ame.</p> 
 <p><a name="an_16:38">16:38</a> Le zhandari gele te mothon kado divano kal ketani, ai le ketani daraile kana ashunde ke kodola manush Romanuria sas. </p> 
 <p><a name="an_16:39">16:39</a> Gele lende, ai mangle lendar te iertin le, ai mekle le, ai phende lenge te zhantar anda kado foro. </p> 
 <p><a name="an_16:40">16:40</a> Kana ankliste avri andai temnitsa, gele ando kher la Lydiako: ai kana dikhle kodole phralen, mai dine le xantsi zor katar O Del, ai geletar.</p> 
 <p><a name="an_17:1">17:1</a> O Pavlo ai o Silas nakhle pai Amphipolis, ai pai Apollonia, ai aresle ande Thessalonica, kai le Zhiduvuria sas le synagogue kotse. </p> 
 <p><a name="an_17:2">17:2</a> Sar kerelas wo butivar, o Pavlo, dia andre ande synagogue, trin Savatone gelo ai divinilas lensa pa zakonuria le Devlesko. </p> 
 <p><a name="an_17:3">17:3</a> Motholas lenge ai sikavelas lenge, ke O Kristo trobulas te chinuil, ai te zhuvindil mashkar le mule; ai kado Jesus, kai mothav tumenge pa leste, wo si O Kristo. </p> 
 <p><a name="an_17:4">17:4</a> Uni anda lende pachaie, ai raduimesas le Pavlosa ai o Silas, ai but andal Grekuria rhuginaspe ka Del, ai vi but zhuvlia kai sas gojaver.</p> 
 <p><a name="an_17:5">17:5</a> Le zhiduvuria kai chi pachanaspe ando Del nas lenge mishto, ai line pesa uni manushen kai nas lashe, kai kerenas baio mashkar o narodo, ai kerde bunto ando foro, ai gele ka kher ieke manushesko kai busholas Jason, ai rodenas kotse o Pavlo ai o Silas te anen le ka narodo. </p> 
 <p><a name="an_17:6">17:6</a> Numa chi arakhle le, line kodole manushes kai busholas Jason, ai mai avre phralen kai zhandari kodole foroske ai tsipinas, "Kadala manush sa rimosarde e lumia, avile vi katse. </p> 
 <p><a name="an_17:7">17:7</a> Ai o Jason meklia le te aven leste, ai sa kado narodo chi keren o zakono amare amperatosko, o Caesar, phenenas, ke si aver amperato kai bushol Jesus." </p> 
 <p><a name="an_17:8">17:8</a> Kodola vorbi xoliarde le narodos, ai le zhandari kai sas ando foro. </p> 
 <p><a name="an_17:9">17:9</a> O Jason ai le kolaver kai sas lesa, pochinde love kai zhandari ai o zhandari meklia le pala kodia.</p> 
 <p><a name="an_17:10">17:10</a> Strazo le phral kodia riat phende le Pavloske ai o Silas te zhantar ande Berea, ai kana aresle kotse dine ande khangeri le Zhidovonge. </p> 
 <p><a name="an_17:11">17:11</a> Kodola Zhiduvuria mai lashe sas de sar le Zhiduvuria kai sas ande Thessalonica, ashunde E Vorba le Devleski dragosa, ai swako dies lenas sama ande Vorba le Devleski, te si vorta so mothonas lenge. </p> 
 <p><a name="an_17:12">17:12</a> But anda lende pachaiepe, ai vi but zhuvlia kai sas Grekaiki, kai sas andai vitsa le barvalenge, ai but manush.</p> 
 <p><a name="an_17:13">17:13</a> Numa kana le Zhiduvuria andai Thessalonica ashunde ke o Pavlo motholas pai Vorba le Devleski ande Berea, gele kotse te rimon le narodos. </p> 
 <p><a name="an_17:14">17:14</a> Strazo kodo phral kotsar phende le Pauloske te zhaltar karing o pai, numa o Silas ai o Timothy beshlo ande Berea. </p> 
 <p><a name="an_17:15">17:15</a> Kodola kai angerenas le Paulos, gele lesa zhi ande Athens, porme mekle les, ai geletar palpale, ai o Pavlo phendia lenge te phenel le Silasoske ai o Timothy te aven leste mai sigo.</p> 
 <p><a name="an_17:16">17:16</a> O Pavlo azhukerelas le ande Athens, numa haliarelas ande peste ke lesko duxo nas leske mishto, ke dikhlia le manush rhuginaspe kal ikoni ande sa kodo foro. </p> 
 <p><a name="an_17:17">17:17</a> Divinilas ande khangeri le Zhidovonsa, ai vi kodolensa kai nas Zhiduvuria ai kai rhuginaspe ka Del. Ai vi kodolensa ando foro mashkaral po bazari swako dies kai arakhelas. </p> 
 <p><a name="an_17:18">17:18</a> Uni andal dokxtoria le Epicureononge ai le Stoiconge marenas mui le Paulosa, uni mothonas, "So si kado divano?" Uni kai ashunenas ke mothol pa Jesus ai pa zhuvindimos, mothonas, "Wo mothol pa aver dela." </p> 
 <p><a name="an_17:19">17:19</a> Antunchi line les, ai angerde les ka Areopagus, phenenas, "Mangas te zhanas so si kado nevo zakono kai tu sichares? </p> 
 <p><a name="an_17:20">17:20</a> Ke tu keres ame te ashunas dieli kai si shode. Ame mangliamas te zhanas so si kodola dieli." </p> 
 <p><a name="an_17:21">17:21</a> Sa le manush kai beshenas ande Athens ai le streia kai beshenas ande Athens, nakhavenas penge vriama te mothon vai te ashunen nevimos.</p> 
 <p><a name="an_17:22">17:22</a> Antunchi o Pavlo beshlo ande punrhende po plai bushol 'Mars', ai phendia lenge, "Tume kai san andai Athens, me dikhav ke tume san manush kai roden le zakonuria le devlenge ande soste godi. </p> 
 <p><a name="an_17:23">17:23</a> Chaches nakhlem angla tumaro foro, ai dikhlem savendar dieli si tume te keren tumare khangeria, ai vi arakhlem ek than kai si ramome pe leste, "Kai ek del kai chi zhanas." Tume rhuginpe ka leste bi te zhanen les. Pa kodo si kai mothav tumenge.</p> 
 <p><a name="an_17:24">17:24</a> O Del kai kerdia e lumia ai so godi si, wo si o baro po cheri ai pe phuv, chi beshel andel tampluria (khangeria) kai kerde le manush andel vas. </p> 
 <p><a name="an_17:25">17:25</a> Nai podaime le manushenge vastensa, sar te trobulsardino les vari so, wo kai del savorhen o traio, ai barval, ai vi la kolaver dieli. </p> 
 <p><a name="an_17:26">17:26</a> Kerdia sa le manushen te aven anda iek rat, ai te beshen pe sa e lumia, ai thodia e vriama mai anglal, ai le thana vorta kai trobulas te beshen. </p> 
 <p><a name="an_17:27">17:27</a> Wo manglia le manush te roden le Devles, ai te thon zor te arakhen les le rodemasa, marka ke nai dur amendar. </p> 
 <p><a name="an_17:28">17:28</a> Ke ande leste si ame o traio, ai sai mishtisavas, ai sam so sam, ai vi tumare gramnoturia phende, "Ke leske shave sam."</p> 
 <p><a name="an_17:29">17:29</a> Te sam andal shave le Devleske, nashti pachas ke O Del si sar o sumnkai, vai sar o rup, vai sar o bax, kai sas ramome katar e buchi ai katar le mashinki le manusheske. </p> 
 <p><a name="an_17:30">17:30</a> O Del chi mai lel sama palpale kana sas le vriama kai le manush chi zhanenas kanch, akana mothol sa le manushenge kai godi si te keinpe anda penge bezexa. </p> 
 <p><a name="an_17:31">17:31</a> Ke thodia ek dies, kai kerela kris pe lumia le chachimasa ieke manushesa kai wo alosardia; dia te zhanen savorhe kana andai kodole manushes, katar e martia ka traio.</p> 
 <p><a name="an_17:32">17:32</a> Kana ashunde pa zhuvindimos mashkar le mule, uni asanas, ai uni mothonas, pe kadia buchi pa zhuvindimos desa amensa duma aver data. </p> 
 <p><a name="an_17:33">17:33</a> Porme o Pavlo gelotar mashkar lende. </p> 
 <p><a name="an_17:34">17:34</a> Numa uni linepe pala leste, ai pachaiepe, mashkar lende sas ek manush kai busholas Dionysius, ai wo sas anda kodo narodo kai chidelaspe te keren kris. E zhuvli kai busholas Damaris pachaiape ai mai aver lensa.</p> 
 <p><a name="an_18:1">18:1</a> Pala kodia o Pavlo gelotar andai Athens, ai gelo ande Corinth. </p> 
 <p><a name="an_18:2">18:2</a> Kotse arakhlia ieke Zhidovos kai busholas Aquila, wo kerdilo sas ando them kai bushol Pontius, antunchi areslo sas andai Aitalia peska zhuvliasa, woi busholas Priscilla; ke o amperato o Claudius diasas ordina ka sa le Zhiduvuria te zhantar andai Rome, ai o Pavlo gelo lende. </p> 
 <p><a name="an_18:3">18:3</a> Ai sar kerenas iek fial buchi, beshlo lende, ai kerdia buchi, tseri kerelas lensa. </p> 
 <p><a name="an_18:4">18:4</a> O Pavlo divinilas ande synagogue swako Savato, ai anelas ka Del le Zhidovon ai le Grekon.</p> 
 <p><a name="an_18:5">18:5</a> Ai kana o Silas ai o Timote avile kotse andai Macedonia, o Pavlo thodia peske vriama te mothol E Vorba le Devleski le Zhidovonge, ai phenelas lenge ke O Jesus si O Kristo. </p> 
 <p><a name="an_18:6">18:6</a> Numa le Zhiduvuria chi lenaspe pala leste, ai marenas mui lestar, o Pavlo chinosardia peske tsalia, ai phendia lenge, "Tumaro rat si te perel pe tumare shero" me vorta si, numa akana zhav karing le Nai Zhiduvuria. </p> 
 <p><a name="an_18:7">18:7</a> Kana gelotar kotsar, avilo ka ek manush kai busholas Justus, kado manush pachalaspe ando Del, ai lesko kher sas pashai khangeri. </p> 
 <p><a name="an_18:8">18:8</a> Numa o Crispus, o baro rashai la khangeriako pachaiape ando Del, wo ai sa peski familia, ai but andal Corinthiana kai ashundesas, dinepe ka Del, ai boldepe.</p> 
 <p><a name="an_18:9">18:9</a> O Del mothol le Pavloske andek vizion ande riat, "Na dara, numa des duma, na terdiol. </p> 
 <p><a name="an_18:10">18:10</a> Ke me tusa sim, ai khonik chi thola o vas pe tute te kerel tuke o baio ke des duma, ke but narodo sima ande kado foro." </p> 
 <p><a name="an_18:11">18:11</a> O Pavlo beshlo kotse iek bersh ai shov shon, sicharelas E Vorba le Devleski mashkar lende.</p> 
 <p><a name="an_18:12">18:12</a> Ande vriama kai o Gallio, o baro Romano poronchilas pek them kai busholas Achaia, le Zhidvuria xolaile po Pavlo, ai angerde les anglai kris, mothonas, </p> 
 <p><a name="an_18:13">18:13</a> "Kado manush thol le manushen te lenpe pala Del, numa na sar mangel o zakono.</p> 
 <p><a name="an_18:14">18:14</a> Kana o Pavlo lelas te mothol vari so, o Gallio mothol le Zhidovonge, "Te avilino ke kado manush kerdia vari so kai nai vorta, vai te kerdia ek baio, me ashunav tumaro divano, tume Zhiduvuria. </p> 
 <p><a name="an_18:15">18:15</a> Numa te xalian tume andek vorba, vai ke pel anava, vai pe tumaro zakono, keren so tume mangen, nai murhe diela, chi mangav te kerav kris pe kadala dieli." </p> 
 <p><a name="an_18:16">18:16</a> Ai phendia lenge te zhantar. </p> 
 <p><a name="an_18:17">18:17</a> Antunchi sa le Grekuria line o Sosthenes, o baro la khangeriako, ai marde les kotse anglai kris, numa o Gallio nas leske diela.</p> 
 <p><a name="an_18:18">18:18</a> O Pavlo mai beshlo but vriama ande Corinth, porme lia pesko dies lasho katar le phral kai sas kotse, porme lia o paraxodo ai gelotar ande Syria, lia pesa e Priscilla ai o Aquilla; numa mai anglal sar te zhaltar rhanglia le bal pa pesko shero ande Cenchrea; ke kadia diasas vorba. </p> 
 <p><a name="an_18:19">18:19</a> Areslo ando Ephesus, ai o Pavlo meklia peske vortakon kotse; ai gelo ande synagogue, ai kotse delas duma le Zhidovonsa. </p> 
 <p><a name="an_18:20">18:20</a> Ai won mangenas lestar te beshel mai but lensa, numa chi manglia, </p> 
 <p><a name="an_18:21">18:21</a> ai lia pesko dies lasho lendar, ai phendia, "Trobul te zhav ka iek pachiv kai si ando Jerusalem, numa avava palpale tumende, te mangel O Del," ai gelotar andai Ephesus. </p> 
 <p><a name="an_18:22">18:22</a> Kana areslo ande Caesarea, gelo ande Jerusalem, ai kotse gelo kai khangeri te dikhel le phralen, porme gelotar ando Antioch. Kana beshlo xantsi vriama ando Antioch, gelotar, ai zhalas karing e Galatia ai e Phrygia, ai kotse delas zor ando anav le Devlesko le disiplon kai sas kotse.</p> 
 <p><a name="an_18:24">18:24</a> Iek Zhidovo kai busholas Apollos, wo kerdiilosas ande Alexandria, areslo ande Ephesus, kado manush delas duma mishto ai zhanelas mishto E Vorba le Devleski. </p> 
 <p><a name="an_18:25">18:25</a> Zhanelas o drom le Devlesko, ai dragosa kerelas buchi le Devleski, motholas ai sicharelas vorta so sas O Jesus, so phendia sas chacho, numa zhanelas ferdi pa o bolimos le Iovanosko. </p> 
 <p><a name="an_18:26">18:26</a> Thodiape te divinilas andel synagogue, ai kana o Aquilla ai e Priscilla ashunde les, line les pesa, ai sikade leske mai vorta o drom le Devlesko.</p> 
 <p><a name="an_18:27">18:27</a> Mangelas te nakhel ande Achaia, le phral phende leske te zhal, ai trade iek lil kotse kal disipluria, kana avela te premin les mishto. Kana areslo kotse, lashi buchi kerelas mashkar kodola kai dinesaspe le Devleske katar o lashimos le Devlesko. </p> 
 <p><a name="an_18:28">18:28</a> Ke sikavelas vorta angla narodo kai le Zhiduvuria nas vorta angla Del, sikavela lenge katar E Vorba le Devleski ke O Jesus si O Kristo.</p> 
 <p><a name="an_19:1">19:1</a> Zhi kai o Apollos sas ande Corinth, o Pavlo kana nakhlo anda sa le gava kai si ande Asia, areslo ando Ephesus, ai kotse arakhlia uni disiplon. </p> 
 <p><a name="an_19:2">19:2</a> Ai phendia lenge, "Lian anda tumende O Swunto Duxo kana pachan tume?" Won phende leske, "Ame chi ashundiam ke si ek Swunto Duxo."</p> 
 <p><a name="an_19:3">19:3</a> Ai phendia lenge, "Anda savo bolimos tume sanas bolde?" Ai won phende leske, "Ando bolimos le Iovanosko."</p> 
 <p><a name="an_19:4">19:4</a> Antunchi o Pavlo phendia, "O Iovano boldia kodolen kai mangenas te parhuven pengo traio, ai motholas le Zhidovonge te pachanpe ande kodo kai avela pala leste, kodo si O Kristo. </p> 
 <p><a name="an_19:5">19:5</a> Pe kodola vorbi, bolde sas ando anav le Devlesko O Jesus. </p> 
 <p><a name="an_19:6">19:6</a> Kana o Pavlo thodia le vas pe lende, O Swunto Duxo avilo pe lende, ai denas duma andal kolaver shiba, ai mothonas so si te avel. </p> 
 <p><a name="an_19:7">19:7</a> Won sas sa andek than desh u dui manush.</p> 
 <p><a name="an_19:8">19:8</a> Porme o Pavlo gelo ande synagogue, ai kotse dia duma bi darako trin shon, ai delas duma pal dieli le rhaioske kai si le Devlesko. </p> 
 <p><a name="an_19:9">19:9</a> Numa uni lengo ilo zuralo sas, ai chi pachanaspe, ai mothonas chorhe dieli pa drom le Devlesko angla narodo. Antunchi o Pavlo gelotar lendar, ai lia le manushen kai pachanaspe ando Del pesa; ai sicharelas len pa Del swako dies andek shkola ieke manusheske kai busholas Tirannas. </p> 
 <p><a name="an_19:10">19:10</a> Kodia buchi gelia dui bersh, ai sa kodola kai beshenas ande Asia, Zhiduvuria ai Grekuria ashunde E Vorba le Devleski.</p> 
 <p><a name="an_19:11">19:11</a> Ai O Del kerelas bare mirakluria le Pavlosa. </p> 
 <p><a name="an_19:12">19:12</a> Kadia kai thonas pe naswale gada vai dikhlorhe kai azbade sas le Pavlos, ai le naswale sastionas, ai le manush kai sas o beng lende zhalastar.</p> 
 <p><a name="an_19:13">19:13</a> Sas uni Zhiduvuria kai zhanas andek than ando foro forestar te gonin le bengen andal naswale, zumavenas ando anav le Devlesko Jesus te keren le te anklen avri, phende le bengenge, "Dav tume ordina ando anav le Jesusosko, anklen avri, kado Jesus kai o Pavlo mothol pe leste." </p> 
 <p><a name="an_19:14">19:14</a> Ieke bare rasha kai sas Zhidovo, busholas Sceva, sas les efta shave, kodola shave kerenas kadia. </p> 
 <p><a name="an_19:15">19:15</a> Numa o beng mothol lenge, "Zhanav kon si O Jesus, ai zhanav kon si o Pavlo, numa tume kon san?" </p> 
 <p><a name="an_19:16">19:16</a> Ai kado manush kai sas o beng ande leste xoko pe lende, ai sas les putiera pe lende, ai mardia le. Kadia de zurales kai nashle anda kodo kher sa nange ai dukhade.</p> 
 <p><a name="an_19:17">19:17</a> Kodola diela zhanenas sa le Zhiduvuria sa le Grekuria kai beshenas ando Ephesus, ai daraile savorhe, ai o anav le Devlesko Jesus sas bariardia. </p> 
 <p><a name="an_19:18">19:18</a> But shave le Devleske avenas te mothonas angla narodo so kerde. </p> 
 <p><a name="an_19:19">19:19</a> But anda kodola kai kerenas drabarimos, andine penge klishki, ai phabarenas le angla sa o narodo. Ai line sama le love kai monas kadala klishki, ai arakhle ke sas pe panvardesh mi teliara rupune. </p> 
 <p><a name="an_19:20">19:20</a> Ai E Vorba le Devleski zhalas katar godi ande putiera ai ande zor.</p> 
 <p><a name="an_19:21">19:21</a> Akana kai kodola dieli nakhle, o Pavlo manglia te zhal ande Jerusalem. Ai manglia te nakhel pai Macedonia ai pai Greece, "Ai kana avava kotse," phendia, "Trobul te dikhav Rome." </p> 
 <p><a name="an_19:22">19:22</a> Tradia antunchi ande Macedonia dui anda peske zhutitoria, o Timote ai o Erastus; ai wo mai beshlo xantsi vriama ande Asia.</p> 
 <p><a name="an_19:23">19:23</a> Ande kodia vriama kerdilia but bunto pala zakono le Devlesko. </p> 
 <p><a name="an_19:24">19:24</a> Iek manush kai sas zhintari, wo busholas Demetrius, wo kerelas ikoni rupeske pala Diana, ai le manush kai kerenas leski buchi nirinas but love. </p> 
 <p><a name="an_19:25">19:25</a> Ai chidia sa kodolen kai kerenas kodalatar buchi, ai phendia lenge, "Manushale, te sam barvale, barvale sam pala e buchi kai si ame. </p> 
 <p><a name="an_19:26">19:26</a> Ai dikhen ai ashunen, ke na ferdi ando Ephesus, numa pashte ande sa Asia, kado kai bushol Pavlo phendia le manushenge ai sikadia lenge ke le dela kai si kerde andal vas le manushenge nai dela. </p> 
 <p><a name="an_19:27">19:27</a> Kadia diela chi rimol ferdi amari buchi, numa vi e bari del Diana te xasarel sa pesko barimos ande tampla, ai antunchi chi mai avela la lako barimos, ai kadia ikona kai rhuginpe late o narodo kai si ande Asia ai sa le lumia!"</p> 
 <p><a name="an_19:28">19:28</a> Kana ashunde kodola vorbi, savorhe xolaile, ai tsipinas. Phenenas, "Bari si e ikona Diana le Ephesusonge." </p> 
 <p><a name="an_19:29">19:29</a> Sa o foro buntisailosas, ai line pesa o Gaius ai o Aristarchus, dui andal Macedonia, kai sas le vortacha le Pauloske kai zhanas lesa, ai gele savorhe andek bari soba. </p> 
 <p><a name="an_19:30">19:30</a> O Pavlo mangelas vi wo te zhal angla narodo, numa le shave le Devleske chi mekenas les. </p> 
 <p><a name="an_19:31">19:31</a> Uni andel bare kai poronchinas pe uni gava ande Asia, kai sas leske vortacha, trade leske lil te mangenpe lestar te na zhal ande kodo kher. </p> 
 <p><a name="an_19:32">19:32</a> Uni mothonas kadia, uni aver fialo ke buntuimos kerdiliasas; ai but anda narodo chi zhanenas sostar chidinisaile sas andek than. </p> 
 <p><a name="an_19:33">19:33</a> Uni manush anda narodo line o Alexander ai thode les angla narodo. O Alexander antunchi kerdia iek semno anda vas ai manglia te del duma te chacharel le angla narodo. </p> 
 <p><a name="an_19:34">19:34</a> Numa kana haliarde ke Zhidovo sas, tsipisarde savorhe andek than sa kodola vorbi pashte dui chasuria, "Bari si e ikona Diana le Ephesusonge".</p> 
 <p><a name="an_19:35">19:35</a> Ai kana o baro manush le forosko ashadia le narodos te na mai buntuilpe, phendia, "Ephesusanuria, sa e lumia zhanel ke o foro kai si ando Ephesus, lel sama katar o tampla kai si e ikona Diana ai lako patreto kai hulisto anda cheri (Jupiter). </p> 
 <p><a name="an_19:36">19:36</a> Khonik nashti mothol ke chi zhanel, anda kodia trobul te na mai buntuin tume, ai te na keren kanch mai anglal sar te gindin tume. </p> 
 <p><a name="an_19:37">19:37</a> Tume andian kadale manushen katse, won chi chorde andal tampluria, ai chi marde mui katar amari ikona. </p> 
 <p><a name="an_19:38">19:38</a> Te si o Demetrius, ai leske manush te thonpe vari kashte dosh, si diesa krisake, ai si zhandari, ai kotse trobul te zhan te mothon pe kaste thon dosh. </p> 
 <p><a name="an_19:39">19:39</a> Ai te mai si tumen vari so kai miazol tumenge ke nai mishto, lasharasa kodia diela ande kris. </p> 
 <p><a name="an_19:40">19:40</a> Ke sai dosharen ame ke buntuisailiam anda so kerdilia adies. Ke kanchi nai ame te sikavas ke vorta keras kai chidinisailiam. </p> 
 <p><a name="an_19:41">19:41</a> Kana getosardia pesko divano, phendia le narodoske te zhantar khere.</p> 
 <p><a name="an_20:1">20:1</a> Kana o bunto terdilo, o Pavlo chidia andek than le shave le Devleske ai kana mai dia les zor katar E Vorba le Devleski, lia pesko dies lasho lendar, ai gelotar ande Macedonia. </p> 
 <p><a name="an_20:2">20:2</a> Nakhlo anda kodola gava ai zuralelas anda pachamos le shave le Devleske pal divanuria pa Del kai motholas lenge. Porme gelo ande Gretsia, </p> 
 <p><a name="an_20:3">20:3</a> ai kotse beshlo trin shon. Lelas o paraxodo te zhaltar ande Syria, numa kana ashundia ke le Zhiduvuria divininas pa leste te zumaven te rimon lesko drom; manglia te zhaltar, numa te nakhel pai Macedonia. </p> 
 <p><a name="an_20:4">20:4</a> Sopater, o shav le Pirrhusosko, andai Berea gelo lesa; ai vi o Aristarcheus ai o Secundus andai Thessalonica: ai o Gaius andai Derbe; o Timote ai o Tychicus ai o Trophimus andai Asia. </p> 
 <p><a name="an_20:5">20:5</a> Sa kadala geletar anglal ai azhukerenas ame ando Troas.</p> 
 <p><a name="an_20:6">20:6</a> Ame liam o paraxodo andai Philippi kana getosaile E Patradi, ai panzh dies pala kodia aresliam lende ando Troas, ai kotse beshliam iek kurko.</p> 
 <p><a name="an_20:7">20:7</a> Savatone le disipluria chidinesas andek than te xas e mol ai o manrho. O Pavlo kai trobulas te zhaltar pe terharin, divinilas pa Del le phralensa kai sas kotse, ai dia lensa duma zhi kal desh u dui e riat. </p> 
 <p><a name="an_20:8">20:8</a> But vediara sas ande soba kai sas opre, ai kai sas chidine. </p> 
 <p><a name="an_20:9">20:9</a> Sas iek terno manush kai busholas Eutychus, kai beshelas pe feliastra; ai lia les e lindri zurales ande kodia kai ashunelas o divano kai motholas o Pavlo, ai ande kodia lindri pelo de katar e trito feliastra zhi tele pe phuv. Numa kana gele te vazden les, wo mulo sas. </p> 
 <p><a name="an_20:10">20:10</a> Numa o Pavlo hulisto tele, bandilo karing leste, ai lia les ande peske vas, ai phendia, "Na daran ke chi mulo!" </p> 
 <p><a name="an_20:11">20:11</a> Kana anklisto opre palpale, o Pavlo phaglia o manrho ai xalia, ai mai dia duma but pa Del zhi ando dies, porme gelotar. </p> 
 <p><a name="an_20:12">20:12</a> O terno manush kai mulo sas pale zhuvindisailo ai traiilas, ai savorhe raduimesas.</p> 
 <p><a name="an_20:13">20:13</a> Ame geliamtar mai anglal po paraxodo kai ingerelas ame ando Assos, ai kotse trobulas te las le Pavlos amensa. Wo phendia sas te keras kadia, ke wo mangelas telal te zhal. </p> 
 <p><a name="an_20:14">20:14</a> Kana areslo amen ando Assos, liam les amensa po paraxodo, ai aresliam ando Mitylene. </p> 
 <p><a name="an_20:15">20:15</a> Porme geliamtar kotsar, ai aresliam pe terharin ando Chios. Ai pe terharin aresliam ando Samos ai beshliam ando Trogillium; ai pala kodo dies aresliam ando Miletus. </p> 
 <p><a name="an_20:16">20:16</a> O Pavlo mangelas te nakhel anglai Ephesus, numa bi te aterdiol saxke te na xasarel vriama ande Asia. Grebilaspe te aresel te dashtilas ande Jerusalem, kodo dies kai sas e Pentecost.</p> 
 <p><a name="an_20:17">20:17</a> Numa o Pavlo tradia vari kas anda Miletus ando Ephesus, te akharel le mai phuren kai si ande khangeri. </p> 
 <p><a name="an_20:18">20:18</a> Ai kana avile leste, wo phenel lenge, "Tume zhanen sar kerdem tumensa, de sar o pervo dies kai areslem ande Asia. </p> 
 <p><a name="an_20:19">20:19</a> Kerava buchi le Devleski bi te kerav barimata, univar rovavas, ai le zumaimos, ai univar trutno sas mange ke le Zhiduvuria rodenas te rimon mange. </p> 
 <p><a name="an_20:20">20:20</a> Zhanen ke chi garadem kanch anda so trobulas te zhanen, ai ke chi daravas te mothav tumenge pa Del, ai te sicharav tume angla narodo, ai andal kher khereske. </p> 
 <p><a name="an_20:21">20:21</a> Mothavas le Zhidovonge ai le Grekonge, te keinpe anda penge bezexa karing O Del, ai te pachanpe ando amaro Del O Jesus Kristo.</p> 
 <p><a name="an_20:22">20:22</a> Ai akana, eta, le Swuntone Duxosa kai si ande mande, zhav ande Jerusalem, ai chi zhanav so avel mansa. </p> 
 <p><a name="an_20:23">20:23</a> Numa ferdi foro forostar, O Swunto Duxo mothol mange mai anglal ke e temnitsa ai chino azhukerel ma. </p> 
 <p><a name="an_20:24">20:24</a> Numa me chi lav sama katar murho traio, ke sar te avilino bari diela, numa ferdi te kerav so si ma te kerav raduimasa, ai e buchi kai dia ma O Del O Jesus te kerav, te mothav e lashi viasta anda lashimos le Devleski.</p> 
 <p><a name="an_20:25">20:25</a> Ai akana, zhanav ke chi mai dikhena murho mui, tume savorhe, tume kai sas mansa kana demas duma pa rhaio le Devlesko. </p> 
 <p><a name="an_20:26">20:26</a> Anda kodia mothav tumenge adies, ke te xasavola iek anda sa le manush nai murhe dosh. </p> 
 <p><a name="an_20:27">20:27</a> Ke mothodem tumenge, sa o zakono le Devlesko, ai chi garadem kanchi. </p> 
 <p><a name="an_20:28">20:28</a> Tume arakhen tume, ai arakhen le kolavren kai O Swunto Duxo thodia tumen te len sama. Len sama katar e khangeri le Devleski, kai wo chindia la pesko ratesa. </p> 
 <p><a name="an_20:29">20:29</a> Zhanav ke thola pe mashkar tumende manush sar le ruv, kai roden te rimon kana zhavatar, ai rodena te rimon savorhen. </p> 
 <p><a name="an_20:30">20:30</a> Ai vazdelape mashkar tumende manush kai sicharen o xoxaimos ai te tsirden le shave le Devleske karing peske. </p> 
 <p><a name="an_20:31">20:31</a> Arakhen tume! Ai seren tume, ke trin bersh chi aterdilem, vi adiese, vi e riate te sicharav tume, ai te zuravol tumaro pachamos karing O Del, le asuensa sicharavas sakones anda tumende.</p> 
 <p><a name="an_20:32">20:32</a> "Ai akana, mekav tumen le Devlesa, ai kai leski lashi Vorba. Kodo kai si les e putiera te del tume zor, ai te del tume le mishtimata kai garavel sar iek barvalimos sa kodolenge kai si leske. </p> 
 <p><a name="an_20:33">20:33</a> Chi manglem chi le love, chi o sumnakai, ai kankaske tsalia. </p> 
 <p><a name="an_20:34">20:34</a> Tume zhanen ke kerdem buchi murhe vastensa, saxke te avel ma so trobul ma ai vi kodolen kai sas mansa. </p> 
 <p><a name="an_20:35">20:35</a> Sikadem tumenge ande soste godi ke trobul te kerelpe buchi, saxke te zhutisaras le chorhen, ai das ame goji kal vorbi kai amaro Del. O Jesus phendia, "Ke mai drago te des de sar te avel tut dino."</p> 
 <p><a name="an_20:36">20:36</a> Kana getosardia pesko divano, thodiape ande changende o Pavlo, ai rhugisailo lensa. </p> 
 <p><a name="an_20:37">20:37</a> Savorhe rovenas, ai line le Pavlos korhatar te chumidin les mai anglal sar te zhaltar. </p> 
 <p><a name="an_20:38">20:38</a> Ai mai but nekezhime sas ke o Pavlo phendia sas ke chi mai dikhena les. Ai savorhe gele lesa zhi ka paraxodo.</p> 
 <p><a name="an_21:1">21:1</a> Kana mekliam le, geliamtar po paraxodo ai geliam strazo ando Cos; ai pe terharin aresliam kai izula Rhodes, ai kotsar geliamtar ando Patara. </p> 
 <p><a name="an_21:2">21:2</a> Ai arakhliam iek paraxodo kai nakhelas pai Phoenicia, liam les, ai geliamtar. </p> 
 <p><a name="an_21:3">21:3</a> Kana dikhliam e izula Cyprus, chi aterdiliam, mekliam la pe stingo, ai geliam mai angle karing e Syria, ai aterdiliam ande Tyre: Ke o paraxodo trobulas te huliarel tele o tovorho kai sas les.</p> 
 <p><a name="an_21:4">21:4</a> Ai kotse arakhliam manush kai pachanaspe ando Del, beshliam lensa iek kurko. Ai O Swunto Duxo phendia kodola phral te mothon le Pavloske te na zhal ando Jerusalem. </p> 
 <p><a name="an_21:5">21:5</a> Ai kana nakhlo kurko, mangliamas te zhastar mai angle. Ai savorhe avile amensa, zhi avri anda foro penge rhomniansa penge shavensa. Thodiam ame anda changende pe chishai pasha pai te rhugisavas. </p> 
 <p><a name="an_21:6">21:6</a> Porme kana liam amenge dies lasho iek kavrestar, anklistiam po paraxodo, ai won geletar khere.</p> 
 <p><a name="an_21:7">21:7</a> Kana getosardiam te zhas po paraxodo, geliam anda Tyre ando Ptolemais,ai kotse geliam te dikhas le shave le Devleske, amare phral, ai beshliam lensa iek dies. </p> 
 <p><a name="an_21:8">21:8</a> Pe terharin geliamtar, ai aresliam ando Caesarea. Kana aviliam ando kher le Filiposko, wo sas manush kai divinilas pa Del, iek andal efta manush kai alosardiamas ando Jerusalem, beshliam leste. </p> 
 <p><a name="an_21:9">21:9</a> Sas les shtar sheia, kai nas ansurime. Won denas duma pa E Vorba le Devleski. </p> 
 <p><a name="an_21:10">21:10</a> Beshliam kotse neskolki dies, iek profeto kai busholas Agabus avilo andai Judea. </p> 
 <p><a name="an_21:11">21:11</a> Ai avilo te dikhel ame, ai lia e prashtia le Pavloski, ai phanglia peske punrhe ai peske vas, ai phendia, "Eta, so phendia O Swunto Duxo, kodo manush kai si leski kadia prashtia le Zhiduvuria phandenas les sakadia ando Jerusalem, ai dena les ka le Nai Zhiduvuria."</p> 
 <p><a name="an_21:12">21:12</a> Kana ashundiam kodia, ame ai kodola kai samas lende ando kher, mangliam ame katar o Pavlo te na zhal ande Jerusalem. </p> 
 <p><a name="an_21:13">21:13</a> O Pavlo phendia, "So keren, kai roven ai dukhaven murho ilo? Vi mekava te phanden ma, ai vi te mudaren ma ando Jerusalem pala o anav le Devlesko, Jesus Kristo." </p> 
 <p><a name="an_21:14">21:14</a> O Pavlo chi mekelaspe pala lende, ai won chi mai phende leske kanch, phenenas, "E voia le Devleski te kerdiol."</p> 
 <p><a name="an_21:15">21:15</a> Xantsi dies pala kodia lashardiliam, ai geliamtar ando Jerusalem. </p> 
 <p><a name="an_21:16">21:16</a> Uni andal shave le Devleske anda Caesarea avile amensa, ai angerdia lensa iek manush kai busholas Mnason andai Cyprus, wo diasas pe ka Del de dumult ai leste trobulas te beshas.</p> 
 <p><a name="an_21:17">21:17</a> Kana aresliam ande Jerusalem, le shave le Devleske kai sas kotse raduime sas kana dikhle ame. </p> 
 <p><a name="an_21:18">21:18</a> Pe terharin o Pavlo gelo amensa ka iek phral kai busholas Iakov, ai sa le mai phure chidepe kotse. </p> 
 <p><a name="an_21:19">21:19</a> Kana dia o vas savorhensa, o Pavlo phendia lenge so godi O Del kerdia mashkar le Nai Zhiduvuria, la buchasa kai dia les O Del.</p> 
 <p><a name="an_21:20">21:20</a> Kana ashunde leste, bariarenas o anav le Devlesko, phende leske, "Dikhes, amaro phral, sode mi Zhiduvuria pachaiepe ai si le o zakono ande lengo ilo." </p> 
 <p><a name="an_21:21">21:21</a> Ai won ashunde pa tute, ke tu sichares sa le Zhidovon kai traiin mashkar le Nai Zhiduvuria, te na lenpe pala zakono le Mosesosko, ai ke mothos lenge te na shinen penge glaten ai te na lenpe pala zakono o Zhidovisko. </p> 
 <p><a name="an_21:22">21:22</a> So te keras? Kodola manush si te chidenpe andek than, ke si te zhangliolpe ke avilian. </p> 
 <p><a name="an_21:23">21:23</a> Anda kodia ker so si te mothas tuke. Si mashkar amende shtar manush kai shinade te rhuginpe ai te lenpe pala zakono le Devlesko. </p> 
 <p><a name="an_21:24">21:24</a> Anger le tusa, ai zha lensa kai khangeri kai vuzharen, ai pochin anda lende, te rhanden penge bal: ai kadia savorhe zhanena ke nas kanchi chacho pa so phendesas pa tute, numa ke vi tu les tu pala zakono le Mosesosko. </p> 
 <p><a name="an_21:25">21:25</a> Numa kodola kai Nai Zhiduvuria kai pachanpe, tradiam lenge ek lil, ai phendiam lenge, te na xan anda mas kai sas dino anglal ikoni, ai chi rat, chi zhigeniengo kai sas tasade, ai te arakhenpe katar e biznibraznia."</p> 
 <p><a name="an_21:26">21:26</a> O Pavlo lia kodole manushen, vuzhardiape, ai pe terharin gelo ande tamplo lensa, te mothol savo dies o vuzhimos kerdiolape, ai te den iek zhigania sako anda peste.</p> 
 <p><a name="an_21:27">21:27</a> Ai kana o kurko pashte getolaspe, le Zhiduvuria andai Asia avile, ai dikhle le Pavlos ande tampla, buntuisarde sa le narodos, ai line les, tsipinas, </p> 
 <p><a name="an_21:28">21:28</a> "Tume kai san anda Isarel, zhutin! Kodo si o manush kai del duma bi malades pal Zhiduvuria ai amaro zakono le Mosesosko, ai pa kadia tampla, ai akana angerdias le Grekuria ande Swunto than, Ai kadia tampla mai nai vuzhi." </p> 
 <p><a name="an_21:29">21:29</a> Won mothonas kadia, ke mai anglal o Trophimus andai Ephesus sas lesa ando foro. Ai won gindinas ke o Pavlo angerdiasas les ande tampla.</p> 
 <p><a name="an_21:30">21:30</a> Sa o foro buntuisailo, ai o narodo pa sako rik avelas, line o Pavlos, ai line les avri andai tampla, ai phandade strazo le wudara. </p> 
 <p><a name="an_21:31">21:31</a> Mangenas te mudaren le Pavlos, numa e viasta avili zhi ka baro le ketanengo kai sas andal Romanuria, ke sa e Jerusalem buntuilaspe. </p> 
 <p><a name="an_21:32">21:32</a> Strazo lia pesa ketanen ai mai baren, ai gele lende, kana dikhle le bares le ketanengo ai le ketanen, chi mai marenas le Pavlos.</p> 
 <p><a name="an_21:33">21:33</a> Antunchi o baro le ketanengo pashilo pasha Pavlo, lia les, ai phendia te phanden les duie lantsonsa. Ai porme phushlia kon si wo ai so kerdia? </p> 
 <p><a name="an_21:34">21:34</a> Numa anda narodo uni tsipinas iek diela, uni mothonas aver diela, ai nashtilas te lel o gor kanikastar ke pra but bunto sas, ai phendia leske ketana te angeren o Pavlos ando baro kher le ketanengo. </p> 
 <p><a name="an_21:35">21:35</a> Kana aresle kal skeri, le ketani line le Pavlos andel vas ke de but narodo kai sas. </p> 
 <p><a name="an_21:36">21:36</a> Ke savorhe lenaspe pala leste ai tsipinas te mudaren les. </p> 
 <p><a name="an_21:37">21:37</a> Strazo kana zhanas ando baro kher le ketanengo o Pavlo phendia le bareske, "Sai mothav vari so tuke?" ai o baro phushel les, "Zhanes te des duma Grechisko?" </p> 
 <p><a name="an_21:38">21:38</a> "Apo tu chi san o Egypsiano, kai mai buntisailo sas, ai kai angerdia pesa ande pusta shtare mien choren?" </p> 
 <p><a name="an_21:39">21:39</a> O Pavlo phendia, "Zhidovo sim, me sim o Pavlo anda e Tarsus, kai si ande e Cilicia, me kerdilem andek baro foro. Mek ma, mangav ma tutar te dav duma le narodosa." </p> 
 <p><a name="an_21:40">21:40</a> O baro le ketanengo meklia les te del duma, o Pavlo ande punrhende sas pel skeri, ai kerelas anda vas le narodoske. Ai kerdilia iek baro chixo (ma nai bunto), ai o Pavlo dia duma lenge ande shib le Zhidovisko ai phenelas,</p> 
 <p><a name="an_22:1">22:1</a> "Manushale, Murhe phral, ai tume kai san dada, ashunen akana so si ma te mothav tumenge ke chi sim doshalo!" </p> 
 <p><a name="an_22:2">22:2</a> Kana ashunde kodala manush ke delas duma o Pavlo ande shib le Zhidovisko, mai but chixo sas; ai o Pavlo phendia, </p> 
 <p><a name="an_22:3">22:3</a> "Me sim zhidovo, me kerdilem ande Tarsus o foro kai si ande Cilicia, numa barilem ande kado foro ai beshavas pashol punrhe ieke manusheske kai busholas Gamaliel. Wo sicharelas ma vorta te zhanav o zakono amare dadengo, ai kodo manush radimasa kerelas buchi le Devleski, sar keren tume savorhe adies. </p> 
 <p><a name="an_22:4">22:4</a> Me chinuisardem zhi kai martia sa kodolen kai lenaspe pala drom le Jesusosko, aterdiardem murshen ai zhuvlian ai thodem le ande temnitsa. </p> 
 <p><a name="an_22:5">22:5</a> O baro rashai ai le mai phure kai sas ande tampla sai mothon tumenge ke o chachimos phenav. Won dine ma lila le phralenge le Zhidovonge kai si ando Damascus, ai gelem kotse te aterdiarav kodolen kai pachanaspe ando Del ai te anav le ando Jerusalem te chinuiv le."</p> 
 <p><a name="an_22:6">22:6</a> "Po drom kai zhavas ai sar pashuavas pasha Damascus, strazo karing le desh u dui chasuria iek bari vediara avili anda cheri, ai strefialas kruglom mandar. </p> 
 <p><a name="an_22:7">22:7</a> Pelem pe phuv, ai iek glaso ashundem kai motholas mange, "Saul, Saul! Sostar chinuis ma?" </p> 
 <p><a name="an_22:8">22:8</a> Ai me dem atweto, "Kon san tu Devla?" Ai wo phendia mange, "Me sim O Jesus andai Nazareth, kai tu chinuis." </p> 
 <p><a name="an_22:9">22:9</a> Kodola kai sas mansa dikhle e vediara, numa chi ashunenas o glaso kodolesko kai delas duma,</p> 
 <p><a name="an_22:10">22:10</a> Antunchi phendem, "So te kerav, Devla?" Ai O Del mothol mange, "Wushti opre, zha ando Damascus; ai kotse mothonas tuke so godi trobul te keres." </p> 
 <p><a name="an_22:11">22:11</a> Chi mai dikhavas kanch palai razha kodola vediaraki, kodola kai sas mansa line ma vastestar ai aresliam ando Damascus.</p> 
 <p><a name="an_22:12">22:12</a> Kotse sas iek manush kai busholas Ananias, wo lelaspe pala zakono le Mosesosko, ai sa le Zhiduvuria anda Damascus lazhanas lestar, ai chetainas les. </p> 
 <p><a name="an_22:13">22:13</a> Avilo mande, ai phendia mange, "Saul, Murho phral, te aven che iakha phuterde, ai strazo murhe iakha phuterdile ai dikhavas." </p> 
 <p><a name="an_22:14">22:14</a> Ai phendia, "O Del amare dadengo alosardia tu, te zhanes so mangel, ai te dikhes kodoles kai si chacho, ai te ashunes o glaso anda lesko mui. </p> 
 <p><a name="an_22:15">22:15</a> Ke tu avesa lesko marturo mashkar sa le manush andal dieli kai dikhlian ai ashundian. </p> 
 <p><a name="an_22:16">22:16</a> Ai akana, na mai azhuker, wushti opre, ai aves boldo, ai te aves xalado anda che bezexa kana akhares po anav le Devlesko."</p> 
 <p><a name="an_22:17">22:17</a> "Kana gelem palpale ande Jerusalem, ai rhugivas ma ande tampla, dikhlem iak vizion, </p> 
 <p><a name="an_22:18">22:18</a> ai dikhlem le Devles kai motholas mange, "Grebisavo, ankli avri andai Jerusalem, ke o narodo chi pachana pe so phenesa pa mande." </p> 
 <p><a name="an_22:19">22:19</a> Ai me phendem, "Devla, won zhanen ke me savas ande temnitsi ai keravas tumaren le sastrensa ande swako synagogue kodolen kai pachanaspe ande tute. </p> 
 <p><a name="an_22:20">22:20</a> Ai kana shorde o rat le Stephenosko, me simas kotse, ai phenavas ke vorta kerenas kodole kai mudarenas les, ai ankerdem lenge tsalia zhi kai mudaren les."</p> 
 <p><a name="an_22:21">22:21</a> Porme O Del mothol mange, "Zha, tradava tu dur karing le thema."</p> 
 <p><a name="an_22:22">22:22</a> O narodo ashunelas leste zhi kai phendia kadala vorbi, ai porme tsipinnas, ai phende, "Len pai lumia kasavestar manush, intaino traiil."</p> 
 <p><a name="an_22:23">22:23</a> Ai tsipinas, ai shudelas penge tsalia ai shudenas phulberia opre. </p> 
 <p><a name="an_22:24">22:24</a> O baro le ketanengo phendia te ingeren le Pavlos andre ando baro kher, ai te maren les le bichosa saxke te del duma, ai te zhanen sostar o narodo tsipilas pe leste. </p> 
 <p><a name="an_22:25">22:25</a> Numa kana phangle les te maren les le bichosa, o Pavlo phendia la ketanaki kai sas pasha leste, "Si tumenge slobodo te maren le bichosa ieke chacho Romanos, kai nas inker dino ande kris?" </p> 
 <p><a name="an_22:26">22:26</a> Kana ashundia kodola vorbi wo gelo karing o mai baro ketana te mothol leske, "So si te keres akana? Kado manush Romano lo!"</p> 
 <p><a name="an_22:27">22:27</a> Antunchi o baro ketana gelo karing o Pavlo, ai phushlia les, "Phen mange te san chacho Romano?" O Pavlo dia atweto, "E". </p> 
 <p><a name="an_22:28">22:28</a> Ai o baro ketana phendia, "Pochindem bare love te kerdiuav chacho Romano." Ai o Pavlo phendia leske, "Me kadia kerdilem." </p> 
 <p><a name="an_22:29">22:29</a> Strazo, kodola kai lenas te maren les ai te keren les te del duma durile lestar, ai vi o baro ketana darailo kana dikhlia ke o Pavlo sas ek chacho Romano, ke wo phanglia le Pavlos le lantsonsa.</p> 
 <p><a name="an_22:30">22:30</a> Pe terharin mangelas te zhanel chaches anda soste le Zhiduvuria dosharenas les, o baro ketana phuterdia leske lantsuria, ai dia ordina ke le bare rashan, ai le kolavren, le mai phure te chidenpe andek than. Porme lia le Pavlos, ai thodia les mashkar lende.</p> 
 <p><a name="an_23:1">23:1</a> Ai o Pavlo dikhlia pe lende, ai phendia, "Manushale! Murhe phral! Chachimasa ai ilesa kerdem o zakono le Devlesko zhi adies." </p> 
 <p><a name="an_23:2">23:2</a> O baro rashai kai busholas Ananias dia ordina kodolen kai sas pasha leste te den les iek pa mui. </p> 
 <p><a name="an_23:3">23:3</a> Antunchi o Pavlo phendia leske, "O Del marela tu, tu baro zido parniardo! Tu beshes tele katse te des ma pe kris pala zakono, numa tu chi keres sar si o zakono ke des ordina te maren ma?"</p> 
 <p><a name="an_23:4">23:4</a> Kodola kai sas pasha leste, mothonas, mardian mui katar o baro rashai le Devlesko!" </p> 
 <p><a name="an_23:5">23:5</a> Ai o Pavlo phendia, "Chi zhanavas, murhe phral ke wo si o baro rashai. Ke E Vorba le Devleski mothol, "Na de duma bi malades pa baro kai poronchil pe cho narodo."</p> 
 <p><a name="an_23:6">23:6</a> Numa kana o Pavlo zhanelas ke uni anda narodo kai sas kotse sas andal Saduseanuria, ai kolaver rik sas andal Farizeanuria, anda kodia o Pavlo tsipilas angla lende, "Manushale, Murhe phral, Farisi sim, shav le Farizeanosko; ai ke pachav ma ke le mule sai zhuvindin, anda kodia den me pe kris!"</p> 
 <p><a name="an_23:7">23:7</a> Kana ashunde so phendia o Pavlo, kerdilia iek bunto mashkar le Farizeanuria ai le Saduseanuria, ai ande kodo kher kai beshenas hulazhile. </p> 
 <p><a name="an_23:8">23:8</a> Ke le Saduseanuria mothonas ke le mule nashti mai zhuvindin, ai ke nai angeluria, ai chi duxuria, numa le Farizeanuria pachanaspe ande kodola dieli. </p> 
 <p><a name="an_23:9">23:9</a> Baro bunto kerdilia, ai uni anda kodola manush kai sicharenas o zakono, kai won sas pe rig le Farizeanonge wushtile opre, ai tsipinas zurales, phenenas, "Ame chi arakhas chi iek bi lashimos ande kado manush! Amborim ek duxo vai ek angelo dia lesa duma!"</p> 
 <p><a name="an_23:10">23:10</a> Kadia de zurales buntuisaile, ai o baro le ketanengo darailo ke mudaren le Pavlos, anda kodia dia ordina peske ketanen te zhan mashkar o narodo, ai te len le Pavlos mashkar lende, ai te anen les kotse kai sas le ketani. </p> 
 <p><a name="an_23:11">23:11</a> Pe terharin e riat O Del sikadilo le Pavloske, ai phendia leske, "Na dara, ke sar dian duma pa mande ande Jerusalem, trobul te mothos pa mande vi ande Rome."</p> 
 <p><a name="an_23:12">23:12</a> Kana phuterdilo o dies, le Zhiduvuria denas pe duma, ai phende ke lenpe armaiansa, te na xan kanch ai te na pen zhi kai mudaren le Pavlos. </p> 
 <p><a name="an_23:13">23:13</a> Kodola kai linepe te keren kodia diela sas mai but sar shtarvardesh zhene. </p> 
 <p><a name="an_23:14">23:14</a> Gele kal bare le rashange ai kal mai phure, ai phendia lenge, "Ame liam ame armaiansa pe amende, te na xas zhi kai mudaras le Paulos. </p> 
 <p><a name="an_23:15">23:15</a> Akana tume ai le mai bare mangen ka baro le ketanengo te anel le Pavlos tumenge terhara, ai mothon ke mangen te dikhen mai mishto so kerdia, ai ame, mai anglal ke sar te pashol tumende, mudaras les."</p> 
 <p><a name="an_23:16">23:16</a> Kana o shav le Pavloski phei ashundia so mangenas te keren, gelo kal ketani, dia andre ando kher ai phendia le Pavloske.</p> 
 <p><a name="an_23:17">23:17</a> O Pavlo akhardia iekes andal ketani, ai phendia, "Anger kakale terne manushes ka baro le ketanengo; ke si les vari so te mothol leske." </p> 
 <p><a name="an_23:18">23:18</a> Le ketana lia kodole terne manushes pesa, ai angerdia les ka baro le ketanengo, ai phendia, "O Pavlo kai si phandado, akhardia ma, ai manglia mandar te anav tuke kadale terne manushes, ke si les vari so te mothol tuke."</p> 
 <p><a name="an_23:19">23:19</a> O baro lia le terne manushes vastestar, ai gelo lesa mai dur, ai phushlia lestar, "So si tu te mothos mange?"</p> 
 <p><a name="an_23:20">23:20</a> Ai wo phendia, "Le Zhiduvuria mangen tutar te anes le Pavlos anglal bare terhara, ai mothon ke le bare mangen te dikhen mai mishto so kerdia ai te phushen vari so lestar. </p> 
 <p><a name="an_23:21">23:21</a> Numa tu na pachas so mothon, ke mai but sar shtarvardesh mashkar lende, keren narozhno te len les ai dinepe armaia pe pende te na xan kanch ai te na pen zhi kai mudaren les. Won azhukeren akana, ai azhukeren pala tute so keresa.</p> 
 <p><a name="an_23:22">23:22</a> O baro le ketanengo phendia le terne manusheske te zhaltar. Numa mai anglal phendia leske te na mothol kanikaske o divano kai phendia leske.</p> 
 <p><a name="an_23:23">23:23</a> Porme akhardia duien andal ketani, ai phendia lenge, "Chiden kal inia e riate dui shela ketani, shovardesh ketani pel gras, ai dui shela ketani kai meken le fleshensa te zhan zhi ando Caesarea. </p> 
 <p><a name="an_23:24">23:24</a> Ai lasharen grasten te ingeren le Pavlos, ai arakhen les pa drom te aresel ka governori, o Felix.</p> 
 <p><a name="an_23:25">23:25</a> Ai ramosardia iek lil leste. Ai mothol "Me o Claudius Lysias, tradav tuke lasho dies, tu o lasho governori o Felix.</p> 
 <p><a name="an_23:27">23:27</a> Le Zhiduvuria line kadale manushes, ai mangenas te mudaren les, numa me avilem ketanensa, ai lem les ke ashundem ke wo Romano sas. </p> 
 <p><a name="an_23:28">23:28</a> Ai mangavas te zhanav sostar thon dosh pe leste, angerdem les angla lengo baro. </p> 
 <p><a name="an_23:29">23:29</a> Ai dikhlem ke thonas dosh pe leste pa uni vorbi kai motholas pa lengo zakono, numa chi mudardia kanikas te mudaren les vai te phandaven les. </p> 
 <p><a name="an_23:30">23:30</a> Phende mange ke le Zhiduvuria rodenas te len les, ai strazo me tradem les tuke, ai phenava kodolenge kai thon dosh pe leste te aven tute. Ash Devlesa."</p> 
 <p><a name="an_23:31">23:31</a> Le ketani, palai ordina kai sas dini lende, line le Pavlos, ai angerde les e riate zhi ande Antipatris. </p> 
 <p><a name="an_23:32">23:32</a> Pe terharin mekle le ketanen kai sas pel gras te ingeren les, ai won geletar palpale khere. </p> 
 <p><a name="an_23:33">23:33</a> Kana aresle ando Caesarea, le ketani pel gras dine o lil ka governori kotse, ai dine les le Pavlos. </p> 
 <p><a name="an_23:34">23:34</a> Ai kana o governori kotsar jindia o lil, phushlia anda savi rik o Pavlo sas. Ai phende leske, ke sas andai Cilicia. </p> 
 <p><a name="an_23:35">23:35</a> "Ashunava tute," phendia leske, "Kana kodola kai thon dosh pe tute avena. Ai dia ordina te garaven les kotse kai o amperato Herod kerelas peske krisa.</p> 
 <p><a name="an_24:1">24:1</a> Pansh dies pala kodia avilo o baro rashai o Anianas ai avre manushensa mai phure, ai ieke ablakatosa ka busholas Tertullus, won avile karing o Felix ando Caesarea te thon dosh po Pavlo. </p> 
 <p><a name="an_24:2">24:2</a> Akharde le Pavlos, ai o Tertullus liape te dosharel les, phenelas, "Tu kai san baro ando Caesarea, pala tute si ame iek bari pacha, ai but dieli kerdian te avel mishto amare themeske. </p> 
 <p><a name="an_24:3">24:3</a> Ai so godi si ame, ande swako vriama, ai katar godi, ame naisisaras tuke. </p> 
 <p><a name="an_24:4">24:4</a> Numa te na xasaras chi vriama, mangav ma tutar te ashunes ande cho lashimos so si ame te mothas tuke ande xantsi vorbi.</p> 
 <p><a name="an_24:5">24:5</a> Ame arakhliam kadale manushes ek manush nai lasho, ai buntuil sa le Zhidovon ande lumia, ai o baro le Nazarengo. </p> 
 <p><a name="an_24:6">24:6</a> Ai vi zumadia te marel mui katar o tampla, ai ame aterdiardiam les. Ame mangliam te das les pe kris pala amaro zakono, </p> 
 <p><a name="an_24:7">24:7</a> numa o baro le ketanengo o Lysias kana avilo, lia les anda amare vas ai xaliape amensa. </p> 
 <p><a name="an_24:8">24:8</a> Ai dia ordina kodolen kai thon dosh pe kado manush te aven tute. Dikhesa tu kana phushesa lestar ai ashunesa lestar sa le dieli, kai ame dosharas les."</p> 
 <p><a name="an_24:9">24:9</a> Le Zhiduvuria mai zuravenas e dosh pe leste, ai mothonas ke kadia si.</p> 
 <p><a name="an_24:10">24:10</a> Pala kodia o governori kerdia semno le Pavloske te del duma, o Pavlo dia atweto, "Zhanav ke tu san o baro kadale themesko de dumult, ai bi darako phenav angla tute ke chi sim doshalo. </p> 
 <p><a name="an_24:11">24:11</a> Sai dikhes tu korkorho ke nai mai but de sar desh u dui dies kai simas ande Jerusalem te rhugiv ma ka Del. </p> 
 <p><a name="an_24:12">24:12</a> Chi arakhle ma ande tampla, chi ande chi iek than, chi anda foro te dav duma varikasa, vai te chidav le narodos te buntuilpe. </p> 
 <p><a name="an_24:13">24:13</a> Ai nai le so te sikaven te dosharen ma akana. </p> 
 <p><a name="an_24:14">24:14</a> Phenav tuke chachimasa, ke me kerav buchi le Devleski, O Del murhe dadengo, ai lav ma pala drom o nevo kai won mothon ke nai chacho, numa me pachav ma ande so godi si ramome ando zakono ai so mothon le profeturia. </p> 
 <p><a name="an_24:15">24:15</a> Ai si ma o pachamos ando Del, sar sas murhe daden ke zhuvindina, vi le manush kai si vorta ai vi le manush kai nai vorta. </p> 
 <p><a name="an_24:16">24:16</a> Anda kodia thav murhi zor te avel sagda murho gindo bi doshako angla Del, ai angla manush. </p> 
 <p><a name="an_24:17">24:17</a> But bersh gelemtar anda Jerusalem, numa akana avilem te anav zhutimos le lovensa ka murhe narodos. </p> 
 <p><a name="an_24:18">24:18</a> Uni Zhiduvuria andai Asia arakhle ma ande tampla vuzhardo. Nas narodo mansa, ai nas chi iek bunto. </p> 
 <p><a name="an_24:19">24:19</a> Won trobunas te aven tute, ai te mothon le dosha, kai won sas le pe mande. </p> 
 <p><a name="an_24:20">24:20</a> Vai kakala te mothon, savestar baio won arakhle ke me sim doshalo, kana simas anglal bare kai keren la krisa. </p> 
 <p><a name="an_24:21">24:21</a> Vai amborim kai tsipisardem kana simas mashkar lende, ai kai phendem ke pachav ma ke le mule wushten, anda kodia dino sim pe kris adies angla tute."</p> 
 <p><a name="an_24:22">24:22</a> Ai o Felix zhanelas mishto kodo zakono, ai phendia, "Dikhasa mai angle pa kadia diela, kana o baro le ketanengo o Lysias avela, dikhava so kerava anda chi diela." </p> 
 <p><a name="an_24:23">24:23</a> Ai dia ordina ka ek ketana te lel sama katar o Pavlo, te na nashel, numa te meken leske vortachen te dikhen les vai te den les vari so.</p> 
 <p><a name="an_24:24">24:24</a> Xantsi dies pala kodia o Felix avilo peska rhomniasa, woi bushol Drusilla, woi si Zhidovaika. Ai akhardia le Paulos te ashunen sar del duma pa pachamos ando Kristo. </p> 
 <p><a name="an_24:25">24:25</a> Numa o Pavlo delas duma sar te traiis ek traio vorta, ai te les tutar sama, ai e kris kai si te avel pe lumia, o Felix darailo, ai phendia, "Zhatar ai mai ashunava tute aver data kana avela ma vriama." </p> 
 <p><a name="an_24:26">24:26</a> Ai vi gindilas ke o Pavlo del les love, anda kodia akharela les butivar te del duma lesa.</p> 
 <p><a name="an_24:27">24:27</a> Dui bersh nakhle kadia, porme o Porcius Festus lia o than le governorosko o Felix, ai o Felix te avel drago le Zhidovonge, meklia le Pavlos ande temnitsa.</p> 
 <p><a name="an_25:1">25:1</a> Trin dies nakhle, ai o Festus areslo ande kado them, gelo andai Caesarea ande Jerusalem. </p> 
 <p><a name="an_25:2">25:2</a> Kotse o baro rashai ai o baro anda le Zhiduvuria phende leske le dosha kai si le po Pavlo. Mangle les katar o Festus. </p> 
 <p><a name="an_25:3">25:3</a> Te kerel lenge iek mishtimos, te anen le Pavlos ande Jerusalem, ke won dine sas pe duma so te keren le Pavlosa ke mangenas te mudaren les pa drom kana avela. </p> 
 <p><a name="an_25:4">25:4</a> Numa o Festus phendia, "Ke o Pavlo arakhado sas ande Caesarea, ai ke sigo vriama vi wo trobul te zhaltar palpale. </p> 
 <p><a name="an_25:5">25:5</a> Ai mothol le mai bare mashkar tumende te aven mansa, ai te avela ka kado manush si doshalo ande vari soste, mek dosharen les."</p> 
 <p><a name="an_25:6">25:6</a> O Festus beshlo lensa desh dies , porme gelotar palpale ande Caesarea. Pe terharin gelo ando kher kai keren le krisa, ai dia ordina te anen le Pavlos. </p> 
 <p><a name="an_25:7">25:7</a> Kana avilo, le Zhiduvuria kai avile sas andai Jerusalem kruglom lestar sas, ai mothonas pe leste but ai bare dosha, kai won nashtinas te sikaven ke sas pe leste. </p> 
 <p><a name="an_25:8">25:8</a> O Pavlo chacharelaspe ai motholas, "Chi kerdem chi iek dosh, chi karing o zakono le Zhidovongo, chi karing e tamplo, ai chi karing o Caesar."</p> 
 <p><a name="an_25:9">25:9</a> O Festus kai mangelas te avel drago le Zhidovonge, manglia katar o Pavlo, "Manges te zhas ande Jerusalem, ai te aves kotse, dino ande kris angla mande pa kadala dieli kai dosharen tu?"</p> 
 <p><a name="an_25:10">25:10</a> Antunchi o Pavlo phendia, "Anglai kris le Caesaroske sim, ai katse trobul te avav lino pe kris. Chi kerdem chi iek baio karing le Zhiduvuria, ai vi tu zhanes mishto. </p> 
 <p><a name="an_25:11">25:11</a> Te sim doshalo, ai kerdem iek baio kai trobul te merav, me merava. Numa le dieli kai won dosharen ma nai chache, kanikaske nai slobodo te del ma kal Zhiduvuria, ai te mudaren ma, ke me akharav le Caesaros. </p> 
 <p><a name="an_25:12">25:12</a> Porme kana o Festus dia duma le mai barensa kai sas kotse, phendia, "Tu manges te akhares le Caesaros, Apo leste zhasa."</p> 
 <p><a name="an_25:13">25:13</a> Xantsi dies pala kodia o amperato Agrippa ai e Bernice aresle ando Caesarea te dikhen le Festus. </p> 
 <p><a name="an_25:14">25:14</a> Ai mangenas te beshen kotse meskolke dies, o Festus andia angla amperato e diela le Pavloski, ai mothol leske, "Si katse iek manush kai o Felix meklia ande temnitsa; </p> 
 <p><a name="an_25:15">25:15</a> Ai pe kado manush, kana simas ande Jerusalem, le bare le rashange ai le mai phure le Zhidovonge vachisaile lestar, ai mangel te dosharen les. </p> 
 <p><a name="an_25:16">25:16</a> Ai me dem le atweto, ke nai o zakono le Romanongo te dosharen ieke manushes, mai anglal te dikhel kodolen kai thon dosh pe leste, ai te avel les e vriama te dikhel ai te chacharelpe andal dieli kai won mothon ke doäalolo. </p> 
 <p><a name="an_25:17">25:17</a> Kana avili katse mansa, chi xasardem vriama pe terharin, gelem kotse kai keren le krisa, ai dem ordina te anen kakale manushes. </p> 
 <p><a name="an_25:18">25:18</a> Kodola manush kai dosharenas les avile, numa chi dosharde les anda chi iek diela kai me gindivas. </p> 
 <p><a name="an_25:19">25:19</a> Xanaspe lesa anda pengo zakono, ai andak manush kai bushol Jesus, kai mulo; ai kai o Pavlo mothol ke zhuvindisailo. </p> 
 <p><a name="an_25:20">25:20</a> Me chi zhanavas sar te dikhav anda kodola dieli, anda kodia phushlem katar o Pavlo te mangelas te zhal ande Jerusalem, ai te avel dino pe kris kotse. </p> 
 <p><a name="an_25:21">25:21</a> Numa o Pavlo manglia te avel leski diela dikhli katar o Caesar Augustus, ai me dem ordina te ankeren les ande temnitsa zhi kai tradav les ka Caesar. </p> 
 <p><a name="an_25:22">25:22</a> O Agrippa phendia le Festusoske, "Manglemas i me te ashunas kodole manushes" O Festus phendia leske, "Terhara ashunesa les,"</p> 
 <p><a name="an_25:23">25:23</a> Pe terharin, o Agrippa ai e Bernice avile vuliarde ai penge slugensa, ai dine ande kado kher kai keren le krisa, le barensa kai poronchin pel ketani, ai le mai barensa kai sas ande kodo foro. Ai o Festus dia ordina te anen kotse le Pavlos. </p> 
 <p><a name="an_25:24">25:24</a> Porme o Festus phendia, "Tu amperato Agrippa, ai sa tume kai san katse amensa, dikhen kadale manushes, kai sa le Zhiduvuria mangle mandar, vai ande Jerusalem, vai katse, tsipimasa ke kado manush trobulas mudardo </p> 
 <p><a name="an_25:25">25:25</a> Me kikhlem ke chi kerdia kasavestar baio te mudaren les, ai wo o Pavlo manglia te dikhel le amperatos Augustus, me manglem te tradav les leste. </p> 
 <p><a name="an_25:26">25:26</a> Nai ma chi iek diela vorta te ramov ka Caesar pa e diela le Pavloski, anda kodia manglem te dikhen les, ai mai but tu Amperato Agrippa, saxke kana phushesa les tu, si ma vari so te ramov le amperatosko. </p> 
 <p><a name="an_25:27">25:27</a> Ke mange miazol ke nai vorta te trades ieke manushes kai si doshalo bi te sikaves anda soste si doshalo."</p> 
 <p><a name="an_26:1">26:1</a> O Agrippa mothol le Pavloske, "Slobodo tuke te des duma te chachares tu," ai o Pavlo vazdia o vas ai chacharelaspe: ai phendia, </p> 
 <p><a name="an_26:2">26:2</a> "Raduime sim Amperato Agrippa, ke si mange slobodo adies te chacharav ma angla tute anda sa le dieli kai le Zhiduvuria dosharen ma: </p> 
 <p><a name="an_26:3">26:3</a> Ke tu zhanes mishto lenge zakonuria, ai lenge divanuria, rhugiv ma tute te ashunes mande vriamasa.</p> 
 <p><a name="an_26:4">26:4</a> Murho traio de katar le vriama kai simas terno, sa le Zhiduvuria zhanen les. Ke datunchara me traiisardem ande Jerusalem mashkar murho narodo. </p> 
 <p><a name="an_26:5">26:5</a> Won zhanen man de dumult, ai sai phenen te mangena, ke traiisardem sar lende ai lema pala zakono o mai baro kai si le Farizeanonge. </p> 
 <p><a name="an_26:6">26:6</a> Ai akana den ma pe kris ke pachav ma ande so shinadia O Del amare dadenge. </p> 
 <p><a name="an_26:7">26:7</a> Le desh u dui vitsi amare narodoske pachanpe ke dikhena ke kerdiol so sas shinado, ande kodia keren buchi le Devleski raduimasa, vi adiese ai vi e riate. Anda kodia Amperatona Agrippa, pala kado pachamos sim dino ande kris katar le Zhiduvuria. </p> 
 <p><a name="an_26:8">26:8</a> Sostar tume, le Zhiduvuria gindin ke nashti O Del te del traio le mulen? </p> 
 <p><a name="an_26:9">26:9</a> "Me gindivas, ke trobulas vari so te rimov o anav kodoleske kai si O Jesus andai Nazareth, </p> 
 <p><a name="an_26:10">26:10</a> Kodia kerdem ando Jerusalem. Thodem andel temnitsa buten kai pachanaspe ando Del; ke sas ma dini e ordina katar le bare le rashange, ai kana mudarenas le, me mothavas ke mishto sas. </p> 
 <p><a name="an_26:11">26:11</a> Butivar chinuisardem le ande swako synagogue, ai pe zor thavas le te parhuven ai te na mai pachanpe ando Del. Kadia de xoliariko simas pe lende, ke zhavas te chinuiv le zhi andel kolaver foruria avrial.</p> 
 <p><a name="an_26:12">26:12</a> Anda kodia zhavas ando Damascus la putierasa ai buchi kai dinesas ma le bare le rashange. </p> 
 <p><a name="an_26:13">26:13</a> Desh u dui ka miazutso, Amperatona, dikhlem po drom kruglom mandar ai kruglom murhe vortacha, ek vediara kai hulelas anda cheri, ai o strefaimos sas mai baro de sar o strefaimos le khamesko. </p> 
 <p><a name="an_26:14">26:14</a> Savorhe peliam tele, ai ek glaso ashundem kai motholas mange ande shib le Zhidovisko, "Saul, Saul! Sostar chinuis man? Bi malades keres kai rhevdis sar iek gurumli, trutno tuke te de palpale katar le kanrhe." </p> 
 <p><a name="an_26:15">26:15</a> Ai me phendem, "Kon san tu Devla," ai o Del phendia, </p> 
 <p><a name="an_26:16">26:16</a> "Me sim O Jesus kai chinuis man, Numa wushti opre ai besh anda punrhende. Sikadilem tuke, te kerav anda tute ek sluga ai te aves murho marturo, ai te mothos le kolavrenge sar dikhlian ma adies, ai te mothos lenge so mai sikava tuke mai angle, </p> 
 <p><a name="an_26:17">26:17</a> Alosardem tu mashkar dado narodo, ai mashkar le Nai Zhiduvuria, ai karing lende si te tradav tu. </p> 
 <p><a name="an_26:18">26:18</a> Saxke te phutres lenge iakha, te nakhen anda tuniariko kai e vediara ai katar e putiera le bengeske ka Del, ai te avel len dino ando pachamos ande mande, o iertimos le bezexengo, ai te avel le iek than mashkar kodola kai si le Devleske."</p> 
 <p><a name="an_26:19">26:19</a> Kadia, O Amperato Agrippa, chi dem rigate pa so sas mange sikado ande viziona kai avelas mange anda cheri. </p> 
 <p><a name="an_26:20">26:20</a> Numa phendem mai anglal le narodoske kai si ando Damascus, ai ando Jerusalem, porme sa kodolenge kai si ande Judea, ai le nai Zhiduvuria, te parhuven pengo traio, ai te boldenpe karing O Del, ai te sikaven dieli kai sikaven o chachimos ke parhudile. </p> 
 <p><a name="an_26:21">26:21</a> Eta, sostar le Zhiduvuria line ma ande tampla ai mangenas te mudaren ma. </p> 
 <p><a name="an_26:22">26:22</a> Numa nais le Devleske ke arakhlia ma, ta chi sim mulo adies, ai sim marturo mashkar le tsinorhe ai le bare. Mothav kanchi aver de ferdi so phende le profeturia ai o Moses ke kerdiola. </p> 
 <p><a name="an_26:23">26:23</a> Ke o Kristo chinuila, ai ke wo avela o pervo kai zhuvindila mashkar le mule, ai mothola pai vediara le narodoske, ai la lumiake.</p> 
 <p><a name="an_26:24">26:24</a> Ai kadia o Pavlo divinilas te chacharelpe. Numa o Festus tsipisardia "Dzilo san, Pavlo, ke de but kai manglian te zhanes dzilailian!"</p> 
 <p><a name="an_26:25">26:25</a> O Pavlo phendia, "Chi sim dzilo, Festus! Le vorbi kai mothav vorbi cchache si ai malade. </p> 
 <p><a name="an_26:26">26:26</a> O amperato Agrippa zhanel pa kadala dieli, ai sai dav duma bi darako angla leste, ai zhanav ke zhanel sa kadala dieli ke kadala dieli chi kerdile chordanes andek koltso. </p> 
 <p><a name="an_26:27">26:27</a> O amperato, Agrippa, "Pachas tu andel profeturia? Zhanav ke pachas tu!" </p> 
 <p><a name="an_26:28">26:28</a> Ai o Agrippa phendia le Pavloske, "Akanash parhuves ma, ai keres te kerdiuav shav Devlesko?" </p> 
 <p><a name="an_26:29">26:29</a> Ai o Pavlo phendia, "Te avel akana vai mai angle sar mangela O Del, ai na ferdi tu , numa savorhe kodola kai ashunden mande adies, sai kerdion sar mande, numa chi avela len le lantsuria kai si pe mande!" </p> 
 <p><a name="an_26:30">26:30</a> O amperato Agrippa, o governori Festus, ai Bernice, ai sa kodola kai sas lensa wushtilo opre, </p> 
 <p><a name="an_26:31">26:31</a> ai durile xantsi, ai denas pe duma won de won, ai mothonas, "Kako manush chi kerdia kasavestar baio te mudaren les vai te thon le ande temnitsa." </p> 
 <p><a name="an_26:32">26:32</a> Ai o Agrippa phendia le Festusoske, "Kako manush sai mekenas les te na akhardino le amperatos Caesar."</p> 
 <p><a name="an_27:1">27:1</a> Kana manglia te zhas po paraxodo ande Italia, dine le Pavlos ai mai avre manushen kai sas phandade kai ek ketana kai busholas Julius, wo sas ketana Romanonge le amperatoske." </p> 
 <p><a name="an_27:2">27:2</a> Anklistiam pe ek paraxodo andai Adramyttium, kai trobulas te zhal karing Asia, ai geliamtar, ai sas amensa o Aristarchus. Wo sas Macedonia andai Thessalonica.</p> 
 <p><a name="an_27:3">27:3</a> Pe terharin aresliam ando Sidon. O Julius kai kerelas mishtimasa le Pavlo meklia les te zhal te dikhel peske vortakon, ai te lel lendar so trobul le. </p> 
 <p><a name="an_27:4">27:4</a> Kana geliamtar kotsar, nakhliam, pai izula kai bushol Cyprus, ke bare barvalia avenas pe amende. </p> 
 <p><a name="an_27:5">27:5</a> Kana nakhliam e maria kai nakhelas andai Cilicia ai andai Pamphylia, aresliam ando Myra, ek foro ande Lycia. </p> 
 <p><a name="an_27:6">27:6</a> Ai kotse e ketana arakhlia ek paraxodo kai sas andai Alexandria, ai kai zhalas ande Italia; kerdiam ame te anklas pe kodo paraxodo. </p> 
 <p><a name="an_27:7">27:7</a> But dies geliam po pai lokorhes, ai bute chinosa aresliam ando foro kai si ando Cnidus. Ai e barval chi mekel ame te zhas mai dur pe kodo drom, nakhliam pa Salmone ai arakhliam ame pashai izula kai bushol Crete. </p> 
 <p><a name="an_27:8">27:8</a> Zhasas angle chinosa pashai rig, ai aresliam ande ek than kai bushol Safe Harbos (Bopor), pasha foro kai sas ande Lasea.</p> 
 <p><a name="an_27:9">27:9</a> But vriama phasardiam, ai baio vunzhe sai kerdiolas te mai zhasa po paraxodo, kana si pozno ande bersh, ivend sas, anda kodia o Pavlo phendia lenge, </p> 
 <p><a name="an_27:10">27:10</a> "Dikhav manushale ke kado drom chi avela lasho, o paraxodo ai so si andre si te rimonpe, ai te phadion, ai vi ame sai meras." </p> 
 <p><a name="an_27:11">27:11</a> Numa o mai baro le Romanonge mai but pachalaspe so motholas o manush kai tradelas o paraxodo ai kodolesko mui kai sas lesko paraxodo de sar te pachal so phendia o Pavlo. </p> 
 <p><a name="an_27:12">27:12</a> Numa o than nas lasho te beshen kotse sa ivend, anda kodia mai but anda lende mangenas te zhantar kotsar, ai mangenas te zhan te dashtina ando Phoenix, ek porto kai sas ande Crete, kai sas karing o saut westo ai o nort westo ai kotse nakhasa o ivend.</p> 
 <p><a name="an_27:13">27:13</a> E tsinorhi barval avelas anda Sauto ai phurdelas, won gindisaile ke sai keren so mangenas; ai mangle te zhantar, numa zhanas le paraxodosa pashai phuv kai si e Crete. </p> 
 <p><a name="an_27:14">27:14</a> Numa sigo ek barval zurali kai bushol Euroclydon (norteasto) avili andal plaia le izulaki. </p> 
 <p><a name="an_27:15">27:15</a> O paraxodo angerelas les e barval, ai nashtisarasas te zhas la barvaliasa, ai chi mai kerdiam khanchi. Mekliam te zhal o paraxodo kai mangel. </p> 
 <p><a name="an_27:16">27:16</a> Nakhliam pa sauto pa izula kai bushol Clauda. Kodia izula vorta anglal sas, ai xantsi barval sas, ai aresliam chinosa te las o tsinorho paracodo kai sas ame. </p> 
 <p><a name="an_27:17">27:17</a> Ai thodiam les po baro, porme phangliam les shelensa pasha paraxodo, ke darasas ke del dap pashai phuv la Libyiake, line tele e tsera ai makle o paraxodo te zhal le barvaliansa. </p> 
 <p><a name="an_27:18">27:18</a> E barval inker drichinilas ame zurales, pe terharin thodepe te shuden o torhaxo kai sas ando paraxodo ando pai. </p> 
 <p><a name="an_27:19">27:19</a> Ai o trito dies shude penge vastensa le dieli le paraxodoske ando pai. </p> 
 <p><a name="an_27:20">27:20</a> But dies chi dichilia o kham ai chi dichilia le chererhaia, ai e barval sakadia de zurales phurdelas. Ai savorhe darasas ke meras.</p> 
 <p><a name="an_27:21">27:21</a> Chi xaliamas de dumult, antunchi o Pavlo ande punrhende angla lende phendia lenge, "Manushale, trobulas te ashunen mande, ai te na zhantar andai Crete, saxke te na xasavas ai te na xasaras so sas amen. </p> 
 <p><a name="an_27:22">27:22</a> Numa akana na daran, ke chi iek anda tumende chi merela, ferdi o paraxodo xasavola. </p> 
 <p><a name="an_27:23">27:23</a> Me sim le Devlesko, ai kerav leski buchi, e riat ek angelo sikadilo mange, </p> 
 <p><a name="an_27:24">27:24</a> ai phendia mange, "Pavlo, Na dara kanch, ke tu trobul te nakhes angla Caesar, ai O Del dia tu kodolen kai si tusa po paraxodo." </p> 
 <p><a name="an_27:25">27:25</a> "Anda kodia, manushale, Na daran, ke pachav ma ando Del, ke avela sar phendia mange. </p> 
 <p><a name="an_27:26">27:26</a> Numa si te aresas pek izula." </p> 
 <p><a name="an_27:27">27:27</a> Kana e desh u shtarto riat avili, e barval angerelas ame pe maria kai bushol Adria karing le desh u dui e rait, kodola kai tradenas o paraxodo haliarenas ke pashuavas pasha ek phuv. </p> 
 <p><a name="an_27:28">27:28</a> Shude iek shelo ai kako shelo sas phanglo iek para sastri ai dine pe gor ke o pai trenda ai efta metura (120') de baro sas, mai angle mai shude o shelo ai arakhle besh tai oxto metura (90') de baro. </p> 
 <p><a name="an_27:29">27:29</a> Daranas ke o paraxodo malavel andel bax, anda kodia shude shtar shele kai sas sastria pare pe lende ando pai palal o paraxodo, ai azhukerde te phuterdiol o dies. </p> 
 <p><a name="an_27:30">27:30</a> Numa le manush kai lenas sama katar o paraxodo mangenas te zhantar pa paraxodo; ai line o tsinorho paraxoditsi ai thode les pe maria, ai won mothonas ke bute shuden sastria pare ando pai te inkeren le paraxodos. </p> 
 <p><a name="an_27:31">27:31</a> O Pavlo phendia le ketanako kai poronchil pel ketani ai le ketanenge, "Kakala manush te zhanatar ai te na beshen anda paraxodo nashtin te aven skepime." </p> 
 <p><a name="an_27:32">27:32</a> Antunchi le ketani shinde le shele kai ankerenas le paraxoditses te perel ande maria. </p> 
 <p><a name="an_27:33">27:33</a> Mai anglal sar te phuterdiol o dies, o Pavlo phendia savorhenge te len pesa xaben, phenelas, "Ke adies si o desh u shtarto dies ke sar azhukerdiam ai inkerdilian te na xan. </p> 
 <p><a name="an_27:34">27:34</a> Akana mothav tumenge te len xaben; ke trobul te xan te traiin: ai chi iek firo anda tumare bal chi xasavola." </p> 
 <p><a name="an_27:35">27:35</a> Kana getosardia te del duma, o Pavlo lia manrho, ai rhigisailo ka Del anda leste angla savorhende, ai phaglia les, ai thodiape te xal. </p> 
 <p><a name="an_27:36">27:36</a> Porme savorhe mishto sas, ai vi won xanas. </p> 
 <p><a name="an_27:37">27:37</a> Samas dui shela ai eftavardesh tai shov zhene ande sa. </p> 
 <p><a name="an_27:38">27:38</a> Kana savorhe xale mishto, shude o jiv ande maria, saxke te vushurilpe o paraxodo.</p> 
 <p><a name="an_27:39">27:39</a> Kana phuterdilo o dies le manush kai arakhenas o paraxodo, chi prinzharde e phuv: numa dikhle le avelas pai vari katar kai delas ande maria, ai mangenas te terdion kotse te dashtina. </p> 
 <p><a name="an_27:40">27:40</a> Phuterde le shele kai sas sastrensa ande maria, ai mai phuterde le shele le khashtenge kai sas te traden o paraxodo. Porme thode iek bari tsera anglal po paraxodo, saxke te spidel e barval o paraxodo, ai zhanas karing e phuv vai plazha. </p> 
 <p><a name="an_27:41">27:41</a> Numa dine le paraxodosa andek phuv, kai sas kotse andek than kai avelas pai pa dui riga; ai kotse astardilo o paraxodo, e rik e anglui dia ande chishai ai nashtilas te mai mishtilpe, numa e rik e palui phadili katar o talazo. </p> 
 <p><a name="an_27:42">27:42</a> Le ketani mangenas te mudaren kodolen kai sas phandade, ke dar sas lenge ke xoten ande maria ai zhantar naimasa. </p> 
 <p><a name="an_27:43">27:43</a> Numa o baro ketano le Romanonge mangelas te skepil le Pavlos, chi meklia te mudaren kanikas; ai dia ordina kodolen kai zhanen te naion te xoten ando pai mai anglal savorhendar ai te zhan pe phuv. </p> 
 <p><a name="an_27:44">27:44</a> Ai le kolaver te lenpe pala lende, ai te inkerdion katar le palia (khash) vai katar le kotora le paraxodoske. Ai kadia savorhe aresle pe phuv, ai skepisaile savorhe.</p> 
 <p><a name="an_28:1">28:1</a> Kana skepisailiam, ashundiam ke kodia izula busholas Malta. </p> 
 <p><a name="an_28:2">28:2</a> O narodo kai sas pe kodia izula sas defial lashe amensa, breshind delas, ai defial shil sas, kerde ek bari iag, ai savorhe akhardia ame te beshas lensa. </p> 
 <p><a name="an_28:3">28:3</a> O Pavlo chidia but krenzhetsi te shudelpe iag, numa ek sap anklisto avri andal krenzhetsi ke pala tachimos, ai huluisailo pe lesko vas. </p> 
 <p><a name="an_28:4">28:4</a> Kana o narodo kodola izulako dikhle o sap kai sas huluime pel Pavlosko vas, denas pe duma won de won, ai mothonas, "Kako manush si kai mudarel, ke o chacho zakono le Devlesko chi mekel les te traiil, marka ke skepisailo andai maria." </p> 
 <p><a name="an_28:5">28:5</a> Numa o Pavlo shudia le sapes ande iag, ai nas vov si dukhado. </p> 
 <p><a name="an_28:6">28:6</a> Kado narodo azhukerelas te shuvliol, vai te merel strazo, numa azhukerde but te dikhen so kerdiol leske, ai dikhle ke chi kerdilia leske chi iek baio, ai parhude penge ginduria karing leste ai phende, "Kako manush si ek del!"</p> 
 <p><a name="an_28:7">28:7</a> Kotsar pashe sas ek phuv kai sas ieke manusheski, ai wo sas baro pe kodia izula kai busholas Publius, kodo manush akhardia ame peste lashimasa, ai meklia ame te beshas leste trin dies. </p> 
 <p><a name="an_28:8">28:8</a> O dat kodole manushesko ando than sas, ai baro zharo sas pe leste, ai leski ji sas defial naswali. O Pavlo gelo leste, thodia le vas pe leste, ai rhugisardia leske, ai sastiardia les. </p> 
 <p><a name="an_28:9">28:9</a> Pala kodia le kolaver naswale kai sas pe izula avile ka Pavlo ai vi won sastile. </p> 
 <p><a name="an_28:10">28:10</a> Ai lazhanas amendar, ai chetainas amen, ai kana avili e vriama te zhastar, dine ame so godi trobulas ame te zhas.</p> 
 <p><a name="an_28:11">28:11</a> Kana nakhle trin shon liam ek paraxodo kai si andai Alexander, kodo paraxodo busholas 'Le dui zhamea dela' (Castor ai Pollux), kai nakhlo sas o ivend ande izula. </p> 
 <p><a name="an_28:12">28:12</a> Aresliam andek foro kai bushol Syraceuse, ai kotse beshliam trin dies. </p> 
 <p><a name="an_28:13">28:13</a> Ai kotsar geliam kodole dromesa te aresas ando Rhegium. Pe terharin e barval kai avelas anda sauto phurdelas, ai ande dui dies aresliam ando Puteoli. </p> 
 <p><a name="an_28:14">28:14</a> Ande kodo foro arakhliam phralen, kai mangel amendar te beshas lensa iek kurko. Ai geliam ande Rome. </p> 
 <p><a name="an_28:15">28:15</a> Kana le phral kai sas ande Rome ashunde kai aviliamas won avile zhi ka bazari kai bushol Appius Forum ai le trin kafanavi te dikhen ame. O Pavlo kana dikhlia le, naisisardia le Devles, ai mishto sas leske. </p> 
 <p><a name="an_28:16">28:16</a> Kana aresliam ande Rome, o baro ketano angerdia le manush kai sas phandade ka o baro le Romanongo, numa meklia le Paulos te beshel korkorho ieka ketanasa te arakhel les.</p> 
 <p><a name="an_28:17">28:17</a> Trin dies pala kodia o Pavlo akhardia peste le bare le Zhidovonge kai sas ande Rome. Kana chidinisaile, wo phendia lenge, "Manushale, Murhe phral! Ivia ke chi kerdem kanch amare narodoske, ai chi rimosardem o zakono amare dadengo, aterdiarde ma ande Jerusalem, ai dine ma kal Romanuria. </p> 
 <p><a name="an_28:18">28:18</a> Numa le Romanuria phushle ma, ai mangenas te meken ma, ke chi arakhle kasavestar baio pe mande te mudaren ma. </p> 
 <p><a name="an_28:19">28:19</a> Numa savon mangenas te mudaren ma, le Zhiduvuria; ai antunchi musai sas mange te akharav le amperatos o Caesar, ai chi tradem chi iek chorhi viasta pa kodo narodo. </p> 
 <p><a name="an_28:20">28:20</a> Eta, Sostar manglem te dikhav tumen, ai te dav tumensa duma; ke te si kako lantso pe mande ke pala kuko kai le Zhiduvuria pachanpe ande leste." </p> 
 <p><a name="an_28:21">28:21</a> Ai won mothon leske, "Chi aviliam amende chi iek lil andai Judea pa tute, chi avilo chi iek phral te anel vai te mothol nasulimos pa tute. </p> 
 <p><a name="an_28:22">28:22</a> Numa ame mangliamas te zhanas tutar, so gindis, ke ame zhanas ke kadia buchi kai tu keres, o narodo chi mangel." </p> 
 <p><a name="an_28:23">28:23</a> Line penge iek dies te den duma le Pavlos, ai kodo dies avile mai but leste kotse kai beshelas o Pavlo. De diminiatsi zhi ande riat o Pavlo motholas lenge ai sicharelas le pa rhaio le Devlesko, ai mangelas te anel le te pachanpe ando Jesus, ai motholas lenge pa zakono le Mosesosko, ai pal klishki le profetonge. </p> 
 <p><a name="an_28:24">28:24</a> Uni pachaiepe pa so motholas lenge, ai le kolaver chi mangenas te pachanpe. </p> 
 <p><a name="an_28:25">28:25</a> Zhanastar, ai nashtinas te malaven pala iek kavreste, ai o Pavlo phendia lenge, "O Swunto Duxo vorta motholas kana divinilas tumare dadensa anda mui le profetosko o Isaiah! </p> 
 <p><a name="an_28:26">28:26</a> Isaiah motholas, Zha karing kado narodo, ai mothol leske; "Ashunena mishto, numa chi haliaren; dikhena mishto, numa chi dikhena." </p> 
 <p><a name="an_28:27">28:27</a> Ke e goji kadale narodosko chi mai haliarel, ai phandade penge khan, phandade penge iakha, saxke te na dikhen penge iakhensa. Ai te na ashunen penge khanensa, ai lenge goji chi haliarel kanch, ai te na boldenpe karing mande, ai te sastiarav le, mothol O Del.</p> 
 <p><a name="an_28:28">28:28</a> "Me mangav tume te zhanen e viasta le skepimaski kai si katar O Del, sas tradini ka kodola kai Nai Zhiduvuria, ai won ashunen ka kodia viasta." </p> 
 <p><a name="an_28:29">28:29</a> Kana o Pavlo phendia kodo divano le Zhiduvuria geletar, ai denas pe duma won de won.</p> 
 <p><a name="an_28:30">28:30</a> Ai o Pavlo beshlo dui bersh antrego ando kher kai pochinelas swako shon, mekelas te aven leste sa kodola kai avenas te dikhen les. </p> 
 <p><a name="an_28:31">28:31</a> Motholas pa rhaio le Devlesko, ai sicharelas pa Del Jesus Kristo, sa peske ilesa, ai chi aterdiarelas les khonik te kerel peske buchi le Devleski.</p> 
 <p></p><hr>
 <center>
 <a href="rom.htm">Next: Romans</a></center>
 </body>