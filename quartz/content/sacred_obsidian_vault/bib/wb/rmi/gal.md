<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="co2.htm">Previous</a> 
 <a href="eph.htm">Next</a> 
 </center>
 <hr>
  <h3 align="center">Romani Bible: Galatians</h3> 
 <p><a name="an_1:1">1:1</a> O Pavlo, ek apostle, na katar le manush, ai chi katar iek manush,numa katar O Jesus Kristo, ai O Del O Dat, kai zhuvindisardia les andal mule. </p> 
 <p><a name="an_1:2">1:2</a> Ai sa le phral kai si katse mansa, te traden kado lil kal khangeria kai si ande Galatia,</p> 
 <p><a name="an_1:3">1:3</a> ai te mothas lenge, O Del amaro Dat, ai O Del O Jesus Kristo te del tume o mishtimos ai a pacha. </p> 
 <p><a name="an_1:4">1:4</a> O Kristo diape wo te skepil amen anda amare bezexa, saxke te ankkalavel ame anda kadia lumia kai si akana ai kai si nasul, katar e voia amare Devleski ai amaro Dat. </p> 
 <p><a name="an_1:5">1:5</a> Ka Del te avel o barimos ande swako vriama. Amen</p> 
 <p><a name="an_1:6">1:6</a> Defial chudisailem kai meken kadia sigo kodoles kai akhardia tume pala lashimos le Kristosko, ai ke bolden tume karing iek aver lashi viasta. </p> 
 <p><a name="an_1:7">1:7</a> Chaches nai aver lashi viasta, numa dav tumensa duma kadia ke si narodo kai rimol tume, ai kai mangel te parhuvel e lashi viasta le Kristoski. </p> 
 <p><a name="an_1:8">1:8</a> Numa marka ame, vai iek angelo kai avilo anda rhaio, te phendino tumenge iek aver lashi viasta ke sar kucha kai ame andiam tumenge, kodo te zhal ande iado! </p> 
 <p><a name="an_1:9">1:9</a> Ame phendiam tumenge vunzhe ai mai mothav akana: te anela tumenge vari kon aver lashi viasta ke sar kucha kai sas tume dini, kodo te zhal ande iado!</p> 
 <p><a name="an_1:10">1:10</a> So znachil kodia, ke rodav te niriv o lashimos le manushengo? Nichi! Mangav o lashimos le Devlesko! Vai rodav te avav drago le manushenge? Ke te rodemas inker te avav drago le manushenge, nas te avav sluga le Kristoski.</p> 
 <p><a name="an_1:11">1:11</a> Phenav tumenge, murhe phral, e lashi viasta kai phenav, chi avel katar o manush. </p> 
 <p><a name="an_1:12">1:12</a> Chi lem kadia lashi viasta katar iek manush, ai khonik chi sichardia ma, numa O Jesus Kristo dia ma te zhanav la.</p> 
 <p><a name="an_1:13">1:13</a> Tume ashundian sar phiravas kana simas astardo ka zakono le Zhidovongo, zhanen sar chinuivas zurales e khangeri le Devleski ai tsavas sa murhi zor te peravav la. </p> 
 <p><a name="an_1:14">1:14</a> Me nakhavas buten vortachen le Zhidovon kai sas ande murhe bersh ando zakono o Zhidovisko. Me mai ilesa mangavas te kerav o zakono amare dadengo. </p> 
 <p><a name="an_1:15">1:15</a> Numa O Del, ande pesko lashimos, alosardia ma mai anglal sar te kerdiuav. Ai akhardia ma te kerav leski buchi. </p> 
 <p><a name="an_1:16">1:16</a> Ai kana manglia te sikavel mange peske shaves, saxke te angerav kal manush kai nai Zhiduvuria e pashi viasta le Kristoski. Chi gelem te phushav kanikas so te kerav. </p> 
 <p><a name="an_1:17">1:17</a> Ai chi gelem chi ande Jerusalem te dikhav kodolen kai sas slugi le Devleske mai anglal mandar. Numa gelemtar strazo ande Arabia, porme gelem palpale ando Damsacus.</p> 
 <p><a name="an_1:18">1:18</a> Ai ferdi trin bersh pala kodia gelem ando Jerusalem te dikhav le Petres, ai beshlem dui kurke lesa. </p> 
 <p><a name="an_1:19">1:19</a> Chi dikhlem chi ieka avre sluga, numa ferdi o Iakov, o phral le Kristosko. </p> 
 <p><a name="an_1:20">1:20</a> So ramov tumenge akana chachimos si. Phenav angla Del ke chi xoxavav! </p> 
 <p><a name="an_1:21">1:21</a> Porme gelem andel gava kai si karing e Syra ai e Cilicia. </p> 
 <p><a name="an_1:22">1:22</a> Ande kodia vriama o narodo le khangeriango le shave le Devleske kai sas ande Judea chi zhanenas man. </p> 
 <p><a name="an_1:23">1:23</a> Ferdi zhanenas so ashunde katar le kolaver, "Kodo kai mai anglal chinuilas amen del duma akana pa pachamos kai mai anglal rodelas te rimol!" </p> 
 <p><a name="an_1:24">1:24</a> Ai naisinas le Devles anda mande.</p> 
 <p><a name="an_2:1">2:1</a> Desh u shtar bersh pala kodia gelem pale ande Jerusalem le Barnabasoske; ai ingerdem vi le Titus mansa. </p> 
 <p><a name="an_2:2">2:2</a> Gelem ke O Del sikadiasas mange ke trobul te zhav. Ai chide ma le barensa rigate kai sas kotse, ai phendem lenge pai lashi viasta kai phenav le manushenge kai Nai Zhiduvuria, ke chi mangav murhi buchi kai kerdem ai kerav akana te avel intaino. </p> 
 <p><a name="an_2:3">2:3</a> Numa o Titus, kai sas mansa ai kai si Greko, nas leske musai te avel semnome, ai marka ke xoxamle phral thodepe mashkar amende, ai mangenas te thon semno pe leste. </p> 
 <p><a name="an_2:4">2:4</a> Kodo narodo thode sas pe chordanes ande amare saxke te dikhen so kerasas ande amaro chidinimos le Kristosa. Won mangenas te keren anda amende rhoburia. </p> 
 <p><a name="an_2:5">2:5</a> Ai ame chi meklem ame vov si pala lende, saxke te garavas tumenge o chachimos la nevia viastako.</p> 
 <p><a name="an_2:6">2:6</a> Numa kodola kai sas jinde sar le bare, numa so sas kodia nai baio, ke O Del chi kerel kris pe so miazol o manush, kodola bare chi phendem mange te kerav chi iek diela. </p> 
 <p><a name="an_2:7">2:7</a> Inker dikhle ke O Del diasas ma e buchi te phenav e lashi viasta kodolenge kai Nas Zhiduvuria, sar won dinesas ka Petri e buchi te phenel e lashi viasta le Zhidovonge. </p> 
 <p><a name="an_2:8">2:8</a> Ke O Del kerdia anda mande e sluga shinadi kodolenge kai Nai Zhiduvuria, sa sar kerdia anda Petri e sluga shinadi le Zhidovongo. </p> 
 <p><a name="an_2:9">2:9</a> O Iakov, o Petri, ai o Iovano, kai sas jinde sar le bare, preznaisarde ke O Del diasas ma kodia buchi mange; antunchi dine ame vas ka Barnabas ai man. Ai kadia chidine andek than iek kavresa ai andek than phendiam ke ame zhasa te keras buchi mashkar kodola kai Nai Zhiduvuria, ai ke won zhana mashkar le Zhiduvuria. </p> 
 <p><a name="an_2:10">2:10</a> Numa mangle amendar ferdi te das ame goji kal chorhe kai si ande lenge khangeri, ai me kerdem so mangle mandar.</p> 
 <p><a name="an_2:11">2:11</a> Kana o Petri avilo ande Antioch, phendem ke nai vorta angla narodo, ke wo nas po drom o vorta. </p> 
 <p><a name="an_2:12">2:12</a> Chaches mai anglal sar te aven uni manush kai sas tradine katar o Iakov, o Petri xalas le phralensa kai Nas Zhiduvuria, numa kana avile kodola manush liape kotsar, ai chi mai xalas lensa, ke wo daralas katar le manush kai mangenas te semnon. </p> 
 <p><a name="an_2:13">2:13</a> Le kolaver phral Zhiduvuria vi won kerde sar o Petri; ai o Barnabas wo pashte lelaspe pala lende.</p> 
 <p><a name="an_2:14">2:14</a> Kana dikhlem ke chi phirenas vorta ai malades ando chachimos la nevia viastako, phendem le Petreske, angla sa o narodo, "Tu kai san Zhidovo, traiisardian katse sar kodola kai Nai Zhiduvuria, ai na sar le Zhiduvuria. No sar thos pe zor kodolen kai Nai Zhiduvuria te traiin sar le Zhiduvuria?"</p> 
 <p><a name="an_2:15">2:15</a> Ame Zhiduvuria sam ai kadia kerdiliam, ai chi sam bezexale le kolavre tsemenge. </p> 
 <p><a name="an_2:16">2:16</a> Numa zhanas ke o manush si jindo vorta angla Del ferdi pala pesko pachamos ando Jesus Kristo, ai na ke kerel so mothol o zakono. Iame, pachaiam ame ando Jesus Kristo saxke te avas jinde vorta pala amaro pachamos ando Kristo, ai na ke kerdiam so mothol o zakono. Ke khonik chi avela jindo vorta angla Del ke kerdia so mothol o zakono.</p> 
 <p><a name="an_2:17">2:17</a> Numa te rodasa te avas jinde vorta ke sam astarde le Kristosa, iame sam bezexale sode si kodola kai Nai Zhiduvuria, kodia znachil ke O Kristo kerel buchi le bezexeske? Nichi! </p> 
 <p><a name="an_2:18">2:18</a> Te tsava ma pale te lasharav so peradem, sikavav kadia ke chi lav ma pala zakono. </p> 
 <p><a name="an_2:19">2:19</a> Ai le zakonoske, mulo sim, iek martia kai o zakono andai, saxke me te traiiv le Devleske.</p> 
 <p><a name="an_2:20">2:20</a> Simas thodino te merav le Kristosa po trushul. Ai kadia mai nai me kai traiiv, numa O Kristo traiil ande mande. O traio le manushesko, o traio kai traiiv me akana traiiv ando pachamos ando Shav le Devlesko, kai simas leske drago ai kai dia pesko traio mange. Chi shudav o lashimos le Devlesko.</p> 
 <p><a name="an_2:21">2:21</a> Te si o manush ke pala zakono sai avel vorta angla Del, apo antunchi O Kristo mulo intaino!</p> 
 <p><a name="an_3:1">3:1</a> Tume dzile Galatians! Kon kerdia farmichi pe tumende? Ke sas angla tumare iakha vorta o patreto sar mulo O Jesus po trushul. </p> 
 <p><a name="an_3:2">3:2</a> Manglemas te den ma atweto pe iek diela kai si te phushav tume: sas tume dino O Swunto Duxo le Devlesko ke kerdian so mothol o zakono, vai ke ashundian ai pachaian tume ande lashi viasta? </p> 
 <p><a name="an_3:3">3:3</a> Sar sai aven kadia dzile ! Tume nachinaisardian le Devleske swuntsone Duxosa, ai akana mangen te geton tumare zorasa? </p> 
 <p><a name="an_3:4">3:4</a> Pate chinuisardian pe kachi dieli intaino? Nashtilpe te avel intaino! </p> 
 <p><a name="an_3:5">3:5</a> Kana O Del del tume pesko Swunto Duxo ai kerel mirakluria mashkar tumende, wo kerel kodia ke tume keren so mothol o zakono, vai ke ashunen ai pachan tume ande lashi viasta?</p> 
 <p><a name="an_3:6">3:6</a> Eta so mothol E Vorba le Devleski pa Abraham, "Wo pachaiape ando Del, ai O Del jindia les sar vorta pala pesko pachamos." </p> 
 <p><a name="an_3:7">3:7</a> No tume trobul te haliaren, ke kodola kai si le o pachamos si andai chachi vitsa le Abrahamoski. </p> 
 <p><a name="an_3:8">3:8</a> E Vorba le Devleski phendia ma anglal ke O Del kerela kodolen kai Nai Zhiduvuria te aven vorta angla leste pala pengo pachamos. Anda kodia E Vorba le Devleski phendia mai anglal le Abrahamoske kadia lashi viasta. </p> 
 <p><a name="an_3:9">3:9</a> "O Del swuntsola sa le narodos kai si pe phuv pala tute." O Abraham pachaiape ai sas swuntsome, no sa kodola kai pachanpe avena swuntsome sar sas o Abraham.</p> 
 <p><a name="an_3:10">3:10</a> Ke sa kodola kai astardion kai buchi le zakonoski avena dine armaia. Ke E Vorba le Devleski mothol, "Dino armaia te avel swako manush kai chi lelpe sagda pala so godi si ramome ande klishka le zakonoski!" </p> 
 <p><a name="an_3:11">3:11</a> Akana mishto si phendo ke khonik nashtil te avel jindo vorta angla Del pala zakono; ke E Vorba le Devleski mothol, "Kodo kai si vorta anglal iakha le Devleske pala pachamos traiila." </p> 
 <p><a name="an_3:12">3:12</a> Numa o zakono nai o pachamos, inker E Vorba le Devleski mothol, "Kodo kai kerel so mothol o zakono traiila pala zakono."</p> 
 <p><a name="an_3:13">3:13</a> O Kristo sas lino armaia ande amaro than, saxke te ankalavel ame andal armaia le zakonoske. E Vorba le Devleski mothol, "Dino armaia te avel swako manush kai si amblado ka khash." </p> 
 <p><a name="an_3:14">3:14</a> Ai sas kadia, saxke o swuntsomos kai O Del shinadia le Abrahamoske te avel dino vi kodolenge kai Nai Zhiduvuria katar O Jesus Kristo, ai te las katar o pachamos, O Swunto Duxo kai sas shinado katar O Del.</p> 
 <p><a name="an_3:15">3:15</a> Murhe phral, dav duma sar den duma le manush, kana iek manush shinadia vari so angla iek marturo, khonik nashtil te aterdiarel so sas shinado vai te mai thol vari so opral. </p> 
 <p><a name="an_3:16">3:16</a> No O Del kerdia shinaimata le Abrahamoske ai kodoleske kai avela pala leste. E Vorba le Devleski chi mothol, "Kodola kai avena pala leste" sar te avilino bute manushenge, numa mothol, "Ai kodoleske kai avela pala tute," ai kodia znazhil ferdi iek manush, kodo si O Kristo.</p> 
 <p><a name="an_3:17">3:17</a> Eta, so lav te mothav, O Del diasas iek shinaimos ai shinadiasas te ankerel les, o zakono kai avilo shtar shela ai trenda bersh pala kodia, nashtil te aterdiarel kodo shinaimos ai te aterdiarel so shinadia O Del. </p> 
 <p><a name="an_3:18">3:18</a> Numa e podarka kai O Del del sar so phendia te del ashela pala zakono, antunchi chi mai ashel pala shinaimos. Numa pala so sas shinado O Del sikadia pesko lashimos le Abrahamoske.</p> 
 <p><a name="an_3:19">3:19</a> Sostar sas dino o zakono? O zakono sas thodino te sikavel so godi si kai nai e voia le Devleski. O zakono trobulas te ankerel zhi kai avel kodo kai trobulas andai vitsa le Abrahamoski, kodoleske kai sas kerdo o shinaimos. Kodo zakono sas tradino katar le angeluria, numa iek manush sas thodino mashkar O Del ai le manush. </p> 
 <p><a name="an_3:20">3:20</a> Numa o manush kai si mashkar O Del ai le manush, nai mashkar O Del ai le manush, ferdi iekeske, ai O Del si ferdi iek.</p> 
 <p><a name="an_3:21">3:21</a> Pate o zakono nai so shinadia O Del? Nichi. Ke te sas dino iek zakono kai sai del o traio le manushenge, apo o manush sai avilino jindo sar vorta angla Del pala zakono. </p> 
 <p><a name="an_3:22">3:22</a> Numa E Vorba le Devleski mothol ke sa e lumia thodi la telai putiera le bezexeski, saxke e podarka, shinadi katar O Del te avel dini kodolenge kai pachanpe ai pala pengo pachamos ando Jesus Kristo.</p> 
 <p><a name="an_3:23">3:23</a> Mai anglal sar te avel e vriama le pachamaski, o zakono ankerelas ame phangle, zhi kai avel o pachamos. </p> 
 <p><a name="an_3:24">3:24</a> No o zakono lelas amendar sama zhi kai avel O Kristo, ai porme te avas jinde vorta angla Del pala pachamos. </p> 
 <p><a name="an_3:25">3:25</a> Akana kai e vriama le pachamaski avili, chi mai lel sama o zakono pe amende.</p> 
 <p><a name="an_3:26">3:26</a> Ke pala pachamos si kai san shave Devleske ando Kristo. </p> 
 <p><a name="an_3:27">3:27</a> Tume savorhe sanas bolde te aven astarde le Kristosa, ai tume kadia lian o nevo traio le Kristosko pe tumende. </p> 
 <p><a name="an_3:28">3:28</a> Le Zhiduvuria ai kodola kai Nai Zhiduvuria saikfielo le, ai vi le manush kai si phangle ai vi kodola kai nai phangle, ai vi le mursh ai le zhuvlia; tume san savorhe astarde le Kristosa. </p> 
 <p><a name="an_3:29">3:29</a> Te san le Kristoske, tume san antunchi andai vitsa le Abrahamoski, ai len so O Del shinadia sas te del.</p> 
 <p><a name="an_4:1">4:1</a> Ashun so mai motsav: O shav kai trobul te lel o mishtimos peske dadesko sa andek fielo diela lo ke sar iek manush kai si phanglo zhi kai godi avela terno, marka ke so godi si lesko si. </p> 
 <p><a name="an_4:2">4:2</a> Akana kai si terno, thodino lo kal manush kai len sama lestar ai te len sama katar leski dieli zhi pe vriama kai lesko dat phendia. </p> 
 <p><a name="an_4:3">4:3</a> Iame zhi kai godi samas sar glati, phangle sama kal dieli kadala lumiake.</p> 
 <p><a name="an_4:4">4:4</a> Numa kana e vriama kai sas thodi avili, O Del tradia peske Shaves. Kerdilo katar iek zhuvli, ai traiilas tele zakono le Zhidovongo. </p> 
 <p><a name="an_4:5">4:5</a> Saxke te ankalavel kodolen kai sas thodine tela zakono, ai ame te sai kerdiuas shave le Devleske. </p> 
 <p><a name="an_4:6">4:6</a> Te sikavel tumenge ke leske shave san, O Del tradia ande amare ile O Swunto Duxo peske Shavesko, O Swunto Duxo kai tsipil, "Dat, Murho Dat." </p> 
 <p><a name="an_4:7">4:7</a> No akana, chi mai san manush phanglo, numa shav ai akana kai san lesko shav, O Del dela tu o mishtimos kai garavel peske shavenge.</p> 
 <p><a name="an_4:8">4:8</a> Mai anglal chi zhanenas le Devles, ai phangle sanas kal dieli kai nai chaches dela. </p> 
 <p><a name="an_4:9">4:9</a> Numa akana kai zhanen le Devles, inker mai bini, akana kai O Del zhanel tume, sar sai mai tume zhan palpale ka kodola kovle ai chorhe dieli la phuviake? Sar sai dashtilpe ke tume mangen pale te aven phangle lende? </p> 
 <p><a name="an_4:10">4:10</a> Tume len sama zurales ka uni dies, ka uni shon, ka uni vriama, ai ka uni bersh. </p> 
 <p><a name="an_4:11">4:11</a> Dar mange ando tumende! Ke sa e buchi kai kerdem mashkar tumende avela intaino?</p> 
 <p><a name="an_4:12">4:12</a> Murhe phral, mangav ma tumendar, kerdion sar mande. Sar me kerdilem sar tumende, chi kerdian mange chi iek nasulimos. </p> 
 <p><a name="an_4:13">4:13</a> Tume seren tume sostar, andem tumenge e lashi viasta e pervo data; sostar ke naswalo simas. </p> 
 <p><a name="an_4:14">4:14</a> Murho stato o naswalo sas te zumavel tumen, numa chi simas tumenge gratsia ai chi shudian ma. Numa premisardian ma sar iek angelo le Devlesko, vai sar O Jesus Kristo.</p> 
 <p><a name="an_4:15">4:15</a> Defial raduime sanas! Apo so kerdilia tumensa akana? Sai mothav kacha diela pa tumende: te sai dashtisardianas lianas tumare iakha avri, ai dianas le mange. </p> 
 <p><a name="an_4:16">4:16</a> Apo akana so kerdilem tumaro duzhmano kai mothav tumenge o chachimos?</p> 
 <p><a name="an_4:17">4:17</a> Kodo narodo sikaven but ke volin tume, numa lenge ginduria nai lashe karing tumende. So won mangen si te len tume amendar, saxke te keren buchi lenge. </p> 
 <p><a name="an_4:18">4:18</a> Mishto te avel tumen ilo te keren o mishtimos ande swako vriama, ai na ferdi kana sim mashkar tumende.</p> 
 <p><a name="an_4:19">4:19</a> Murhe kuchi shave! Haliarav pale iek chino tumenge, sar iek chino kai si la zhuvlia kana bianjol lake iek glata, zhi kai O Kristo lashardiol ande tumende. </p> 
 <p><a name="an_4:20">4:20</a> Sode manglemas te avav pasha tumende akana, saxke te sai dav tumensa duma averfielo, ke chi zhanav so kerdilia tumensa.</p> 
 <p><a name="an_4:21">4:21</a> Phenen mange tume kai mangen te aven tela zakono, pate chi aliarena so mothol o zakono? </p> 
 <p><a name="an_4:22">4:22</a> O zakono mothol ke o Abraham sas les dui shave, iek katar iek zhuvli kai sas phangli, ai iek katar iek zhuvli kai nas phangli. </p> 
 <p><a name="an_4:23">4:23</a> O shav kai sas les katar e zhuvli kai sas phangli biandilo sar aver, numa o shav kai sas les katar e zhuvli kai nas phangli biandilo sar O Del shinadiasas.</p> 
 <p><a name="an_4:24">4:24</a> Sai haliaren la sar iek patreto: le dui zhuvlia si le dui kontrakturia pachi, iek anda kodola pachi sikavel katar e Hagar, ai kucha anda Mount Sinai, biandiol lake glati phangle. </p> 
 <p><a name="an_4:25">4:25</a> E Hagar si o Mount Sinai kai si ande Arabia, woi malavel ka foro kai si ande Jerusalem, kai si phangli peske manushensa. </p> 
 <p><a name="an_4:26">4:26</a> Numa e Jerusalem kai si ande rhaio nai phangli, ai woi si amari dei. </p> 
 <p><a name="an_4:27">4:27</a> Ke E Vorba le Devleski mothol, "Raduisavo tu, zhuvlio kai shoxar nashti avilian tu glate! Tsipisar raduimastar, tu kai shoxar chi zhanglian le dukha la zhuvliake kai sas la glate! Ke e zhuvli kai sas mekli avela la mai but glate de sar la zhuvlia kai si la rhom.</p> 
 <p><a name="an_4:28">4:28</a> Numa tume, murhe phral, tume san shave kai biandilian sar sas shinado katar O Del, sar o Isaac. </p> 
 <p><a name="an_4:29">4:29</a> Mai anglal o shav kai biandilo ando stato chinuilas kodoles kai biandilosas pala Swunto Duxo le Devlesko; ai sakadia si akana. </p> 
 <p><a name="an_4:30">4:30</a> Numa so mothol E Vorba le Devleski? Woi mothol, "Gonisar la zhuvlia kai si phangli ai lake shaves; ke o shav la zhuvliako kai si phanglo chi avela les so sas shinado katar o dat le shavesa kai si la zhuvliako kai nai phanglo." </p> 
 <p><a name="an_4:31">4:31</a> Anda kodia, murhe phral, chi sam shave la zhuvliake kai si phangle, numa la zhuvliake kai nai phangle.</p> 
 <p><a name="an_5:1">5:1</a> O Kristo phuterdia ame anda phanglimos saxke te na mai avas vov si phangle, O Kristo lia tume anda phanglimos ai beshen kadia, ai arakhen tume te na mai pale kerdion manush phangle.</p> 
 <p><a name="an_5:2">5:2</a> Ashunen mange! Me, o Pavlo, mothav tumenge, te thona semnuria pe tumende, antunchi O Kristo chi mai avela kanchi. </p> 
 <p><a name="an_5:3">5:3</a> Ai mai mothav iek data, sakone manusheske kai thol semno pe peste ke musai leske te lelpe pala sa o zakono. </p> 
 <p><a name="an_5:4">5:4</a> Tume kai roden te aven jinde vorta angla Del ando zakono thodine san rigate katar O Kristo. Ai mai nai tumenge o lashimos le Devlesko. </p> 
 <p><a name="an_5:5">5:5</a> Numa ame, pachas ame ke O Del kerela te avas vorta angla leste; kodia ame azhukeras, katar O Swunto Duxo kai kerel buchi pala pachamos kai si ande amende. </p> 
 <p><a name="an_5:6">5:6</a> Ke te sam thodine andek than le Kristosa, te avesa semnome, vai te na avesa nai kanchi; so trobul te avel o pachamos kai kerel buchi pala dragostia.</p> 
 <p><a name="an_5:7">5:7</a> Tume nashenas mishto, kon aterdiardia tume, te na mai mekel tume te len tume pala chachimos? So phende tumenge te parhuven tumaro gindo? </p> 
 <p><a name="an_5:8">5:8</a> Nas katar O Del, kai akharel tume. </p> 
 <p><a name="an_5:9">5:9</a> "Lel xantsi drozhde te vazdelpe sa o arho." </p> 
 <p><a name="an_5:10">5:10</a> Si ma pachamos ande tumende katar O Del, ke tume chi gindin averfielo ke sar mande, numa kodo kai rimol tume, kon godi avela, avela dino pe kris katar O Del. </p> 
 <p><a name="an_5:11">5:11</a> Me, murhe phral, te mai dava duma pa semno, sostar chinuin ma? Antunchi murhe vorbi pa o trushul le Kristosko trobulas te na keren baio. </p> 
 <p><a name="an_5:12">5:12</a> Manglemas o narodo kai rimol tume te duriol tumendar.</p> 
 <p><a name="an_5:13">5:13</a> Murhe phral, tume sanas akharde te na mai aven phangle. Numa akana kai chi mai san phangle na len tume pala stato. Numa meken tume pala dragostia te aven le slugi iek kavreske. </p> 
 <p><a name="an_5:14">5:14</a> Ke sa o zakono kerdo lo ande iek vorba kacha: "Te avel tuke drago cho vortako sar san tu tuke drago." </p> 
 <p><a name="an_5:15">5:15</a> Numa te kerena sar le zhigeni, te dukhaven tume ai keren bi malades iek kavresa, antunchi arakhen tume, ke te na nichi, rimona tumen iek kavres.</p> 
 <p><a name="an_5:16">5:16</a> Me mothav tumenge, phiren ando Swunto Duxo, ai kadia chi kerena so mangel tumendar o stato.</p> 
 <p><a name="an_5:17">5:17</a> Ke o stato mangel dieli kai O Swunto Duxo chi mangel, ai O Swunto Duxo mangel dieli kai o stato chi mangel. Won si penge duzhmaia, saxke tume te na keren so tume mangen. </p> 
 <p><a name="an_5:18">5:18</a> Te san phirade katar O Swunto Duxo, chi san tela zakono.</p> 
 <p><a name="an_5:19">5:19</a> Ai zhanas so mangel o stato, e kurvia, o bi vuzhimos, o gindo o chorho; </p> 
 <p><a name="an_5:20">5:20</a> Te rhugis tu kal ikoni ai o drabarimos, le manush kerdion duzhmaia iek kavreske, xanpe, ai zhaluzi le, e xoli ande lende, sa roden te keren vari so, o sicharimos o xoxamlo pa Del, </p> 
 <p><a name="an_5:21">5:21</a> mangen so si avres, mudarimata, kerdion macharne, ai chidenpe andek than te keren dieli zhungale, ai dieli kadalendar. Phenav tumenge mai anglal, sar vunzhe phendem, le manush kai keren kasavendar dieli chi zhana ando rhaio le Devlesko.</p> 
 <p><a name="an_5:22">5:22</a> Numa e fruta le Swuntone Duxoski si e dragostia, o raduimos, e pacha, e rhavda, o lashimos, o zhutimos, o pachamos, </p> 
 <p><a name="an_5:23">5:23</a> o kovlimos (chi luvudilape peste), ai le sama te na shubis tu. Nai chi iek zakono kai rimol kadala dieli. </p> 
 <p><a name="an_5:24">5:24</a> Kodola kai si le Kristoske karfosarde le statos penge bezexensa, ai le dielensa kai sas lenge drago. </p> 
 <p><a name="an_5:25">5:25</a> Te traiisarasa ando Swunto Duxo, vi phiras le Swuntone Duxosa. </p> 
 <p><a name="an_5:26">5:26</a> Na keras barimata, ai na xoliaras iek kavres, aina avas zhaluzi pe iek kavreste.</p> 
 <p><a name="an_6:1">6:1</a> Murhe phral, te dikhlian ke shubisailo vari kon ande vari soste, tume kai si tume O Swunto Duxo le Devlesko, anen les palpale po drom o vorta; numa len les lashimasa, ai arakh tu te na aves vi tu zumado.</p> 
 <p><a name="an_6:2">6:2</a> Zhutin tume iek kavres ande tumare pharipe, ai kadia kerena o zakono; le Kristosko. </p> 
 <p><a name="an_6:3">6:3</a> Te gindila vari kon ke wo si vari so, ai kai wo nai kanchi, wo shubilpe pes. </p> 
 <p><a name="an_6:4">6:4</a> Te lel sama sako so kerel wo, ai porme sai luvudilape pe peste, ai na anda so kerdia o kolaver. </p> 
 <p><a name="an_6:5">6:5</a> Ke sako trobul te kerel peski buchi.</p> 
 <p><a name="an_6:6">6:6</a> Kodo kai phenen leske e lashi viasta trobul te hulavel sa pesko mishtimos kodolesa kai phenel leske e lashi viasta.</p> 
 <p><a name="an_6:7">6:7</a> Na shubin tume; chi marelpe mui katar O Del, ke o manush chidela so thodia te bariol. </p> 
 <p><a name="an_6:8">6:8</a> Te bariarela so si drago leske statoske, lesko stato anela leske e martia; numa te bariarela so si drago le Swuntone Duxoske, O Swunto Duxo anela leske o traio kai chi mai getolpe. </p> 
 <p><a name="an_6:9">6:9</a> Na aterdiuas, keras sagda o mishtimos; ke te na xasarasas zor, chidasa kana avela e vriama.</p> 
 <p><a name="an_6:10">6:10</a> Zhi kai godi sai dashtisaras, keras o mishtimos savorhenge, ai mai but amare phralenge kai pachanpe ando Del.</p> 
 <p><a name="an_6:11">6:11</a> Dikhen savestar baro lil ramosardem tumenge murhe vastensa!</p> 
 <p><a name="an_6:12">6:12</a> Sa kodola kai mangen te plachan penge statos mangenpe zor te keren semno pe tumaro stato. Saxke te na chinuin won pala trushul le Kristosko. </p> 
 <p><a name="an_6:13">6:13</a> Ke kodola kai si le semno ande pengo stato chi lenpe pala zakono; numa mangen te avel tumen semno ando stato te sai luvudinpe pa tumende ke thode semno ande tumaro stato.</p> 
 <p><a name="an_6:14">6:14</a> Me, pa mande, dur mandar o gindo te luvudiv ma andal kolaver dieli, de ferdi anda trushul amare Devlesko O Jesus Kristo; e, katar o trushul le Kristosko e lumia muli la mange, ai me sim mulo la lumiake. </p> 
 <p><a name="an_6:15">6:15</a> Ke te avel tu semno ando stato vai te na avel tu kodia na kanchi, numa so trobul si te aves iek nevo manush.</p> 
 <p><a name="an_6:16">6:16</a> Sa kodolenge kai lenpe pala kodia ande penge traio, mothav e pacha ai o lashimos le Devlesko te avel lensa, lensa ai sa le Devleske narodosa!</p> 
 <p><a name="an_6:17">6:17</a> Te na mai chinuil ma khonik akana, ke si ma pe murho stato le semnuria le Kristoske.</p> 
 <p><a name="an_6:18">6:18</a> Murhe phral, o mishtimos amare Devlesko O Jesus Kristo te avel tumensa. Amen.</p> 
 <p></p><hr>
 <center>
 <a href="eph.htm">Next: Ephesians</a></center>
 </body>