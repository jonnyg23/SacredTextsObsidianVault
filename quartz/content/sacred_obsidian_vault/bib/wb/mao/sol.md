<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="ecc.htm">Previous</a> 
 <a href="isa.htm">Next</a> 
 </center>
 <hr>
  <h3 align="center">Maori Bible: Song of Solomon</h3> 
 <p><a name="an_1:1">1:1</a> ¶ Ko te waiata o nga waiata, ko ta Horomona.</p> 
 <p><a name="an_1:2">1:2</a> ¶ Kia kihia ahau e ia ki nga kihi a tona mangai: he pai atu hoki tou aroha i te waina.</p> 
 <p><a name="an_1:3">1:3</a> He kakara pai to ou hinu; ko tou ingoa ano he hinu kua oti te riringi; na reira i aroha ai nga wahine ki a koe.</p> 
 <p><a name="an_1:4">1:4</a> Kumea ahau; ka rere atu matou, ka whai i a koe: kua oti ahau te kawe e te kingi ki ona ruma: ka koa matou, ka hari ki a koe; engari tou aroha i te waina hei maharatanga atu ma matou: e tika ana to ratou aroha ki a koe.</p> 
 <p><a name="an_1:5">1:5</a> He mangu ahau, otiia he ataahua ano, e nga tamahine o Hiruharama, rite tonu ano ki nga teneti o Kerara, ki nga kakahu tauarai o Horomona.</p> 
 <p><a name="an_1:6">1:6</a> Kaua e titiro mai ki ahau, no te mea he parauri ahau, no te mea kua tahuna ahau e te ra. I riri nga tama a toku whaea ki ahau, meinga ana ahau e ratou hei kaitiaki mo nga mara waina; ko taku mara ia, ko taku ake, kihai i tiakina e ahau.</p> 
 <p><a name="an_1:7">1:7</a> ¶ Whakaaturia mai ki ahau, e ta toku wairua e aroha nei, ko hea koe whangai ai, ko hea koe mea ai i tau kahui kia takoto i te poutumarotanga; kia rite ahau hei aha ki te mahunga taupoki i te taha o nga kahui a ou hoa?</p> 
 <p><a name="an_1:8">1:8</a> Ki te kore koe e mohio, e te mea ataahua rawa o nga wahine, haere atu i runga i nga takahanga o nga hipi, ka whangai i au kuao koati i te taha o nga nohoanga o nga hepara.</p> 
 <p><a name="an_1:9">1:9</a> Kua whakaritea koe e ahau, e taku e aroha nei, ki tetahi o nga hoiho o nga hariata a Parao.</p> 
 <p><a name="an_1:10">1:10</a> He ataahua ou paparinga i nga whiri o nga makawe, tou kaki i nga tautau o nga mea whakapaipai.</p> 
 <p><a name="an_1:11">1:11</a> Ka hanga e matou etahi mekameka koura mou, he mea tia ki te hiriwa.</p> 
 <p><a name="an_1:12">1:12</a> ¶ I te kingi e noho ana i tona tepu, ka puta te kakara o toku nara.</p> 
 <p><a name="an_1:13">1:13</a> Ko te rite ki ahau o taku e aroha nei kei te paihere maira, e takoto nei i waenganui i oku u.</p> 
 <p><a name="an_1:14">1:14</a> He tautau hena ki ahau taku e aroha nei, i nga mara waina o Enekeri.</p> 
 <p><a name="an_1:15">1:15</a> Nana, he ataahua koe, e taku e aroha nei; nana, he purotu koe; ko ou kanohi kei te kukupa.</p> 
 <p><a name="an_1:16">1:16</a> Nana, he ataahua koe, e taku kaingakau, ae ra, he ahuareka: matomato tonu ano hoki to taua moenga.</p> 
 <p><a name="an_1:17">1:17</a> He hita nga kurupae o to taua whare, he kauri nga heke.</p> 
 <p><a name="an_2:1">2:1</a> ¶ He puawai ahau no Harono, he rengarenga no nga awaawa.</p> 
 <p><a name="an_2:2">2:2</a> He rengarenga i roto i nga tataramoa, ko taku e aroha nei i waenga i nga tamahine.</p> 
 <p><a name="an_2:3">2:3</a> ¶ Kei te aporo i roto i nga rakau o te ngahere te rite o taku kaingakau i roto i nga taitamariki. Ahuareka ana taku noho iho i raro i tona taumarumarutanga, a he reka ana hua ki toku ngao.</p> 
 <p><a name="an_2:4">2:4</a> I kawea ahau e ia ki te whare hakari, a ko tona kara i runga i ahau he aroha.</p> 
 <p><a name="an_2:5">2:5</a> Whakakahangia ake ahau ki te karepe whakamaroke, whakahauorangia ahau ki te aporo; e mate ana hoki ahau i te aroha.</p> 
 <p><a name="an_2:6">2:6</a> Kei raro i toku mahunga tona maui, e awhi ana tona matau i ahau.</p> 
 <p><a name="an_2:7">2:7</a> He ki tenei naku ki a koutou, e nga tamahine o Hiruharama, i te aroaro ano o nga anaterope, o nga hata o te parae, kaua e whakaohokia, kaua e whakaarahia taku e aroha nei, a kia pai ra ano ia.</p> 
 <p><a name="an_2:8">2:8</a> ¶ Ko te reo ra o taku e aroha nei! Nana, te haere mai nei ia, e tupekepeke ana i runga i nga maunga, e mokowhiti ana i runga i nga pukepuke.</p> 
 <p><a name="an_2:9">2:9</a> Rite tonu taku e aroha nei ki te anaterope, ki te kuao hata ranei: tenei ia te tu mai nei i muri o to matou taiepa, e matakitaki mai ana i nga matapihi, e whakaata mai ana ra roto i te mea ripekapeka.</p> 
 <p><a name="an_2:10">2:10</a> I korero mai taku e aroha nei, i mea mai ki ahau, E ara, e taku ipo, e taku mea ataahua, ka haere mai.</p> 
 <p><a name="an_2:11">2:11</a> Nana, kua pahemo te hotoke, kua mutu te ua, kua kore;</p> 
 <p><a name="an_2:12">2:12</a> Kua puta nga puawai ki te whenua; kua tata te wa e korihi ai nga manu, a e rangona ana te reo o te kukupa ki to tatou whenua;</p> 
 <p><a name="an_2:13">2:13</a> Kua kopuku nga hua hou o te piki, kua puaka nga waina, e kakara mai nei. Maranga, e toku hoa, e taku mea ataahua, haere mai hoki.</p> 
 <p><a name="an_2:14">2:14</a> ¶ E taku kukupa i roto i nga kapiti o te kamaka, i te wahi ngaro o te pikitanga, kia kite ahau i tou ahua, kia rongo ahau i tou reo; he reka hoki tou reo, he ataahua tou mata.</p> 
 <p><a name="an_2:15">2:15</a> Hopukia mai ma taua nga pokiha, nga pokiha ririki e takakino nei i a taua mara waina; kua puawai hoki a taua waina.</p> 
 <p><a name="an_2:16">2:16</a> Naku taku kaingakau, nana hoki ahau: kei waenga ia i nga rengarenga e whangai ana i tana kahui.</p> 
 <p><a name="an_2:17">2:17</a> I te mea kiano i matao te ra, a kiano i rere noa nga atarangi, tahuri mai, e taku e aroha nei, kia rite koe ki te anaterope, ki te kuao hata, i nga maunga o Petere.</p> 
 <p><a name="an_3:1">3:1</a> ¶ I te po, i runga i toku moenga, i rapua e ahau ta toku wairua i aroha ai: i rapua e ahau, heoi kihai i kitea.</p> 
 <p><a name="an_3:2">3:2</a> Ka mea ahau, Ka whakatika ahau aianei, ka kopikopiko i roto i te pa, i nga huarahi, i nga waharoa, ka rapu i ta toku wairua i aroha ai: rapua ana ia e ahau, heoi kihai i kitea.</p> 
 <p><a name="an_3:3">3:3</a> I tutaki ki ahau nga kaitiaki e kopikopiko nei i roto i te pa: ano ra ko ahau ki a ratou, I kite ranei koutou i ta toku wairua e aroha nei?</p> 
 <p><a name="an_3:4">3:4</a> Pahemo kau atu ratou, kua tutaki ahau ki ta toku wairua e aroha nei; kei te pupuri ahau i a ia, kihai hoki ia i tukua atu e ahau, a kawea noatia atu ia e ahau ki te whare o toku whaea, ki te ruma o te wahine i whanau ai ahau.</p> 
 <p><a name="an_3:5">3:5</a> He ki tenei naku ki a koutou, e nga tamahine o Hiruharama, i te aroaro o nga anaterope, o nga hata o te parae, kaua e whakaoho, kaua e whakaara i taku e aroha nei, kia pai ra ano ia.</p> 
 <p><a name="an_3:6">3:6</a> ¶ Ko wai tenei e whakaputa mai nei i te koraha, ano ko nga pou paowa, kakara tonu i te maira, i te parakihe, i nga puehu katoa a te kaihoko?</p> 
 <p><a name="an_3:7">3:7</a> ¶ Nana, ko te amo o Horomona; e toru tekau nga tangata marohirohi i tetahi taha, i tetahi taha, no nga marohirohi o Iharaira.</p> 
 <p><a name="an_3:8">3:8</a> He hunga mau hoari ratou katoa, he mea whakaako ki te whawhai; kei tona huwha ano te hoari a tenei, a tenei, i te wehi hoki i te po.</p> 
 <p><a name="an_3:9">3:9</a> I hanga e Kingi Horomona he amo mona, no Repanona te rakau.</p> 
 <p><a name="an_3:10">3:10</a> Ko ona pou i hanga e ia ki te hiriwa, he koura a raro, he papura tona nohoanga, he mea whariki a waenganui ki te aroha, no nga tamahine o Hiruharama.</p> 
 <p><a name="an_3:11">3:11</a> Haere, e nga tamahine o Hiona, ka matakitaki i a Kingi Horomona, me te karauna ano i karaunatia ai ia e tona whaea i te ra o tona marenatanga, i te ra hoki i koa ai tona ngakau.</p> 
 <p><a name="an_4:1">4:1</a> ¶ Nana, he ataahua koe, e toku hoa; nana, he ataahua koe; no nga kukupa ou kanohi i muri i tou arai: ko ou makawe, koia ano kei te kahui koati e takoto haere ana i te taha o Maunga Kireara.</p> 
 <p><a name="an_4:2">4:2</a> Ko ou niho, ano he kahui hipi uha katahi tonu ka oti te kutikuti, i haere mai i te horoi; rite katoa ratou i te mahanga, kahore hoki he mea pakoro i roto i a ratou.</p> 
 <p><a name="an_4:3">4:3</a> Ko ou ngutu, ano he aho ngangana, ahuareka ana tou mangai: rite tonu ki tetahi wahi o te pamekaranete ou rahirahinga i muri i tou arai.</p> 
 <p><a name="an_4:4">4:4</a> Rite tonu tou kaki ki te pourewa o Rawiri, he mea i hanga hei iringa mo nga patu, kei reira nei nga whakangungu rakau kotahi mano e iri ana, ko nga whakapuru tao katoa a te hunga marohirohi.</p> 
 <p><a name="an_4:5">4:5</a> Ko ou u e rua rite tonu ki nga kuao e rua, he mahanga na nga anaterope, e kai ana i waenga i nga rengarenga.</p> 
 <p><a name="an_4:6">4:6</a> I te mea kiano i matao noa te ra, a kiano i rere noa nga atarangi, ka haere ahau ki te maunga maira, ki te pukepuke parakihe.</p> 
 <p><a name="an_4:7">4:7</a> He ataahua katoa koe, e toku hoa; kahore hoki ou koha.</p> 
 <p><a name="an_4:8">4:8</a> ¶ Taua ka haere atu i Repanona, e toku hoa, taua atu i Repanona: matakitaki ai i te tihi o Amana, i te tihi o Heniri raua ko Heremona, i te nohoanga o nga raiona, i nga maunga o nga reparo.</p> 
 <p><a name="an_4:9">4:9</a> Riro pu toku ngakau i a koe, e toku tuahine, e toku hoa: riro pu toku ngakau i tetahi o ou kanohi, i tetahi o nga mekameka whakapaipai o tou kaki.</p> 
 <p><a name="an_4:10">4:10</a> Ano te ataahua o tou aroha, e toku tuahine, e toku hoa! Ano te pai o tou aroha! nui atu i te waina: ko te kakara hoki o ou hinu, nui atu i nga kinaki kakara katoa.</p> 
 <p><a name="an_4:11">4:11</a> He honi kei ou ngutu, e toku hoa, e maturuturu ana; he honi, he waiu kei raro i tou arero: ko te kakara hoki o ou kakahu, koia ano kei te kakara o Repanona!</p> 
 <p><a name="an_4:12">4:12</a> He kari kua oti te tutaki toku tuahine, toku hoa; he manawa whenua kua oti te papuni, he puna kua oti te hiri.</p> 
 <p><a name="an_4:13">4:13</a> Ko nga mea e wana ana i a koe he kari pamekaranete, he pai whakarere nga hua; he hena, he rakau nara,</p> 
 <p><a name="an_4:14">4:14</a> He nara, he hapirone, he karamu, he hinamona, me nga rakau parakihe katoa; he maira, he aroe, me nga mea nui katoa o nga kinaki kakara.</p> 
 <p><a name="an_4:15">4:15</a> ¶ He puna koe no nga kari, he poka wai ora, he awa toto mai hoki no Repanona.</p> 
 <p><a name="an_4:16">4:16</a> E ara, e te hauraro; haere mai hoki, e te tonga: pupuhi mai ki taku kari, kia rere ai nga kinaki kakara ki waho. Tukua taku e aroha nei kia haere mai ki tana kari, ki te kai i ana hua pai.</p> 
 <p><a name="an_5:1">5:1</a> ¶ Kua tae mai ahau ki taku kari, e toku tuahine, e toku hoa; kua oti taku maira me taku kinaki kakara te kohi, kua kainga e ahau taku honikoma me taku honi; kua inumia e ahau taku waina me taku waiu. E kai, e oku hoa; e inu, ina, kia nui te inu, e taku e aroha nei.</p> 
 <p><a name="an_5:2">5:2</a> ¶ I te moe ahau, ko toku ngakau ia i te oho. Ko te reo tenei o taku e aroha nei e patuki ana, e mea ana, Te tatau ki ahau, e toku tuahine, e toku hoa, e taku kukupa, e taku mea pokekore; ki tonu hoki toku mahunga i te tomairangi, oku makawe ano hok i i nga kopata o te po.</p> 
 <p><a name="an_5:3">5:3</a> Kua oti toku koti te unu e ahau: me pehea e kakahuria ai ano? Kua oti oku waewae te horoi; kia whakaparua ano koia e ahau?</p> 
 <p><a name="an_5:4">5:4</a> I kuhua mai tona ringa e taku e aroha nei i te kohao o te tatau, a oho ana toku manawa mona.</p> 
 <p><a name="an_5:5">5:5</a> I ara atu ahau ki te uaki i te tatau ki taku i aroha ai; maturuturu ana te maira i oku ringa, te maira waiwai i oku maihao ki nga puritanga o te tutaki.</p> 
 <p><a name="an_5:6">5:6</a> Uakina ana e ahau ki taku i aroha ai; heoi kua maunu atu taku i aroha ai, a kua riro: toku wairua riro pu i tana kupu: i rapu ahau i a ia; heoi kihai i kitea; i karangatia atu ia e ahau, kihai ano ia i whakahoki kupu mai.</p> 
 <p><a name="an_5:7">5:7</a> I tutaki ki ahau nga kaitiaki e kopikopiko nei i te pa; patua ana ahau e ratou, mamae ana ahau i a ratou; tangohia ana toku hipoki i ahau e nga kaitiaki o nga taiepa.</p> 
 <p><a name="an_5:8">5:8</a> He ki atu tenei naku ki a koutou, e nga tamahine o Hiruharama, Ki te tutaki koutou ki taku e aroha nei, ki atu ki a ia, e mate ana ahau i te aroha.</p> 
 <p><a name="an_5:9">5:9</a> ¶ E te wahine ataahua rawa o nga wahine, he aha te nuinga ake o tau i aroha ai i tetahi atu e arohaina ana? He aha te nuinga ake o tau i aroha ai i tetahi atu e arohaina ana, i pena ai tau ki mai ki a matou?</p> 
 <p><a name="an_5:10">5:10</a> He ma taku i aroha ai, he kiri wherowhero, ko te mea nui rawa o nga mano kotahi tekau.</p> 
 <p><a name="an_5:11">5:11</a> Ko tona mahunga kei te tino koura, he mea parakore, ko ona makawe he mawhatu, a mangu tonu, ano he raweni.</p> 
 <p><a name="an_5:12">5:12</a> Ko ona kanohi kei o nga kukupa i te taha o nga awa wai, he mea horoi ki te waiu, pai rawa te whakanoho.</p> 
 <p><a name="an_5:13">5:13</a> Ko ona paparinga, ano he tupuranga kinaki kakara, ano he rarangi tarutaru reka; ko ona ngutu, me te mea he rengarenga e whakamaturu iho ana i te wai maira.</p> 
 <p><a name="an_5:14">5:14</a> Ko ona ringa, ano he mowhiti koura i whakanohoia he perira ki roto: ko tona tinana, kei te rei pai rawa, he mea whakakikorua ki te hapira.</p> 
 <p><a name="an_5:15">5:15</a> Ko ona waewae, rite tonu ki te pou mapere, he mea whakatu ki nga turanga koura pai rawa; ko tona ahua koia ano kei Repanona, me te hita te tino pai rawa.</p> 
 <p><a name="an_5:16">5:16</a> Ko tona mangai he tino reka: ae ra, he ahuareka katoa ia. Ko taku tenei i aroha ai, ko toku hoa ano tenei, e nga tamahine o Hiruharama.</p> 
 <p><a name="an_6:1">6:1</a> ¶ Kua riro ki hea tau e aroha na, e te wahine ataahua rawa o nga wahine? I anga ki hea tau e aroha na, kia rapu tahi ai matou me koe?</p> 
 <p><a name="an_6:2">6:2</a> Kua riro taku e aroha nei ki raro, ki tana kari, ki nga tupuranga o nga kinaki kakara, ki nga kari kai ai, ki te kato i nga rengarenga.</p> 
 <p><a name="an_6:3">6:3</a> Na taku e aroha nei ahau, a naku taku e aroha nei: kei nga rengarenga ia e whangai ana i tana kahui.</p> 
 <p><a name="an_6:4">6:4</a> ¶ He ataahua koe, e toku hoa, he pera me Tirita; he ahuareka koe, pera me Hiruharama, he whakamataku pera me te taua e tare ana nga kara.</p> 
 <p><a name="an_6:5">6:5</a> Tahuri atu ou kanohi i ahau, ka riro hoki ahau i a raua; ko ou makawe, koia ano kei te kahui koati e takoto ana i te taha o Kireara.</p> 
 <p><a name="an_6:6">6:6</a> Ko ou niho ano he kahui hipi uha e haere mai ana i te horoi, rite katoa i te mahanga, kahore hoki he pakoro i roto i a ratou.</p> 
 <p><a name="an_6:7">6:7</a> Rite tonu ki tetahi wahi o te pamekaranete ou rahirahinga i muri i tou arai.</p> 
 <p><a name="an_6:8">6:8</a> E ono tekau enei kuini, e waru tekau nga wahine iti, me nga wahine e kore e taea te tatau.</p> 
 <p><a name="an_6:9">6:9</a> Ko taku kukupa, ko taku mea pokekore, he mea kotahi noa; ko ia anake ta tona whaea; ko ia te mea i paingia rawatia e te wahine i whanau ai ia: i kite nga tamahine i a ia, kei te manaaki i a ia; ae ra, ko nga kuini me nga wahine iti, whakamoemiti ana ratou ki a ia.</p> 
 <p><a name="an_6:10">6:10</a> Ko wai tenei e matakitaki mai nei, ano ko te ata, ataahua tonu, ano ko te marama, marama rawa, koia ano kei te ra, whakawehi rawa, me te mea he taua e tare ana nga kara?</p> 
 <p><a name="an_6:11">6:11</a> ¶ I haere atu ahau ki te kari nati, kia kite i nga taru matomato o te awaawa; kia kite e tupu ana ranei te waina, e kopuku ana ranei nga pamekaranete.</p> 
 <p><a name="an_6:12">6:12</a> Mohio rawa ake ahau kua meinga ahau e toku wairua kia tau ki waenga ki nga hariata o toku iwi rangatira.</p> 
 <p><a name="an_6:13">6:13</a> Hoki mai, hoki mai, e te Hurami, hoki mai, hoki mai, kia matakitaki ai matou ki a koe. He aha ta koutou e titiro ai ki te Hurami me te mea ko te haka o Mahanaima?</p> 
 <p><a name="an_7:1">7:1</a> ¶ Ano te ataahua o ou waewae i roto i ou hu, e te tamahine a te rangatira! Ko nga hononga o ou huha, koia ano kei o nga peara, he mea hanga na nga ringa o te kaimahi mohio.</p> 
 <p><a name="an_7:2">7:2</a> Ko tou pito, koia ano kei te oko porotaka, kihai i hapa i te waina whakaranu; ko tou kopu, ano he puranga witi kua oti te karapoti ki nga rengarenga.</p> 
 <p><a name="an_7:3">7:3</a> Ko ou u e rua, ano ko nga kuao e rua, he mahanga na te anaterope.</p> 
 <p><a name="an_7:4">7:4</a> Ko tou kaki ano he pourewa rei; ko ou kanohi, ano ko nga roto wai i Hehepona, i te kuwaha o Peterapimi; ko tou ihu, ano ko te pourewa o Repanona, e titiro atu nei ki Ramahiku.</p> 
 <p><a name="an_7:5">7:5</a> Ko tou mahunga i runga i a koe rite tonu ki Karamere, a ko te makawe o tou mahunga ki te papura; e mau herehere ana te kingi i roto i ona uru.</p> 
 <p><a name="an_7:6">7:6</a> Ano te ataahua, ano te pai ou, e te mea e arohaina ana, ahuareka tonu!</p> 
 <p><a name="an_7:7">7:7</a> Rite tonu koe ki te nikau i a koe e tu nei, a ko ou u ki nga tautau karepe.</p> 
 <p><a name="an_7:8">7:8</a> I mea ahau, Ka pikitia e ahau te nikau, ka hopukia atu e ahau ona manga: kia rite ou u ki nga tautau o te waina, te kakara o tou ha ki te aporo;</p> 
 <p><a name="an_7:9">7:9</a> A ko tou mangai kia rite ki te waina tino pai e mania nei tana heke ma taku e aroha nei, e rere ana na nga ngutu o te hunga e moe ana.</p> 
 <p><a name="an_7:10">7:10</a> ¶ Kei taku e aroha nei ahau; ko ahau ano tana e hiahia ai.</p> 
 <p><a name="an_7:11">7:11</a> Haere mai, e taku e aroha nei, taua ka haere ki te parae, ka moe taua ki nga pa ririki.</p> 
 <p><a name="an_7:12">7:12</a> Kia moata to taua maranga ki nga mara waina; kia kite ai, e tupu ana ranei te waina, kua puta ranei te karepe hou, e kopuku ana ranei nga pamekaranete; ko reira hoatu ai e ahau toku aroha ki a koe.</p> 
 <p><a name="an_7:13">7:13</a> Kei te patu te kakara o nga manitareki, kei o taua kuwaha ano nga momo hua papai katoa, nga mea hou, nga mea tawhito, he mea rongoa naku mau, e taku e aroha nei.</p> 
 <p><a name="an_8:1">8:1</a> ¶ Aue me i rite koe ki toku tungane i ngote nei i nga u o toku whaea! Ka kite ahau i a koe i waho, ka kihia koe e ahau; ae, e kore tetahi e whakahawea ki ahau.</p> 
 <p><a name="an_8:2">8:2</a> Ka aratakina koe e ahau, ka kawea ki te whare o toku whaea, ko ia ano hei whakaako i ahau; ka whakainumia koe e ahau ki te waina whakaranu, ki te wai o taku pamekaranete.</p> 
 <p><a name="an_8:3">8:3</a> Ko tona maui ki raro i toku matenga, ko tona matau ki te awhi i ahau.</p> 
 <p><a name="an_8:4">8:4</a> He ki atu tenei naku ki a koutou, e nga tamahine o Hiruharama, kaua e whakaohokia, kaua e whakaarahia taku e aroha nei, kia pai ra ano ia.</p> 
 <p><a name="an_8:5">8:5</a> ¶ Ko wai tenei e haere mai nei i te koraha e taupuhipuhi nei ki tana i aroha ai? Naku koe i whakaara ake i raro i te aporo; ko te wahi tena i puta mai ai koe i roto i tou whaea; i puta mai ano koe i reira i roto i te wahine i whanau ai koe.</p> 
 <p><a name="an_8:6">8:6</a> Waiho ahau hei hiri ki tou ngakau, hei hiri ki tou ringa; rite tahi hoki ki to te mate te kaha o te aroha; nanakia tonu te hae, ano ko te urupa, ko ona hiko, he hiko ahi, he mura pu na Ihowa.</p> 
 <p><a name="an_8:7">8:7</a> Nui te wai, e kore te aroha e taea te tinei, e kore ano e ngaro i nga awa: ahakoa i hoatu e te tangata nga rawa katoa o tona whare mo te aroha, ka whakahaweatia rawatia.</p> 
 <p><a name="an_8:8">8:8</a> ¶ He teina nohinohi to matou, kahore hoki ona u: me pehea matou ki to matou teina i te ra e korerotia ai ia?</p> 
 <p><a name="an_8:9">8:9</a> Ki te mea he taiepa ia, ka hanga e tatou he pourewa ki runga ki a ia, he mea hiriwa: ki te mea he tatau ia, ka whakakopakina ia e tatou ki nga papa hita.</p> 
 <p><a name="an_8:10">8:10</a> He taiepa ahau, ko oku u, ano ko ona pourewa; no reira, ki tana titiro mai, i rite ahau ki tetahi kua kite i te ata noho.</p> 
 <p><a name="an_8:11">8:11</a> He mara waina ta Horomona i Paarahamono, tukua atu ana e ia te mara ki nga kaitiaki; kotahi mano nga hiriwa hei kawenga mai ma tenei, ma tenei hei utu mo ona hua.</p> 
 <p><a name="an_8:12">8:12</a> Ko taku mara, ko taku ake, kei toku aroaro: mau, e Horomona, te kotahi mano, a ma nga kaitiaki o ona hua e rua rau.</p> 
 <p><a name="an_8:13">8:13</a> ¶ E koe e noho nei i nga kari, e whakarongo ana nga hoa ki tou reo: meinga kia rongo ahau.</p> 
 <p><a name="an_8:14">8:14</a> Kia hohoro, e taku e aroha nei, kia rite koe ki te anaterope, ki te kuao hata ranei i runga i nga maunga kinaki kakara.</p> 
 <p></p><hr>
 <center>
 <a href="isa.htm">Next: Isaiah</a></center>
 </body>