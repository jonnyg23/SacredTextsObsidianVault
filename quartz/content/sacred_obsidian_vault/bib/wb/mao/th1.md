<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="col.htm">Previous</a> 
 <a href="th2.htm">Next</a> 
 </center>
 <hr>
  <h3 align="center">Maori Bible: 1 Thessalonians</h3> 
 <p><a name="an_1:1">1:1</a> ¶ Na Paora, na ratou ko Hirawanu, ko Timoti, ki te hahi o te hunga o Teharonika i roto i te Atua Matua, i te Ariki hoki, i a Ihu Karaiti: Kia tau te aroha noa ki a koutou me te rangimarie.</p> 
 <p><a name="an_1:2">1:2</a> ¶ Whakawhetai tonu matou ki te Atua i nga wa katoa mo koutou katoa, me te whakahua i a koutou i a matou inoi;</p> 
 <p><a name="an_1:3">1:3</a> Mau tonu to matou mahara ki ta koutou mahi whakapono, ki te uaua o to koutou aroha, ki te u o te tumanako ki to tatou Ariki, ki a Ihu Karaiti, i te aroaro o te Atua, ara o to tatou Matua;</p> 
 <p><a name="an_1:4">1:4</a> E mohio ana hoki matou, e nga teina e arohaina nei e te Atua, ki to koutou whiriwhiringa.</p> 
 <p><a name="an_1:5">1:5</a> Kihai hoki ta matou rongopai i tae atu ki a koutou i runga i te kupu anake, engari i te kaha, i te Wairua Tapu, nui atu hoki te u o te ngakau; pera ano me koutou e matau na ki to matou ahua i roto i a koutou, he whakaaro ki a koutou.</p> 
 <p><a name="an_1:6">1:6</a> ¶ A ka whai koutou i ta matou tauira, i ta te Ariki hoki, i riro uaua atu na i a koutou te kupu, me te whakahari ano ia a te Wairua Tapu.</p> 
 <p><a name="an_1:7">1:7</a> No ka waiho koutou hei tauira ki te hunga whakapono katoa o Makeronia, o Akaia.</p> 
 <p><a name="an_1:8">1:8</a> I paku haere atu na hoki i a koutou te kupu a te Ariki, ehara i te mea i Makeronia, i Akaia anake, engari i puta atu to koutou whakapono ki te Atua ki nga wahi katoa; no reira kahore he rawa e puaki ai tetahi kupu a matou.</p> 
 <p><a name="an_1:9">1:9</a> Ko ratou nei hoki kei te korero mo matou, mo to matou taenga atu ki a koutou, mo to koutou tahuritanga mai hoki i nga whakapakoko ki te Atua, ki te mahi ki te Atua ora, ki te Atua pono;</p> 
 <p><a name="an_1:10">1:10</a> Ki te tatari ano hoki ki tana Tama i te rangi, i whakaarahia ake nei e ia i te hunga mate, ki a Ihu, e whakaora nei i a tatou i te riri meake nei puta.</p> 
 <p><a name="an_2:1">2:1</a> ¶ E matau ana hoki koutou, e oku teina, ki to matou haerenga atu ki a koutou, ehara i te mea i kore tikanga;</p> 
 <p><a name="an_2:2">2:2</a> Heoi mate ana matou i mua ra, tukinotia ana i Piripai, e matau na koutou, otira maia tonu matou i roto i to tatou Atua ki te korero i te rongopai o te Atua ki a koutou i roto i te uaua nui.</p> 
 <p><a name="an_2:3">2:3</a> Ko ta matou whakahauhau na hoki, ehara i te mea na te tinihanga, na te poke ranei, ehara ano hoki i te mea hangareka.</p> 
 <p><a name="an_2:4">2:4</a> Engari, ka pai nei te Atua kia tukua ki a matou te rongopai, ka pera ta matou korero; ehara i te mea kia whakamanawarekatia te tangata, engari te Atua, e whakamatautau nei i o tatou ngakau.</p> 
 <p><a name="an_2:5">2:5</a> Kahore hoki matou i kitea e korero ana i te kupu whakapati, e matau na ano hoki koutou, e huna ana ranei i te ngakau apo; ko te Atua te kaititiro mai.</p> 
 <p><a name="an_2:6">2:6</a> Kihai ano matou i rapu kororia i te tangata, i a koutou ranei, i era atu ranei, ahakoa i tika matou, he apotoro nei na te Karaiti, kia mea he tangata whai tikanga matou.</p> 
 <p><a name="an_2:7">2:7</a> ¶ Engari i ngawari matou i waenganui i a koutou, i rite ki te kaiatawhai e whakaahuru ana i ana tamariki ake.</p> 
 <p><a name="an_2:8">2:8</a> Pera tonu to matou matenui ki a koutou, ehara i te mea ko te rongopai anake o te Atua ta matou i pai ai kia hoatu ki a koutou, engari ko o matou ake wairua, i te mea kua aroha nui matou ki a koutou.</p> 
 <p><a name="an_2:9">2:9</a> E mahara ana hoki koutou, e oku teina, ki ta matou mahi, ki to matou mauiui: mahi ana matou i te po, i te ao, kei taimaha ki tetahi o koutou, kauwhautia ana hoki e matou te rongopai o te Atua ki a koutou.</p> 
 <p><a name="an_2:10">2:10</a> Ko koutou nga kaititiro, ko te Atua hoki, ki te tapu, ki te tika, ki te kore he o ta matou whakahaere ki a koutou e whakapono na.</p> 
 <p><a name="an_2:11">2:11</a> A e matau ana ano koutou ki ta matou mahi ki tetahi, ki tetahi o koutou, pera i ta te matua ki ana tamariki ake, te whakahauhau, te whakahihiri i a koutou, te tohutohu,</p> 
 <p><a name="an_2:12">2:12</a> Mo ta koutou haere kia rite ki ta te Atua, nana nei koutou i karanga ki tona rangatiratanga, ki tona kororia.</p> 
 <p><a name="an_2:13">2:13</a> ¶ Mo konei matou ka whakawhetai tonu nei ki te Atua, no te mea i to koutou tahuritanga ki te kupu a te Atua i rongo ra koutou ki a matou, ehara i te mea he tahuri no koutou ki te kupu tangata, engari ki te kupu a te Atua, ko ia pu na hoki ia e mah i na i roto i a koutou, i te hunga e whakapono na.</p> 
 <p><a name="an_2:14">2:14</a> Kua whai na hoki koutou, e oku teina, i te tauria a nga hahi a te Atua i Huria i roto i a Karaiti Ihu: ko o koutou matenga hoki i nga tangata o to koutou ake iwi kua rite ki o era matenga i nga Hurai;</p> 
 <p><a name="an_2:15">2:15</a> Na ratou hoki i whakamate te Ariki, a Ihu, me nga poropiti, a i pana matou ki waho; kahore a ratou whakamanawareka ki te Atua, a he hoariri ratou no nga tangata katoa.</p> 
 <p><a name="an_2:16">2:16</a> E arai mai ana i a matou kei korero ki nga tauiwi kia ora ai, he mea tenei e tutuki ai o ratou hara i nga wa katoa; otira ka whakapaua rawatia te riri ki a ratou.</p> 
 <p><a name="an_2:17">2:17</a> ¶ Ko matou ia, e oku teina, he iti nei te wahi kua wehea mai nei matou i a koutou, ko nga tinana, kahore te ngakau, hira rawa to matou takare kia kite i to koutou kanohi, nui atu te hiahia.</p> 
 <p><a name="an_2:18">2:18</a> No reira, i te whai kia tae atu ki a koutou, ko ahau, ko Paora, i tuatahi, a i tuarua; heoi na Hatana matou i whakaware.</p> 
 <p><a name="an_2:19">2:19</a> He aha hoki ta matou e tumanako atu ai, e hari ai, he aha oti te karauna e whakamanamana ai matou? He teka ianei ko koutou i te aroaro o to tatou Ariki, o Ihu Karaiti, a tona taenga mai?</p> 
 <p><a name="an_2:20">2:20</a> Ko koutou hoki to matou kororia, to matou hari.</p> 
 <p><a name="an_3:1">3:1</a> ¶ Na, i te kore e taea te ngakau te pehi tonu, i pai matou kia mahue ko matou anake i Atene.</p> 
 <p><a name="an_3:2">3:2</a> A tonoa ana e matou a Timoti, to matou teina, he minita na te Atua, he hoa mahi no matou ki te rongopai o te Karaiti, hei whakau i a koutou, hei korero whakamarie ki a koutou mo nga mea o to koutou whakapono.</p> 
 <p><a name="an_3:3">3:3</a> Kei whakangaueuetia tetahi e enei tukinotanga: e matau ana ano hoki koutou he mea momotu ke tatou mo tenei mea.</p> 
 <p><a name="an_3:4">3:4</a> I a matou hoki e noho ana i a koutou, i korero wawe ano matou ki a koutou, tera tatou e tukinotia; ko ia ano tenei, ka matau nei koutou.</p> 
 <p><a name="an_3:5">3:5</a> Na reira i te mea te taea toku ngakau te pehi tonu, ka tono tangata atu ahau kia mohio ai ahau ki to koutou whakapono, kei whakawaia pea koutou e te kaiwhakawai, a maumau kau ta matou mahi.</p> 
 <p><a name="an_3:6">3:6</a> ¶ Tena ko tenei, ka tae mai nei a Timoti ki a matou i a koutou, ka pai hoki tana korero ki a matou mo to koutou whakapono, mo to koutou aroha, mo koutou hoki e whai mahara pai ana ki a matou i nga wa katoa, e hiahia ana kia kite i a matou, he pera ano me to matou ki a koutou;</p> 
 <p><a name="an_3:7">3:7</a> Na kua whai whakamarietanga matou i a koutou, e oku teina, i o matou tukinotanga katoa, i o matou matenga, he mea na to koutou whakapono.</p> 
 <p><a name="an_3:8">3:8</a> Ko to matou ora nei hoki tenei, ara kia tu tonu koutou i runga i te Ariki.</p> 
 <p><a name="an_3:9">3:9</a> Me aha hoki he whakawhetai ma matou ki te Atua mo koutou, mo nga hari katoa e hari nei matou ki a koutou, i te aroaro o to tatou Atua?</p> 
 <p><a name="an_3:10">3:10</a> Nui atu ta matou inoi i te po, i te ao, kia kite i o koutou kanohi, kia whakaotia ano hoki e matou nga whai o to koutou whakapono i hapa.</p> 
 <p><a name="an_3:11">3:11</a> ¶ Na, ma te Atua ake ano, ara ma to tatou Matua, ma to tatou Ariki hoki, ma Ihu Karaiti, e whakatika to matou ara ki a koutou.</p> 
 <p><a name="an_3:12">3:12</a> Ma te Ariki ano hoki e mea kia nui, kia hira to koutou aroha tetahi, ki tetahi, ki nga tangata katoa hoki, kia penei ano me to matou ki a koutou.</p> 
 <p><a name="an_3:13">3:13</a> Kia whakaukia ai o koutou ngakau he mea kahore he he i runga i te tapu i te aroaro o te Atua, o to tatou Matua, i te taenga mai o to tatou Ariki, o Ihu Karaiti, ratou ko tana hunga tapu katoa.</p> 
 <p><a name="an_4:1">4:1</a> ¶ Heoi, e oku teina, he mea tenei na matou, he whakahau ki a koutou i roto i te Ariki, i a Ihu, kua riro atu na hoki ta matou i a koutou, a e meinga na hoki e koutou, ara te tikanga mo ta koutou haere, mo ta koutou whakamanawareka atu ki te Atua, n a, kia tino hira rawa tera a koutou.</p> 
 <p><a name="an_4:2">4:2</a> E matau ana hoki koutou ki nga tikanga i whakatakotoria atu e matou ki a koutou i roto i te Ariki, i a Ihu.</p> 
 <p><a name="an_4:3">4:3</a> Ko ta te Atua hoki tenei e pai ai, ara ko to koutou whakatapunga, kia mawehe koutou i te moepuku.</p> 
 <p><a name="an_4:4">4:4</a> Kia matau koutou katoa ki tona tinana, ki tona tinana, kia mau i runga i te tapu, i te honore.</p> 
 <p><a name="an_4:5">4:5</a> Kaua i runga i te toronga o te hiahia, kei rite ki nga tauiwi kahore nei e matau ki te Atua.</p> 
 <p><a name="an_4:6">4:6</a> Kia kaua tetahi e tinihanga, e whakapati i te mea a tona teina; no te mea ko te Ariki te kairapu utu mo era mahi katoa; ko ta matou hoki ia i korero ai i mua, i whakaatu atu ai ki a koutou.</p> 
 <p><a name="an_4:7">4:7</a> Kihai hoki tatou i karangatia e te Atua ki te poke, engari ki te tapu.</p> 
 <p><a name="an_4:8">4:8</a> Na, ko te tangata e whakakorekore ana, ehara tana i te whakakorekore ki te tangata, engari ki te Atua, nana nei i homai tona Wairua Tapu ki a tatou.</p> 
 <p><a name="an_4:9">4:9</a> ¶ Ko te aroha ia ki nga teina, kahore a koutou mea e tuhituhi atu ai ahau ki a koutou; he mea whakaako hoki koutou na ano e te Atua ki te aroha tetahi ki tetahi.</p> 
 <p><a name="an_4:10">4:10</a> Ko ta koutou hoki tena e mea na ki nga teina katoa a puta noa i Makeronia. Heoi he whakahau ano tenei na matou ki a koutou, e oku teina, kia hira rawa tena a koutou.</p> 
 <p><a name="an_4:11">4:11</a> Me whai hoki kia ata noho, kia mahi i a koutou na ake mahi, kia mahi ko o koutou ringaringa, kia rite ki ta matou i ako ai ki a koutou;</p> 
 <p><a name="an_4:12">4:12</a> Kia ataahua ai ta koutou haere ki te hunga o waho, kia kaua ai e hapa tetahi mea.</p> 
 <p><a name="an_4:13">4:13</a> ¶ E kore ia matou e pai, e oku teina, kia kuware koutou ki te hunga kua moe, kei koingo koutou, kei pera me era atu kahore nei o ratou tumanakotanga atu.</p> 
 <p><a name="an_4:14">4:14</a> Ki te whakapono hoki tatou kua mate a Ihu, kua ara ake ano, waihoki ko te hunga e moe ana i roto i a Ihu, ka arahina tahitia mai ratou me ia e te Atua.</p> 
 <p><a name="an_4:15">4:15</a> Ko ta matou korero hoki tenei ki a koutou, he mea ki mai na te Ariki, ko tatou, ko te hunga kua mahue ki te ora, ki te taenga mai o te Ariki, e kore e pahika atu ki mua o te hunga kua moe.</p> 
 <p><a name="an_4:16">4:16</a> No te mea ko te Ariki pu ano e heke iho i te rangi me te karanga, me te reo o te tino anahera, me te tetere a te Atua; a ko te hunga kua mate i roto i a te Karaiti e ara i mua.</p> 
 <p><a name="an_4:17">4:17</a> Ko reira tatou, te hunga kua mahue ki te ora, kahakina ngatahitia atu ai me ratou i runga i nga kapua, ki te whakatau ki te Ariki i te rangi: na ka noho tonu tatou ki te Ariki.</p> 
 <p><a name="an_4:18">4:18</a> Na, he kupu enei hei whakamarie ma koutou tetahi i tetahi.</p> 
 <p><a name="an_5:1">5:1</a> ¶ Ko nga wa ia me nga taima, e oku teina, kahore he take e tuhituhi atu ai ahau ki a koutou.</p> 
 <p><a name="an_5:2">5:2</a> E matau pu ana hoki koutou, tera e haere mai te ra o te Ariki, ano he tahae i te po.</p> 
 <p><a name="an_5:3">5:3</a> I a ratou hoki e ki ana, he rangimarie, he ora; ko reira te mate huaki tata ai ki a ratou, ka pera me te mamae ki te wahine hapu, e kore hoki ratou e mawhiti.</p> 
 <p><a name="an_5:4">5:4</a> Ko koutou ia, e oku teina, kahore i roto i te pouri, e rite ai ki ta te tahae te hopu a taua ra i a koutou.</p> 
 <p><a name="an_5:5">5:5</a> He tama koutou katoa no te marama, he tama no te ra: ehara tatou i te po, ehara i te pouri.</p> 
 <p><a name="an_5:6">5:6</a> ¶ Heoi aua tatou e moe, kei pera me era atu; engari kia mataara tatou, kia whai whakaaro.</p> 
 <p><a name="an_5:7">5:7</a> Ko te hunga hoki e moe ana, e moe ana i te po; ko te hunga e haurangi ana, e haurangi ana i te po.</p> 
 <p><a name="an_5:8">5:8</a> Kia whai whakaaro tatou, ko tatou nei te hunga o te ra, kia kakahuria iho te whakapono me te aroha hei pukupuku; hei potae hoki, ko te tumanako atu ki te ora.</p> 
 <p><a name="an_5:9">5:9</a> Kihai hoki tatou i meinga e te Atua mo te riri, engari kia whiwhi ai ki te ora ma roto i to tatou Ariki, i a Ihu Karaiti;</p> 
 <p><a name="an_5:10">5:10</a> I mate nei mo tatou, ahakoa tatou mataara, moe ranei, kia ora tahi ai me ia.</p> 
 <p><a name="an_5:11">5:11</a> ¶ Na, whakamarie koutou tetahi i tetahi, hanga hoki te pai o tetahi e tetahi, peratia me ta koutou e mea mai na.</p> 
 <p><a name="an_5:12">5:12</a> He mea ia tenei na matou ki a koutou, e oku teina, kia matau ki te hunga e mahi ana i roto i a koutou, e tohutohu ana i a koutou i roto i te Ariki, e whakatupato ana i a koutou;</p> 
 <p><a name="an_5:13">5:13</a> Kia nui whakaharahara ano o koutou whakaaro ki a ratou i runga i te aroha, me whakaaro ki ta ratou mahi. Kia mau ta koutou rongo ki a koutou ano.</p> 
 <p><a name="an_5:14">5:14</a> Na ko ta matou whakahau tenei ki a koutou, e oku teina, whakatupatoria te hunga whakakeke, whakamarietia te hunga ngakau rahirahi, tautokona ake te hunga ngoikore, kia manawanui ki nga tangata katoa.</p> 
 <p><a name="an_5:15">5:15</a> Kia tupato kei hoatu he kino mo te kino e tetahi ki tetahi; engari i nga wa katoa whaia he pai mo tetahi, mo tetahi, mo nga tangata katoa ano hoki.</p> 
 <p><a name="an_5:16">5:16</a> ¶ Kia hari i nga wa katoa.</p> 
 <p><a name="an_5:17">5:17</a> Kei whakamutua te inoi.</p> 
 <p><a name="an_5:18">5:18</a> I nga mea katoa me whakawhetai atu; ko ta te Atua hoki tenei i pai ai i roto i a Karaiti Ihu hei mahi ma koutou,</p> 
 <p><a name="an_5:19">5:19</a> Kei tineia te Wairua.</p> 
 <p><a name="an_5:20">5:20</a> Kaua e whakahawea atu ki nga poropititanga.</p> 
 <p><a name="an_5:21">5:21</a> Whakamatautauria nga mea katoa; kia u ki te pai;</p> 
 <p><a name="an_5:22">5:22</a> Mawehe atu i nga ahua katoa o te kino.</p> 
 <p><a name="an_5:23">5:23</a> ¶ A ma te Atua pu ano o te rangimarie e tino whakatapu rawa koutou: kia tiakina hoki o koutou wairua, o koutou ngakau, o koutou tinana, kia toitu, kia hekore, i te taenga mai o to tatou Ariki, o Ihu karaiti.</p> 
 <p><a name="an_5:24">5:24</a> He pono te kaikaranga i a koutou, mana ano hoki e whakaoti.</p> 
 <p><a name="an_5:25">5:25</a> E oku teina, inoi mo matou.</p> 
 <p><a name="an_5:26">5:26</a> Oha atu ki nga teina katoa, hei te kihi tapu.</p> 
 <p><a name="an_5:27">5:27</a> He tohe atu tenei naku ki a koutou i runga i te Ariki, kia korerotia tenei pukapuka ki nga teina tapu katoa.</p> 
 <p><a name="an_5:28">5:28</a> Kia tau ki a koutou te aroha noa o to tatou Ariki, o Ihu Karaiti. Amine.</p> 
 <p></p><hr>
 <center>
 <a href="th2.htm">Next: 2 Thessalonians</a></center>
 </body>