<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="job.htm">Previous</a> 
 <a href="pro.htm">Next</a> 
 </center>
 <hr>
  <h3 align="center">Maori Bible: Psalms</h3> 
 <p><a name="an_1:1">1:1</a> ¶ Ka hari te tangata kahore nei e haere i te whakaaro o te tangata kino, a kahore e tu i te ara o te hunga hara, kahore ano e noho i te nohoanga o te hunga whakahi.</p> 
 <p><a name="an_1:2">1:2</a> Engari ko te ture a Ihowa tana e whakaahuareka ai; kei tona ture ona whakaaro i te ao, i te po.</p> 
 <p><a name="an_1:3">1:3</a> E rite hoki ia ki te rakau i whakatokia ki te taha o nga awa wai, e whai hua nei i te po e hua ai: e kore tona rau e memenga; a ka pono ana mea katoa e mea ai ia.</p> 
 <p><a name="an_1:4">1:4</a> ¶ E kore e pera nga tangata kino; engari ka rite ki te papapa e aia ana e te hau.</p> 
 <p><a name="an_1:5">1:5</a> Ae ra, e kore e tu te hunga kino i te whakawakanga, me te hunga hara i te whakaminenga o te hunga tika.</p> 
 <p><a name="an_1:6">1:6</a> E matau ana hoki a Ihowa ki te ara o te hunga tika: ko te ara ia o te hunga kino e ngaro.</p> 
 <p><a name="an_2:1">2:1</a> ¶ He aha ka nana ai nga tauiwi, ka whakaaro horihori ai nga iwi?</p> 
 <p><a name="an_2:2">2:2</a> Whakatika mai ana nga kingi o te whenua, runanga tahi ana nga ariki, ki te whawhai ki a Ihowa, ki tana tangata hoki i whakawahi ai; me te ki ano,</p> 
 <p><a name="an_2:3">2:3</a> Kia motumotuhia e tatou a raua here, kia akiritia a raua taura i a tatou.</p> 
 <p><a name="an_2:4">2:4</a> Ko ia kei te rangi e noho ana, ka kata ia: ka whakahi te Ariki ki a ratou.</p> 
 <p><a name="an_2:5">2:5</a> Na ka korero ia ki a ratou me te riri ano: ka tino weriweri hoki, ka whakahorere i a ratou,</p> 
 <p><a name="an_2:6">2:6</a> Ahakoa ra ka whakawahia e ahau taku kingi ki runga ki taku maunga tapu, ki Hiona.</p> 
 <p><a name="an_2:7">2:7</a> ¶ Maku e whakapuaki te kupu, kua mea a Ihowa ki ahau, Ko koe taku tama, nonaianei koe i whakatupuria ai e ahau.</p> 
 <p><a name="an_2:8">2:8</a> Inoi ki ahau, a ka hoatu e ahau ki a koe nga tauiwi hei kainga mou, me nga topito o te whenua hei nohoanga tupu mou.</p> 
 <p><a name="an_2:9">2:9</a> Ka wawahi koe i a ratou ki te whiu rino, mongamonga noa ratou i a koe, ano he oko na te kaihanga rihi.</p> 
 <p><a name="an_2:10">2:10</a> ¶ Na kia mahara ra, e nga kingi: kia akona, e nga kaiwhakawa o te whenua.</p> 
 <p><a name="an_2:11">2:11</a> Mahi atu ki a Ihowa i runga i te wehi, kia hari me te wiri.</p> 
 <p><a name="an_2:12">2:12</a> Kihia te tama kei riri ia, a ka mate koutou i te ara, ka hohoro tonu hoki te mura o tona riri. Ka hari katoa te hunga e whakawhirinaki ana ki a ia.</p> 
 <p><a name="an_3:1">3:1</a> ¶ He himene na Rawiri, i tona omanga atu i tana tama i a Apoharama. E Ihowa, ano te tini o oku hoariri, he tokomaha te hunga e whakatika mai ana ki ahau.</p> 
 <p><a name="an_3:2">3:2</a> He tokomaha te mea ana ki toku wairua, hore rawa he whakaoranga mona i te Atua. (Hera.</p> 
 <p><a name="an_3:3">3:3</a> Ko koe ia, e Ihowa, hei whakangungu rakau moku, hei kororia moku, hei kaiwhakaara i toku matenga.</p> 
 <p><a name="an_3:4">3:4</a> ¶ I karanga toku reo ki a Ihowa: a whakahoki kupu mai ana ia ki ahau i tona maunga tapu. (Hera.</p> 
 <p><a name="an_3:5">3:5</a> I takoto ahau, i moe; i ara ake ano; na Ihowa hoki ahau i whakamau ake.</p> 
 <p><a name="an_3:6">3:6</a> E kore ahau e mataku i nga mano tini o te iwi, kua whakatika mai nei ki ahau karopoti noa.</p> 
 <p><a name="an_3:7">3:7</a> Whakatika, e Ihowa; whakaorangia ahau, e toku Atua: nau hoki i patu te kauae o oku hoariri katoa; mangungu noa i a koe nga niho o te hunga kino.</p> 
 <p><a name="an_3:8">3:8</a> Na Ihowa te whakaoranga: kei runga i tau iwi tau manaaki. (Hera.</p> 
 <p><a name="an_4:1">4:1</a> ¶ Ki te tino kaiwhakatangi Nekinoto. He himene na Rawiri. Whakahokia mai he kupu ki ahau, e te Atua o toku tika, ina karanga ahau: i ahau i te pouri i whakaputaina ahau e koe; kia atawhai ki ahau, whakarongo ki taku inoi.</p> 
 <p><a name="an_4:2">4:2</a> E nga tama a te tangata, kia pehea te roa o ta koutou mea i toku kororia hei whakama, o ta koutou aroha ki te horihori, o ta koutou whai i te teka? (Hera.</p> 
 <p><a name="an_4:3">4:3</a> Otiia kia mohio koutou he mea momotu ke na Ihowa te tangata tapu mana: e whakarongo a Ihowa ua karanga ahau ki a ia.</p> 
 <p><a name="an_4:4">4:4</a> Kia oho koutou, a kaua e hara: korerorero ki o koutou ngakau i runga i o koutou moenga, me te ata takoto ano. (Hera.</p> 
 <p><a name="an_4:5">4:5</a> Patua nga whakahere o te tika, me te okioki ano ki a Ihowa.</p> 
 <p><a name="an_4:6">4:6</a> ¶ He tokomaha te mea ana, Ma wai e whakakite te pai ki a matou? Kia ara, e Ihowa, te marama o tou mata ki runga ki a matou.</p> 
 <p><a name="an_4:7">4:7</a> Hira ake te hari i homai e koe ki roto ki toku ngakau i to ratou i te wa i hua ai a ratou witi, ta ratou waina.</p> 
 <p><a name="an_4:8">4:8</a> Ka takoto marire ahau, a moe tonu iho: ko koe anake hoki, e Ihowa, hei mea kia au toku noho.</p> 
 <p><a name="an_5:1">5:1</a> ¶ Ki te tino kaiwhakatangi Nehiroto. He himene na Rawiri. Tahuri tou taringa, e Ihowa, ki aku kupu, kia mohio koe ki toku whakaaroaronga.</p> 
 <p><a name="an_5:2">5:2</a> Whakarongo ki te reo o taku karanga, e toku Kingi, e toku Atua, he inoi hoki taku ki a koe.</p> 
 <p><a name="an_5:3">5:3</a> E rongo koe ki toku reo, e Ihowa, i te ata; i te ata ka whakatikaia atu e ahau taku inoi ki a koe, a ka titiro matatau atu.</p> 
 <p><a name="an_5:4">5:4</a> Ehara hoki koe i te Atua e pai ana ki te hara, e kore te kino e noho ki a koe.</p> 
 <p><a name="an_5:5">5:5</a> E kore te hunga wairangi e tu ki tou aroaro: e kinongia ana e koe nga kaimahi katoa i te kino.</p> 
 <p><a name="an_5:6">5:6</a> E ngaro i a koe te hunga korero teka; e whakarihariha ana a Ihowa ki te tangata toto, ki te tangata hianga.</p> 
 <p><a name="an_5:7">5:7</a> ¶ Ko ahau ia ka haere i runga i te tini o au atawhai ki tou whare: ka koropiko ki te ritenga o tau temepara tapu, me te wehi ano ki a koe.</p> 
 <p><a name="an_5:8">5:8</a> E Ihowa, arahina ahau i runga i tou tika, he hoariri hoki oku; whakatikaia tau ara i mua i ahau.</p> 
 <p><a name="an_5:9">5:9</a> Kahore hoki he pono i o ratou mangai; he kino kau a roto i a ratou; he urupa puare noa o ratou korokoro; e patipati ana o ratou arero.</p> 
 <p><a name="an_5:10">5:10</a> Whakataua te hara ki a ratou, e te Atua; kia hinga ratou i o ratou whakaaro; peia atu ratou me a ratou tini mahi tutu; mo ratou i whakakeke ki a koe.</p> 
 <p><a name="an_5:11">5:11</a> Na kia hari katoa te hunga e whakawhirinaki ana ki a koe: kia hamama tonu ratou i te koa, mo ratou e hipokina nei e koe; a kia whakamanamana ki a koe te hunga e aroha ana ki tou ingoa.</p> 
 <p><a name="an_5:12">5:12</a> No te mea ka manaakitia e koe, e Ihowa, te tangata tika; me he whakangungu rakau te manako e karapotia ai ia e koe.</p> 
 <p><a name="an_6:1">6:1</a> ¶ Ki te tino kaiwhakatangi Nekinoto, he mea Heminiti. He himene na Rawiri. E Ihowa, kaua e whakatupehupehu mai ki ahau, ina riri koe, kaua ano ahau e pakia ina arita mai koe.</p> 
 <p><a name="an_6:2">6:2</a> E Ihowa, tohungia ahau, he ngoikore hoki ahau: rongoatia ahau, e Ihowa, e ohooho ana hoki oku wheua.</p> 
 <p><a name="an_6:3">6:3</a> E ohooho noa iho ana hoki toku wairua: ko koe ia, e Ihowa, kia pehea atu te roa?</p> 
 <p><a name="an_6:4">6:4</a> Hoki mai, e Ihowa, kia mawhiti atu toku wairua: kia mahara ki tou aroha, a whakaorangia ahau.</p> 
 <p><a name="an_6:5">6:5</a> Kahore hoki he mahara ki a koe ina mate: ko wai hei whakawhetai ki a koe i roto i te reinga?</p> 
 <p><a name="an_6:6">6:6</a> Mauiui iho ahau i toku auetanga; e manu ana toku moenga i ahau a pau noa te po; e whakamakukuria ana e ahau toku takotoranga ki oku roimata.</p> 
 <p><a name="an_6:7">6:7</a> Pakoko kau toku kanohi i te tangi; kua koroheke haere i oku hoariri katoa.</p> 
 <p><a name="an_6:8">6:8</a> ¶ Mawehe atu i ahau, e nga kaimahi katoa i te kino; kua rongo nei hoki a Ihowa i te reo o taku tangi.</p> 
 <p><a name="an_6:9">6:9</a> Kua rongo a Ihowa ki taku inoi; ka manako a Ihowa ki taku karakia.</p> 
 <p><a name="an_6:10">6:10</a> Ka whakama, ka pokaikaha noa iho oku hoariri katoa: ka hoki ratou, ka pa whakarere atu te whakama.</p> 
 <p><a name="an_7:1">7:1</a> ¶ He Hikaiono na Rawiri, tana i waiata ai ki a Ihowa mo nga kupu a Kuhu Pineamine. E Ihowa, e toku Atua, kei a koe toku whakawhirinakitanga: kia ora ahau i te hunga katoa e aru ana i ahau, kia mawhiti atu hoki ahau:</p> 
 <p><a name="an_7:2">7:2</a> Kei haehae ia i toku wairua, ano he raiona, a titaritari noa, i te mea kahore he kaiarai.</p> 
 <p><a name="an_7:3">7:3</a> E Ihowa, e toku Atua, ki te mea naku tena mahi, ki te mea he hara kei oku ringa;</p> 
 <p><a name="an_7:4">7:4</a> Ki te mea i whakahokia e ahau he kino ki te tangata kua mau nei ta maua rongo; i whakaora nei hoki ahau i te tangata i kino noa mai ki ahau:</p> 
 <p><a name="an_7:5">7:5</a> Kia arumia toku wairua e te hoariri, a kia mau; kia takahia hoki toku ora e ia ki te whenua, kia whakatokotoria ano toku kororia ki te puehu. (Hera.</p> 
 <p><a name="an_7:6">7:6</a> E Ihowa, whakatika, kia riri koe, ara ake, e nana nei hoki oku hoa whawhai: kia oho ake hoki koe moku; kua kiia e koe te whakawa.</p> 
 <p><a name="an_7:7">7:7</a> Tukua kia karapotia koe e te whakaminenga o nga iwi: ma runga atu i a ratou tou hokinga atu ki runga.</p> 
 <p><a name="an_7:8">7:8</a> Ko Ihowa e whakarite whakawa ana mo nga iwi; kia rite, e Ihowa, tau whakawa moku ki taku mahi tika, ki te tapatahi hoki o oku whakaaro.</p> 
 <p><a name="an_7:9">7:9</a> Kia whakamutua te kino o te hunga kino: whakaukia hoki te tangata tika: e whakamatautau ana hoki te Atua tika i nga ngakau, i nga whatumanawa.</p> 
 <p><a name="an_7:10">7:10</a> ¶ Kei te Atua toku whakangungu rakau, mana e whakaora te hunga ngakau tika.</p> 
 <p><a name="an_7:11">7:11</a> He kaiwhakawa tika te Atua, ae ra, he Atua e riri ana i tenei ra, i tenei ra.</p> 
 <p><a name="an_7:12">7:12</a> Ki te kore tetahi e tahuri, ka whakakoia e ia tana hoari; kua whakapikoa e ia tana kopere, a oti rawa te whakapai.</p> 
 <p><a name="an_7:13">7:13</a> Oti rawa ano ana mea whakamate te whakapai e ia; kua meinga e ia ana pere ano he ahi.</p> 
 <p><a name="an_7:14">7:14</a> Nana, he kino te mea e whakamamae nei ia; he whanoke te mea i hapu ki roto ki a ia, a whanau ake he teka.</p> 
 <p><a name="an_7:15">7:15</a> I pokaia e ia he poka, he mea keri nana, taka iho ia ki roto ki te rua i mahia e ia.</p> 
 <p><a name="an_7:16">7:16</a> Ka hoki tona whanoke ki tona matenga, a ka tau iho tana tukino ki tona tumuaki.</p> 
 <p><a name="an_7:17">7:17</a> Ka rite ki tona tika taku whakamoemiti ki a Ihowa: ka himene atu hoki ahau ki te ingoa o Ihowa, o te Runga Rawa.</p> 
 <p><a name="an_8:1">8:1</a> ¶ Ki te tino kaiwhakatangi. Kititi. He himene na Rawiri. E Ihowa, e to matou Ariki, ano te nui o tou ingoa i te whenua katoa! Paku ana i a koe tou kororia ki runga ake i nga rangi!</p> 
 <p><a name="an_8:2">8:2</a> U pu i a koe te kaha o te mangai o nga kohungahunga, o nga mea ngote u hei mea mo ou hoariri, hei pehi mo te hoariri, mo te kairapu utu.</p> 
 <p><a name="an_8:3">8:3</a> ¶ Ka titiro ahau ki au rangi, ki te mahi a ou maihao, ki te marama, ki nga whetu, i hanga nei e koe;</p> 
 <p><a name="an_8:4">8:4</a> He aha te tangata i maharatia ai e koe? te tama ranei a te tangata i tirohia ai ia e koe?</p> 
 <p><a name="an_8:5">8:5</a> Nohinohi nei te wahi i whakaititia iho ai ia e koe i te Atua, karaunatia ana ia e koe ki te kororia, ki te honore.</p> 
 <p><a name="an_8:6">8:6</a> Waiho iho e koe hei kingi mo nga mahi a ou ringa; kua waiho e koe nga mea katoa i raro i ona waewae;</p> 
 <p><a name="an_8:7">8:7</a> Nga hipi katoa, nga puru, me nga kirehe katoa o te parae;</p> 
 <p><a name="an_8:8">8:8</a> Te manu o te rangi, me te ika o te moana, e tere nei i nga ara o nga moana.</p> 
 <p><a name="an_8:9">8:9</a> E Ihowa, e to matou Ariki, ano te nui o tou ingoa i te whenua katoa!</p> 
 <p><a name="an_9:1">9:1</a> ¶ Ki te tino kaiwhakatangi. Muturapena. He himene na Rawiri. Ka whakapaua toku ngakau ki te whakamoemiti ki a Ihowa, ka korerotia e ahau au mahi whakamiharo katoa.</p> 
 <p><a name="an_9:2">9:2</a> Ka koa ahau, ka whakamanamana ki a koe, ka himene atu ki tou ingoa, e te Runga Rawa.</p> 
 <p><a name="an_9:3">9:3</a> I te hokinga whakamuri o oku hoariri, tutuki ana ratou, ngaro iho i tou aroaro.</p> 
 <p><a name="an_9:4">9:4</a> Nau hoki i whakatika aku korero me toku whakawa; i runga koe i te torona e noho ana, e whakarite tika ana.</p> 
 <p><a name="an_9:5">9:5</a> Kua whakatupehupehu koe ki nga tauiwi, huna ana e koe te tangata kino, horoia atu ana to ratou ingoa ake ake.</p> 
 <p><a name="an_9:6">9:6</a> Ko te hoariri, mutu pu ratou, he ngaromanga oti tonu iho: a ko nga pa i huna e koe, ngaro whakarere to ratou whakamaharatanga.</p> 
 <p><a name="an_9:7">9:7</a> Ko Ihowa ia noho tonu hei kingi ake, ake: kua whakapaia e ia tona torona mo te whakawa.</p> 
 <p><a name="an_9:8">9:8</a> A e whakarite ia mo te ao i runga i te tika, ka whakatakoto tikanga mo nga iwi i runga i te pono.</p> 
 <p><a name="an_9:9">9:9</a> Hei pa teko ano a Ihowa mo te tangata e tukinotia ana, hei pa teko i nga wa o te he.</p> 
 <p><a name="an_9:10">9:10</a> A ka whakawhirinaki ki a koe te hunga e matau ana ki tou ingoa: no te mea e kore e whakarerea e koe, e Ihowa, te hunga e rapu ana i a koe.</p> 
 <p><a name="an_9:11">9:11</a> ¶ Himene ki a Ihowa e noho nei i Hiona: whakapuakina i waenganui i nga iwi ana mahi.</p> 
 <p><a name="an_9:12">9:12</a> Ka whakataki toto ia, ka mahara ia ki a ratou: kahore e wareware i a ia te karanga a te hunga iti.</p> 
 <p><a name="an_9:13">9:13</a> Tohungia ahau, e Ihowa; titiro ki toku mate i te hunga e kino ana ki ahau, e te kaiwhakaara i ahau i nga tatau o te mate:</p> 
 <p><a name="an_9:14">9:14</a> Kia whakakitea katoatia ai e ahau ou whakamoemiti i nga tatau o te tamahine o Hiona: ka hari ahau ki tau whakaoranga.</p> 
 <p><a name="an_9:15">9:15</a> Kua tapoko nga tauiwi ki te rua i keria e ratou: kua mau to ratou waewae i roto i te kupenga i huna e ratou.</p> 
 <p><a name="an_9:16">9:16</a> Kua matauria a Ihowa ki te whakawa e whakaritea ana e ia: he mahanga mo te tangata kino te mahi a ona ringa. (Hikaiono. Hera.</p> 
 <p><a name="an_9:17">9:17</a> Ka hoki nga tangata kino ki te reinga, ara nga iwi katoa e wareware ana ki te Atua.</p> 
 <p><a name="an_9:18">9:18</a> E kore hoki e warewarea tonutia te tangata rawakore: e kore e taka tonu ta te hunga iti i tumanako atu ai.</p> 
 <p><a name="an_9:19">9:19</a> E ara, e Ihowa, kei riro i ta te tangata: kia whakawakia nga tauiwi i tou aroaro.</p> 
 <p><a name="an_9:20">9:20</a> E Ihowa, meinga ratou kia wehi: kia matau nga tauiwi he tangata nei ano ratou. (Hera.</p> 
 <p><a name="an_10:1">10:1</a> ¶ He aha koe ka tu mai ai i tawhiti, e Ihowa? ka whakangarongaro ai i nga wa o te he?</p> 
 <p><a name="an_10:2">10:2</a> E whakakake ana te tangata kino, e tukino ana i te tangata iti: kia hopukina ratou ki nga whakaaro i whakaaro ai ratou.</p> 
 <p><a name="an_10:3">10:3</a> E whakapehapeha ana hoki te tnngata kino ki te hiahia o tona ngakau, a ko te hunga apo taonga, e whakakahore ana, ae ra, e whakahawea ana ki a Ihowa.</p> 
 <p><a name="an_10:4">10:4</a> Ka mea te tangata kino, i te whakapehapeha o tona mata, E kore e hiahiatia e ia. Kei roto i ona whakaaro katoa e mea ana, Kahore he Atua.</p> 
 <p><a name="an_10:5">10:5</a> Whanoke tonu ona ara i nga wa katoa; kei runga noa ake au whakaritenga te kitea e ia, he mea whakatupereru e ia ona hoariri katoa.</p> 
 <p><a name="an_10:6">10:6</a> E mea ana i roto i tona ngakau, e kore ahau e whakakorikoria: kahore hoki he he moku a nga whakatupuranga katoa.</p> 
 <p><a name="an_10:7">10:7</a> Ki tonu tona mangai i te kanga, i te hianga, i te tukino: kei raro i tona arero te whanoke me te teka.</p> 
 <p><a name="an_10:8">10:8</a> E noho ana ia, e whanga ana i nga pa koraha: e kohurutia ana e ia te hunga harakore i nga wahi ngaro; e matatau ana ona kanohi ki te hunga rawakore.</p> 
 <p><a name="an_10:9">10:9</a> E whanga puku ana ia me he raiona i tona kuhunga: e whanga ana kia hopukia te tangata iti: e hopukia ana e ia te tangata iti, ua kumea ki tana. kupenga.</p> 
 <p><a name="an_10:10">10:10</a> Kupapa ana ia, piko ana, hinga ana te hunga rawakore i ana mea kaha.</p> 
 <p><a name="an_10:11">10:11</a> E mea ana i roto i tona ngakau, Ka wareware te Atua: e huna ana ia i tona mata, e kore ia e kite ake tonu atu.</p> 
 <p><a name="an_10:12">10:12</a> ¶ Whakatika, e Ihowa, e te Atua, takiritia tou ringa: kaua e wareware ki te hunga iti.</p> 
 <p><a name="an_10:13">10:13</a> He aha te tangata kino ka whakahawea ai ki te Atua? kua mea ia i roto i tona ngakau, E kore tenei e whakatakina e koe.</p> 
 <p><a name="an_10:14">10:14</a> Kua kite koe; e tirohia nei hoki e koe te whanoke me te whakatoi, a ka utua e tou ringa: e tuku ana te rawakore i a ia ano ki a koe; ko koe hei tuara mo te pani.</p> 
 <p><a name="an_10:15">10:15</a> Whatiia e koe te ringa o te tangata kino; tena ko te tangata nanakia, whakatakina tona kino, kia kahore ra ano e kitea e koe.</p> 
 <p><a name="an_10:16">10:16</a> Ko Ihowa te Kingi ake ake: kua kahore ke nga tauiwi i tona whenua.</p> 
 <p><a name="an_10:17">10:17</a> E Ihowa, kua whakarongo koe ki te hiahia o te hunga whakaiti: mau ano o ratou ngakau e whakapai, ka tahuri ano tou taringa ki te whakarongo:</p> 
 <p><a name="an_10:18">10:18</a> Ki te whakawa mo te pani, mo te tangata e tukinotia ana, kei whakamataku a mua ake te tangata o te whenua.</p> 
 <p><a name="an_11:1">11:1</a> ¶ Ki te tino kaiwhakatangi. Na Rawiri. Ko Ihowa taku e whakawhirinaki ai: he aha koutou ka mea ai ki toku wairua, rere a manu atu ki to koutou maunga?</p> 
 <p><a name="an_11:2">11:2</a> Nana, kua whakapikoa te kopere e te hunga kino, e whakatikaia ana a ratou pere ki te aho, hei perenga pukutanga ma ratou ki te hunga ngakau tika.</p> 
 <p><a name="an_11:3">11:3</a> Ki te wawahia nga turanga ake, me pehea te tangata tika?</p> 
 <p><a name="an_11:4">11:4</a> ¶ Kei tona temepara tapu a Ihowa, kei te rangi te torona o Ihowa: e titiro ana ona kanohi, e whakamatautau ana ona kamo i nga tama a te tangata.</p> 
 <p><a name="an_11:5">11:5</a> E whakamatautau ana a Ihowa i te tangata tika: a e kinogia ana e tona wairua te tangata kino me te tangata e aroha ana ki te tutu.</p> 
 <p><a name="an_11:6">11:6</a> Ka uaina e ia ki runga ki te hunga kino he mahanga, he ahi, he whanariki, he awha tuaikerekere: ko te wahi tena mo to ratou kapu.</p> 
 <p><a name="an_11:7">11:7</a> No te mea he tika a Ihowa, e aroha ana ki te tika; ka kite te hunga tika i tona kanohi.</p> 
 <p><a name="an_12:1">12:1</a> ¶ Ki te tino kaiwhakatangi. Heminiti. He himene na Rawiri. Whakaorangia, e Ihowa; ka mutu hoki nga tangata tapu; ka taweke atu te hunga pono i roto i nga tama a te tangata.</p> 
 <p><a name="an_12:2">12:2</a> E korero teka ana ratou tetahi ki tetahi; he ngutu patipati, he ngakau rua o ratou ina korero.</p> 
 <p><a name="an_12:3">12:3</a> Ka hatepea e Ihowa nga ngutu patipati katoa, me te arero e korero whakapehapeha ana;</p> 
 <p><a name="an_12:4">12:4</a> E mea nei, Ma o tatou arero tatou ka kake ai; no tatou ano o tatou ngutu, ko wai hei ariki mo tatou?</p> 
 <p><a name="an_12:5">12:5</a> Mo te tukinotanga i te hunga iti, mo te aue a te hunga rawakore, ka whakatika ahau aianei, e ai ta Ihowa, Ka whakanohoia ia e ahau ki te wahi e ora ai ia i nga tangata e whakatupereru ana ki a ia.</p> 
 <p><a name="an_12:6">12:6</a> He kupu parakore nga kupu a Ihowa: he hiriwa i whakakorea nei te para i roto i te oumu whenua, he mea tuku whitu.</p> 
 <p><a name="an_12:7">12:7</a> Ka tiakina ratou e koe, e Ihowa, ka whakaorangia ratou i tenei whakatupuranga ake tonu atu.</p> 
 <p><a name="an_12:8">12:8</a> E haereere noa ana nga tangata kino i tetahi taha, i tetahi taha, i te mea e whakateiteitia ana te kino i roto i nga tama a te tangata.</p> 
 <p><a name="an_13:1">13:1</a> ¶ Ki te tino kaiwhakatangi. He himene na Rawiri. Kia pehea te roa o tou wareware ki ahau, e Ihowa? mo ake tonu atu ranei? Kia pehea te roa o tau hunanga i tou mata ki ahau?</p> 
 <p><a name="an_13:2">13:2</a> Kia pehea te roa o toku whakaaroaronga i roto i toku wairua, o te pouri i roto i toku ngakau i tenei ra, i tenei ra? Kia pehea te roa o te whakakake mai a toku hoariri ki ahau?</p> 
 <p><a name="an_13:3">13:3</a> Titiro mai, whakahokia mai he kupu ki ahau, e Ihowa, e toku Atua: whakamaramatia oku kanohi, kei moe ahau i te moe o te mate.</p> 
 <p><a name="an_13:4">13:4</a> Kei mea mai toku hoariri, Kua taea ia e ahau: kei whakamanamana oku hoariri, ina whakakorikoria ahau.</p> 
 <p><a name="an_13:5">13:5</a> Ko ahau ia e whakawhirinaki ana ki tau mahi toku: ka whakamanamana toku ngakau ki tau whakaoranga.</p> 
 <p><a name="an_13:6">13:6</a> Ka waiata ahau ki a Ihowa, mona i atawhai mai ki ahau.</p> 
 <p><a name="an_14:1">14:1</a> ¶ Ki te tino kaiwhakatangi. Na Rawiri. Kua ki te wairangi i tona ngakau, Kahore he Atua. Kua pirau ratou, he whakahouhou a ratou mahi, kahore tetahi e mahi ana i te pai.</p> 
 <p><a name="an_14:2">14:2</a> I titiro iho a Ihowa i te rangi ki nga tama a te tangata, kia kite me kahore tetahi e mahara ana, e rapu ana i te Atua.</p> 
 <p><a name="an_14:3">14:3</a> Kua peka ke ratou katoa kua pirau tahi: kahore tetahi e mahi ana i te pai, kohore kia kotahi.</p> 
 <p><a name="an_14:4">14:4</a> ¶ E kore ranei e mohio nga kaimahi katoa o te kino? e kai nei i toku iwi, me te mea e kai taro ana, a kahore e karanga ki a Ihowa.</p> 
 <p><a name="an_14:5">14:5</a> Na, i reira ratou e tuiri noa ana: kei roto hoki te Atua i te whakatupuranga o te hunga tika.</p> 
 <p><a name="an_14:6">14:6</a> Meinga ana e koutou te whakaaro o te hunga iti hei whakama, no te mea ko Ihowa tona piringa.</p> 
 <p><a name="an_14:7">14:7</a> Aue, me i puta mai te whakaoranga o Iharaira i Hiona! Kia whakahokia e Ihowa tana iwi i te whakarau, ka whakamanamana a Hakopa, ka hari a Iharaira.</p> 
 <p><a name="an_15:1">15:1</a> ¶ He himene na Rawiri. E Ihowa, ko wai e noho ki tou tapenakara? Ko wai e noho ki tou maunga tapu?</p> 
 <p><a name="an_15:2">15:2</a> Ko ia he tapatahi nei te haere, he tika te mahi, he korero pono ano i roto i tona ngakau.</p> 
 <p><a name="an_15:3">15:3</a> Kahore nei e ngautuara tona arero, kahore e kino te mahi ki tona hoa, kahore ana ingoa kino mo tona hoa.</p> 
 <p><a name="an_15:4">15:4</a> E whakahengia ana te tangata kino e ona kanohi, e whakahonoretia ana ia e ia te hunga e wehi ana ki a Ihowa. Ahakoa mate i tana oati, kahore e whakapaheketia e ia.</p> 
 <p><a name="an_15:5">15:5</a> Kahore e tuku i tana moni hei moni whakatupu; kahore hoki e tango i te moni hei utu mate mo te tangata harakore. Ki te penei te mahi a tetahi, e kore ia e whakakorikoria ake ake.</p> 
 <p><a name="an_16:1">16:1</a> ¶ He Mikitama na Rawiri. Tiakina ahau, e te Atua: e whakawhirinaki nei hoki ahau ki a koe.</p> 
 <p><a name="an_16:2">16:2</a> Kua mea ahau ki a Ihowa, Ko koe toku Ariki, kahore oku pai i tua atu i a koe.</p> 
 <p><a name="an_16:3">16:3</a> Ko te hunga tapu i runga i te whenua, te hunga pai rawa, kua ahau katoa toku ahuareka ki a ratou.</p> 
 <p><a name="an_16:4">16:4</a> Ka whakanuia nga mamae o te hunga e whakawhiti ana i a Ihowa mo tetahi atua ke: e kore e ringihia e ahau a ratou ringihanga toto, e kore ano o ratou ingoa e whakahuatia e oku ngutu.</p> 
 <p><a name="an_16:5">16:5</a> Ko Ihowa te wahi i wehea mai moku, taku kapu hoki: ko koe te kaiwhakapumau i te wahanga maku.</p> 
 <p><a name="an_16:6">16:6</a> Kua takoto oku aho ki nga wahi ahuareka, ina, he wahi pai toku.</p> 
 <p><a name="an_16:7">16:7</a> Ka whakapaingia e ahau a Ihowa, i whakamahara nei i ahau: ka whakaako ano hoki oku whatumanawa i ahau i te po.</p> 
 <p><a name="an_16:8">16:8</a> ¶ Kua waiho tonu e ahau a Ihowa ki toku aroaro: kei toku ringa matau nei ia, e kore ahau e whakakorikoria.</p> 
 <p><a name="an_16:9">16:9</a> Koia i koa ai toku ngakau, i whakamanamana ai toku kororia, i takoto tumanako ai ano oku kikokiko.</p> 
 <p><a name="an_16:10">16:10</a> No te mea e kore e waiho e koe toku wairua i te reinga, e kore e tukua tau Mea Tapu kia kite i te pirau.</p> 
 <p><a name="an_16:11">16:11</a> Ka whakakitea mai e koe ki ahau te huarahi o te ora; kei tou aroaro te hari nui, kei tou matau nga ahuareka e kore e mutu.</p> 
 <p><a name="an_17:1">17:1</a> ¶ He inoi na Rawiri. Whakarongo ki te tika, e Ihowa, tahuri mai ki taku karanga, kia titaha mai tou taringa ki taku inoi, ara ki ta te ngutu tinihangakore.</p> 
 <p><a name="an_17:2">17:2</a> Kia puta mai te whakaritenga o taku whakawa i tou aroaro; tirohia mai e ou kanohi te mea rite.</p> 
 <p><a name="an_17:3">17:3</a> Kua whakamatauria e koe toku ngakau; kua tirotirohia iho ahau e koe i te po; kua whakamatau koe i ahau, a kahore he mea i kitea e koe; e mea ana ahau kia kaua e hara toku mangai.</p> 
 <p><a name="an_17:4">17:4</a> Ko nga mahi ia a te tangata, ko nga kupu a tou mangai taku mea hei pa mai i ahau i nga ara o te kaiwhakangaro.</p> 
 <p><a name="an_17:5">17:5</a> I whakaukia oku hikoinga ki au ara, kihai i paheke oku waewae.</p> 
 <p><a name="an_17:6">17:6</a> Kua karanga nei ahau ki a koe, no te mea ka whakahoki kupu mai koe, e te Atua, ki ahau: whakatitahatia mai tou taringa ki ahau, whakarongo ki taku kupu.</p> 
 <p><a name="an_17:7">17:7</a> Whakaaturia tou aroha whakamiharo, ko koe hoki, ko tou matau, te kaiwhakaora mo te hunga e whakawhirinaki ana ki a koe, i te hunga e whakatika mai ana.</p> 
 <p><a name="an_17:8">17:8</a> ¶ Tiakina ahau, ano ko te whatu o te kanohi, huna ahau ki raro i te taumarumarutanga o ou pakau,</p> 
 <p><a name="an_17:9">17:9</a> I te hunga kino e tukino nei i ahau, i oku hoariri whakamate e karapoti nei i ahau.</p> 
 <p><a name="an_17:10">17:10</a> E kopakia ana ratou e o ratou ngako: e korero whakapehapeha ana o ratou mangai.</p> 
 <p><a name="an_17:11">17:11</a> Tenei o matou hikoinga te karapotia nei e ratou: matatau tonu iho o ratou kanohi ki te tuku iho i a matou ki te whenua.</p> 
 <p><a name="an_17:12">17:12</a> Kei te raiona e hiahia ana ki te hopu kai te rite, kei te kuao raiona e piri ana i nga wahi ngaro.</p> 
 <p><a name="an_17:13">17:13</a> E ara, e Ihowa, haukotia tona aroaro, turakina ia ki raro; whakaorangia toku wairua ki tau hoari i te tangata kino;</p> 
 <p><a name="an_17:14">17:14</a> I nga tangata, ma tou ringa, e Ihowa, i nga tangata o te ao: kei tenei ora nei to ratou wahi, a e whakakiia ana o ratou kopu e koe ki tau taonga. E kiki ana ratou i te tamariki, whakarerea iho nga toenga o a ratou taonga ki a ratou kohungahunga.</p> 
 <p><a name="an_17:15">17:15</a> Ko ahau, e kite ahau i tou mata i runga i te tika, a ka tatu toku ngakau, ina oho ake ahau, kia kite i tou ahua.</p> 
 <p><a name="an_18:1">18:1</a> ¶ Ki te tino kaiwhakatangi. He himene na te pononga a Ihowa, na Rawiri. Nana i whakahua nga kupu o tenei waiata ki a Ihowa i te ra i whakaorangia ai ia i te ringa o ona hoariri katoa, i te ringa ano o Haora. I mea ia, Ka aroha ahau ki a koe, e Ihow a, e toku kaha.</p> 
 <p><a name="an_18:2">18:2</a> Ko Ihowa toku kamaka, toku pa, toku kaiwhakaora; toku Atua, toku tino kamaka, e whakawhirinaki ai ahau; toku whakangungu rakau, te haona o toku whakaoranga, toku pourewa tiketike.</p> 
 <p><a name="an_18:3">18:3</a> Ka karanga ahau ki a Ihowa, e tika nei kia whakamoemititia: a ka ora i oku hoariri.</p> 
 <p><a name="an_18:4">18:4</a> I karapotia ahau e nga whakawiringa a te mate, a whakawehia ana ahau e nga waipuke o te kino.</p> 
 <p><a name="an_18:5">18:5</a> I karapotia ahau e nga whakawiringa a te reinga, i haukotia e nga mahanga a te mate.</p> 
 <p><a name="an_18:6">18:6</a> I karanga ahau ki a Ihowa i toku paweratanga, i hamama ki toku Atua: i whakarongo ia ki toku reo i roto i tona temepara, i tae ano taku hamama ki tona aroaro, ki ona taringa.</p> 
 <p><a name="an_18:7">18:7</a> Na ka ngaueue te whenua, ka ru, wiri ana nga putake o nga maunga, ngaueue ana i tona riri.</p> 
 <p><a name="an_18:8">18:8</a> I kake he paowa i ona pongaponga, a kai ana te kapura a tona mangai, ngiha ana nga waro.</p> 
 <p><a name="an_18:9">18:9</a> I whakapingoretia e ia nga rangi, a heke iho ana, a i raro te pouri matotoru i ona waewae.</p> 
 <p><a name="an_18:10">18:10</a> I eke ia ki runga ki te kerupa, a rere ana: ae, i rere omaki ia i runga i nga parirau o te hau.</p> 
 <p><a name="an_18:11">18:11</a> I meinga e ia te pouri hei wahi ngaro mona, hei teneti i tetahi taha ona, i tetahi taha; ko te pouritanga o nga wai, ko nga kapua matotoru o te rangi.</p> 
 <p><a name="an_18:12">18:12</a> I rere atu ona kapua metotoru i te wherikotanga o tona aroaro: te whatu, me nga waro kapura.</p> 
 <p><a name="an_18:13">18:13</a> I papa ano te whatitiri a Ihowa i nga rangi, a puaki ana te reo o te Runga Rawa; he whatu, he waro kapura.</p> 
 <p><a name="an_18:14">18:14</a> I kokiritia e ia ana pere, a marara ana ratou: ae, i koperea hoki e ia te tini uira, a whati ana ratou.</p> 
 <p><a name="an_18:15">18:15</a> Katahi ka kitea nga takere o nga wai, a ka takoto kau nga putake o te ao i tau whakatupehupehutanga, e Ihowa, i te whengunga o te manawa o ou pongaponga.</p> 
 <p><a name="an_18:16">18:16</a> I tono karere mai ia i runga, ka mau ki ahau; toia ake ahau e ia i roto i nga wai maha.</p> 
 <p><a name="an_18:17">18:17</a> Nana ahau i ora ai i toku hoariri kaha, i te hunga e kino ana ki ahau; he kaha rawa hoki ratou i ahau.</p> 
 <p><a name="an_18:18">18:18</a> I huakina tatatia ahau e ratou i te ra o toku matenga; ko Ihowa ia toku whakawhirinakitanga.</p> 
 <p><a name="an_18:19">18:19</a> I whakaputaina ahau e ia ki te wahi nui, i whakaorangia ahau e ia; he ahuareka nona ki ahau.</p> 
 <p><a name="an_18:20">18:20</a> ¶ Rite tonu ki taku mahi tika ta Ihowa utu ki ahau: rite tonu ki te ma o oku ringa tana i whakahoki ai ki ahau.</p> 
 <p><a name="an_18:21">18:21</a> Moku i pupuri i nga ara o Ihowa, a kihai i he, i whakarere i toku Atua.</p> 
 <p><a name="an_18:22">18:22</a> Kei mua tonu hoki i ahau ana whakaritenga katoa, kihai ano i whakamataratia atu i ahau ana tikanga.</p> 
 <p><a name="an_18:23">18:23</a> Tapatahi tonu hoki toku whakaaro ki tona aroaro, a i tiaki ahau i ahau kei kino.</p> 
 <p><a name="an_18:24">18:24</a> Na ka homai e Ihowa he utu ki ahau, rite tonu ki toku tika, ki te ma o oku ringa i tona aroaro.</p> 
 <p><a name="an_18:25">18:25</a> He tangata atawhai, ka atawhai hoki koe; he tangata tika, ka tika hoki koe.</p> 
 <p><a name="an_18:26">18:26</a> He tangata ma, ka ma hoki koe; he tangata whakakeke, ka whakakeke hoki koe.</p> 
 <p><a name="an_18:27">18:27</a> E whakaorangia hoki e koe te iwi ngakau mamae; ka whakahokia ano e koe ki raro nga kanohi whakakake.</p> 
 <p><a name="an_18:28">18:28</a> Mau hoki e whakau taku rama: ma Ihowa, ma toku Atua, e whakamarama toku pouri.</p> 
 <p><a name="an_18:29">18:29</a> ¶ Nau hoki ahau i rere ai na waenganui atu i te ropu: na toku Atua hoki i pekea ai e ahau te taiepa.</p> 
 <p><a name="an_18:30">18:30</a> Tena ko te Atua, tika tonu tona ara: kua oti tana kupu te whakamatau; he whakangungu rakau ia ki te hunga katoa e whakawhirinaki ana ki a ia.</p> 
 <p><a name="an_18:31">18:31</a> Ko wai oti te Atua, ki te kahore a Ihowa? Ko wai hoki he kamaka, ki te kahore to tatou Atua?</p> 
 <p><a name="an_18:32">18:32</a> Ko te Atua, nana ahau i whitiki ki te kaha, i mea kia tino tika toku ara.</p> 
 <p><a name="an_18:33">18:33</a> Ko ia hei mea i oku waewae kia rite ki o te hata: mana hoki ahau e whakatu ki runga ki oku wahi tiketike.</p> 
 <p><a name="an_18:34">18:34</a> Ko ia hei whakaako i oku ringa ki te whawhai, a whati ana te kopere parahi i oku ringa.</p> 
 <p><a name="an_18:35">18:35</a> Kua homai ano e koe ki ahau te whakangungu rakau o tau whakaoranga: puritia ana ahau e tou ringa matau whakanuia ana e tou whakaaro mahakai.</p> 
 <p><a name="an_18:36">18:36</a> I whakanuia e koe oku takahanga i raro i ahau; te paheke oku waewae.</p> 
 <p><a name="an_18:37">18:37</a> Ka arumia e ahau oku hoariri, mau iho i ahau; e kore ahau e tahuri mai, a ngaro noa ratou.</p> 
 <p><a name="an_18:38">18:38</a> Maru ana ratou i ahau, te kaha te whakatika: hinga ana ki raro i oku waewae.</p> 
 <p><a name="an_18:39">18:39</a> Nau hoki ahau i whitiki ki te kaha mo te whawhai: piko ana i a koe ki raro i ahau te hunga e whakatika mai ana ki ahau.</p> 
 <p><a name="an_18:40">18:40</a> Kua meinga e koe kia tahuri mai nga tuara o oku hoariri ki ahau, kia hautopea ai e ahau te hunga e kino ana ki ahau.</p> 
 <p><a name="an_18:41">18:41</a> I karanga ratou, heoi kahore he kaiwhakaora: ki a Ihowa, otira kihai i whakahoki kupu ki a ratou.</p> 
 <p><a name="an_18:42">18:42</a> Na ka tukia ratou e ahau a rite noa ratou ki te puehu e puhia ana e te hau: akiritia atu ana ratou ki waho, ano he paru no te huarahi.</p> 
 <p><a name="an_18:43">18:43</a> Kua whakaorangia ahau e koe i nga ngangautanga a te iwi; kua meinga e koe hei rangatira mo nga tauiwi: hei apa moku te iwi kahore i matauria e ahau.</p> 
 <p><a name="an_18:44">18:44</a> Kia rongo kau te taringa ki ahau, ka kakama tonu mai ratou ki ahau; ko nga tangata iwi ke ngohe kau ki ahau.</p> 
 <p><a name="an_18:45">18:45</a> Ka memeha haere nga tangata iwi ke: ka puta wehi mai hoki i roto i o ratou kuhunga.</p> 
 <p><a name="an_18:46">18:46</a> E ora ana a Ihowa; kia whakapaingia hoki toku kamaka, kia whakanuia te Atua o toku whakaoranga:</p> 
 <p><a name="an_18:47">18:47</a> Ko te Atua, mana nei e rapu he utu moku, mana e pehi nga iwi ki raro i ahau.</p> 
 <p><a name="an_18:48">18:48</a> Mana ahau e mawhiti ai i oku hoariri, ae ra, mau ahau e mea kia teitei ake i te hunga e whakatika mai ana ki ahau; ka whakaorangia ahau e koe i te tangata tutu.</p> 
 <p><a name="an_18:49">18:49</a> Mo konei ka whakawhetai ahau ki a koe, e Ihowa, i waenganui i nga tauiwi: ka himene ki tou ingoa.</p> 
 <p><a name="an_18:50">18:50</a> He nui nei tana whakaora i tana kingi; e whakaputa aroha ana ki tana tangata i whakawahi ai, ki a Rawiri ratou ko ona uri ake ake.</p> 
 <p><a name="an_19:1">19:1</a> ¶ Ki te tino kaiwhakatangi. He himene na Rawiri. E korerotia ana e nga rangi te kororia o te Atua; a e whakaaturia ana e te kikorangi te mahi a ona ringa.</p> 
 <p><a name="an_19:2">19:2</a> E puaki ana te reo o tena rangi, o tena rangi, e whakaatu mohiotanga ana hoki tena po, tena po.</p> 
 <p><a name="an_19:3">19:3</a> Kahore he hamumu, kahore he kupu, kahore e rangona to ratou reo.</p> 
 <p><a name="an_19:4">19:4</a> Kua puta ta ratou aho ki te whenua katoa, a ratou kupu, a te pito ra ano o te ao. Whakaturia ana e ia ki reira te tapenakara mo te ra;</p> 
 <p><a name="an_19:5">19:5</a> A e puta ana ia me he tane marena hou i tona whare moenga, whakai ana ia, pera ana me te tangata kaha e mea ana ki te oma whakataetae.</p> 
 <p><a name="an_19:6">19:6</a> Ko tona putanga kei tetahi pito o te rangi, a whawhe noa ke tetahi pito: kahore hoki tetahi mea e ngaro i tona mahana.</p> 
 <p><a name="an_19:7">19:7</a> ¶ Tapatahi tonu te ture a Ihowa, he mea whakatahuri i te wairua: pono tonu nga whakaatu a Ihowa, e whakawhaiwhakaaro ana i te kuare.</p> 
 <p><a name="an_19:8">19:8</a> He tika nga ako a Ihowa, e whakahari ana i te ngakau, he ma te whakahau a Ihowa, e whakamarama ana i nga kanohi.</p> 
 <p><a name="an_19:9">19:9</a> He ma te wehi ki a Ihowa, pumau tonu ake ake, he pono nga whakaritenga a Ihowa, tika kau ano.</p> 
 <p><a name="an_19:10">19:10</a> Engari ena e hiahiatia ana i te koura, ae, i te tino koura ahakoa maha: reka atu i te honi, i te maturuturutanga iho o nga honikoma.</p> 
 <p><a name="an_19:11">19:11</a> Na ena ano tau pononga i whakatupato; he nui te utu ki te puritia.</p> 
 <p><a name="an_19:12">19:12</a> Ko wai e matau ana ki ona he? Whakamakia oku hara puku.</p> 
 <p><a name="an_19:13">19:13</a> Puritia ano tau pononga kei riro i nga hara whakakake hei rangatira moku: ko reira ahau tu tika ai, a ka watea i te he nui.</p> 
 <p><a name="an_19:14">19:14</a> Kia manakohia nga kupu a toku mangai: me nga whakaaro o toku ngakau i tou aroaro, e Ihowa, e toku kamaka, e toku kaihoko.</p> 
 <p><a name="an_20:1">20:1</a> ¶ Ki te tino kaiwhakatangi. He himene na Rawiri. Ma Ihowa e whakahoki he kupu ki a koe i te ra o te he; ma te ingoa o te Atua o Hakopa koe e tiaki;</p> 
 <p><a name="an_20:2">20:2</a> Mana e tono mai he awhina mou i te wahi tapu, e whakau hoki koe i Hiona;</p> 
 <p><a name="an_20:3">20:3</a> Mana e mahara ki au whakahere katoa, e manako ki au tahunga tinana. (Hera.</p> 
 <p><a name="an_20:4">20:4</a> Mana e homai ki a koe ta tou ngakau e mea ai, e whakamana katoa hoki tau e wawata ai.</p> 
 <p><a name="an_20:5">20:5</a> Ka hari matou ki tau whakaoranga, ka whakatu hoki i o matou kara i runga i te ingoa o to matou Atua: ma Ihowa e whakarite au inoi katoa.</p> 
 <p><a name="an_20:6">20:6</a> ¶ Katahi ahau ka matau e whakaora ana a Ihowa i tana tangata i whakawahi ai, ka whakahoki kupu ia ki a ia i tona rangi tapu, me te kaha ano tona ringa matau ki te whakaora.</p> 
 <p><a name="an_20:7">20:7</a> Ko ta etahi he hariata, ko ta etahi he hoiho: ko tatou ia ka whakahua i te ingoa o Ihowa, o to tatou Atua.</p> 
 <p><a name="an_20:8">20:8</a> Kua piko ratou, kua hinga: ko tatou ia kua ara, kua tu ki runga.</p> 
 <p><a name="an_20:9">20:9</a> Whakaorangia, e Ihowa: kia whakahoki kupu mai te Kingi ina karanga matou.</p> 
 <p><a name="an_21:1">21:1</a> ¶ Ki te tino kaiwhakatangi. He himene na Rawiri. Ka hari te kingi ki tou kaha, e Ihowa; ano te nui o tona whakamanamana ki tau whakaoranga!</p> 
 <p><a name="an_21:2">21:2</a> Kua homai e koe ki a ia ta tona ngakau i hiahia ai; kihai ano i kaiponuhia e koe ta ona ngutu i inoi ai. (Hera.</p> 
 <p><a name="an_21:3">21:3</a> Kei mua nei hoki koe i a ia e homai ana i nga manaakitanga o te pai; karaunatia ana e koe tona matenga ki te tino koura.</p> 
 <p><a name="an_21:4">21:4</a> He ora tana i inoi ai i a koe, a kua homai e koe ki a ia, he roa noa atu nga ra ake ake.</p> 
 <p><a name="an_21:5">21:5</a> He nui tona kororia i tau whakaoranga: uhia ana ia e koe ki te honore, ki te kororia.</p> 
 <p><a name="an_21:6">21:6</a> Nau hoki ia i mea kia manaakitia rawatia ake ake: whakaharitia ana ia e koe ki te koa o tou mata.</p> 
 <p><a name="an_21:7">21:7</a> ¶ E whakawhirinaki ana hoki te kingi ki a Ihowa; e kore ano ia e whakangaueuetia, he atawhai hoki no te Runga Rawa.</p> 
 <p><a name="an_21:8">21:8</a> Ka mau i tou ringa ou hoariri katoa: ka mau i tou ringa matau te hunga e kino ana ki a koe.</p> 
 <p><a name="an_21:9">21:9</a> Ka meinga ratou e koe, kia rite ki te oumu kapura i te wa e riri ai koe: e horomia ratou e Ihowa ina weriweri ia, a ma te kapura ratou e kai.</p> 
 <p><a name="an_21:10">21:10</a> Ka whakamotitia e koe o ratou hua i runga i te whenua, o ratou uri i waenganui o nga tama a te tangata.</p> 
 <p><a name="an_21:11">21:11</a> He kino hoki ta ratou i whakatakoto ai mou, he mahi nanakia ta ratou i whakaaro ai, kihai nei i taea e ratou.</p> 
 <p><a name="an_21:12">21:12</a> Mo reira ka meinga e koe kia tahuri o ratou tuara, ina whakatihaia e koe au pere i runga i au aho ki o ratou mata.</p> 
 <p><a name="an_21:13">21:13</a> Kia whakanuia koe, e Ihowa, i runga i tou kaha: ka waiata matou, ka himene ki tou nui.</p> 
 <p><a name="an_22:1">22:1</a> ¶ Ki te tino kaiwhakatangi. Airete Hahara. He himene na Rawiri. E toku Atua, e toku Atua, he aha koe i whakarere ai i ahau? he aha koe i matara atu ai ki te whakaora i ahau i nga kupu hoki o taku hamama?</p> 
 <p><a name="an_22:2">22:2</a> E toku Atua, e karanga nei ahau i te awatea, heoi kahore koe e rongo, i te po ano kahore ahau e wahangu.</p> 
 <p><a name="an_22:3">22:3</a> Otiia he tapu koe, kei nga whakamoemiti a Iharaira tou nohoanga.</p> 
 <p><a name="an_22:4">22:4</a> I whakawhirinaki o matou matua ki a koe, i whakawhirinaki, a whakaorangia ana e koe.</p> 
 <p><a name="an_22:5">22:5</a> I karanga ratou ki a koe, a kua ora; i whakawhirinaki ki a koe, a kihai i whakama.</p> 
 <p><a name="an_22:6">22:6</a> Ko ahau ia he toke, ehara i te tangata: e tawaia ana e te tangata, e whakahaweatia ana e te iwi.</p> 
 <p><a name="an_22:7">22:7</a> Kataina iho ahau e te hunga katoa e kite ana i ahau, ko ana o ratou ngutu, ruru ana o ratou matenga, e ki mai ana,</p> 
 <p><a name="an_22:8">22:8</a> Tukua atu koe ki a Ihowa, mana ia e whakaora: mana ia e whakaora, e pai ana hoki ia ki a ia.</p> 
 <p><a name="an_22:9">22:9</a> Nau ia ahau i whakawhanau mai i roto i te kopu, i mea hoki kia tumanako, i ahau i nga u o toku whaea.</p> 
 <p><a name="an_22:10">22:10</a> He mea whakarere atu ahau ki runga ki a koe no te kopu mai; ko koe toku Atua no te kopu mai ano o toku whaea.</p> 
 <p><a name="an_22:11">22:11</a> ¶ Kei mamao atu i ahau, e tata ana hoki te he, kahore hoki he kaiawhina.</p> 
 <p><a name="an_22:12">22:12</a> He tini nga puru e karapoti nei i ahau: e whakapaea ana ahau e nga mea kaha o Pahana.</p> 
 <p><a name="an_22:13">22:13</a> E hamama ana o ratou mangai ki ahau, ano he raiona e haehae ana, e hamama ana.</p> 
 <p><a name="an_22:14">22:14</a> Kua ringihia ahau, ano he wai, kua takoki katoa oku iwi; me te ware pi toku ngakau, e rewa ana i waenganui i oku whekau.</p> 
 <p><a name="an_22:15">22:15</a> Kua maroke toku kaha, ano he maramara rihi, piri tonu toku arero ki oku kauae; kua whakatakotoria ano ahau e koe ki te puehu o te mate.</p> 
 <p><a name="an_22:16">22:16</a> Kua karapotia nei hoki ahau e te kirehe, kua muia e te whakaminenga o nga tangata hara: kua pokaia e ratou oku ringa me oku waewae.</p> 
 <p><a name="an_22:17">22:17</a> E taea e ahau te tatau oku iwi katoa: e titiro mai ana ratou, e matakitaki ana ki ahau.</p> 
 <p><a name="an_22:18">22:18</a> E wehewehea ana oku kakahu mo ratou, e maka rota ana mo toku weruweru.</p> 
 <p><a name="an_22:19">22:19</a> Kaua ra ia koe e matara atu, e Ihowa; e toku kaha, hohoro mai hei awhina moku.</p> 
 <p><a name="an_22:20">22:20</a> Whakaorangia toku wairua i te hoari, taku hoki e matenui nei i te kuri.</p> 
 <p><a name="an_22:21">22:21</a> Whakaorangia ahau i te mangai o te raiona: ae, i nga haona o nga kau maka kua whakahokia mai e koe he kupu ki ahau.</p> 
 <p><a name="an_22:22">22:22</a> ¶ Ka korerotia e ahau tou ingoa ki oku teina, ka whakamoemititia koe e ahau i waenganui i te whakaminenga.</p> 
 <p><a name="an_22:23">22:23</a> E te hunga e wehi ana ki a Ihowa, whakamoemiti ki a ia; whakakororiatia ia, e te uri katoa o Hakopa, kia wehi hoki ki a ia, e te uri katoa o Iharaira.</p> 
 <p><a name="an_22:24">22:24</a> Kihai hoki ia i whakahawea, kihai i whakarihariha ki te aue o te ngakau mamae; kihai ano i huna i tona mata ki a ia, engari i tana karangatanga ki a ia i whakarongo ia.</p> 
 <p><a name="an_22:25">22:25</a> Ko koe taku e whakamoemiti ai i waenganui o te whakaminenga nui, ka whakamana e ahau aku kupu taurangi ki te aroaro o te hunga e wehi ana ki a ia.</p> 
 <p><a name="an_22:26">22:26</a> Ka kai te hunga mahaki, a ka makona: ka whakamoemiti ki a Ihowa te hunga e rapu ana ki a ia; kia ora tonu o koutou ngakau, ake, ake.</p> 
 <p><a name="an_22:27">22:27</a> E mahara nga pito katoa o te whenua, a ka tahuri ki a Ihowa: ka koropiko ano nga hapu katoa o nga iwi ki tou aroaro.</p> 
 <p><a name="an_22:28">22:28</a> No Ihowa hokite rangatiratanga, ko ia ano te kawana i waenganui o nga iwi.</p> 
 <p><a name="an_22:29">22:29</a> Ka kai, a ka koropiko nga tangata tetere katoa o te whenua: ka tuohu ki tona aroaro te hunga katoa e heke ana ki te puehu; tae no ki te tangata kahore e ora i a ia tona wairua.</p> 
 <p><a name="an_22:30">22:30</a> Tera e mahi tetahi uri ki a ia; ka waiho ki te Ariki hei whakatupuranga.</p> 
 <p><a name="an_22:31">22:31</a> E haere mai ratou, e kauwhau i tona tika ki te iwi e whanau a mua, he meatanga tenei nana.</p> 
 <p><a name="an_23:1">23:1</a> ¶ He himene na Rawiri. Ko Ihowa toku hepara; e kore ahau e hapa.</p> 
 <p><a name="an_23:2">23:2</a> Ko ia hei mea kia takoto ahau ki nga wahi tarutaru hou: e arahi ana ia i ahau ki te taha o nga wai ata rere.</p> 
 <p><a name="an_23:3">23:3</a> Ko ia hei whakahoki ake i toku wairua: e arahi ana ia i ahau i nga ara o te tika, he whakaaro ki tona ingoa.</p> 
 <p><a name="an_23:4">23:4</a> Ae, ahakoa haere ahau i te awaawa o te atarangi o te mate, kahore he kino e wehi ai ahau: no te mea kei toku taha koe; ko tau rakau, ko tau tokotoko, ko ena hei oranga ngakau moku.</p> 
 <p><a name="an_23:5">23:5</a> E taka ana e koe he tepu ki toku aroaro i te tirohanga a oku hoariri, e whakawahia ana e koe toku matenga ki te hinu, purena tonu taku kapu.</p> 
 <p><a name="an_23:6">23:6</a> He pono e aru i ahau te pai me te atawhai i nga ra katoa e ora ai ahau, a ka noho ahau ki te whare o Ihowa ake tonu atu.</p> 
 <p><a name="an_24:1">24:1</a> ¶ He himene na Rawiri. No Ihowa te whenua, me ona tini mea, te ao, me nga tangata e noho ana i runga.</p> 
 <p><a name="an_24:2">24:2</a> He mea whakatu hoki nana ki runga ki nga moana, he mea whakau ki runga ki nga roma.</p> 
 <p><a name="an_24:3">24:3</a> ¶ Ko wai e eke ki te maunga o Ihowa? Ko wai e tu ki tona wahi tapu?</p> 
 <p><a name="an_24:4">24:4</a> Ko te tangata he ma nei nga ringa, he harakore tona ngakau, kahore nei i ara tona wairua ki te horihori, a kahore i oati teka.</p> 
 <p><a name="an_24:5">24:5</a> Ka riro i a ia te manaaki a Ihowa, me te tika a te Atua o tona whakaoranga.</p> 
 <p><a name="an_24:6">24:6</a> Ko te whakatupuranga tenei o te hunga e rapu ana ki a ia, e rapu nei i tou mate, e Hakopa. (Hera.</p> 
 <p><a name="an_24:7">24:7</a> ¶ Kia ara o koutou matenga, e nga tatau, ara ake, e nga tatau onamata; a ka tomo te Kingi o te kororia.</p> 
 <p><a name="an_24:8">24:8</a> Ko wai tenei Kingi kororia? Ko Ihowa, ko te kaha, ko te marohirohi, ko Ihowa, ko te marohirohi ki te whawhai.</p> 
 <p><a name="an_24:9">24:9</a> Kia ara o koutou matenga, e nga tatau, kia ara ake, e nga tatau onamata, a ka tomo te Kingi o te kororia.</p> 
 <p><a name="an_24:10">24:10</a> Ko wai tenei Kingi kororia? Ko Ihowa o nga mano, ko ia te Kingi kororia. (Hera.</p> 
 <p><a name="an_25:1">25:1</a> ¶ Na Rawiri. Ka ara nei toku wairua ki a koe, e Ihowa.</p> 
 <p><a name="an_25:2">25:2</a> E toku Atua, ko koe toku whakawhirinakitanga: kei whakama ahau, aua oku hoariri e tukua kia whakaputa ki ahau.</p> 
 <p><a name="an_25:3">25:3</a> Ae, aua tetahi o te hunga e tatari ana ki a koe e tukua kia whakama: kia whakama te hunga e tinihanga noa ana.</p> 
 <p><a name="an_25:4">25:4</a> Whakakitea ki ahau au ara, e Ihowa; whakaakona ahau ki au huarahi.</p> 
 <p><a name="an_25:5">25:5</a> Arahina ahau i tou pono, whakaakona hoki ahau: ko koe hoki te Atua o toku whakaoranga; pau noa te ra i ahau e tatari nei ki a koe.</p> 
 <p><a name="an_25:6">25:6</a> E Ihowa, kia mahara ki au mahi tohu, ki au mahi aroha; nonamata riro hoki ena.</p> 
 <p><a name="an_25:7">25:7</a> Kaua e maharatia nga hara o toku tamarikitanga, me oku kino: mahara mai koe ki ahau, e Ihowa, kia rite ki tau mahi tohu, kia whakaaro ki tou pai.</p> 
 <p><a name="an_25:8">25:8</a> ¶ He pai, he tika a Ihowa, a ka whakaakona e ia te hunga hara ki te huarahi.</p> 
 <p><a name="an_25:9">25:9</a> Ka arahina e ia te hunga mahaki i runga i te whakawa: ka akona hoki e ia te hunga mahaki ki tana ara.</p> 
 <p><a name="an_25:10">25:10</a> He mahi tohu, he pono nga ara katoa o Ihowa ki te hunga e pupuri ana i tana kawenata, i ana whakaaturanga.</p> 
 <p><a name="an_25:11">25:11</a> Kia mahara ki tou ingoa, e Ihowa, a murua toku kino, he nui nei hoki.</p> 
 <p><a name="an_25:12">25:12</a> Ko wai te tangata e wehi ana ki a Ihowa? Ka whakaako ia i a ia ki te ara e pai ai ia.</p> 
 <p><a name="an_25:13">25:13</a> Ka noho tona wairua i runga i te pai, a ka riro te whenua i tona uri.</p> 
 <p><a name="an_25:14">25:14</a> Kei te hunga e wehi ana i a ia te mea ngaro a Ihowa; a mana e whakakite ki a ratou tana kawenata.</p> 
 <p><a name="an_25:15">25:15</a> ¶ E tau tonu ana oku kanohi ki a Ihowa; mana hoki e unu ake oku waewae i te kupenga.</p> 
 <p><a name="an_25:16">25:16</a> Tahuri mai ki ahau, tohungia hoki ahau; he mokemoke hoki ahau, e mamae ana te ngakau.</p> 
 <p><a name="an_25:17">25:17</a> Kua whakanuia nga whakapawera o toku ngakau: whakaputaina ahau i roto i nga mea e pehi nei i ahau.</p> 
 <p><a name="an_25:18">25:18</a> Tirohia toku mate me toku mamae, a murua katoatia oku hara.</p> 
 <p><a name="an_25:19">25:19</a> Tirohia mai oku hoariri, he tokomaha hoki ratou: a he nanakia te kino e kino nei ratou ki ahau.</p> 
 <p><a name="an_25:20">25:20</a> Tiakina toku wairua, a whakaorangia ahau: kei whakama ahau; e whakawhirinaki ana hoki ahau ki a koe.</p> 
 <p><a name="an_25:21">25:21</a> Tukua ma te ngakau tapatahi, ma te tika ahau e tiaki; e tumanako ana hoki ahau ki a koe.</p> 
 <p><a name="an_25:22">25:22</a> Hokona, e te Atua, a Iharaira i roto i ona whakapawera katoa.</p> 
 <p><a name="an_26:1">26:1</a> ¶ Na Rawiri. Whakawakia ahau, e Ihowa, kua haere nei hoki ahau i te tapatahitanga o toku ngakau: kua whakawhirinaki ano ki a Ihowa, na, e kore e paheke.</p> 
 <p><a name="an_26:2">26:2</a> Tirohia iho ahau, e Ihowa, whakamatauria ahau, kia kitea oku whatumanawa me toku ngakau.</p> 
 <p><a name="an_26:3">26:3</a> Kei mua hoki tou atawhai i oku kanohi; kua haere nei ahau i tou pono.</p> 
 <p><a name="an_26:4">26:4</a> Kahore ahau i noho tahi ki nga tangata horihori; e kore ano ahau e tomo tahi me nga tangata tinihanga.</p> 
 <p><a name="an_26:5">26:5</a> Kino tonu ahau ki te whakaminenga o nga kaimahi i te he, e kore ano ahau e noho tahi ki te hunga kino.</p> 
 <p><a name="an_26:6">26:6</a> ¶ Ka horoia e ahau oku ringa ki te harakore, ka taiawhio ai i tau aata, e Ihowa;</p> 
 <p><a name="an_26:7">26:7</a> A ka rangona toku reo e whakamoemiti ana, e whakapuaki ana i au mahi whakamiharo katoa.</p> 
 <p><a name="an_26:8">26:8</a> E Ihowa, kua aroha nei ahau ki tou whare nohoanga, ki te wahi e nohoia ana e tou kororia.</p> 
 <p><a name="an_26:9">26:9</a> Kei huia toku wairua ki roto ki te hunga hara, me toku ora ki roto ki te hunga toto.</p> 
 <p><a name="an_26:10">26:10</a> He mahi nanakia hoki ta o ratou ringa; ki tonu o ratou matau i te utu whakapati.</p> 
 <p><a name="an_26:11">26:11</a> Ko ahau ia, ka haere i runga i toku tapatahi: hokona ahau, tohungia hoki ahau.</p> 
 <p><a name="an_26:12">26:12</a> E tu ana toku waewae i te wahi tika: ka whakapaingia a Ihowa e ahau i roto i nga whakaminenga.</p> 
 <p><a name="an_27:1">27:1</a> ¶ Na Rawiri. Ko Ihowa toku marama, toku whakaoranga; kia wehi ahau i a wai? Ko Ihowa te kaha o toku ora; ko wai e mataku ai ahau?</p> 
 <p><a name="an_27:2">27:2</a> I te whakatatanga mai o te hunga kino, o oku hoariri, o oku hoa whainga, ki te kai i oku kikokiko, tutuki ana ratou, hinga ana.</p> 
 <p><a name="an_27:3">27:3</a> Ahakoa whakapae noa te ope i ahau e kore toku ngakau e wehi: ahakoa ara noa te pakanga ki ahau, ka au tonu ia ahau.</p> 
 <p><a name="an_27:4">27:4</a> Kotahi taku mea i inoi ai i a Ihowa, ko taku tena e rapu ai: kia noho i te whare o Ihowa i nga ra katoa e ora ai ahau, kia kite ai i te ataahua o Ihowa, kia ui ai i roto i tona temepara.</p> 
 <p><a name="an_27:5">27:5</a> Ka huna hoki ahau e ia ki tona teneti i te ra o te he, ka huna ki te wahi ngaro i tona tapenakara, ka hapainga ahau ki runga ki te kohatu.</p> 
 <p><a name="an_27:6">27:6</a> Na, aianei ka teitei toku mahunga ki runga ake i oku hoariri, e karapoti nei i ahau; a ka patua e ahau i roto i tona tapenakara he whakahere hari; ka waiata ahau, ae ka himene ki a Ihowa.</p> 
 <p><a name="an_27:7">27:7</a> ¶ Whakarongo mai ki toku reo, e Ihowa, ua karanga ahau, tohungia ahau, whakahokia mai hoki he kupu ki ahau.</p> 
 <p><a name="an_27:8">27:8</a> I a koe i mea, Rapua e koutou toku mata; ka mea toku ngakau ki a koe, ka rapu ahau i tou mata, e Ihowa.</p> 
 <p><a name="an_27:9">27:9</a> Kaua tou mata e huna ki ahau, kaua tau pononga e peia atu ua riri koe: ko koe toku kaiawhina, kei mahue ahau i a koe, kei whakarerea e koe e te Atua o toku whakaoranga.</p> 
 <p><a name="an_27:10">27:10</a> Ki te whakarerea ahau e toku papa, e toku whaea, ko Ihowa hei tukunga atu moku.</p> 
 <p><a name="an_27:11">27:11</a> E Ihowa, whakaakona ahau ki tau ara; arahina ahau i te ara tika, he hoariri hoki oku.</p> 
 <p><a name="an_27:12">27:12</a> Kaua ahau e tukua ki te hiahia o oku hoariri; kua whakatika mai hoki ki ahau he kaiwhakapae teka, me te hunga manawa nanakia.</p> 
 <p><a name="an_27:13">27:13</a> Kua ngohe ahau, me i kaua ahau i whakapono, tera ahau e kite i te pai o te Atua i te whenua o te ora.</p> 
 <p><a name="an_27:14">27:14</a> Taria a Ihowa: kia maia, a kia kaha tou ngakau; ina, taria a Ihowa.</p> 
 <p><a name="an_28:1">28:1</a> ¶ Na Rawiri. Ka karanga ahau ki a koe, e Ihowa, e toku kohatu, kaua e wahangu ki ahau; ki te wahangu hoki koe ki ahau, ka rite ahau ki te hunga e heke atu ana ki te poka.</p> 
 <p><a name="an_28:2">28:2</a> Whakarongo ki toku reo inoi, ua karanga ahau ki a koe, ina totoro oku ringa ki tou ahurewa tapu.</p> 
 <p><a name="an_28:3">28:3</a> Kaua ahau e kumea tahitia me te hunga he; me nga kaimahi i te kino, he marie a ratou kupu ki o ratou hoa, he kino ia kei roto i o ratou ngakau.</p> 
 <p><a name="an_28:4">28:4</a> Kia rite ki a ratou mahi tau e hoatu ai ki a ratou, ki te kino ano o a ratou hanga: kia rite ki nga mahi a o ratou ringa tau e hoatu ai ki a ratou, whakahokia ta ratou utu ki a ratou.</p> 
 <p><a name="an_28:5">28:5</a> Na kahore nei ratou e whakaaro ki nga mahi a Ihowa, ki nga meatanga a ona ringa, mo reira ka whakahoroa iho ratou e ia, e kore ano e whakaturia ake.</p> 
 <p><a name="an_28:6">28:6</a> ¶ Kia whakapaingia a Ihowa mona i whakarongo mai ki toku reo inoi.</p> 
 <p><a name="an_28:7">28:7</a> Ko Ihowa toku kaha, toku whakangungu rakau; i whakawhirinaki toku ngakau ki a ia, a awhinatia ana ahau; koia i hari ai toku ngakau, i whakamoemiti ai hoki taku waiata ki a ia.</p> 
 <p><a name="an_28:8">28:8</a> Ko Ihowa to ratou kaha, ko ia ano te kaha whakaora o tana tangata i whakawahi ai.</p> 
 <p><a name="an_28:9">28:9</a> Whakaorangia tau iwi, manaakitia tou kainga tupu: whangainga ratou, whakaarahia ake ake.</p> 
 <p><a name="an_29:1">29:1</a> ¶ He himene na Rawiri. Hoatu ki a Ihowa, e nga tama a te hunga nunui, hoatu ki a Ihowa te kororia me te kaha.</p> 
 <p><a name="an_29:2">29:2</a> Hoatu ki a Ihowa te kororia e rite ana mo tona ingoa, koropiko ki a Ihowa i roto i te ataahua o te tapu.</p> 
 <p><a name="an_29:3">29:3</a> Kei runga te reo o Ihowa i nga wai: e papa ana te whatitiri a te Atua o te kororia: kei runga a Ihowa i nga wai maha.</p> 
 <p><a name="an_29:4">29:4</a> Kaha tonu te reo o Ihowa; kororia tonu te reo o Ihowa.</p> 
 <p><a name="an_29:5">29:5</a> Mongamonga noa nga hita i te reo o Ihowa; ina, mongamonga noa i a Ihowa nga hita o Repanona.</p> 
 <p><a name="an_29:6">29:6</a> Ko ia hei mea i a ratou kia mokowhiti, ano he kuao: a Repanona raua ko Hiriona, ano he kuao kau maka.</p> 
 <p><a name="an_29:7">29:7</a> E wehewehe ana te reo o Ihowa i nga mura ahi.</p> 
 <p><a name="an_29:8">29:8</a> Wiri ana te koraha i te reo o Ihowa: wiri ana i a Ihowa te koraha o Karehe.</p> 
 <p><a name="an_29:9">29:9</a> Whanau ana nga hata i te reo o Ihowa, tihorea ana nga ngahere kia tahanga: i tona temepara ko te kupu a te katoa, Kororia.</p> 
 <p><a name="an_29:10">29:10</a> I noho a Ihowa hei kingi i runga i te Waipuke; ae, ka noho a Ihowa hei kingi, ake ake.</p> 
 <p><a name="an_29:11">29:11</a> Ka homai e Ihowa he kaha ki tana hunga; he rongo mau ta Ihowa manaaki mo tana hunga.</p> 
 <p><a name="an_30:1">30:1</a> ¶ He hemene, he waiata mo te tainga o te kawa o te whare. Na Rawiri. Ka whakanui ahau i a koe, e Ihowa; nau hoki ahau i hapai ake, a kihai i tukua oku hoariri kia hari ki ahau.</p> 
 <p><a name="an_30:2">30:2</a> E Ihowa, e toku Atua, i karanga ahau ki a koe, a kore ake toku mate i a koe.</p> 
 <p><a name="an_30:3">30:3</a> E Ihowa, nau i whakaputa ake toku wairua i te reinga; nau ahau i whakaora kei heke ki te poka.</p> 
 <p><a name="an_30:4">30:4</a> Himene ki a Ihowa, e tana hunga tapu, whakawhetai hoki ki tona ingoa tapu.</p> 
 <p><a name="an_30:5">30:5</a> He iti hoki te wahi e riri ai ia; he oranga ki te manakohia e ia: e tau iho te tangi i te ahiahi, a i te ata he hari.</p> 
 <p><a name="an_30:6">30:6</a> ¶ I mea ahau i toku wa i kake ai, E kore ahau e whakangaueuetia a muri ake nei.</p> 
 <p><a name="an_30:7">30:7</a> He manakohanga nau, e Ihowa, i u ai i a koe te tu o toku maunga; i huna e koe tou mata a raru iho ahau.</p> 
 <p><a name="an_30:8">30:8</a> E Ihowa, i karanga ahau ki a koe, i inoi hoki ki a Ihowa.</p> 
 <p><a name="an_30:9">30:9</a> He aha te pai o oku toto ina heke ahau ki te poka? Ma te puehu koia koe e whakamoemiti? mana oti e whakapuaki tou pono?</p> 
 <p><a name="an_30:10">30:10</a> Whakarongo, e Ihowa, tohungia hoki ahau: e Ihowa, ko koe hei awhina moku.</p> 
 <p><a name="an_30:11">30:11</a> Kua puta ke i a koe taku tangi hei kanikani: kua wewete i toku kakahu taratara, a whitikiria ana ahau e koe ki te koa;</p> 
 <p><a name="an_30:12">30:12</a> Hei mea e himene ai toku kororia ki a koe, kore ake e wahangu. E Ihowa, e toku Atua, ka whakawhetai ahau ki a koe ake ake.</p> 
 <p><a name="an_31:1">31:1</a> ¶ Ki te tino kaiwhakatangi. He himene na Rawiri. E Ihowa, ko koe taku e whakawhirinaki nei; kei whakama ahau ake ake: whakaorangia ahau, he tika nei hoki koe.</p> 
 <p><a name="an_31:2">31:2</a> Anga mai tou taringa ki ahau; hohoro te whakaora i ahau: kia ai koe hei kohatu kaha moku, hei whare tiaki moku.</p> 
 <p><a name="an_31:3">31:3</a> Ko koe hoki toku kohatu, toku pa: na kia mahara ki tou ingoa, a arahina ahau, tohutohungia hoki ahau.</p> 
 <p><a name="an_31:4">31:4</a> Kapohia ahau i roto i te kupenga i huna e ratou moku; ko koe hoki toku kaha.</p> 
 <p><a name="an_31:5">31:5</a> Tenei toku wairua te tukua atu nei e ahau ki tou ringa; nau ahau i hoki e Ihowa, e te Atua o te pono.</p> 
 <p><a name="an_31:6">31:6</a> E kino ana ahau ki te hunga e whakaaro ana ki nga mea tekateka noa; e whakawhirinaki ana hoki ahau ki a Ihowa.</p> 
 <p><a name="an_31:7">31:7</a> Ka whakamanamana ahau, ka hari ki tou atawhai; mou i titiro ki taku tangi; i matau hoki ki toku wairua i nga wa o te he;</p> 
 <p><a name="an_31:8">31:8</a> Kahore ahau i kopia e koe ki roto ki te ringa o te hoariri: kua whakaturia e koe oku waewae ki te wahi nui.</p> 
 <p><a name="an_31:9">31:9</a> ¶ Tohungia ahau, e Ihowa, kei te he hoki ahau, pakoko kau toku mata i te pouri, toku wairua me toku kopu.</p> 
 <p><a name="an_31:10">31:10</a> Ka hemo nei hoki toku ora i te tangi, me oku tau i te aue; poto iho toku kaha i toku he, kurupopo ana oku iwi.</p> 
 <p><a name="an_31:11">31:11</a> He tawainga ahau na oku hoariri katoa; ko te tino mahi ia tena a oku hoa noho tata, he mea wehi ahau na nga tangata i mohio ki ahau: ko te hunga i kite i ahau i waho, rere ana i ahau.</p> 
 <p><a name="an_31:12">31:12</a> Kua warewaretia ahau me te tupapaku kua ngaro atu i te ngakau; kua rite ki te oko pakaru.</p> 
 <p><a name="an_31:13">31:13</a> I rongo hoki ahau i te ngautuara a te tini; i karapotia ahau e te wehi: i a ratou e runanga ana ki te he moku, i mea kia whakamatea ahau.</p> 
 <p><a name="an_31:14">31:14</a> Ko ahau ia i whakawhirinaki ki a koe, e Ihowa: i mea, Ko koe toku Atua.</p> 
 <p><a name="an_31:15">31:15</a> Kei tou ringa oku taima, whakaorangia ahau i nga ringa o oku hoariri, i te hunga e tukino ana i ahau.</p> 
 <p><a name="an_31:16">31:16</a> Kia whiti tou mata ki tau pononga; whakaorangia ahau, he mahi tohu hoki tau.</p> 
 <p><a name="an_31:17">31:17</a> Kei whakama ahau, e Ihowa; kua karanga hoki ahau ki a koe: kia whakama te hunga kino, kia takoto puku i te reinga.</p> 
 <p><a name="an_31:18">31:18</a> Whakamutua te korero a nga ngutu teka, he kino nei a ratou korero mo te tangata tika, na to ratou whakapehapeha hoki, na to ratou whakahihi.</p> 
 <p><a name="an_31:19">31:19</a> ¶ Ano te nui o tau pai kua rongoatia nei e koe mo te hunga e wehi ana ki a koe; i mahia nei e koe mo te hunga e whakawhirinaki ana ki a koe i te aroaro o nga tama a te tangata!</p> 
 <p><a name="an_31:20">31:20</a> Ka huna ratou e koe ki te wahi ngaro i tou aroaro i nga rauhanga a te tangata; ka huna ratou e koe ki roto ki te teneti, kei taea e te ngangau a nga arero.</p> 
 <p><a name="an_31:21">31:21</a> Kia whakapaingia a Ihowa, mona i mea kia miharotia tana mahi tohu ki ahau i te pa kaha.</p> 
 <p><a name="an_31:22">31:22</a> I ki hoki ahau i toku potatutatunga, Kua motuhia mai ahau i mua i ou kanohi: ahakoa ra i rongo koe ki toku reo inoi i taku karangatanga ki a koe.</p> 
 <p><a name="an_31:23">31:23</a> Arohaina a Ihowa, e tana hunga tapu katoa: e tiakina ana e Ihowa te hunga pono, a he nui tana utu ki te kaimahi whakapehapeha.</p> 
 <p><a name="an_31:24">31:24</a> Kia maia, kia kaha o koutou ngakau, e te hunga katoa e tumanako ana ki a Ihowa.</p> 
 <p><a name="an_32:1">32:1</a> ¶ Na Rawiri: he Makiri. Ka hari te tangata kua oti tana he te muru, tona hara te hipoki.</p> 
 <p><a name="an_32:2">32:2</a> Ka hari te tangata kahore nei e whakairia e Ihowa he hara ki a ia, a kahore he hianga i tona wairua.</p> 
 <p><a name="an_32:3">32:3</a> I ahau kihai i kuihi, ngahengahe kau oku iwi i taku auetanga i te ra roa.</p> 
 <p><a name="an_32:4">32:4</a> No tou ringa i taimaha ki ahau i te ao, i te po; kua whakaputaina ketia toku makukuranga, ano na te maroketanga o te raumati. (Hera.</p> 
 <p><a name="an_32:5">32:5</a> I whakina e ahau toku hara ki a koe, kihai hoki i huna i toku kino: i mea ahau, Ka whakina aku mahi tutu ki a Ihowa; a murua ana e koe te kino o toku hara. (Hera.</p> 
 <p><a name="an_32:6">32:6</a> Mo konei ka inoi ki a koe nga tangata tapu katoa i te wa e kitea ai koe: he pono ka ngawha nga wai nui, e kore e tata ki a ia.</p> 
 <p><a name="an_32:7">32:7</a> ¶ Ko koe toku piringa; mau ahau e whakaora i te pouri, mau ahau e karapoti ki nga waiata whakaora. (Hera.</p> 
 <p><a name="an_32:8">32:8</a> Ka tohutohungia koe e ahau, ka whakaakona koe ki te ara e haere ai koe; ma toku kanohi koe e arahi.</p> 
 <p><a name="an_32:9">32:9</a> Kei rite koutou ki te hoiho, ki te muera ranei, kahore nei he matauranga; he mea kuku nei o raua kauae ki te paraire, ki te moka hei pupuri mai; ki te kore hoki, e kore e tata ki a koe.</p> 
 <p><a name="an_32:10">32:10</a> He tini nga mea whakapouri mo te tangata hara: ko te tangata ia e whakawhirinaki ana ki a Ihowa, ka karapotia e te atawhai.</p> 
 <p><a name="an_32:11">32:11</a> Kia koa ki a Ihowa, whakamanamana, e te hunga tika: kia hari, hamama, e te hunga ngakau tika katoa.</p> 
 <p><a name="an_33:1">33:1</a> ¶ Kia hari ki a Ihowa, e te hunga tika: he mea ataahua te whakamoemiti ma te hunga kore he.</p> 
 <p><a name="an_33:2">33:2</a> Whakamoemiti ki a Ihowa i runga i te hapa; himene ki a ia i runga i te hatere kotahi tekau nei nga aho.</p> 
 <p><a name="an_33:3">33:3</a> Waiatatia ki a ia he waiata hou: kia tika te whakatangi, kia nui te reo.</p> 
 <p><a name="an_33:4">33:4</a> No te mea he tika te kupu a Ihowa, a kei runga i te pono ana mahi katoa.</p> 
 <p><a name="an_33:5">33:5</a> E paingia ana e ia te tika me te whakawa: ki tonu te whenua i te atawhai a Ihowa.</p> 
 <p><a name="an_33:6">33:6</a> Na te kupu a Ihowa nga rangi i hanga; ko nga mano katoa hoki o reira na te ha o tona mangai.</p> 
 <p><a name="an_33:7">33:7</a> He mea huihui e ia nga wai o te moana, ano he puranga; he mea whawhao e ia te rire ki nga pakoro.</p> 
 <p><a name="an_33:8">33:8</a> Kia wehi te whenua katoa ki a Ihowa; kia ohooho nga tangata katoa o te ao ki a ia.</p> 
 <p><a name="an_33:9">33:9</a> I ki hoki ia, a kua oti: i whakahau, a tu tonu iho.</p> 
 <p><a name="an_33:10">33:10</a> E whakataka ana e Ihowa te whakaaro o nga tauiwi: e whakakahoretia ana e ia nga meatanga a nga iwi.</p> 
 <p><a name="an_33:11">33:11</a> Ko te whakaaro o Ihowa, tu tonu ake ake; ko nga meatanga a tona ngakau kei tena whakatupuranga, kei tena whakatupuranga.</p> 
 <p><a name="an_33:12">33:12</a> ¶ Ka hari te iwi no ratou nei Atua a Ihowa, te iwi kua whiriwhiria e ia hei taonga tupu mona.</p> 
 <p><a name="an_33:13">33:13</a> E titiro iho ana a Ihowa i te rangi: e kite ana ia i nga tama katoa a te tangata.</p> 
 <p><a name="an_33:14">33:14</a> Kei tona wahi nohoanga ia e matakitaki iho ana ki nga tangata katoa o te whenua.</p> 
 <p><a name="an_33:15">33:15</a> Nana i hanga nga ngakau o ratou katoa, e mohiotia ana e ia a ratou mahi katoa.</p> 
 <p><a name="an_33:16">33:16</a> E kore tetahi kingi e ora i te nui o te ope, e kore e ora te marohirohi i te nui o te kaha.</p> 
 <p><a name="an_33:17">33:17</a> He mea teka te hoiho hei whakaora; ehara ano tona kaha nui i te mea e mawhiti ai.</p> 
 <p><a name="an_33:18">33:18</a> Nana, kei runga i te hunga e wehi ana i a ia te kanohi o Ihowa, kei te hunga e tumanako ana ki tana mahi tohu;</p> 
 <p><a name="an_33:19">33:19</a> Hei whakaora i o ratou wairua kei mate, hei mea i a ratou kia ora i te wa o te hemokai.</p> 
 <p><a name="an_33:20">33:20</a> Kua tatari nei o tatou wairua ki a Ihowa; ko ia to tatou kaiawhina, to tatou whakangungu rakau.</p> 
 <p><a name="an_33:21">33:21</a> Hari tonu to tatou ngakau ki a ia; no tatou hoki i whakawhirinaki ki tona ingoa tapu.</p> 
 <p><a name="an_33:22">33:22</a> E Ihowa, hei runga i a matou tau mahi tohu; kia rite hoki ki ta matou tumanako ki a koe.</p> 
 <p><a name="an_34:1">34:1</a> ¶ Na Rawiri, i tona ahua i rere ke ra i te aroaro o Apimereke; na pei ana ia, a haere ana. Ka whakapaingia e ahau a Ihowa i nga wa katoa; he whakamoemiti tonu ta toku mangai ki a ia.</p> 
 <p><a name="an_34:2">34:2</a> Ka whakamanamana toku wairua ki a Ihowa: ka rongo te hunga mahaki, a ka hari.</p> 
 <p><a name="an_34:3">34:3</a> Kia whakanui tahi tatou i a Ihowa, kia whakateitei tahi hoki i tona ingoa.</p> 
 <p><a name="an_34:4">34:4</a> I rapu ahau i a Ihowa, a rongo mai ana ia ki ahau, whakaorangia ana ahau e ia i oku wehi katoa.</p> 
 <p><a name="an_34:5">34:5</a> I titiro ratou ki a ia, a kua marama: a kahore rawa he whakama o o ratou mata.</p> 
 <p><a name="an_34:6">34:6</a> I karanga tenei tangata iti, a whakarongo ana a Ihowa, whakaora ana i a ia i ona whakapawera katoa.</p> 
 <p><a name="an_34:7">34:7</a> E noho ana te anahera a Ihowa i tetahi taha, i tetahi taha, o te hunga e wehi ana i a ia, a e whakaora ana i a ratou.</p> 
 <p><a name="an_34:8">34:8</a> Whakamatauria, kia kite ai koutou i te pai o Ihowa: ka hari te tangata e whakawhirinaki ana ki a ia.</p> 
 <p><a name="an_34:9">34:9</a> Kia wehi ki a Ihowa, e tona hunga tapu: e kore hoki e hapa nga tangata e wehi ana i a ia.</p> 
 <p><a name="an_34:10">34:10</a> E hapa ana nga kuao raiona, e mate ana i te kai: ko te hunga ia e rapu ana ki a Ihowa, e kore e hapa i tetahi mea pai.</p> 
 <p><a name="an_34:11">34:11</a> ¶ Haere mai, e nga tamariki, whakarongo ki ahau: maku koutou e ako kia wehi ki a Ihowa.</p> 
 <p><a name="an_34:12">34:12</a> Ko wai te tangata e hiahia ana ki te ora, e whai ana kia maha nga ra, kia kite i te pai?</p> 
 <p><a name="an_34:13">34:13</a> Tiakina tou arero kei kino, ou ngutu kei korero hianga.</p> 
 <p><a name="an_34:14">34:14</a> Mawehe atu i te kino, mahia te pai; rapua te ata noho, whaia hoki.</p> 
 <p><a name="an_34:15">34:15</a> E tau ana nga kanohi o Ihowa ki te hunga tika; me ona taringa ki ta ratou karanga.</p> 
 <p><a name="an_34:16">34:16</a> E he ana te mata o Ihowa ki nga kaimahi i te kino, hei hatepe i a ratou i te whenua kei maharatia.</p> 
 <p><a name="an_34:17">34:17</a> I karanga te hunga tika, a i whakarongo a Ihowa, whakaorangia ana ratou e ia i o ratou whakapawera katoa.</p> 
 <p><a name="an_34:18">34:18</a> E tata ana a Ihowa ki te hunga ngakau maru: ka whakaorangia ano e ia te hunga wairua iro.</p> 
 <p><a name="an_34:19">34:19</a> He tini nga mate o te tangata tika: otiia e whakaorangia ana ia e Ihowa i roto i era katoa.</p> 
 <p><a name="an_34:20">34:20</a> E tiakina ana e ia ona wheua katoa: e kore tetahi e whati.</p> 
 <p><a name="an_34:21">34:21</a> Ka mate i te kino te tangata hara; a ka he te hunga e kino ana ki te tangata tika.</p> 
 <p><a name="an_34:22">34:22</a> E hokona ana e Ihowa te wairua o ana pononga, e kore ano e he tetahi o te hunga e whakawhirinaki ana ki a ia.</p> 
 <p><a name="an_35:1">35:1</a> ¶ Na Rawiri. E ngana, e Ihowa, ki te hunga e tohe ana ki ahau: whawhaitia te hunga e whawhai nei ki ahau.</p> 
 <p><a name="an_35:2">35:2</a> Kia mau ki te whakangungu rakau, ki te puapua; whakatika hei awhina moku</p> 
 <p><a name="an_35:3">35:3</a> Unuhia te tao, araia te ara o te hunga e whai nei i ahau: ki mai ki toku wairua, Ko ahau tou whakaoranga.</p> 
 <p><a name="an_35:4">35:4</a> Kia whakama, kia numinumi te hunga e whai ana kia whakamatea ahau: kia whakahokia ki muri, kia whakapoauautia te hunga e whakatakoto ana i te kino moku.</p> 
 <p><a name="an_35:5">35:5</a> Kia rite ratou ki te papapa e puhia ana e te hau; kia aia haeretia e te anahera a Ihowa.</p> 
 <p><a name="an_35:6">35:6</a> Kia pouri to ratou ara, kia pahekeheke: kia whaia ratou e te anahera a Ihowa.</p> 
 <p><a name="an_35:7">35:7</a> Kahore hoki he rawa i huna ai e ratou te poka o ta ratou kupenga moku; he mea keri takekore kia mate ai ahau.</p> 
 <p><a name="an_35:8">35:8</a> Kia rokohanga poauautia ia e te ngaromanga; kia mau ano ko ia i tana kupenga i huna ai: kia taka ia ki taua tino ngaromanga.</p> 
 <p><a name="an_35:9">35:9</a> A ka koa toku wairua ki a Ihowa, ka hari ki tana whakaoranga.</p> 
 <p><a name="an_35:10">35:10</a> Ka ki katoa oku wheua, E Ihowa, ko wai te rite mou, mo te kaiwhakaora o te iti i te tangata e kaha ake ana i a ia, ae o te iti, o te rawakore i tona kaipahua?</p> 
 <p><a name="an_35:11">35:11</a> ¶ Whakatika ana nga kaiwhakapae teka: whakawakia ana ahau mo nga mea kihai nei ahau i matau atu.</p> 
 <p><a name="an_35:12">35:12</a> Utua ana e ratou taku pai ki te kino, a whakatupu pani ana toku wairua.</p> 
 <p><a name="an_35:13">35:13</a> Tena ko ahau, i a ratou e mate ana, he kahu taratara toku, waikauwere ana toku wairua, kihai i kai: a hoki mai ana taku inoi ki toku uma.</p> 
 <p><a name="an_35:14">35:14</a> Ko toku ahua me te mea he hoa ia, he teina noku: kupapa noa iho ahau, ano he tangata e tangi ana ki tona whaea.</p> 
 <p><a name="an_35:15">35:15</a> I toku paheketanga ia koa ana ratou, huihui ana; huihui ana nga tangata kino noa iho hei hoariri moku, kihai ano ahau i mohio; haehae ana ratou i ahau, kihai hoki i mutu.</p> 
 <p><a name="an_35:16">35:16</a> Rite tonu ki nga kaiwhakakata o nga hakari, tetea ana o ratou niho ki ahau.</p> 
 <p><a name="an_35:17">35:17</a> ¶ E te Ariki, kia pehea te roa o tau titiro kau mai? Whakaorangia toku wairua i a ratou whakangaromanga, taku e aroha nei, i nga raiona.</p> 
 <p><a name="an_35:18">35:18</a> Ka whakawhetai ahau ki a koe i roto i te whakaminenga nui, ka whakamoemiti ki a koe i roto i te iwi maha.</p> 
 <p><a name="an_35:19">35:19</a> Kei hari pokanoa ki ahau oku hoariri; kei whakakini te kanohi o te hunga e kino noa ana ki ahau.</p> 
 <p><a name="an_35:20">35:20</a> Ehara hoki ta ratou i te korero mo te rangimarie; heoi kei te whakatakoto kupu tinihanga ratou mo te hunga ata noho o te whenua.</p> 
 <p><a name="an_35:21">35:21</a> Ina, hamama ana o ratou mangai ki ahau, e ki ana, Ha, ha, kua kite to matou kanohi.</p> 
 <p><a name="an_35:22">35:22</a> Kua kite koe, e Ihowa: kaua ra e wahangu; e te Ariki, kei matara i ahau.</p> 
 <p><a name="an_35:23">35:23</a> Oho ake, e ara ki te whakarite i toku whakawa, ki taku tautohe, e toku Atua, e toku Ariki.</p> 
 <p><a name="an_35:24">35:24</a> Kia rite ki tou tika te whakarite moku, e Ihowa, e toku Atua: kei koa ano ratou ki ahau.</p> 
 <p><a name="an_35:25">35:25</a> Kei mea ratou i roto i o ratou ngakau, Ha, ko ta matou tena i pai ai: kei mea ratou, Kua horomia ia e tatou.</p> 
 <p><a name="an_35:26">35:26</a> Kia whakama, kia numinumi ngatahi, te hunga e koa ana ina he ahau: kia whakakakahuria ki te whakama, ki te numinumi, te hunga e whakakake ana ki ahau.</p> 
 <p><a name="an_35:27">35:27</a> Kia hamama i te hari, kia koa te hunga e pai ana ki taku mahi tika: ae, kia mea tonu, kia whakanuia a Ihowa e whakapai nei ki te ora o tana pononga.</p> 
 <p><a name="an_35:28">35:28</a> A ka korerotia e toku arero tau mahi tika, me te whakamoemiti ki a koe i te ra roa.</p> 
 <p><a name="an_36:1">36:1</a> ¶ Ki te tino kaiwhakatangi. Na te pononga a Ihowa, na Rawiri. E mea ana te mahi kino a te tangata hara i roto i toku ngakau, Kahore he wehi ki te Atua i mua i ona kanohi.</p> 
 <p><a name="an_36:2">36:2</a> E whakapai ana hoki ona kanohi ake ki a ia ano, e kore e kitea tona hara, e kore e kinongia.</p> 
 <p><a name="an_36:3">36:3</a> He kino nga kupu a tona mangai he rauhanga hoki, kua mahue i a ia te mahara, te mahi i te pai.</p> 
 <p><a name="an_36:4">36:4</a> He mahi nanakia tana e whakaaro ai i runga i tona moenga; ehara i te pai te ara e turia ana e ia, kahore ona whakarihariha ki te kino.</p> 
 <p><a name="an_36:5">36:5</a> ¶ Kei nga rangi, e Ihowa, tau mahi tohu: tutuki noa atu tou pono ki nga kapua.</p> 
 <p><a name="an_36:6">36:6</a> Rite tonu tou tika ki nga maunga o te Atua; he rire nui au whakaritenga: ko koe, e Ihowa, te kaiwhakaora i te tangata, i te kararehe.</p> 
 <p><a name="an_36:7">36:7</a> Ano te pai o tou aroha, e te Atua: ka okioki nga tama a te tangata i raro i te taumarumarutanga iho o ou pakau.</p> 
 <p><a name="an_36:8">36:8</a> Ka makona ratou i nga mea momona o tou whare: ka whakainumia ano e koe ki te awa o au mea whakahari.</p> 
 <p><a name="an_36:9">36:9</a> Kei a koe hoki te puna o te ora; ma tou marama ka kite ai matou i te marama.</p> 
 <p><a name="an_36:10">36:10</a> Kia roa tou aroha ki te hunga e matau ana ki a koe, tou tika hoki ki te hunga ngakau tika.</p> 
 <p><a name="an_36:11">36:11</a> Kei puta mai ki ahau te waewae whakapakari; kei aia atu ahau e te ringa o te hunga hara.</p> 
 <p><a name="an_36:12">36:12</a> Hinga iho i reira nga kaimahi i te kino: kua turakina iho, te ahei te ara ake.</p> 
 <p><a name="an_37:1">37:1</a> ¶ Na Rawiri. Kaua e mamae ki te hunga kino, kaua e hae ki nga kaimahi i te he.</p> 
 <p><a name="an_37:2">37:2</a> No te mea ka hohoro ratou te kotia, te peratia me te tarutaru, a ka memenga me he otaota hou.</p> 
 <p><a name="an_37:3">37:3</a> Whakawhirinaki ki a Ihowa, mahia te pai; e noho ki te whenua, a e aru i muri i te pono.</p> 
 <p><a name="an_37:4">37:4</a> Whakaahuareka ki a Ihowa, a ka homai e ia ki a koe ta tou ngakau i hiahia ai.</p> 
 <p><a name="an_37:5">37:5</a> Tukua tou ara ki a Ihowa; whakawhirinaki hoki ki a ia, a mana e mahi.</p> 
 <p><a name="an_37:6">37:6</a> Mana hoki e whakaputa tou tika, ano he marama, ou ritenga me te mea ko te ra e tu ana.</p> 
 <p><a name="an_37:7">37:7</a> ¶ Okioki ki a Ihowa, tatari marie ki a ia: kei mamae ki te tangata e tere ana i tona ara, ki te tangata e taea ana e ia nga whakaaro kino.</p> 
 <p><a name="an_37:8">37:8</a> Kati te riri, whakarerea hoki te arita; kei mamae koe, kei takina kia mahi i te kino.</p> 
 <p><a name="an_37:9">37:9</a> No te mea ka hatepea atu te hunga kino: ko te hunga ia e tatari ana ki a Ihowa, ka riro i a ratou te whenua.</p> 
 <p><a name="an_37:10">37:10</a> Kia potopoto ake nei hoki, a ka kore noa iho te hunga kino: ae ra, ka ata tirohia e koe tona wahi, a kore kau noa iho ia.</p> 
 <p><a name="an_37:11">37:11</a> Na ka riro te whenua i te hunga mahaki; a ka hari ratou i te roa o te ata noho.</p> 
 <p><a name="an_37:12">37:12</a> E whakangarahu ana te tangata kino mo te tangata tika: pakiri ana ona niho ki a ia.</p> 
 <p><a name="an_37:13">37:13</a> Ka kata te Ariki ki a ia, no te mea ka kite ia e tata ana tona ra.</p> 
 <p><a name="an_37:14">37:14</a> Kua unuhia te hoari e te hunga kino, kua piko ta ratou kopere, hei turaki i te ware, i te rawakore, hei kohuru i te hunga e tika ana, i te ara.</p> 
 <p><a name="an_37:15">37:15</a> Ka tapoko ta ratou hoari ki o ratou ngakau: a ka whatiia a ratou kopere.</p> 
 <p><a name="an_37:16">37:16</a> Engari te wahi iti a te tangata tika i nga taonga o nga tangata kino tokomaha.</p> 
 <p><a name="an_37:17">37:17</a> Ka whatiia hoki nga ringa o te hunga kino: u tonu ia i a Ihowa te hunga tika.</p> 
 <p><a name="an_37:18">37:18</a> E matau ana a Ihowa ki nga ra o te hunga tika: a ka pumau to ratou kainga ake ake.</p> 
 <p><a name="an_37:19">37:19</a> E kore ratou e whakama i te wa o te he, ka makona ano ratou i nga ra o te hemokai.</p> 
 <p><a name="an_37:20">37:20</a> Ka ngaro ia te hunga kino, a ka rite nga hoariri o Ihowa ki te momona o te tarutaru: ka mahea atu ratou; ka mahea atu me he paowa.</p> 
 <p><a name="an_37:21">37:21</a> ¶ E tango ana te tangata kino i te taonga tarewa, kahore hoki ana utu: ko te tangata tika ia he aroha tona, he homai.</p> 
 <p><a name="an_37:22">37:22</a> Ka riro hoki te whenua i ana e manaaki ai; ka hatepea ano ana e kanga ai.</p> 
 <p><a name="an_37:23">37:23</a> Ka u i a Ihowa nga hikoinga o te tangata tika; e paingia ana hoki e ia tona ara.</p> 
 <p><a name="an_37:24">37:24</a> Ahakoa hinga, e kore e tino takoto rawa; ka u hoki ia i te ringa o Ihowa.</p> 
 <p><a name="an_37:25">37:25</a> He tamariki ahau i mua, a kua koroheke nei, heoi, kahore ahau i kite i te tangata tika e whakarerea ana, i ona uri hoki e pinono taro ana.</p> 
 <p><a name="an_37:26">37:26</a> I te ra roa he atawhai tonu tana, he ohaoha: ka manaakitia hoki ona uri.</p> 
 <p><a name="an_37:27">37:27</a> Whakarerea te kino, mahia te pai, ka noho tonu ai.</p> 
 <p><a name="an_37:28">37:28</a> E aroha ana hoki a Ihowa ki te ritenga pai: e kore ano e whakarere i tana hunga tapu; e tiakina tonutia ana ratou ake ake; ka hatepea atu ia nga uri o te hunga kino.</p> 
 <p><a name="an_37:29">37:29</a> Ka riro te whenua i te hunga tika, ka nohoia hoki a reira e ratou ake ake.</p> 
 <p><a name="an_37:30">37:30</a> He kupu mohio ta te mangai o te tangata tika; he ritenga pai ta tona arero e korero ai.</p> 
 <p><a name="an_37:31">37:31</a> Kei tona ngakau te ture a tona Atua; e kore e paheke tetahi o ona hikoinga.</p> 
 <p><a name="an_37:32">37:32</a> E tau ana te titiro a te tangata kino ki te tangata tika, a e whai ana kia whakamatea ia.</p> 
 <p><a name="an_37:33">37:33</a> E kore a Ihowa e whakarere i a ia ki tona ringa: e kore ano ia e whakatau he ki a ia ina whakawakia.</p> 
 <p><a name="an_37:34">37:34</a> ¶ Taria a Ihowa, kia mau ki tana ara, a ka whakanuia koe e ia, ka whakawhiwhia hoki ki te whenua: e hatepea atu te hunga kino, ka kite koe.</p> 
 <p><a name="an_37:35">37:35</a> I kite ahau i te tangata kino e kake ana, e tautorotoro ana me te rakau matomato i tona oneone tupu.</p> 
 <p><a name="an_37:36">37:36</a> Heoi, pahure noa ake tetahi, a kore kau noa iho; ae, i rapua ia e ahau, a kihai i kitea.</p> 
 <p><a name="an_37:37">37:37</a> Waitohutia te tangata tika, tirohia iho te tangata kore he: no te mea he marie te tukunga iho ki taua tangata.</p> 
 <p><a name="an_37:38">37:38</a> Tena ko te hunga kino, ka ngaro ngatahi atu ratou: te tukunga iho ki te hunga kino, ka hatepea atu ratou.</p> 
 <p><a name="an_37:39">37:39</a> Na Ihowa ia te whakaoranga o te hunga tika: ko ia to ratou pa kaha i te wa o te he.</p> 
 <p><a name="an_37:40">37:40</a> Ma Ihowa ratou e awhina, ko ia hoki hei tauarai mo ratou: ko ia hei tauarai mo ratou i te hunga kino, ka whakaorangia ratou e ia, mo ratou ka whakawhirinaki ki a ia.</p> 
 <p><a name="an_38:1">38:1</a> ¶ He himene na Rawiri, hei whakamahara. E Ihowa, kaua e whakatupehupehu mai ki ahau ina riri koe, kaua ano ahau e pakia ina arita koe.</p> 
 <p><a name="an_38:2">38:2</a> Titi tonu hoki au pere ki ahau: kaha rawa te pehi a tou ringa i ahau.</p> 
 <p><a name="an_38:3">38:3</a> Kahore he wahi ora o oku kikokiko, na tou riri hoki: kahore ano e ata takoto oku wheua, noku i hara nei.</p> 
 <p><a name="an_38:4">38:4</a> Kua taupokina iho hoki toku matenga e oku kino: ano he pikaunga taimaha e pehi rawa ana i ahau.</p> 
 <p><a name="an_38:5">38:5</a> E piro ana oku whiunga, kua pirau i taku mahi poauau.</p> 
 <p><a name="an_38:6">38:6</a> E whakawiria ana ahau, piko rawa; e tangi haere ana i te roa o te ra.</p> 
 <p><a name="an_38:7">38:7</a> Kei te tahuna hoki toku hope, kapi tonu: kahore hoki he wahi ora o oku kikokiko.</p> 
 <p><a name="an_38:8">38:8</a> Kua kore oku kaha, maru rawa ahau: hamama ana taku aue i te mamae o toku ngakau.</p> 
 <p><a name="an_38:9">38:9</a> E te Ariki, kei tou aroaro oku hiahia katoa; kahore hoki e ngaro i a koe taku aue.</p> 
 <p><a name="an_38:10">38:10</a> Kihakiha kau toku ngakau, kua hemo toku kaha: me te marama o oku kanohi, kua kore hoki ena oku.</p> 
 <p><a name="an_38:11">38:11</a> Matara noa atu i toku mate te turanga mai o nga tangata i aroha mai ki ahau, o oku hoa hoki; i tawhiti ano oku whanaunga e tu ke mai ana.</p> 
 <p><a name="an_38:12">38:12</a> ¶ E whakatakoto mahanga ana moku te hunga e whai ana i ahau kia whakamatea; he nanakia ano nga kupu a te hunga e rapu ana i te he moku; he whakaaro tinihanga ano a ratou a pau noa te ra.</p> 
 <p><a name="an_38:13">38:13</a> Ko ahau ia, i rite ki te turi, kihai i rongo, ki te tangata wahangu, kahore nei e hamamu tona mangai.</p> 
 <p><a name="an_38:14">38:14</a> Na rite tonu ahau ki te tangata kahore nei e rongo, kahore nei he whakatupehupehu i tona mangai.</p> 
 <p><a name="an_38:15">38:15</a> E tumanako nei hoki ahau ki a koe, e Ihowa: ka whakahoki kupu mai ano koe, e te Ariki, e toku Atua.</p> 
 <p><a name="an_38:16">38:16</a> I mea hoki ahau, Kei koa mai ratou ki ahau: ka paheke toku waewae, ka whakahihi ratou ki ahau.</p> 
 <p><a name="an_38:17">38:17</a> Ko ahau hoki, meake kopa, a kei inua tonu i ahau toku pouri.</p> 
 <p><a name="an_38:18">38:18</a> Ka whaki hoki ahau i toku kino, ka pouri mo toku hara.</p> 
 <p><a name="an_38:19">38:19</a> Ko oku hoariri ia hauhau tonu, kaha tonu; kua tokomaha ano te hunga e kino noa ana ki ahau.</p> 
 <p><a name="an_38:20">38:20</a> He hoariri ano ki ahau te hunga e utu ana i te pai ki te kino: moku e whai ana i te pai.</p> 
 <p><a name="an_38:21">38:21</a> Kaua ahau e whakarerea, e Ihowa, e toku Atua; kei mamao atu koe i ahau.</p> 
 <p><a name="an_38:22">38:22</a> Hohoro ki te awhina i ahau, e te Ariki, e toku whakaoranga.</p> 
 <p><a name="an_39:1">39:1</a> ¶ Ki te tino kaiwhakatangi, ki a Ierutunu. He himene na Rawiri. I mea ahau, Ka ata whakaaro ahau ki oku ara, kei hara toku arero; ka tiakina toku mangai, paraire rawa, i te mea kei toku aroaro te tangata kino.</p> 
 <p><a name="an_39:2">39:2</a> I whakamoroki ahau, i wahangu, kihai i puaki taku kupu, ahakoa pai; a ka oho toku mamae.</p> 
 <p><a name="an_39:3">39:3</a> Werawera ana toku ngakau i roto i ahau; i ahau e whakaaro ana ka ka te ahi, a ka korero toku arero.</p> 
 <p><a name="an_39:4">39:4</a> E Ihowa, meinga ahau kia matau ki toku mutunga, ki te maha hoki o oku ra, e hia ranei: kia matau ai ahau he mea memeha noa ahau.</p> 
 <p><a name="an_39:5">39:5</a> Nana, he whanuitanga ringa oku ra kua homai nei e koe; he kahore noa iho ano oku tau i tou aroaro: ahakoa u noa te tu o nga tangata katoa, he mea memeha kau. (Hera.</p> 
 <p><a name="an_39:6">39:6</a> He pono kei roto i te atarangi te tangata e kopikopiko noa ana; he pono e ohorere noa ana ratou: e ami ana ia i te taonga, a kahore e matau ma wai ranei e kohi.</p> 
 <p><a name="an_39:7">39:7</a> ¶ Na he aha taku e tatari atu nei, e te Ariki? Ko koe taku e tumanako ai.</p> 
 <p><a name="an_39:8">39:8</a> Whakaorangia ahau i aku mahi tutu katoa: kaua ahau e waiho hei tawainga ma te wairangi.</p> 
 <p><a name="an_39:9">39:9</a> Wahangu ana ahau, kihai i kuihi toku mangai: he meatanga hoki tenei nau.</p> 
 <p><a name="an_39:10">39:10</a> Nekehia atu i ahau tau whiu: ka ngaro ahau i te pakinga a tou ringa.</p> 
 <p><a name="an_39:11">39:11</a> Ka pakia e koe te tangata, ka whakatupehupehutia mo te hara, ka meinga e koe tona ataahua kia memeha, kia pera me te purehurehu: he pono he mea teka noa nga tangata katoa. (Hera.</p> 
 <p><a name="an_39:12">39:12</a> Whakarongo ki taku inoi, e Ihowa, kia titaha mai tou taringa ki taku karanga; kei wahangu koe ki oku roimata: he heke hoki ahau nau, he manene, he pera me oku matua katoa.</p> 
 <p><a name="an_39:13">39:13</a> Kia ata hanga ki ahau, kia ta ai toku manawa, keiwha haere atu ahau i konei, a ka kahore noa iho.</p> 
 <p><a name="an_40:1">40:1</a> ¶ Ki te tino kaiwhakatangi. He himene na Rawiri. I tatari marie ahau ki a Ihowa: a anga ana ia ki ahau, whakarongo ana ki taku karanga.</p> 
 <p><a name="an_40:2">40:2</a> Na kei te tango ake ia i ahau i te poka whakamataku, i te paru taoruoru; kei te whakatu i oku waewae ki runga ki te kohatu, kei te whakau i oku hikoinga.</p> 
 <p><a name="an_40:3">40:3</a> A homai ana e ia he waiata hou ki toku mangai, he whakamoemiti ki to tatou Atua: he tokomaha e kite, a ka wehi ka whakawhirinaki ki a Ihowa.</p> 
 <p><a name="an_40:4">40:4</a> Ka hari te tangata kua waiho nei e ia a Ihowa hei whakawhirinakitanga mona: a kahore e tahuri ki te hunga whakakake, ki te hunga hoki e peka ana ki te teka.</p> 
 <p><a name="an_40:5">40:5</a> E Ihowa, e toku Atua, he tini au mahi whakamiharo i mahia e koe, me ou whakaaro ki a matou; e kore e taea te korero whakatepe atu ki a koe: me i mea ahau kia whakakitea, kia korerotia, e kore e taea te tatau.</p> 
 <p><a name="an_40:6">40:6</a> ¶ Kihai i matenuitia e koe te patunga tapu, me te whakahere; pokaia ana e koe oku taringa: kihai koe i mea mai ki te tahunga tinana, ki te whakahere hara.</p> 
 <p><a name="an_40:7">40:7</a> Na ko taku meatanga atu, Na kua tae mai ahau: kei roto i te pukapuka te tuhituhi moku.</p> 
 <p><a name="an_40:8">40:8</a> Ko taku pai ko te mea i tau e pai ai, e toku Atua: ae ra, kei toku ngakau tau ture.</p> 
 <p><a name="an_40:9">40:9</a> Kua kauwhautia e ahau te tika i roto i te whakaminenga nui: nana, kihai i kopia oku ngutu, tena koe te matau ana, e Ihowa.</p> 
 <p><a name="an_40:10">40:10</a> Kihai i huna e ahau tou tika i roto i toku ngakau; kua korerotia e ahau tou pono me tau whakaoranga: kihai i hunga e ahau tou aroha me tou pono i te whakaminenga nui.</p> 
 <p><a name="an_40:11">40:11</a> ¶ Kei kaiponuhia tou aroha ki ahau, e Ihowa: ma tou atawhai me tou pono ahau e tiaki i nga wa katoa.</p> 
 <p><a name="an_40:12">40:12</a> Ta te mea kua karapotia ahau e nga kino e kore e taea te tatau: mau pu ahau i oku kino, te ahei te titiro ake; he tini ke i nga makawe o toku matenga: a hemo iho toku ngakau.</p> 
 <p><a name="an_40:13">40:13</a> Kia pai, e Ihowa, ki te whakaora i ahau; e Ihowa, hohoro ki te awhina i ahau.</p> 
 <p><a name="an_40:14">40:14</a> Kia whakama, kia pororaru ngatahi te hunga e rapu ana i toku wairua kia whakamatea: kia whakahokia ki muri, kia whakama te hunga e hiahia ana kia he ahau.</p> 
 <p><a name="an_40:15">40:15</a> Kia huna, hei utu mo to ratou whakama te hunga e mea mai ana ki ahau, Ha, ha.</p> 
 <p><a name="an_40:16">40:16</a> Kia hari, kia koa ki a koe te hunga katoa e rapu ana i a koe; kia mea tonu te hunga e pai ana ki tau whakaoranga, Kia whakanuia a Ihowa.</p> 
 <p><a name="an_40:17">40:17</a> Ko ahau ia, he iti, he rawakore; heoi e whakaaro ana te Ariki ki ahau: ko koe toku awhina, toku kaiwhakaora; kaua ra e whakaroa, e toku Atua.</p> 
 <p><a name="an_41:1">41:1</a> ¶ Ki te tino kaiwhakatangi. He himene na Rawiri. Ka hari te tangata e whakaaro ana ki te rawakore; e whakaorangia ia e Ihowa i te ra o te he.</p> 
 <p><a name="an_41:2">41:2</a> Ma Ihowa ia e tiaki, e whakaora; ka whakaharitia ia i runga i te whenua: e kore ano e tukua e koe ki nga hiahia o ona hoariri.</p> 
 <p><a name="an_41:3">41:3</a> Ma Ihowa ia e whakakaha, i a ia e whakaruhi ana i runga i te moenga: mau ano e whakapai katoa tona moenga i a ia e mate ana.</p> 
 <p><a name="an_41:4">41:4</a> I mea ahau, E Ihowa, tohungia ahau; rongoatia toku wairua; kua hara hoki ahau ki a koe.</p> 
 <p><a name="an_41:5">41:5</a> ¶ He kino te korero a oku hoariri moku, e mea ana, A hea ranei ia mate ai, pirau ai tona ingoa?</p> 
 <p><a name="an_41:6">41:6</a> A ki te haere mai ia kia kite i ahau, ka korero horihori ia: e ami ana tona ngakau i te kino mana; i tona putanga ki waho, korerotia ana e ia.</p> 
 <p><a name="an_41:7">41:7</a> E komuhumuhu ana moku te hunga katoa e kino ana ki ahau; e whakatakoto ana i te kino moku.</p> 
 <p><a name="an_41:8">41:8</a> E ai ta ratou, E piri ana te mate kino ki a ia; a ka takoto nei ia, heoi ano tona aranga ake.</p> 
 <p><a name="an_41:9">41:9</a> Ae, ko toku hoa ake ano, i whakawhirinaki ai ahau, i kai nei i taku taro, kua hiki ake tona rekereke ki ahau.</p> 
 <p><a name="an_41:10">41:10</a> Ko koe ia, e Ihowa, kia aroha ki ahau: a whakaarahia ahau, kia utua ai ratou e ahau.</p> 
 <p><a name="an_41:11">41:11</a> Na konei ahau i matau ai e pai ana koe ki ahau, no te mea kahore toku hoariri e whakamanamana ki ahau.</p> 
 <p><a name="an_41:12">41:12</a> Ko ahau ia, ko koe e whakamau ake ana i ahau i runga i toku ngakau tapatahi: e whakatu ake ana hoki i ahau ki tou aroaro ake tonu atu.</p> 
 <p><a name="an_41:13">41:13</a> Kia whakapaingia a Ihowa, te Atua o Iharaira inamata riro ano, ake tonu atu ano hoki. Amine, ae Amine.</p> 
 <p><a name="an_42:1">42:1</a> ¶ Ki te tino kaiwhakatangi. He Makiri, ma nga tama a Koraha. Rite tonu ki te hata e kihakiha nei ki nga manga wai toku ngakau e kihakiha nei ki a koe, e te Atua.</p> 
 <p><a name="an_42:2">42:2</a> E hiainu ana toku wairua ki te Atua, ki te Atua ora: a hea ahau tae ai, puta ai ki te aroaro o te Atua?</p> 
 <p><a name="an_42:3">42:3</a> Ko oku roimata taku kai i te ao, i te po, i a ratou e mea tonu mai nei ki ahau, Kei hea tou Atua?</p> 
 <p><a name="an_42:4">42:4</a> Ka mahara ahau ki enei mea; me te wai toku ngakau e maringi ana i roto i ahau: i haere hoki ahau i roto i te huihui, i haere tahi matou ki te whare o te Atua, he hari te reo, he whakamoemiti, me te huihui e mea hakari ana.</p> 
 <p><a name="an_42:5">42:5</a> He aha koe i piko ai, e toku wairua? i ohorere ai i roto i ahau? Tumanako ki te Atua; tera ano ahau e whakawhetai ki a ia, mo te ora o tona mata.</p> 
 <p><a name="an_42:6">42:6</a> ¶ E toku Atua, kua piko toku wairua i roto i ahau: koia ahau ka mahara ai ki a koe i te whenua o Horano, o nga Heremoni, i Maunga Mitara.</p> 
 <p><a name="an_42:7">42:7</a> Rara ana tetahi rire ki tetahi rire i te haruru o au awhiowhio wai: tika ana au ngaru katoa me au tuatea i runga i ahau.</p> 
 <p><a name="an_42:8">42:8</a> Ahakoa ra e whakahaua mai ano e Ihowa tona atawhai i te awatea; a he waiata taku ki a ia i te po, he inoi ki te Atua o toku ora.</p> 
 <p><a name="an_42:9">42:9</a> Ka mea ahau ki te Atua, E toku kohatu, he aha koe i wareware ai ki ahau? He aha ahau ka haere pouri ai i te tukino a te hoariri?</p> 
 <p><a name="an_42:10">42:10</a> Ano he hoari i roto i oku wheua te tawai a oku hoariri: i a ratou e mea mai nei ki ahau i nga ra katoa, Kei hea tou Atua?</p> 
 <p><a name="an_42:11">42:11</a> He aha koe i piko ai, e toku wairua? He aha koe i ohorere ai i roto i ahau? Tumanako ki te Atua: tera ano ahau e whakawhetai ki a ia, ko te ora nei ia o toku mata, ko toku Atua.</p> 
 <p><a name="an_43:1">43:1</a> ¶ E te Atua, whakaritea taku whakawa, whakatikaia aku korero ki te iwi atuakore: whakaorangia ahau i te tangata tinihanga e mahi nei i te he.</p> 
 <p><a name="an_43:2">43:2</a> Ko koe hoki te Atua o toku kaha: he aha ahau ka panga nei e koe? He aha ahau ka haere pouri ai i te tukino a te hoariri?</p> 
 <p><a name="an_43:3">43:3</a> Tukua mai tou marama me tou pono hei arahi i ahau: hei kawe i ahau ki tou maunga tapu, ki ou tapenakara.</p> 
 <p><a name="an_43:4">43:4</a> A ka haere ahau ki te aata a te Atua, ki te Atua, ki toku hari nui: ae, ka whakamoemiti ki a koe, e te Atua, e toku Atua, i runga i te hapa.</p> 
 <p><a name="an_43:5">43:5</a> He aha koe i piko ai, e toku wairua? He aha koe i ohorere ai i roto i ahau? Tumanako ki te Atua: tera ano ahau e whakawhetai ki a ia, ko te ora nei ia o toku mata, ko toku Atua.</p> 
 <p><a name="an_44:1">44:1</a> ¶ Ki te tino kaiwhakatangi, ma nga tama a Koraha. He Makiri. E te Atua, kua rongo o matou taringa, kua korerotia ki a matou e o matou matua, nga mahi i mahia e koe i o ratou ra, i nga ra o mua.</p> 
 <p><a name="an_44:2">44:2</a> Nau nga tauiwi i pana ki tou ringa, nau ratou i whakato: nau nga iwi i whiu, a whakamararatia ana ratou.</p> 
 <p><a name="an_44:3">44:3</a> Ehara hoki i te mea, na ta ratou hoari i whiwhi ai ratou ki te whenua, ehara to ratou takakau i te mea i ora ai ratou: engari na tou matau, na tou takakau hoki, na te marama ano o tou mata, he pai hoki nou ki a ratou.</p> 
 <p><a name="an_44:4">44:4</a> E te Atua, ko koe toku Kingi: whakahaua he whakaora mo Hakapa.</p> 
 <p><a name="an_44:5">44:5</a> Mau ka turaki ai matou i o matou hoariri; ma tou ingoa ka takahia ai e matou te hunga e whakatika ana ki a matou.</p> 
 <p><a name="an_44:6">44:6</a> E kore hoki ahau e whakawhirinaki ki taku kopere: e kore ano taku hoari e whakaora i ahau.</p> 
 <p><a name="an_44:7">44:7</a> Nau hoki matou i ora ai i o matou hoariri: nau ano i whakama ai te hunga i kino ki a matou.</p> 
 <p><a name="an_44:8">44:8</a> Ko te Atua ta matou e whakamanamana ai i te roa o te ra: ka whakamoemiti ano matou ki tou ingoa ake ake. (Hera.</p> 
 <p><a name="an_44:9">44:9</a> ¶ Otira kua panga nei matou e koe, kua meinga kia whakama: kahore hoki koe kia haere tahi me a matou taua.</p> 
 <p><a name="an_44:10">44:10</a> Kua meinga matou kia hoki whakamuri mai i te hoariri; kei te pahua ano i etahi ma ratou te hunga e kino ana ki a matou.</p> 
 <p><a name="an_44:11">44:11</a> Kua hoatu matou e koe, ano he hipi e kainga ana: kua marara ki roto ki nga tauiwi.</p> 
 <p><a name="an_44:12">44:12</a> E hokona ana e koe tau iwi, a hore he utu: kahore hoki koe e whiwhi rawa i te utu mo ratou.</p> 
 <p><a name="an_44:13">44:13</a> E meinga ana matou e koe hei tawainga ma o matou hoa kainga; hei whakahaweatanga, hei whakakatanga mai ma te hunga i tetahi taha, i tetahi taha o matou.</p> 
 <p><a name="an_44:14">44:14</a> E meinga ana matou e koe hei whakatauki ma nga tauiwi; hei rurutanga matenga ma nga iwi.</p> 
 <p><a name="an_44:15">44:15</a> Kei mua tonu i ahau toku whakama; kua taupokina ahau e te pawera o toku mata;</p> 
 <p><a name="an_44:16">44:16</a> I te reo o te kaitawai, o te kaikohukohu; i te hoariri, i te kairapu utu.</p> 
 <p><a name="an_44:17">44:17</a> ¶ Kua pa katoa tenei ki a matou; heoi kahore matou i wareware ki a koe, kihai ano i teka ki tau kawenata.</p> 
 <p><a name="an_44:18">44:18</a> Kahore to matou ngakau i tahuri whakamuri; kihai ano o matou hikoinga i peka ke i tau ara;</p> 
 <p><a name="an_44:19">44:19</a> I maru ai matou i a koe i te wahi o nga tarakona; a taupoki rawa ki te atarangi o te mate.</p> 
 <p><a name="an_44:20">44:20</a> Mehemea kua wareware matou ki te ingoa o to matou Atua, kua totoro ranei o matou ringa ki te atua ke;</p> 
 <p><a name="an_44:21">44:21</a> E kore ranei tenei e ata tirohia e te Atua? E matau ana hoki ia ki nga mea ngaro o te ngakau.</p> 
 <p><a name="an_44:22">44:22</a> Mou nei hoki matou i patua ai i te ra roa nei: kiia iho matou he hipi e patua ana.</p> 
 <p><a name="an_44:23">44:23</a> E ara, he aha koe ka moe ai, e te Ariki? Whakatika, kaua matou e panga tonutia.</p> 
 <p><a name="an_44:24">44:24</a> He aha koe ka huna ai i tou mata? ka wareware ai ki to matou mamae, ki to matou tukinotanga?</p> 
 <p><a name="an_44:25">44:25</a> Kua piko nei hoki to matou wairua ki raro ki te puehu; piri rawa to matou kopu ki te whenua.</p> 
 <p><a name="an_44:26">44:26</a> E ara, hei awhina i a matou; kia mahara ki tou aroha, a hokona matou.</p> 
 <p><a name="an_45:1">45:1</a> ¶ Ki te tino kaiwhakatangi. He Homhanimi ma nga tama a Koraha. He Makiri, he waiata aroha. E pupuke ake ana te mea pai i roto i toku ngakau: ka korerotia e ahau aku i tito ai mo te kingi: he pene toku arero na te kaituhituhi hohoro.</p> 
 <p><a name="an_45:2">45:2</a> Engari koe he ataahua i nga tama a te tangata: kua ringihia ou ngutu ki te ahuareka, na reira i manaakitia ai koe e te Atua ake ake.</p> 
 <p><a name="an_45:3">45:3</a> Whitikiria tau hoari ki tou huwha, e te Nui Rawa, tou kororia me tou honore.</p> 
 <p><a name="an_45:4">45:4</a> Aratakina hoki tou hoiho i runga i tou honore, i te kaha, hei mea hoki mo te pono, mo te mahaki, mo te tika, a ma tou matau koe e whakaako ki nga mea whakamataku.</p> 
 <p><a name="an_45:5">45:5</a> He koi au pere; ka hinga nga iwi ki raro i a koe; kei roto ratou i te ngakau o nga hoariri o te kingi.</p> 
 <p><a name="an_45:6">45:6</a> ¶ He pumau, e te Atua, tou torona ake ake: he hepeta tika te hepeta o tou kingitanga.</p> 
 <p><a name="an_45:7">45:7</a> Kua aroha koe ki te tika, kua kino ki te hara: na reira, nui atu i to ou hoa te whakawahinga a te Atua, a tou Atua i a koe ki te hinu o te hari.</p> 
 <p><a name="an_45:8">45:8</a> Ko tou kakahu katoa he kakara maira, he aroe, he kahia; ko nga mea aho, whakatangitangi o nga whare rei nana koe i whakaahuareka.</p> 
 <p><a name="an_45:9">45:9</a> Kei roto i au wahine honore nga tamahine kingi; kei tou matau te kuini e tu ana, no Opira te koura.</p> 
 <p><a name="an_45:10">45:10</a> ¶ Whakarongo, e ko, titiro, tahuri iho tou taringa: a kia wareware koe ki tou iwi, ki te whare ano o tou papa.</p> 
 <p><a name="an_45:11">45:11</a> Penei ka matenuitia e te kingi tou ataahua: ko ia hoki tou Ariki; a me koropiko ki a ia.</p> 
 <p><a name="an_45:12">45:12</a> Ko reira ano te tamahine o Taira me te ohaoha: ka whai ano nga tangata taonga o te iwi kia manakohia e koe.</p> 
 <p><a name="an_45:13">45:13</a> Kei roto te tamahine a te kingi, he kororia kau, he mea whakairo ki te koura tona kakahu.</p> 
 <p><a name="an_45:14">45:14</a> He mea whakapaipai ki te ngira tona kakahu e kawea ai ia ki te kingi: ka arahina ki a koe nga wahine, ona takahoa e whai ana i a ia.</p> 
 <p><a name="an_45:15">45:15</a> He hari, he koa ina kawea mai ratou; ka tomo ki te whare o te kingi.</p> 
 <p><a name="an_45:16">45:16</a> Ko au tamariki hei whakakapi mo ou matua: ka meinga ano ratou e koe hei kawana mo te whenua katoa.</p> 
 <p><a name="an_45:17">45:17</a> Ka meinga e ahau tou ingoa kia maharatia e nga whakatupuranga katoa: e whakamoemititia ai koe e nga iwi a ake ake.</p> 
 <p><a name="an_46:1">46:1</a> ¶ Ki te tino kaiwhakatangi, ma nga tama a Koraha. He waiata Aramoto. Ko te Atua to tatou piringa, to tatou kaha; he kaiawhina e tino tata ana i nga wa o te he.</p> 
 <p><a name="an_46:2">46:2</a> Na reira kore ake to tatou wehi, ahakoa nekehia te whenua, ahakoa kahakina nga maunga ki waenga moana;</p> 
 <p><a name="an_46:3">46:3</a> Ahakoa rara, taupatupatu noa ona wai, ahakoa wiri nga maunga i tona huamo. (Hera.</p> 
 <p><a name="an_46:4">46:4</a> He awa tena ko ona manga hei whakahari i te pa o te Atua, i te wahi tapu o nga tapenakara o te Runga Rawa.</p> 
 <p><a name="an_46:5">46:5</a> Kei waenganui ona te Atua, e kore ia e whakakorikoria: ma te Atua ia e awhina i te putanga ano o te ata.</p> 
 <p><a name="an_46:6">46:6</a> ¶ I nana nga tauiwi, i whakakorikoria nga rangatiratanga; puaki ana tona reo, rewa ana te whenua.</p> 
 <p><a name="an_46:7">46:7</a> Kei a tatou a Ihowa o nga mano, ko te Atua o Hakopa to tatou piringa. (Hera.</p> 
 <p><a name="an_46:8">46:8</a> Haere mai, tirohia nga mahi a Ihowa, nga whakangaromanga i whakaputaina e ia ki te whenua.</p> 
 <p><a name="an_46:9">46:9</a> E whakamutua ana e ia nga whainga a te pito ra ano o te whenua: whati ana i a ia te kopere, poro pu te tao, tahuna ake e ia te hariata ki te kapura.</p> 
 <p><a name="an_46:10">46:10</a> Kia ata noho, a kia matau ko ahau te Atua; e whakanuia ahau i waenganui i nga tauiwi, e whakanuia ahau i te whenua.</p> 
 <p><a name="an_46:11">46:11</a> Kei a tatou a Ihowa o nga mano: ko te Atua o Hakopa to tatou piringa. (Hera.</p> 
 <p><a name="an_47:1">47:1</a> ¶ Ki te tino kaiwhakatangi. He himene ma nga tama a Koraha. Pakia o koutou ringa, e nga iwi katoa: hamama ki te Atua, kia hari te reo.</p> 
 <p><a name="an_47:2">47:2</a> No te mea he wehi a Ihowa, te Runga Rawa, he kingi nui ia no te whenua katoa.</p> 
 <p><a name="an_47:3">47:3</a> Mana e riro ai nga iwi ki raro i a tatou, me nga tautangata ki raro ki o tatou waewae.</p> 
 <p><a name="an_47:4">47:4</a> Mana e whiriwhiri to tatou nohoanga mo tatou, te mea pai rawa o Hakopa, o tana i aroha ai. (Hera.</p> 
 <p><a name="an_47:5">47:5</a> ¶ Kua kake atu te Atua i roto i te hamama, a Ihowa i roto i te tangi o te tetere.</p> 
 <p><a name="an_47:6">47:6</a> Himene ki te Atua, himene atu; himene ki to tatou Kingi, himene atu.</p> 
 <p><a name="an_47:7">47:7</a> Ko te Atua hoki te Kingi o te whenua katoa: himene atu i runga i te mohio.</p> 
 <p><a name="an_47:8">47:8</a> Ko te Atua te Kingi o nga tauiwi: e noho ana te Atua i runga i te torona o tona tapu.</p> 
 <p><a name="an_47:9">47:9</a> Kua huihui nga rangatira o nga iwi, hei iwi mo te Atua o Aperahama: na te Atua hoki nga whakangungu rakau o te whenua; kua whakanuia rawatia ia.</p> 
 <p><a name="an_48:1">48:1</a> ¶ He waiata, he himene ma nga tama a Koraha. He nui a Ihowa, kia nui hoki te whakamoemiti ki a ia i te pa o to tatou Atua, i te maunga o tona tapu.</p> 
 <p><a name="an_48:2">48:2</a> Ataahua ana te tairanga o Maunga Hiona, ko ta te ao katoa e koa ai: kei te taha ki te raki te pa o te Kingi nui.</p> 
 <p><a name="an_48:3">48:3</a> E matauria ana te Atua i roto i ona whare papai hei piringa.</p> 
 <p><a name="an_48:4">48:4</a> Na, huihui tahi mai ana nga kingi haere tahi atu ana ratou.</p> 
 <p><a name="an_48:5">48:5</a> I kite ratou, miharo iho: raruraru ana, hohoro tonu atu.</p> 
 <p><a name="an_48:6">48:6</a> Pa ana te wehi ki a ratou i reira, te mamae, ano he wahine e whanau ana.</p> 
 <p><a name="an_48:7">48:7</a> E wahia ana e koe nga kaipuke o Tarahihi ki te marangai.</p> 
 <p><a name="an_48:8">48:8</a> ¶ Rite tonu ki ta matou i rongo ai, ta matou i kite ai i roto i te pa o Ihowa o nga mano, i te pa o to tatou Atua: ma te Atua e whakapumau ake ake. (Hera.</p> 
 <p><a name="an_48:9">48:9</a> I whakaaroaro matou ki tou atawhai, e te Atua, i waenganui o tou temepara.</p> 
 <p><a name="an_48:10">48:10</a> E te Atua, rite tahi ki tou ingoa te whakamoemiti mou, tae noa atu ki nga pito o te whenua: ki tonu tou matau i te tika.</p> 
 <p><a name="an_48:11">48:11</a> Kia hari a Maunga Hiona, kia koa nga tamahine a Hura i au whakaritenga.</p> 
 <p><a name="an_48:12">48:12</a> Taiawhiotia a Hiona, haere, a kopiko noa mai: taua ona pourewa.</p> 
 <p><a name="an_48:13">48:13</a> Maharatia ona pekerangi, tirohia ona whare papai; hei korerotanga ma koutou ki enei ake whakatupuranga.</p> 
 <p><a name="an_48:14">48:14</a> Ko tenei Atua hoki te Atua mo tatou ake ake: ko ia hei kaiarahi i a tatou a mate noa.</p> 
 <p><a name="an_49:1">49:1</a> ¶ Ki te tino kaiwhakatangi. He himene ma nga tama a Koraha. Whakarongo ki tenei, e nga iwi katoa: tahuri mai o koutou taringa, e nga tangata katoa o te ao.</p> 
 <p><a name="an_49:2">49:2</a> E nga tangata iti, koutou ko nga tangata rahi, e te tangata taonga korua ko te rawakore.</p> 
 <p><a name="an_49:3">49:3</a> Ka whakapuakina he matauranga e toku mangai: a he ata ngarahu te whakaaro o toku ngakau.</p> 
 <p><a name="an_49:4">49:4</a> Ka titaha toku taringa ki te kupu whakarite; ka puaki taku pepeha i runga i te hapa.</p> 
 <p><a name="an_49:5">49:5</a> Kia wehi ahau ki te aha i nga ra o te kino, ina karapotia ahau e te kino kei oku rekereke?</p> 
 <p><a name="an_49:6">49:6</a> ¶ Ko te hunga e whakawhirinaki ana ki o ratou taonga, e whakamanamana ana ki te nui o o ratou rawa;</p> 
 <p><a name="an_49:7">49:7</a> E kore tetahi o ratou e ahei te hoko i tona teina, te hoatu ranei i tetahi utu mona ki te Atua;</p> 
 <p><a name="an_49:8">49:8</a> He nui hoki te utu mo to ratou wairua, a me whakarere atu ake ake;</p> 
 <p><a name="an_49:9">49:9</a> Kia ora tonu ai ia ake ake: kia kaua e kite i te pirau.</p> 
 <p><a name="an_49:10">49:10</a> E kite ana hoki ia e matemate ana nga tangata whakaaro nui, e ngaro ngatahi ana te poauau me te whakaarokore, a mahue iho o ratou taonga ki etahi atu.</p> 
 <p><a name="an_49:11">49:11</a> Ki to ratou whakaaro puku, tera e pumau tonu o ratou whare me o ratou nohoanga, ki nga whakatupuranga katoa: huaina iho o ratou whenua ki o ratou ingoa.</p> 
 <p><a name="an_49:12">49:12</a> Heoi kahore te tangata e noho tonu i roto i te honore: ko tona rite kei nga kararehe ka moti nei.</p> 
 <p><a name="an_49:13">49:13</a> Ko to ratou ara tenei, ara ko to ratou poauau: heoi e whakapai ana to ratou uri ki a ratou korero. (Hera.</p> 
 <p><a name="an_49:14">49:14</a> Kei te hipi te rite: ko te wahi mo ratou ko te reinga; ko te mate hei hepara mo ratou, hei rangatira ano te hunga tika mo ratou i te ata; ko to ratou ataahua ma te reinga e whakamoti, kia kore ai he whare mona.</p> 
 <p><a name="an_49:15">49:15</a> ¶ Ma te Atua ia toku wairua e hoko mai i te reinga: ko ia hoki hei tukunga atu moku. (Hera.</p> 
 <p><a name="an_49:16">49:16</a> Kaua e wehi ua whai taonga te tangata, ina nui haere te kororia o tona whare;</p> 
 <p><a name="an_49:17">49:17</a> Kahore hoki ana mea e mau atu ai ia ina mate; e kore tona kororia e tuku iho i muri i a ia.</p> 
 <p><a name="an_49:18">49:18</a> Whakapai noa ia i tona wairua i a ia e ora ana; a ka whakamoemititia koe ua pai au mahi ki a koe ano.</p> 
 <p><a name="an_49:19">49:19</a> Ka haere ia ki te whakatupuranga o ona tupuna: e kore rawa ratou e kite i te marama.</p> 
 <p><a name="an_49:20">49:20</a> Ko te tangata e whakahonoretia ana, a kahore e whai whakaaro, kei nga kararehe ka moti nei tona rite.</p> 
 <p><a name="an_50:1">50:1</a> ¶ He himene na Ahapa. Kua puaki te kupu a te Atua, a te Atua tonu, a Ihowa, a karangatia ana e ia te whenua i te putanga mai o te ra, tae noa ki tona torengitanga.</p> 
 <p><a name="an_50:2">50:2</a> Kua tiaho mai te Atua i roto i Hiona, i te tino o te ataahua.</p> 
 <p><a name="an_50:3">50:3</a> Ka haere mai to tatou Atua, e kore ano e wahangu: ka kai te kapura i tona aroaro, a ka hukerikeri te awha ki tetahi taha ona, ki tetahi taha.</p> 
 <p><a name="an_50:4">50:4</a> Ka karangatia e ia nga rangi i runga, me te whenua hoki, ki te whakaritenga mo tona iwi.</p> 
 <p><a name="an_50:5">50:5</a> Huihuia mai ki ahau taku hunga tapu, te hunga i whakarite kawenata ki ahau i runga i te patunga tapu.</p> 
 <p><a name="an_50:6">50:6</a> A ma nga rangi e whakakite tona tika: ko te Atua ake nei hoki te kaiwhakawa. (Hera.</p> 
 <p><a name="an_50:7">50:7</a> ¶ Whakarongo, e toku iwi, a ka korero ahau; e Iharaira, ka whakaatu ahau ki a koe; ko ahau te Atua, ko tou Atua.</p> 
 <p><a name="an_50:8">50:8</a> E kore ahau e riri ki a koe mo au patunga tapu; a kei toku aroaro tonu au tahunga tinana.</p> 
 <p><a name="an_50:9">50:9</a> E kore ahau e tango i tetahi puru i roto i tou whare, i etahi koati toa ranei i roto i au taiepa.</p> 
 <p><a name="an_50:10">50:10</a> Naku nei hoki nga kirehe katoa o te ngahere, nga kararehe i runga i te mano o nga pukepuke.</p> 
 <p><a name="an_50:11">50:11</a> E matau ana ahau ki nga manu katoa o nga maunga; naku ano nga kirehe o te parae.</p> 
 <p><a name="an_50:12">50:12</a> Me he matekai toku, e kore ahau e korero ki a koe: naku nei hoki te ao, me ona tini mea.</p> 
 <p><a name="an_50:13">50:13</a> E kai koia ahau i te kikokiko o nga puru, e inu ranei i te toto o nga koati?</p> 
 <p><a name="an_50:14">50:14</a> Ko te whakawhetai hei patunga tapu mau ki te Atua; whakamana hoki au kupu taurangi ki te Runga Rawa.</p> 
 <p><a name="an_50:15">50:15</a> A karanga ki ahau i te ra o te he: maku koe e whakaora, a ka whakakororiatia ahau e koe.</p> 
 <p><a name="an_50:16">50:16</a> ¶ Ki te tangata hara ia ka mea te Atua, He aha mau te whakapuaki i aku tikanga, te whakahua ranei i taku kawenata e tou mangai?</p> 
 <p><a name="an_50:17">50:17</a> Kua kino nei hoki koe ki te ako, a e akiri ana i aku kupu ki muri i a koe.</p> 
 <p><a name="an_50:18">50:18</a> I tou kitenga i te tahae, na whakaae ana koe ki a ia; a whai tahi ana me te hunga puremu.</p> 
 <p><a name="an_50:19">50:19</a> Kua tukua e koe tou mangai ki te kino; a e tito hianga ana tou arero.</p> 
 <p><a name="an_50:20">50:20</a> Noho ana koe, ka korero kino ki tou teina: ngautuara tonu iho koe ki te tama a tou whaea.</p> 
 <p><a name="an_50:21">50:21</a> Ko au mahi enei, a wahangu tonu ahau; i mea koe he pena pu ahau me koe: otira ka riria koe e ahau, ka whakararangitia ano aua mea ki tou aroaro.</p> 
 <p><a name="an_50:22">50:22</a> Na whakaaroa tenei, e te hunga kua wareware ki te Atua; kei haehaea koutou e ahau, a kahore he kaiwhakaora.</p> 
 <p><a name="an_50:23">50:23</a> Ko te whakamoemiti te patunga tapu e whai kororia ai ahau: ko te tangata hoki he tika nei tona ara ka whakakitea e ahau ki a ia te whakaoranga a te Atua.</p> 
 <p><a name="an_51:1">51:1</a> ¶ Ki te tino kaiwhakatangi. He himene na Rawiri, i te taenga o Natana poropiti ki a ia, mo tona haerenga ki a Patehepa. Tohungia ahau, e te Atua, kia rite ki tou atawhai: kia rite ki tou aroha nui te murunga o oku he.</p> 
 <p><a name="an_51:2">51:2</a> Horoia rawatia toku kino: kia ma hoki toku hara.</p> 
 <p><a name="an_51:3">51:3</a> E whaki ana hoki ahau i aku mahi tutu: kei toku aroaro tonu toku hara.</p> 
 <p><a name="an_51:4">51:4</a> He hara ki a koe, ki a koe anake, toku; i meatia ano tenei he ki tou aroaro; kia tika ai koe i tau korerotanga, kia ma ai hoki ina whakawa.</p> 
 <p><a name="an_51:5">51:5</a> Na i whakaahuatia ahau i roto i te kino, i runga ano i te hara toku whakahaputanga ki roto ki toku whaea.</p> 
 <p><a name="an_51:6">51:6</a> Na ko tau e matenui ai ko te pono i nga wahi o roto, a ka whakaakona oku wahi ngaro e koe ki te whakaaro nui.</p> 
 <p><a name="an_51:7">51:7</a> ¶ Purea ahau ki te hihopa, a ka ma ahau; horoia ahau, a ka ma ke atu i te hukarere.</p> 
 <p><a name="an_51:8">51:8</a> Meinga kia rongo ahau i te hari, i te koa, a ka whakamanamana nga iwi i whatiia nei e koe.</p> 
 <p><a name="an_51:9">51:9</a> Huna tou mata ki oku hara; a murua katoatia oku kino.</p> 
 <p><a name="an_51:10">51:10</a> Hanga, e te Atua, he ngakau ma ki roto ki ahau: whakahoutia hoki ki roto ki ahau he wairua tika.</p> 
 <p><a name="an_51:11">51:11</a> Kaua ahau e maka i tou aroaro; kaua hoki tou wairua tapu e tangohia i ahau.</p> 
 <p><a name="an_51:12">51:12</a> Whakahokia mai ki ahau te hari o tau whakaoranga: tautokona hoki ahau ki te wairua kakama.</p> 
 <p><a name="an_51:13">51:13</a> Ko reira ahau whakaako ai i au ara ki te hunga tutu; a ka tahuri te hunga hara ki a koe.</p> 
 <p><a name="an_51:14">51:14</a> ¶ Whakaorangia ahau i te hara toto, e te Atua, e te Atua o toku whakaoranga, a ka waiatatia au mahi tika e toku arero.</p> 
 <p><a name="an_51:15">51:15</a> Whakatuwheratia oku ngutu, e te Ariki; a ka puaki i toku mangai te whakamoemiti ki a koe.</p> 
 <p><a name="an_51:16">51:16</a> Kahore nei hoki koe e aro ki te patunga tapu; penei kua hoatu e ahau: kahore koe e ahuareka ki te tahunga tinana.</p> 
 <p><a name="an_51:17">51:17</a> Ko nga patunga tapu ma te Atua he wairua maru: e kore koe e whakahawea e te Atua, ki te ngakau maru, ki te ngakau iro.</p> 
 <p><a name="an_51:18">51:18</a> Kia pai koe ki te atawhai i Hiona: hanga nga taiepa o Hiruharama.</p> 
 <p><a name="an_51:19">51:19</a> Ko reira koe pai ai ki nga patunga tapu o te tika, ki nga tahunga tinana, he mea whakaeke katoa: ko reira ratou whakaeke ai i nga puru ki runga ki tou aata.</p> 
 <p><a name="an_52:1">52:1</a> ¶ Ki te tino kaiwhakatangi. He Makiri; na Rawiri, i a Roeke Eromi i haere, i whakaatu ki a Haora, i mea ki a ia, Kua tae a Rawiri ki te whare o Ahimereke. He aha koe ka whakapakari ai ki te kino, e te tangata nui? He pumau tonu te atawhai o te Atua.</p> 
 <p><a name="an_52:2">52:2</a> E whakatakoto ana tou arero i nga mea nanakia, e mahi hianga ana, ano he heu koi.</p> 
 <p><a name="an_52:3">52:3</a> E arohaina rawatia ana e koe te kino i te pai, te teka i te korero tika. (Hera.</p> 
 <p><a name="an_52:4">52:4</a> E te arero hianga, e arohaina ana e koe nga kupu horomiti katoa.</p> 
 <p><a name="an_52:5">52:5</a> Ka whakangaro hoki te Atua i a koe ake tonu atu; ka tangohia atu koe e ia, ka takiritia atu i tou nohoanga, ka hutia atu hoki koe i te whenua o te ora. (Hera.</p> 
 <p><a name="an_52:6">52:6</a> ¶ E kite hoki te hunga tika, a ka wehi; ka kata hoki ki a ia, ka mea,</p> 
 <p><a name="an_52:7">52:7</a> Inana, ko te tangata tenei kihai nei i waiho e ia te Atua hei kaha mona; otiia, whakawhirinaki ana ki te tini o ana taonga, whakapakari ana i runga i tana mahi kino.</p> 
 <p><a name="an_52:8">52:8</a> Ko ahau ia, e rite ana ki te oriwa matomato i roto i te whare o te Atua: ka whakawhirinaki ahau ki te mahi tohu a te Atua ake ake.</p> 
 <p><a name="an_52:9">52:9</a> Ka whakamoemiti tonu ahau ki a koe, nau hoki tenei i mea: ka tumanako ano ki tou ingoa; he mea pai hoki, ki te aroaro o tau hunga tapu.</p> 
 <p><a name="an_53:1">53:1</a> ¶ Ki te tino kaiwhakatangi. Maharata. He Makiri, na Rawiri. Kua ki te wairangi i roto i tona ngakau, Kahore he Atua. Kua pirau ratou, he kino whakahouhou ta ratou mahi; kahore tetahi e mahi ana i te pai.</p> 
 <p><a name="an_53:2">53:2</a> I titiro iho te Atua i te rangi ki nga tama a te tangata, kia kite me kahore tetahi e mahara ana, e rapu ana i te Atua.</p> 
 <p><a name="an_53:3">53:3</a> Kua hoki ki muri ratou katoa, kua pirau tahi: kahore tetahi e mahi ana i te pai, kahore kia kotahi.</p> 
 <p><a name="an_53:4">53:4</a> E kore ranei e mohio nga kaimahi i te kino? e kai nei i toku iwi, me te mea e kai taro ana; a kahore e karanga ki te Atua.</p> 
 <p><a name="an_53:5">53:5</a> Wehi noa iho ratou i reira, i te wahi kahore he wehi, no te mea kua titaria e te Atua nga wheua o te tangata i whakapaea ai koe: kua whakama ratou i a koe; no te mea kua whakahaweatia ratou e te Atua</p> 
 <p><a name="an_53:6">53:6</a> Aue, me i puta mai te whakaoranga o Iharaira i Hiona! Kia whakahokia mai e te Atua tana iwi i te whakarau, ka whakamanamana a Hakopa, ka hari a Iharaira.</p> 
 <p><a name="an_54:1">54:1</a> ¶ Ki te tino kaiwhakatangi Nekinoto. He Makiri, na Rawiri i te haerenga o nga Tiwhi ki a Haora, ki ai, He teka ianei kei a matou a Rawiri e piri ana? E te Atua, kia whakaorangia ahau e tou ingoa; kia whakawakia hoki ahau e tou kaha.</p> 
 <p><a name="an_54:2">54:2</a> E te Atua, whakarongo ki taku inoi, tahuri mai tou taringa ki nga kupu a toku mangai.</p> 
 <p><a name="an_54:3">54:3</a> No te mea kua whakatika mai nga tangata iwi ki ki ahau, a e whaia ana toku wairua e te hunga tukino: kahore i waiho e ratou te Atua ki to ratou aroaro. (Hera.</p> 
 <p><a name="an_54:4">54:4</a> ¶ Tenei te Atua hei kaiawhina moku; kei roto te Ariki i te hunga e tautoko ake ana i toku wairua.</p> 
 <p><a name="an_54:5">54:5</a> Mana e utu te kino o oku hoariri: huna ratou, he pono nei hoki koe.</p> 
 <p><a name="an_54:6">54:6</a> Ka kakama ahau ki te mea patunga tapu ki a koe, ka whakamoemiti ki tou ingoa, e Ihowa: he mea pai hoki.</p> 
 <p><a name="an_54:7">54:7</a> Kua whakaorangia hoki ahau e ia i roto i nga he katoa: a kua titiro toku kanohi ki te mea e hiahia ana ahau ki oku hoariri.</p> 
 <p><a name="an_55:1">55:1</a> ¶ Ki te tino kaiwhakatangi Nekinoto. He Makiri, na Rawiri. E te Atua, tahuri mai tou taringa ki taku inoi: kei whakangaro atu koe, ina tangi ahau.</p> 
 <p><a name="an_55:2">55:2</a> Anga mai ki ahau, whakahokia mai he kupu ki ahau: pokaikaha noa iho ahau i ahau e tangi nei, e hamama nei;</p> 
 <p><a name="an_55:3">55:3</a> I te reo hoki o te hoariri, i te tukino a te tangata kino: no te mea e utaina ana e ratou he hara ki runga ki ahau, a e kino ana ki ahau, e riri ana.</p> 
 <p><a name="an_55:4">55:4</a> Mamae pu toku ngakau i roto i ahau: kua taka ki runga ki ahau nga wehi whakamate.</p> 
 <p><a name="an_55:5">55:5</a> Kua pa ki ahau te wehi me te wiri: a pokia iho ahau e te whakamataku.</p> 
 <p><a name="an_55:6">55:6</a> Na ko taku meatanga, Aue, te whai pakau ahau me he kukupa; penei ka rere atu ahau, a ka whai okiokinga.</p> 
 <p><a name="an_55:7">55:7</a> Katahi ahau ka rere ki tawhiti; a noho rawa atu i te koraha. (Hera.</p> 
 <p><a name="an_55:8">55:8</a> Ka hohoro toku rere atu i te hau, i te awha.</p> 
 <p><a name="an_55:9">55:9</a> ¶ Whakangaromia, e te Ariki, wehia o ratou arero; kua kitea hoki e ahau te tukino me te tutu o roto o te pa.</p> 
 <p><a name="an_55:10">55:10</a> Haereere ana ratou i te ao, i te po, i runga i ona taiepa, a tawhio noa: he kino kei roto, he hianga.</p> 
 <p><a name="an_55:11">55:11</a> He hara kei waenganui ona: kahore ona ara e mahue i te tinihanga, i te hianga.</p> 
 <p><a name="an_55:12">55:12</a> Ehara hoki i te hoariri nana ahau i tawai; penei e taea e ahau te whakaririka: ehara hoki i te hoa whawhai noku i whakakake ki ahau; penei kua piri ahau, kei kitea e ia.</p> 
 <p><a name="an_55:13">55:13</a> Nau ia, na te tangata i rite ki ahau, na toku takahoa, na taku i mohio ai.</p> 
 <p><a name="an_55:14">55:14</a> Ahuareka tonu ta taua korerorero; haere tahi ana hoki taua i roto i te ropu ki te whare o te Atua.</p> 
 <p><a name="an_55:15">55:15</a> Kia mau ohorere ratou i te mate, kia heke ora ki te reinga: he hara hoki kei o ratou nohoanga, kei waenganui i a ratou.</p> 
 <p><a name="an_55:16">55:16</a> ¶ Ko ahau, ka karanga ahau ki te Atua: a ma Ihowa ahau e whakaora.</p> 
 <p><a name="an_55:17">55:17</a> I te ahiahi, i te ata, i te poutumarotanga, ka inoi ahau, ka tangi: a ka whakarongo ia ki toku reo.</p> 
 <p><a name="an_55:18">55:18</a> Whakaorangia ana e ia toku wairua i runga i te rangimarie i ahau e whakaekea ana: he tokomaha hoki oku hoa whawhai.</p> 
 <p><a name="an_55:19">55:19</a> Ka whakarongo te Atua, no tua iho nei tona nohoanga, a ka whakahoki i ta ratou. (Hera.) Ko te hunga kahore o ratou whakawhitiwhitinga, a kahore o ratou wehi ki te Atua.</p> 
 <p><a name="an_55:20">55:20</a> Kua totoro ona ringa ki te hunga kua mau nei ta ratou rongo ki a ia; kua whakataka e ia tana kawenata.</p> 
 <p><a name="an_55:21">55:21</a> Maeneene atu tona mangai i te pata, he whawhai ia kei roto i tona ngakau: ngawari atu ana kupu i te hinu, kahore, he hoari kua oti te unu.</p> 
 <p><a name="an_55:22">55:22</a> Maka ki runga ki a Ihowa tau pikaunga, a mana koe e whakau ake: e kore e tukua e ia te hunga tika kia whakangaueuetia ake ake.</p> 
 <p><a name="an_55:23">55:23</a> Mau ia ratou e mea, e te Atua, kia heke ki te poka o te pirau: e kore nga tangata toto, nga tangata hianga e tutuki ki te hawhe o o ratou ra; ko ahau ia, ka whakawhirinaki ki a koe.</p> 
 <p><a name="an_56:1">56:1</a> ¶ Ki te tino kaiwhakatangi. Ionata ereme rehokime. Na Rawiri. He Mikitama, i a ia ka mau i nga Pirihitini ki Kata. Tohungia ahau e te Atua, ka horomia hoki ahau e te tangata: e tukino ana ia ki ahau i te ra roa nei, i a ia e ngangare tonu nei.</p> 
 <p><a name="an_56:2">56:2</a> E whai ana oku hoariri i te ra roa nei, kia horomia ahau; he tokomaha nei hoki e whakahi ana, e whawhai mai ana ki ahau.</p> 
 <p><a name="an_56:3">56:3</a> Ka whakawhirinaki ahau ki a koe i te wa e mataku ai ahau.</p> 
 <p><a name="an_56:4">56:4</a> Ma te Atua ahau ka whakamoemiti ki tana kupu: e whakawhirinaki ana ahau ki te Atua, e kore ahau e wehi. He aha ta te kikokiko e mea ai ki ahau?</p> 
 <p><a name="an_56:5">56:5</a> E whakariroia ketia ana e ratou aku kupu i nga ra katoa; heoi ano ta ratou e whakaaro ai ko te kino moku.</p> 
 <p><a name="an_56:6">56:6</a> E huihui ana ratou, e piri ana: e titiro matatau ana ki oku hikoinga, i a ratou e whanga nei ki toku wairua.</p> 
 <p><a name="an_56:7">56:7</a> Ma te he koia ratou ka mawhiti ai? kia riri koe, e te Atua, whakataka iho hoki nga iwi.</p> 
 <p><a name="an_56:8">56:8</a> ¶ E taua ana e koe oku kopikopikotanga: rongoatia oku roimata ki roto ki tau ipu: kahore ianei i tau pukapuka?</p> 
 <p><a name="an_56:9">56:9</a> I te ra e karanga ai ahau ka hoki whakamuri oku hoariri: e matau ana ahau ki tenei, kei ahau hoki te Atua.</p> 
 <p><a name="an_56:10">56:10</a> Ma te Atua ahau ka whakamoemiti ai ki tana kupu; ma Ihowa ahau ka whakamoemiti ai ki tana kupu.</p> 
 <p><a name="an_56:11">56:11</a> E whakawhirinaki ana ahau ki te Atua: e kore ahau e wehi. He aha ta te tangata e mea ai ki ahau?</p> 
 <p><a name="an_56:12">56:12</a> Kei ahau nga kupu taurangi ki a koe, e te Atua: me tuku e ahau nga whakamoemiti ki a koe.</p> 
 <p><a name="an_56:13">56:13</a> Nau hoki toku wairua i whakaora kei mata: e kore ianei koe e whakau i oku waewae kei paheke, kia haere ai ahau i te aroaro o te Atua i roto i te marama o te hunga ora.</p> 
 <p><a name="an_57:1">57:1</a> ¶ Ki te tino kaiwhakatangi. Aratakiti. He Mikitama. Na Rawiri, i tona rerenga i a Haora i a ia nei i roto i te ana. Tohungia ahau, e te Atua, tohungia ahau, e whakawhirinaki ana hoki toku wairua ki a koe: ae, ka piri ahau ki raro ki te taumarumarut anga o ou pakau, kia pahemo ra ano enei mate.</p> 
 <p><a name="an_57:2">57:2</a> Ka karanga ahau ki te Atua, ki te Runga Rawa, ki te Atua e oti ai aku mea katoa.</p> 
 <p><a name="an_57:3">57:3</a> Ka unga mai e ia he kaiwhakaora moku i te rangi, ina tawai te tangata e mea ana kia horomia ahau; (Hera.) ka unga mai e te Atua tana mahi tohu me tona pono.</p> 
 <p><a name="an_57:4">57:4</a> Kei waenganui toku wairua i nga raiona: e takoto ana ahau i waenganui i te hunga e kaia ana e te ahi; i nga tama hoki a te tangata, he tao nei o ratou niho, he pere, he hoari koi ano o ratou arero.</p> 
 <p><a name="an_57:5">57:5</a> Kia whakanuia koe, e te Atua, ki runga ake i nga rangi: hei runga atu i te whenua katoa tou kororia.</p> 
 <p><a name="an_57:6">57:6</a> Kua whakatakotoria e ratou he kupenga mo oku takahanga, kua piko toku wairua: kua keria e ratou he poka ki toku aroaro, a taka iho ko ratou ano ki roto. (Hera.</p> 
 <p><a name="an_57:7">57:7</a> ¶ Pamau tonu toku ngakau, e te Atua, pumau tonu toku ngakau: ka waiata ahau, ae, ka himene ahau.</p> 
 <p><a name="an_57:8">57:8</a> E ara, e toku kororia; e ara, e te hatere, e te hapa: ka ara wawe ano ahau.</p> 
 <p><a name="an_57:9">57:9</a> Ka whakamoemiti ahau ki a koe, e te Ariki, i waenganui i nga iwi; ka himene ki a koe i waenganui i nga tauiwi.</p> 
 <p><a name="an_57:10">57:10</a> He nui hoki tau mahi tohu, a tutuki noa ki nga rangi, me tou pono a tutuki noa ki nga kapua.</p> 
 <p><a name="an_57:11">57:11</a> Kia whakanuia koe, e te Atua, ki runga i nga rangi: hei runga i te whenua katoa tou kororia.</p> 
 <p><a name="an_58:1">58:1</a> ¶ Ki te tino kaiwhakatangi. Aratakiti. He Mikitama. Na Rawiri. He korero puku ranei ta koutou i te pono? he tika ranei ta koutou whakarite, e nga tama a te tangata?</p> 
 <p><a name="an_58:2">58:2</a> He pono, e mahia ana e koutou te he i roto i te ngakau, e paunatia ana e koutou te tutu a o koutou ringa i runga i te whenua.</p> 
 <p><a name="an_58:3">58:3</a> He tangata ke te hunga hara no te kopu mai ano; whanau kau kua kotiti ke, kua korero teka.</p> 
 <p><a name="an_58:4">58:4</a> Ko to ratou paihana he rite ki to te nakahi, kei te neke turi e puru nei i tona taringa;</p> 
 <p><a name="an_58:5">58:5</a> E kore nei e whakarongo ki te reo o te kaiwhakawai, ahakoa tino matau ia ki te whakawai.</p> 
 <p><a name="an_58:6">58:6</a> ¶ Whatiia, e te Atua, o ratou niho i roto i o ratou mangai: kowhakia, e Ihowa, nga niho nunui o nga kuao raiona.</p> 
 <p><a name="an_58:7">58:7</a> Kia mimiti ratou, ano he wai e heke atu ana: ka whakatikaia ana pere, kia rite ki te mea kua poutoa.</p> 
 <p><a name="an_58:8">58:8</a> Kia memeha haere, a kia pahure, ano he ngata: kia rite ki te mea mate roto a te wahine, kahore nei i kite i te ra.</p> 
 <p><a name="an_58:9">58:9</a> E kore e tukua kia rongo a koutou kohua i nga tataramoa, ka kahakina ratou e ia i roto i te awhiowhio, te mea kaiota, te mea e wera ana.</p> 
 <p><a name="an_58:10">58:10</a> Ka hari te tangata tika ua kite i te utu: ka horoia e ia ona waewae ki nga toto o te tangata hara.</p> 
 <p><a name="an_58:11">58:11</a> A ka mea te tangata, Koia, ka whai utu te tangata tika: ina, he Atua ano tenei e whakawa ana i te whenua.</p> 
 <p><a name="an_59:1">59:1</a> ¶ Ki te tino kaiwhakatangi. Aratakiti. He Mikitama na Rawiri, i a Haora i tono tangata hei tiaki mo te whare, hei whakamate mona. Whakaorangia ahau, e toku Atua, i oku hoariri: whakateiteitia ake ahau i te hunga e whakatika ana ki ahau.</p> 
 <p><a name="an_59:2">59:2</a> Whakaorangia ahau i nga kaimahi i te kino: kia ora ahau i te hunga toto.</p> 
 <p><a name="an_59:3">59:3</a> Kei te whanga nei hoki ratou mo toku wairua: e whakamine ana te hunga kaha ki te whawhai ki ahau; kahore nei oku tutu, kahore oku hara, e Ihowa.</p> 
 <p><a name="an_59:4">59:4</a> Hore oku kino, oma ana ratou, kei te takatu: e ara hei awhina moku, titiro mai hoki.</p> 
 <p><a name="an_59:5">59:5</a> Ae ra, maranga, e Ihowa, e te Atua o nga mano, e te Atua o Iharaira, tirohia iho nga tauiwi katoa: kaua e tohungia tetahi o te hunga kino, e poka ke nei. (Hera.</p> 
 <p><a name="an_59:6">59:6</a> Ka hoki mai ratou i te ahiahi, kei te tau, ano he kuri, taiawhiotia ana e ratou te pa.</p> 
 <p><a name="an_59:7">59:7</a> Nana, kei te kupa o ratou mangai, he hoari kei o ratou ngutu: ki ta ratou, ko wai e rongo?</p> 
 <p><a name="an_59:8">59:8</a> ¶ Ko tau ia, e Ihowa, he kata ki a ratou: hei tawainga mau nga tauiwi katoa.</p> 
 <p><a name="an_59:9">59:9</a> E toku kaha, ka tatari ahau ki a koe: ko te Atua hoki toku pa.</p> 
 <p><a name="an_59:10">59:10</a> Kei mua i ahau toku Atua aroha: ma te Atua ahau ka kite i taku i hiahia ai ki oku hoariri.</p> 
 <p><a name="an_59:11">59:11</a> Kaua ratou e whakamatea, kei wareware toku iwi: kia whakamararatia ratou e tou kaha; whakataka iho ratou, e te Ariki, e to matou whakangungu rakau.</p> 
 <p><a name="an_59:12">59:12</a> Mo te hara o to ratou mangai, mo nga kupu a o ratou ngutu, hopukia ratou i runga i to ratou whakakake, mo ta ratou korero, he kanga, he teka.</p> 
 <p><a name="an_59:13">59:13</a> Whakamotitia i runga i te riri, kia kahore ai ratou: a kia matau ratou ko te Atua te Kawana o Hakopa puta noa ki nga pito o te whenua. (Hera.</p> 
 <p><a name="an_59:14">59:14</a> I te ahiahi tukua ratou kia hoki, tukua ratou kia tau, ano he kuri, kia taiawhio ratou i te pa.</p> 
 <p><a name="an_59:15">59:15</a> Ka kopikopiko noa ratou ki te rapu kai, a ka tauwhanga i te po roa ina kore ratou e makona.</p> 
 <p><a name="an_59:16">59:16</a> Ko ahau ia, ka waiatatia e ahau tou kaha; ae, i te ata ka hamamatia e ahau tau mahi toku: ko koe hoki toku pa, toku piringa i te ra o toku pouri.</p> 
 <p><a name="an_59:17">59:17</a> Ka himene ahau ki a koe, e toku kaha: ko te Atua nei hoki toku pa, toku Atua aroha.</p> 
 <p><a name="an_60:1">60:1</a> ¶ Ki te tino kaiwhakatangi. Huhana Erutu. He Mikitama, na Rawiri, hei whakaako. No tana whawhaitanga ki a Aramanaharaima raua ko Aramatopa. Na hoki ana a Ioapa, a patua ana e ia a Eroma ki te Raorao Tote, kotahi tekau ma rua mano. E te Atua, kua pa nga matou e koe, kua oti matou te whakamarara e koe, kua riri koe; tahuri mai ano ki a matou.</p> 
 <p><a name="an_60:2">60:2</a> Wiri ana te whenua i a koe: kua ngatata i a koe: whakakapia ona wahi pakaru; e ru ana hoki.</p> 
 <p><a name="an_60:3">60:3</a> He mea pakeke kua whakakitea e koe ki tau iwi, kua oti matou te whakainu e koe ki te waina e wiri ai.</p> 
 <p><a name="an_60:4">60:4</a> Kua homai e koe he kara ki te hunga e wehi ana i a koe: kia whakakitea hei mea mo te pono. (Hera.</p> 
 <p><a name="an_60:5">60:5</a> Hei mea e mawhiti ai au e aroha ai: ma tou matau e whakaora, whakahokia mai hoki he kupu ki ahau.</p> 
 <p><a name="an_60:6">60:6</a> ¶ Kua korero te Atua i runga i tona tapu; ka hari ahau, ka kotikoti i Hekeme, ka roherohe hoki i te raorao o Hukota.</p> 
 <p><a name="an_60:7">60:7</a> Noku Kireara, noku ano a Manahi, ko Eparaima ano hoki te kaha o toku matenga; ko Hura taku kaiwhakatakoto ture;</p> 
 <p><a name="an_60:8">60:8</a> Ko Moapa taku oko horoi; ka maka e ahau toku hu ki runga ki Eroma: e Pirihitia, ko ahau hei whakamanamana mau.</p> 
 <p><a name="an_60:9">60:9</a> Ma wai ahau e kawe ki te pa kaha? Na wai ahau i arahi ki Eroma?</p> 
 <p><a name="an_60:10">60:10</a> He teka ranei, e te Atua, kua panga matou e koe? kahore hoki koe, e te Atua, e haere tahi me a matou taua.</p> 
 <p><a name="an_60:11">60:11</a> Homai he awhina mo matou ki o matou hoariri: he teka noa hoki te awhina a te tangata.</p> 
 <p><a name="an_60:12">60:12</a> Ma te Atua tatou ka toa ai: mana hoki e takahi ki raro o tatou hoa whawhai.</p> 
 <p><a name="an_61:1">61:1</a> ¶ Ki te tino kaiwhakatangi. Nekina. Na Rawiri. Whakarongo, e te Atua, ki taku karanga: tahuri mai ki taku inoi.</p> 
 <p><a name="an_61:2">61:2</a> Ka karanga ahau ki a koe i te pito o te whenua, ina pehia toku ngakau: arahina ahau ki te kohatu e tiketike ake ana i ahau.</p> 
 <p><a name="an_61:3">61:3</a> He piringa hoki koe moku: he pa kaha i te hoariri.</p> 
 <p><a name="an_61:4">61:4</a> Ka noho ahau ki tou tapenakara ake ake, ka okioki ki ou pakau hei piringa. (Hera.</p> 
 <p><a name="an_61:5">61:5</a> ¶ Kua rongo nei hoki koe, e te Atua, i aku kupu tauranga kua homai e koe te wahi o te hunga e wehi ana ki tou ingoa.</p> 
 <p><a name="an_61:6">61:6</a> Ka whakaraneatia e koe nga ra o te kingi; ona tau ki nga whakatupuranga katoa.</p> 
 <p><a name="an_61:7">61:7</a> E noho ia i te aroaro o te Atua ake ake: whakaritea mai he aroha, he pono, hei tiaki i a ia.</p> 
 <p><a name="an_61:8">61:8</a> Penei ka himene ahau ki tou ingoa ake ake: ka whakamana e ahau aku kupu taurangi i tenei ra, i tenei ra.</p> 
 <p><a name="an_62:1">62:1</a> ¶ Ki te tino kaiwhakatangi, ki a Ierutonu. He himene na Rawiri. Ko te Atua anake taku e tatari nei: kei a ia te whakaoranga moku.</p> 
 <p><a name="an_62:2">62:2</a> Ko ia anake toku kohatu, toku whakaoranga, toku pa hoki, e kore e nui toku ngaueuetanga.</p> 
 <p><a name="an_62:3">62:3</a> Kia pehea te roa o ta koutou tatau ki te tangata, kia whakamatea ai e koutou, e koutou katoa, ka rite ki te taiepa e tungou ana, ki te wawa ka tata te hinga?</p> 
 <p><a name="an_62:4">62:4</a> Heoi ano ta ratou e runanga ai ko te turaki i a ia i tona wahi teitei: e ahuareka ana ki te teka; e manaaki ana o ratou mangai, a e kanga ana a roto i a ratou. (Hera.</p> 
 <p><a name="an_62:5">62:5</a> Tatari, e toku wairua, ki te Atua anaki; ko ia taku e tumanako nei.</p> 
 <p><a name="an_62:6">62:6</a> Ko ia anake toku kohatu, toku whakaoranga, toku pa hoki; e kore ahau e whakangaueuetia.</p> 
 <p><a name="an_62:7">62:7</a> Kei te Atua te whakaoranga moku, te kororia ano moku; kei te Atua te kohatu o toku kaha, toku piringa.</p> 
 <p><a name="an_62:8">62:8</a> ¶ Whakawhirinaki ki a ia i nga wa katoa, e te iwi, ringihia to koutou ngakau ki tona aroaro: hei piringa mo tatou te Atua (Hera.</p> 
 <p><a name="an_62:9">62:9</a> He pono he mea memeha noa nga ware, he teka noa nga rangatira; ki te paunatia ratou, mama noa ake ratou tahi i te horihori.</p> 
 <p><a name="an_62:10">62:10</a> Kaua e whakawhirinaki ki te tukino, kei wairangi hoki ki te pahua: ki te tini haere nga taonga, kei whakamanawa to koutou ngakau ki reira.</p> 
 <p><a name="an_62:11">62:11</a> Kotahi korerotanga a te Atua, ka rua oku rongonga i tenei, no te Atua te kaha.</p> 
 <p><a name="an_62:12">62:12</a> Nau ano, e te Ariki, te mahi tohu: rite tonu hoki ki tana mahi tau utu ki te tangata.</p> 
 <p><a name="an_63:1">63:1</a> ¶ He himene na Rawiri, i a ia i te koraha o Hura. E te Atua, noku koe Atua; ka moata taku rapu i a koe. E hiainu ana toku wairua ki a koe, e hiahia ana oku kikokiko ki a koe, i te whenua maroke, ruha noa, kahore nei he wai.</p> 
 <p><a name="an_63:2">63:2</a> Koia i titiro atu ai ahau ki a koe i te wahi tapu, kia kite ai i tou kaha, i tou kororia.</p> 
 <p><a name="an_63:3">63:3</a> ¶ Pai atu tou aroha i te ora: mo reira ka whakamoemiti oku ngutu ki a koe.</p> 
 <p><a name="an_63:4">63:4</a> Ina, ka whakapai ahau ki a koe i ahau ano e ora nei; ka totoro atu oku ringa i runga i tou ingoa.</p> 
 <p><a name="an_63:5">63:5</a> Ka makona toku wairua, ano i te hinu wheua, i te ngako, a ka hari oku ngutu ina whakamoemiti toku mangai ki a koe.</p> 
 <p><a name="an_63:6">63:6</a> Ina mahara ahau ki a koe i runga i toku moenga, ina whakaaro ki a koe i nga mataaratanga o te po.</p> 
 <p><a name="an_63:7">63:7</a> ¶ Ko koe hoki toku kaiawhina: na ka hari ahau ki te taumarumarutanga iho o ou pakau.</p> 
 <p><a name="an_63:8">63:8</a> Piri tonu toku wairua ki a koe: e tautoko ake ana tou matau i ahau.</p> 
 <p><a name="an_63:9">63:9</a> Ko te hunga e whai ana i toku wairua kia whakangaromia, ka riro ratou ki nga wahi o raro rawa o te whenua.</p> 
 <p><a name="an_63:10">63:10</a> Ka tukua atu ratou ki te kaha o te hoari: hei wahi ratou ma nga pokiha.</p> 
 <p><a name="an_63:11">63:11</a> Tena ko te kingi, ka hari ia ki te Atua; ka whakamanamana nga tangata katoa ko ia nei ta ratou oati: a ka purua te mangai o te hunga katoa e korero teka ana.</p> 
 <p><a name="an_64:1">64:1</a> ¶ Ki te tino kaiwhakatangi. He himene na Rawiri. Whakarongo ki toku reo, e te Atua, ina inoi atu ahau: tiakina toku ora i te wehi o te hoariri.</p> 
 <p><a name="an_64:2">64:2</a> Huna ahau i te whakaaro ngaro o te hunga kino, i te ngangau a nga kaimahi i te he;</p> 
 <p><a name="an_64:3">64:3</a> Kua whakakoi nei i o ratou arero, ano he hoari, kua whakatika nei i a ratou pere, ara i nga kupu kikino,</p> 
 <p><a name="an_64:4">64:4</a> Hei koperenga pukutanga ma ratou ki te tangata tika; kitea rawatia ake kua kopere ki a ia, kahore hoki he wehi.</p> 
 <p><a name="an_64:5">64:5</a> E whakamaia ana ratou i a ratou ano ki te mea kino; e runanga ana kia whakatakotoria pukutia he rore, e mea ana, Ko wai e kite i a ratou?</p> 
 <p><a name="an_64:6">64:6</a> E rapu hara ana ratou; e mea ana, Kua ata rapu marie tatou: taea noatia te hohonutanga o te whakaaro o ia tangata, a ko te ngakau he hohonu.</p> 
 <p><a name="an_64:7">64:7</a> ¶ Ma te Atua ia e kopere he pere ki a ratou kitea rawatia ake kua tu ratou.</p> 
 <p><a name="an_64:8">64:8</a> Heoi ka meinga ratou kia tapatu, ko to ratou arero ake ano ka tu atu ki a ratou; a ka ruru i to ratou matenga te hunga katoa e kite i a ratou.</p> 
 <p><a name="an_64:9">64:9</a> Ka wehi ano hoki nga tangata katoa, ka whakapuaki i te mahi a te Atua: ka ata maharatia hoki e ratou tana mahi.</p> 
 <p><a name="an_64:10">64:10</a> Ka koa te tangata tika ki a Ihowa, ka whakawhirinaki hoki ki a ia: ka whakamanamana ano te hunga ngakau tika katoa.</p> 
 <p><a name="an_65:1">65:1</a> ¶ Ki te tino kaiwhakatangi. He himene, he waiata na Rawiri. E taria ana koe, e te Atua, e te whakamoemiti i Hiona: a ka whakamana te kupu taurangi ki a koe.</p> 
 <p><a name="an_65:2">65:2</a> E te kaiwhakarongo inoi, e haere nga kikokiko katoa ki a koe.</p> 
 <p><a name="an_65:3">65:3</a> E kaha ake ana i ahau nga kino: a matou mahi tutu, mau ena e hipoki.</p> 
 <p><a name="an_65:4">65:4</a> Ka hari te tangata e whiriwhiria e koe, e meatia e koe kia tata atu ki a koe, kia noho i roto i ou marae: ka makona matou i te pai o tou whare, o tou temepara tapu.</p> 
 <p><a name="an_65:5">65:5</a> He mea whakawehi, he tapu, tau utu kupu ki a matou, e te Atua o to matou whakaoranga, e te okiokinga o nga pito katoa o te whenua, o te hunga hoki i tawhiti i runga o te moana;</p> 
 <p><a name="an_65:6">65:6</a> ¶ E whakau nei i nga maunga, he kaha hoki nona; tona whitiki nei he kaha.</p> 
 <p><a name="an_65:7">65:7</a> E whakamarie nei i te haruru o nga moana, i te haruru o o ratou ngaru, i te ngangau hoki o nga iwi.</p> 
 <p><a name="an_65:8">65:8</a> Ka wehi ano ki au tohu te hunga e noho ana i nga pito rawa: hari ana i a koe nga putake o te ata, o te ahiahi.</p> 
 <p><a name="an_65:9">65:9</a> E tirotirohia ana e koe te whenua, e whakamakukuria ana, e whakamomonatia nuitia ana e koe; ki tonu te awa o te Atua i te wai: oti rawa ake te whakapai e koe, kua rite mai i a koe he witi mo aua wahi.</p> 
 <p><a name="an_65:10">65:10</a> Makuku rawa i a koe ona moa, pe ana i a koe ona tupuke: e whakangawaritia ana e koe ki nga ua: e manaakitia ana e koe tona pihinga ake.</p> 
 <p><a name="an_65:11">65:11</a> E karaunatia ana e koe te tau ki tou pai; e maturuturu ana hoki te momonatanga o ou ara.</p> 
 <p><a name="an_65:12">65:12</a> E maturuturu ana ki nga wahi kai o te koraha: a whitikiria ana nga pukepuke ki te koa.</p> 
 <p><a name="an_65:13">65:13</a> He hipi te kakahu o nga wahi kai; ngaro ana nga raorao i te witi; hamama ana ratou i te hari, waiata ana.</p> 
 <p><a name="an_66:1">66:1</a> ¶ Ki te tino kaiwhakatangi. He himene, he waiata. Hamama, e te whenua katoa, ki te Atua:</p> 
 <p><a name="an_66:2">66:2</a> Himenetia te kororia o tona ingoa, kia whai kororia te whakamoemiti ki a ia.</p> 
 <p><a name="an_66:3">66:3</a> Mea atu ki te Atua, Ano te wehi o au mahi! Ma te nui o tou kaha e ngohengohe ai ou hoariri ki a koe.</p> 
 <p><a name="an_66:4">66:4</a> E koropiko katoa te whenua ki a koe; ka himene ki a koe; ka himene ratou ki tou ingoa. (Hera.</p> 
 <p><a name="an_66:5">66:5</a> Haere mai kia kite i nga mahi a te Atua: mataku rawa tana mahi ki nga tama a te tangata.</p> 
 <p><a name="an_66:6">66:6</a> Nana i mea te moana hei tuawhenua: haere a waewae ana ratou ra roto i te awa; hari ana matou ki a ia i reira.</p> 
 <p><a name="an_66:7">66:7</a> Ko tona kawanatanga tuturu tonu i runga i tona kaha; e titiro ana ona kanohi ki nga tauiwi; kei whakakake te hunga tutu. (Hera.</p> 
 <p><a name="an_66:8">66:8</a> ¶ Whakapaingia to tatou Atua, e nga iwi; kia rangona te reo whakamoemiti ki a ia.</p> 
 <p><a name="an_66:9">66:9</a> Nana nei hoki i mau ai to tatou wairua ki te ora, kahore hoki e tukua e ia o tatou waewae kia nekehia.</p> 
 <p><a name="an_66:10">66:10</a> Kua whakamatauria hoki matou e koe, e te Atua: whakarewaia ana matou e koe, ano he hiriwa e whakarewaia ana.</p> 
 <p><a name="an_66:11">66:11</a> Kua kawea nei matou e koe ki roto ki te kupenga: whakapikaua ana e koe te mea whakamamae ki o matou hope.</p> 
 <p><a name="an_66:12">66:12</a> I meinga ano e koe o matou upoko kia ekengia hoihotia e te tangata; i ra roto matou i te kapura, i te wai: heoi whakaputaina mai ana matou e koe ki te wahi momona.</p> 
 <p><a name="an_66:13">66:13</a> ¶ Ka tomo ahau me nga tahunga tinana ki tou whare; ka whakamana ahau i aku kupu taurangi ki a koe,</p> 
 <p><a name="an_66:14">66:14</a> Era i puaki i oku ngutu, i korerotia e toku mangai i ahau e pouri ana.</p> 
 <p><a name="an_66:15">66:15</a> Ka whakaekea e ahau mau nga mea momona hei tahunga tinana, ngatahi ano me te mea kakara o nga hipi toa; ka tukua e ahau he puru, he koati. (Hera.</p> 
 <p><a name="an_66:16">66:16</a> Haere mai, whakarongo, e koutou katoa e wehi ana ki te Atua, a maku e whakapuaki tana i mea ai ki toku wairua.</p> 
 <p><a name="an_66:17">66:17</a> I tangi toku mangai ki a ia: i whakanuia ano ia e toku arero.</p> 
 <p><a name="an_66:18">66:18</a> Ki te whakaaroa e toku ngakau te he, e kore te Ariki e whakarongo mai.</p> 
 <p><a name="an_66:19">66:19</a> Nei ra he pono kua whakarongo te Atua, kua tahuri ia ki toku reo inoi.</p> 
 <p><a name="an_66:20">66:20</a> Kia whakapaingia te Atua, kihai nei i whakapeau ke i taku inoi, i tana atawhai hoki ki ahau.</p> 
 <p><a name="an_67:1">67:1</a> ¶ Ki te tino kaiwhakatangi. Nekinoto. He himene, he waiata. Ma te Atua tatou e atawhai, mana tatou e manaaki; mana e mea kia tiaho tona mata ki a tatou; (Hera.</p> 
 <p><a name="an_67:2">67:2</a> Kia matauria ai tau ara ki runga ki te whenua, tau whakaoranga i roto i nga tauiwi katoa.</p> 
 <p><a name="an_67:3">67:3</a> Kia whakamoemiti nga iwi ki a koe, e te Atua, kia whakamoemiti nga iwi katoa ki a koe.</p> 
 <p><a name="an_67:4">67:4</a> Kia koa nga tauiwi, kia waiata i te hari: no te mea ka tika tau whakawa mo nga iwi, a ka kawana koe i nga tauiwi o te whenua. (Hera.</p> 
 <p><a name="an_67:5">67:5</a> Kia whakamoemiti nga iwi ki a koe, e te Atua, kia whakamoemiti nga iwi katoa ki a koe.</p> 
 <p><a name="an_67:6">67:6</a> Kua tuku mai nei te whenua i ona hua; a ka manaaki te Atua, to tatou Atua, i a tatou.</p> 
 <p><a name="an_67:7">67:7</a> Ka manaaki te Atua i a tatou; a ka wehi nga pito katoa o te whenua i a ia.</p> 
 <p><a name="an_68:1">68:1</a> ¶ Ki te tino kaiwhakatangi. He himene, he waiata na Rawiri. Kia ara te Atua, kia marara ona hoariri: kia whati hoki i tona aroaro te hunga e kino ana ki a ia.</p> 
 <p><a name="an_68:2">68:2</a> Aia atu ratou, peratia me te paowa e aia ana: kia rite ki te ware pi e rewa ana i te kapura te ngaromanga o te hunga kino i te aroaro o te Atua.</p> 
 <p><a name="an_68:3">68:3</a> Kia koa ia te hunga tika; kia hari i te aroaro o te Atua: ae ra, kia tino hari pu ratou.</p> 
 <p><a name="an_68:4">68:4</a> Waiata ki te Atua, himenetia tona ingoa; opehia ake he huanui mo tana hariata i nga koraha; tona ingoa ko IHA; kia hari hoki ki tona aroaro.</p> 
 <p><a name="an_68:5">68:5</a> Hei matua mo nga pani, hei kaiwhakarite mo nga pouaru, te Atua i tona nohoanga tapu.</p> 
 <p><a name="an_68:6">68:6</a> E whakanohoia ana e te Atua te mokemoke ki te whare; e whakaputaina ana e ia nga herehere ki te ora: ko te hunga tutu ia e noho i te wahi waikore.</p> 
 <p><a name="an_68:7">68:7</a> ¶ E te Atua, i tou haerenga atu i mua i tau iwi: i tou haerenga i te koraha; (Hera.</p> 
 <p><a name="an_68:8">68:8</a> I wiri te whenua, i tuturu iho ano nga rangi i te aroaro o te Atua; me taua Hinai ano i te aroaro o te Atua, o te Atua o Iharaira.</p> 
 <p><a name="an_68:9">68:9</a> I taia mai, e koe, e te Atua, he ua nui; a i tou kainga e ruwha ana ka whakaukia e koe.</p> 
 <p><a name="an_68:10">68:10</a> I noho tau whakaminenga ki reira: na tou pai, e te Atua, i mea kai ai koe ma nga rawakore.</p> 
 <p><a name="an_68:11">68:11</a> Ka homai e Ihowa te kupu: he ope nui nga wahine whakapuaki.</p> 
 <p><a name="an_68:12">68:12</a> Whati rawa nga kingi o nga taua: a ko te wahine i noho i te whare, kei te tuwha i nga parakete.</p> 
 <p><a name="an_68:13">68:13</a> I a koutou ka takoto noa i nga takotoranga hipi, he rite ki nga pakau o te kukupa kua paparuatia nei ki te hiriwa, ona hou ki te koura whero.</p> 
 <p><a name="an_68:14">68:14</a> I te whakamararatanga a te Kaha Rawa i nga kingi i reira, koia ano kei te hukarere o Taramono te ma.</p> 
 <p><a name="an_68:15">68:15</a> ¶ He maunga Atua a Maunga Pahana; he maunga tiketike a Maunga Pahana.</p> 
 <p><a name="an_68:16">68:16</a> He aha koutou ka titiro titaha ai, e nga maunga tiketike, ki te maunga i hiahiatia nei e te Atua kia nohoia e ia? ae, ka nohoia e Ihowa ake ake.</p> 
 <p><a name="an_68:17">68:17</a> Ko nga hariata a te Atua, e rua tekau mano, mano mano iho; kei roto i a ratou te Ariki, me te mea ko Hinai, ko te wahi tapu.</p> 
 <p><a name="an_68:18">68:18</a> Kua kake koe ki runga, kua whakaraua e koe te whakarau: kua riro i a koe he ohaoha mo te tangata; ae, mo te hunga tutu ano, kia noho ai a Ihowa, te Atua ki a ratou.</p> 
 <p><a name="an_68:19">68:19</a> Kia whakapaingia te Ariki, e whakawaha nei i ta tatou pikaunga i tenei ra, i tenei ra, te Atua o to tatou whakaoranga. (Hera.</p> 
 <p><a name="an_68:20">68:20</a> Ko to tatou Atua te Atua o te whakaoranga: na Ihowa ano, na te Ariki, nga putanga ake i te mate.</p> 
 <p><a name="an_68:21">68:21</a> Ka maru ia i te Atua te matenga o ona hoariri: me te tumuaki huruhuru o te tangata e haere tonu ana i ana kino.</p> 
 <p><a name="an_68:22">68:22</a> ¶ I mea te Ariki, Ka whakahokia mai e ahau i Pahana, ka whakahokia mai e ahau taku iwi i nga rire o te moana:</p> 
 <p><a name="an_68:23">68:23</a> Kia toua ai tou waewae ki te toto, kia whiwhi ai te arero o au kuri ki tana wahi o ou hoariri.</p> 
 <p><a name="an_68:24">68:24</a> I kite ratou, e te Atua, i ou haerenga, i nga haerenga o toku Atua, o toku Kingi, i te wahi tapu.</p> 
 <p><a name="an_68:25">68:25</a> Ko nga kaiwaiata i haere i mua, i muri ko nga kaiwhakatangi, i waenganui o nga kotiro e patupatu ana i nga timipera.</p> 
 <p><a name="an_68:26">68:26</a> Whakapaingia te Atua i roto i nga whakaminenga, te Ariki hoki, e nga mea i puta mai i te matapuna o Iharaira.</p> 
 <p><a name="an_68:27">68:27</a> Kei reira a Pineamine, te whakaotinga, to ratou ariki, nga rangatira o Hura, me to ratou ropu, nga rangatira o Hepurona, me nga rangatira o Napatari.</p> 
 <p><a name="an_68:28">68:28</a> Kua oti he kaha mou te whakahau iho e tou Atua: whakaukia, e te Atua, tau i mea ai mo matou.</p> 
 <p><a name="an_68:29">68:29</a> Ka maua mai e nga kingi he hakari ki a koe, mo tou temepara i Hiruharama.</p> 
 <p><a name="an_68:30">68:30</a> Riria te kirehe o nga kakaho, te huinga puru, me nga kuao kau a nga iwi, me te takahi i nga pihi hiriwa ki raro: whakamararatia nga iwi e ahuareka ana ki te whainga.</p> 
 <p><a name="an_68:31">68:31</a> E puta mai nga rangatira i Ihipa: meake hohoro te totoro o nga ringa o Etiopia ki te Atua.</p> 
 <p><a name="an_68:32">68:32</a> ¶ Waiata ki te Atua, e nga rangatiratanga o te whenua: himene ki te Ariki: (Hera.</p> 
 <p><a name="an_68:33">68:33</a> Ki a ia, ko tona hariata nei ko nga rangi o nga rangi, nonamata: na, ka puaki tona reo, he reo kaha.</p> 
 <p><a name="an_68:34">68:34</a> Waiho te kaha i te Atua, kei runga nei i a Iharaira tana mahi rangatira: kei nga kapua hoki tona kaha.</p> 
 <p><a name="an_68:35">68:35</a> Ka wehingia koe, e te Atua, i roto i ou wahi tapu: ko te Atua o Iharaira te kaihomai i te kaha, i te mana, ki tona iwi. Whakapaingia te Atua.</p> 
 <p><a name="an_69:1">69:1</a> ¶ Ki te tino kaiwhakatangi. Hohanimi. Na Rawiri. Whakaorangia ahau e te Atua, ka tae mai hoki nga wai ki roto ki toku wairua.</p> 
 <p><a name="an_69:2">69:2</a> Ka tapoko ahau ki te oru hohonu, ki te wahi kahore nei he tunga: kua tae ahau ki nga wai hohonu, ngaro iho ahau i nga waipuke.</p> 
 <p><a name="an_69:3">69:3</a> Kua ruwha ahau i taku tangi; kua maroke toku korokoro: pakoko kau oku kanohi i ahau e tatari nei ki toku Atua.</p> 
 <p><a name="an_69:4">69:4</a> Tini ke i nga makawe o toku matenga te hunga e kino noa ana ki ahau: he kaha rawa te hunga e mauahara noa ana ki ahau, e mea nei kia whakamatea ahau; utua ana e ahau i reira nga mea kihai i tangohia e ahau.</p> 
 <p><a name="an_69:5">69:5</a> E te Atua, e matau ana koe ki toku kuware; kahore hoki oku he e ngaro i a koe.</p> 
 <p><a name="an_69:6">69:6</a> E te Ariki, e Ihowa o nga mano kaua te hunga e tatari ana ki a koe e whakama i ahau: e te Atua o Iharaira, kei numinumi kau i ahau te hunga e rapu ana i a koe.</p> 
 <p><a name="an_69:7">69:7</a> Mou hoki ahau i waiho ai hei tawainga: ngaro iho toku mata i te whakama.</p> 
 <p><a name="an_69:8">69:8</a> He tangata ke ahau ki oku hoa ake: hei tautangata ki nga tama a toku whaea.</p> 
 <p><a name="an_69:9">69:9</a> Ka pau hoki ahau i te aroha ki tou whare: kua tau ano ki ahau nga tawai a te hunga e tawai ana ki a koe.</p> 
 <p><a name="an_69:10">69:10</a> I ahau i tangi, i whakatiki hei whiu i toku wairua, ka waiho tena hei tawainga moku.</p> 
 <p><a name="an_69:11">69:11</a> I kakahu hoki ahau i te kakahu taratara moku, a i waiho hei whakatauki ma ratou.</p> 
 <p><a name="an_69:12">69:12</a> Kei te korero kino moku te hunga e noho ana i te kuwaha: waiatatia ana ahau e te hunga haurangi waina.</p> 
 <p><a name="an_69:13">69:13</a> ¶ Ko ahau ia, ki a koe taku inoi, e Ihowa, i te wa e manakohia ai: whakahokia mai he kupu ki ahau, e te Atua, i runga i te nui o tou aroha, o te pono o tau whakaoranga.</p> 
 <p><a name="an_69:14">69:14</a> Whakaorangia ahau i roto i te oru, kei toremi: kia ora ahau i te hunga e kino ana ki ahau, i nga wai hohonu ano hoki.</p> 
 <p><a name="an_69:15">69:15</a> Kei ngaro ahau i te waipuke, kei horomia e te rire; kei kopia ano te waha o te poka ki runga ki ahau.</p> 
 <p><a name="an_69:16">69:16</a> E Ihowa whakahokia mai he kupu ki ahau; he pai hoki tou atawhai: tahuri mai ki ahau, kia rite ki te nui o au arohatanga.</p> 
 <p><a name="an_69:17">69:17</a> A kaua e huna tou mata ki tau pononga; e pouri ana hoki ahau: hohoro te whakahoki kupu mai ki ahau.</p> 
 <p><a name="an_69:18">69:18</a> Whakatata mai ki toku wairua, hokona: whakaorangia ahau, e mahi nei oku hoariri.</p> 
 <p><a name="an_69:19">69:19</a> E matau ana koe ki toku tawainga, ki toku whakama, ki toku numinumi: kei tou aroaro oku hoariri katoa.</p> 
 <p><a name="an_69:20">69:20</a> Maru noa toku ngakau i te tawai; a ki tonu ahau i te pouri: i titiro ahau ki tetahi hei aroha mai, a kore ake; ki etahi hei whakamarie, a kihai i kitea.</p> 
 <p><a name="an_69:21">69:21</a> I homai he au hei kai maku: i toku matewaitanga ano i whakainumia ahau ki te winika.</p> 
 <p><a name="an_69:22">69:22</a> ¶ Kia meinga ta ratou tepu i to ratou aroaro hei mahanga; hei rore hoki i to ratou wa rangimarie.</p> 
 <p><a name="an_69:23">69:23</a> Kia whakapouritia o ratou kanohi, kei kite ratou: kia wiri tonu hoki o ratou hope.</p> 
 <p><a name="an_69:24">69:24</a> Ringihia atu tou riri ki runga ki a ratou, kia mau hoki ratou i tou arita, i tou weriweri.</p> 
 <p><a name="an_69:25">69:25</a> Kia ururuatia to ratou nohoanga: kaua tetahi e noho ki o ratou teneti.</p> 
 <p><a name="an_69:26">69:26</a> Mo ratou i tukino i te tangata i whiua nei e koe; a korerotia ana e ratou te pouri o te hunga i werohia e koe.</p> 
 <p><a name="an_69:27">69:27</a> Tapiritia he kino ki runga ki to ratou kino; kaua hoki ratou e tukua kia tomo ki tou tika.</p> 
 <p><a name="an_69:28">69:28</a> Kia murua atu ratou i te pukapuka o te ora, kaua ano e tuhituhia ki roto ki te hunga tika.</p> 
 <p><a name="an_69:29">69:29</a> Ko ahau ia, he rawakore, he pouri; kia whakateiteitia ake ahau, e te Atua, e tau whakaoranga.</p> 
 <p><a name="an_69:30">69:30</a> ¶ Ka whakamoemiti taku waiata ki te ingoa o te Atua, ka whakanui ano taku whakawhetai i a ia.</p> 
 <p><a name="an_69:31">69:31</a> Pai rawa tenei ki a Ihowa i te puru i te kau, i te mea whai haona, whai maikuku.</p> 
 <p><a name="an_69:32">69:32</a> Kua kite te hunga mahaki, kua hari: ka ora ano o koutou ngakau, e te hunga e rapu nei i te Atua.</p> 
 <p><a name="an_69:33">69:33</a> No te mea ka rongo a Ihowa ki nga rawakore, e kore ano e whakahawea ki ana herehere.</p> 
 <p><a name="an_69:34">69:34</a> Kia whakamoemiti te rangi me te whenua ki a ia, nga moana, me nga mea katoa e tere ana i roto.</p> 
 <p><a name="an_69:35">69:35</a> No te mea tera e whakaorangia e te Atua a Hiona, ka hanga ano e ia nga pa o Hura; a ka noho ratou ki reira, ka riro hoki a reira i a ratou.</p> 
 <p><a name="an_69:36">69:36</a> A ka nohoia a reira e nga uri o ana pononga: hei kainga tupu ano a reira mo te hunga e aroha ana ki tona ingoa.</p> 
 <p><a name="an_70:1">70:1</a> ¶ Ki te tino kaiwhakatangi. Na Rawiri, hei whakamahara. Kia hohoro, e te Atua, ki te whakaora i ahau: e Ihowa, hohoro ki te awhina i ahau.</p> 
 <p><a name="an_70:2">70:2</a> Kia whakama, kia pororaru ngatahi te hunga e rapu ana i toku wairua: kia whakahokia ki muri, kia whakama te hunga e hiahia ana kia he ahau.</p> 
 <p><a name="an_70:3">70:3</a> Kia whakahokia ki muri mo to ratou whakama, te hunga e mea ana ki ahau, Ha, ha.</p> 
 <p><a name="an_70:4">70:4</a> Kia hari, kia koa, ki a koe te hunga katoa e rapu ana i a koe; kia mea tonu te hunga e pai ana ki tau whakaoranga, Kia whakanuia te Atua.</p> 
 <p><a name="an_70:5">70:5</a> Ko ahau ia, he iti, he rawakore; hohoro mai, e te Atua, ki ahau: ko koe toku awhina, toku kaiwhakaora; kaua ra e whakaroa, e Ihowa.</p> 
 <p><a name="an_71:1">71:1</a> ¶ Ko koe taku e whakawhirinaki ai, e Ihowa: kei whakama ahau ake ake.</p> 
 <p><a name="an_71:2">71:2</a> Whakaorangia ahau, i runga i tou tika, kia mawhiti ano ahau: tahuri mai tou taringa ki ahau, whakaorangia hoki ahau.</p> 
 <p><a name="an_71:3">71:3</a> Kia ai koe hei teko e noho ai ahau, hei hokihokinga tonutanga atu moku: kua kiia iho ahau e koe kia whakaorangia: ko koe nei hoki toku kohatu, toku pourewa.</p> 
 <p><a name="an_71:4">71:4</a> Whakaorangia ahau, e toku Atua, i te ringa o te tangata kino, i te ringa o te whanoke, o te nanakia.</p> 
 <p><a name="an_71:5">71:5</a> Ko koe nei hoki, e te Ariki, e Ihowa, taku e tumanako atu nei, taku e whakawhirinaki nei no toku tamarikitanga ake ano.</p> 
 <p><a name="an_71:6">71:6</a> Nau ahau i tautoko ake no te kopu mai ano; nau ahau i tango mai i roto i nga whekau o toku whaea; ko koe taku e whakamoemiti tonu ai.</p> 
 <p><a name="an_71:7">71:7</a> He miharotanga ahau na te tini; ko koe ia toku piringa kaha.</p> 
 <p><a name="an_71:8">71:8</a> Kia ki toku mangai i te whakamoemiti ki a koe, i tou honore i te roa o te ra.</p> 
 <p><a name="an_71:9">71:9</a> Kaua ahau e panga a te wa o te koroheketanga, kaua ahau e whakarerea ina hemo toku kaha.</p> 
 <p><a name="an_71:10">71:10</a> E korerotia ana hoki ahau e oku hoariri, a e runanga tahi ana te hunga e whanga ana ki toku wairua.</p> 
 <p><a name="an_71:11">71:11</a> E mea ana, Kua whakarerea ia e te Atua: whaia, hopukia; kahore hoki tetahi hei whakaora.</p> 
 <p><a name="an_71:12">71:12</a> E te Atua, kei matara atu koe i ahau: e toku Atua, hohoro ki te awhina i ahau.</p> 
 <p><a name="an_71:13">71:13</a> Kia whakama, kia pau nga hoariri o toku wairua: kia hipokina ki te tawai, ki te whakama, te hunga e rapu ana i te he moku.</p> 
 <p><a name="an_71:14">71:14</a> ¶ Ko ahau ia, ka tumanako tonu: ka hono tonu ano te whakamoemiti ki a koe.</p> 
 <p><a name="an_71:15">71:15</a> Ma toku mangai e whakakite tou tika, tau whakaoranga i te roa o te ra; kahore hoki ahau e mohio e hia ranei.</p> 
 <p><a name="an_71:16">71:16</a> Ka haere ahau i runga i te kaha o te Ariki, o Ihowa, ka whakahuatia e ahau tou tika, tou anake.</p> 
 <p><a name="an_71:17">71:17</a> E te Atua, he mea whakaako ahau nau, no toku tamarikitanga ake; a he whakapuaki taku i au mahi whakamiharo a mohoa noa nei.</p> 
 <p><a name="an_71:18">71:18</a> Na kaua ahau e whakarerea, e te Atua, a koroheke noa, hina noa ahau, kia whakakitea ra ano e ahau tou kaha ki tenei whakatupuranga, tou nui ki nga tangata katoa e puta mai a mua.</p> 
 <p><a name="an_71:19">71:19</a> Kei runga rawa ano tou tika, e te Atua, he nui nei hoki au mahi: e te Atua, ko wai te rite ki a koe?</p> 
 <p><a name="an_71:20">71:20</a> He nui, he kino nga pouritanga ngakau i whakakitea mai e koe ki a matou; tera ano koe ka whakahauora i a matou, ka whakahoki ake ano i a matou i nga wahi hohonu o te whenua.</p> 
 <p><a name="an_71:21">71:21</a> Whakaraneatia e koe toku nui, a tahuri mai ano ka whakamarie i ahau.</p> 
 <p><a name="an_71:22">71:22</a> Ka whakamoemiti ahau ki a koe i runga i te hatere, ara ki tou pono, e toku Atua: ka himene ahau ki a koe i runga i te hapa, e te Mea Tapu o Iharaira.</p> 
 <p><a name="an_71:23">71:23</a> Ka tino hari oku ngutu ua himene ahau ki a koe: me toku wairua ano i hokona nei e koe.</p> 
 <p><a name="an_71:24">71:24</a> Ka korerotia hoki e toku arero tou tika i te roa o te ra: kua whakama nei hoki, kua numinumi kau te hunga i rapu i te he moku.</p> 
 <p><a name="an_72:1">72:1</a> ¶ Na Horomona. Homai, e te Atua, au whakaritenga ki te kingi, me tou tika ki te tama a te kingi.</p> 
 <p><a name="an_72:2">72:2</a> ¶ Mana e whakawa tou iwi i runga i te tika, au rawakore i runga i te whakawa tika.</p> 
 <p><a name="an_72:3">72:3</a> Ka kawea mai e nga maunga te rongo mau ki te iwi, e nga pukepuke i runga i te tika.</p> 
 <p><a name="an_72:4">72:4</a> Ka whakawa ia mo nga ware o te iwi: ka whakaorangia e ia nga tamariki a te rawakore; mongamonga noa i a ia te kaitukino.</p> 
 <p><a name="an_72:5">72:5</a> I te ra e mau ana, i te marama hoki, ka pera te mau o to ratou wehi ki a koe i nga whakatupuranga katoa.</p> 
 <p><a name="an_72:6">72:6</a> E heke iho ia ano he ua ki runga ki te kotinga tarutaru, me nga ua e whakamakuku nei i te whenua.</p> 
 <p><a name="an_72:7">72:7</a> Ka tupu te tangata tika i ona ra: tona roa ano o te ata noho, a kore noa te marama.</p> 
 <p><a name="an_72:8">72:8</a> Ka kingi ia i tenei moana, a tae noa ki tetahi moana, i te awa, a nga pito atu ano o te whenua.</p> 
 <p><a name="an_72:9">72:9</a> Ka piko ki tona aroaro te hunga o te koraha: a ka mitimiti ona hoariri i te puehu.</p> 
 <p><a name="an_72:10">72:10</a> Ka maua mai he hakari e nga kingi o Tarahihi, o nga motu: ka kawea mai he tahua e nga kingi o Hepa, o Tepa.</p> 
 <p><a name="an_72:11">72:11</a> Ae, ka koropiko nga kingi katoa ki a ia: ka mahi nga iwi katoa ki a ia.</p> 
 <p><a name="an_72:12">72:12</a> Ka ora hoki i a ia te rawakore ua tangi atu, te ware hoki me te tangata kahore nei ona kaiawhina.</p> 
 <p><a name="an_72:13">72:13</a> E tohu ia i te tangata iti, i te rawakore; ka ora ano i a ia nga wairua o nga rawakore.</p> 
 <p><a name="an_72:14">72:14</a> Ka hokona e ia to ratou wairua i roto i te tukino, i te tutu, he mea utu nui hoki o ratou toto ki tana titiro.</p> 
 <p><a name="an_72:15">72:15</a> A e ora ratou; ka hoatu ano ki a ia he koura no Hepa: ka tukua tonutia hoki te inoi mona; ka whakapaingia ia i tenei ra, i tenei ra.</p> 
 <p><a name="an_72:16">72:16</a> He kutanga witi tera i runga i te whenua, i te tihi o nga maunga; ngarue ana ona hua, ano ko Repanona, a ka rite te tupu o nga tangata o te pa ki to te tarutaru o te whenua.</p> 
 <p><a name="an_72:17">72:17</a> Ka mau tonu tona ingoa ake ake; ka rite tona ingoa ki te ra te pumau: kei roto i a ia te manaaki mo te tangata; ka korerotia tona koa e nga iwi katoa.</p> 
 <p><a name="an_72:18">72:18</a> ¶ Kia whakapaingia a Ihowa, te Atua, te Atua o Iharaira: ko ia nei anake hei mahi i nga mahi whakamiharo;</p> 
 <p><a name="an_72:19">72:19</a> Kia whakapaingia ano tona ingoa kororia mo ake tonu atu; kia ki katoa hoki te whenua i tona kororia. Amine, ae Amine.</p> 
 <p><a name="an_72:20">72:20</a> Ko te mutunga tenei o nga inoi a Rawiri, a te tama a Hehe.</p> 
 <p><a name="an_73:1">73:1</a> ¶ He himene na Ahapa. He pono, he pai te Atua ki a Iharaira; ki te hunga ngakau ma.</p> 
 <p><a name="an_73:2">73:2</a> Ko ahau ia, wahi iti kua tapepa oku waewae: me i kotahi kua paheke oku takahanga.</p> 
 <p><a name="an_73:3">73:3</a> I hae hoki ahau ki te hunga whakahi, i toku kitenga i te tangata hara e kake ana.</p> 
 <p><a name="an_73:4">73:4</a> Kahore hoki he whakawiringa a te mate i a ratou: he maro ano o ratou uaua.</p> 
 <p><a name="an_73:5">73:5</a> Kahore nga mea whakapouri tangata e pa ki a ratou; kahore ano ratou e whiua tahitia me te mano tangata.</p> 
 <p><a name="an_73:6">73:6</a> Na reira, ano he hei te whakakake e awhi nei i a ratou, ano he kakahu te tutu e hipokina nei ratou.</p> 
 <p><a name="an_73:7">73:7</a> Pupuhi ana o ratou kanohi i te ngako: nui ake nga mea i a ratou i a o ratou ngakau i hiahia ai.</p> 
 <p><a name="an_73:8">73:8</a> E whakahi ana ratou, e korero kino ana mo te whakatoi: kei runga noa ake a ratou korero.</p> 
 <p><a name="an_73:9">73:9</a> Tutuki tonu to ratou mangai ki nga rangi: e kopikopiko ana hoki to ratou arero i runga i te whenua.</p> 
 <p><a name="an_73:10">73:10</a> Koia tona iwi i hoki mai ai ki konei: a e whakawiria ana he wai mo ratou, ki tonu te kapu.</p> 
 <p><a name="an_73:11">73:11</a> E mea ana ratou, Ma te aha e matau ai te Atua? He matauranga koia to te Runga Rawa?</p> 
 <p><a name="an_73:12">73:12</a> Nana, ko te hunga kino tenei, kei runga tonu i te whenua rangatira, e hua ana o ratou taonga.</p> 
 <p><a name="an_73:13">73:13</a> He pono he maumau taku mea i toku ngakau kia ma, taku horoi hoki i oku ringa ki te harakore.</p> 
 <p><a name="an_73:14">73:14</a> E whiua ana hoki ahau i te roa o te ra, e pakia ana i nga ata katoa.</p> 
 <p><a name="an_73:15">73:15</a> ¶ Me i ki ahau, Ka penei taku korero; na e tinihanga ana ahau ki te whakatupuranga o au tamariki.</p> 
 <p><a name="an_73:16">73:16</a> I taku meatanga kia matauria tenei, ka kite ahau he mahi whakauaua rawa;</p> 
 <p><a name="an_73:17">73:17</a> Tae noa ahau ki te wahi tapu o te Atua, katahi ahau ka mohio ki to ratou mutunga.</p> 
 <p><a name="an_73:18">73:18</a> He pono i whakaturia ratou e koe ki nga wahi pahekeheke; a whakataka ana e koe ki te ngaromanga.</p> 
 <p><a name="an_73:19">73:19</a> Ano te panga whakareretanga o to ratou hunanga! kua pau rawa i nga wehi.</p> 
 <p><a name="an_73:20">73:20</a> Ka rite ki te rekanga kanohi, ina ara ake te tangata, tau whakahawea ki to ratou ahua, e te Ariki, ina ara ake koe.</p> 
 <p><a name="an_73:21">73:21</a> ¶ Na mamae noa iho toku ngakau, a hukihuki ana oku whatumanawa.</p> 
 <p><a name="an_73:22">73:22</a> He whakaarokore hoki ahau, he kuware: me te mea he kirehe ahau i tou aroaro.</p> 
 <p><a name="an_73:23">73:23</a> Ahakoa ra kei a koe tonu ahau; e puritia ana e koe toku ringa matau.</p> 
 <p><a name="an_73:24">73:24</a> Ma tou whakaaro ahau e arahi; muri iho ka riro ahau i a koe ki te kororia.</p> 
 <p><a name="an_73:25">73:25</a> Ko wai hoki toku i te rangi ko koe anake? Kahore atu hoki oku i te whenua e hiahia ai, ko koe anake.</p> 
 <p><a name="an_73:26">73:26</a> Hemo iho oku kikokiko me toku ngakau: ko te Atua ia te kaha o toku ngakau, toku wahi ake ake.</p> 
 <p><a name="an_73:27">73:27</a> Na, ko te hunga e mamao atu ana i a koe ka mate: ka ngaro i a koe te hunga puremu katoa e whakarere nei i a koe.</p> 
 <p><a name="an_73:28">73:28</a> Ko ahau ia, he pai ki ahau te whakatata ki te Atua: kua waiho e ahau te Ariki, a Ihowa, hei whakawhirinakitanga moku, kia whakapuakina ai e ahau au mahi katoa.</p> 
 <p><a name="an_74:1">74:1</a> ¶ He Makiri na Ahapa. E te Atua, he aha i panga ai matou e koe ake ake? He aha i pongere ai tou riri ki nga hipi o tau mara?</p> 
 <p><a name="an_74:2">74:2</a> Mahara ki tau whakaminenga i hokona e koe i mua, i utua e koe hei iwi mo tou kainga tupu; a ki tenei Maunga Hiona i nohoia nei e koe.</p> 
 <p><a name="an_74:3">74:3</a> Hiki ake ou waewae ki nga whakangaromanga e mau tonu nei, ki nga mahi kino katoa a te hoariri ki te wahi tapu.</p> 
 <p><a name="an_74:4">74:4</a> Kua hamama nei ou hoariri i waenganui i au whakaminenga, kua whakaturia e ratou a ratou kara hei tohu.</p> 
 <p><a name="an_74:5">74:5</a> E rite ana ratou ki nga tangata e hapai ana i te titaha ki te puia rakau.</p> 
 <p><a name="an_74:6">74:6</a> Inaianei ia e tukitukia ana e ratou ona mea whakairo, pakaruhia iho ana ki te titaha, ki te hama.</p> 
 <p><a name="an_74:7">74:7</a> Kua toua tou wahi tapu ki te kapura, kua noa i a ratou te nohoanga o tou ingoa, kei te whenua e takoto ana.</p> 
 <p><a name="an_74:8">74:8</a> I mea to ratou ngakau, Me whakangaro ratou a poto ake: kua tahuna e ratou nga whare huihui katoa o te Atua i te whenua.</p> 
 <p><a name="an_74:9">74:9</a> Kahore matou e kite i o matou tohu, kahore atu he poropiti, kahore hoki tetahi o matou e matau ana kia pehea ake te roa.</p> 
 <p><a name="an_74:10">74:10</a> E te Atua, kia pehea ake te roa o te tawai a te hoariri? Ka kohukohu tonu ranei te hoariri ki tou ingoa ake ake?</p> 
 <p><a name="an_74:11">74:11</a> He aha i pepeke ai tou ringa, tou matau? Unuhia i roto i tou uma, whakamotitia ratou.</p> 
 <p><a name="an_74:12">74:12</a> ¶ Ko te Atua ia toku Kingi o tua iho, e mahi whakaora ana i waenganui i te whenua.</p> 
 <p><a name="an_74:13">74:13</a> Nau, na tou kaha i wawae te moana: pakaru ana i a koe nga matenga o nga tarakona i nga wai.</p> 
 <p><a name="an_74:14">74:14</a> Mongamonga noa i a koe nga matenga o rewiatana: a hoatu ana ia e koe hei kai ma te iwi o te koraha.</p> 
 <p><a name="an_74:15">74:15</a> I wahia e koe te puna me te roma; mimiti ake i a koe nga awa nunui.</p> 
 <p><a name="an_74:16">74:16</a> Nau te ao, nau hoki te po; nau i whakarite te marama me te ra.</p> 
 <p><a name="an_74:17">74:17</a> Nau i whakatu nga rohe katoa o te whenua: te raumati me te hotoke, he mea whakarite ena nau.</p> 
 <p><a name="an_74:18">74:18</a> ¶ Kia mahara ki tenei, kua tawai te hoariri, e Ihowa: kua kohukohu te hunga poauau ki tou ingoa.</p> 
 <p><a name="an_74:19">74:19</a> Kaua e tukua te wairua o tau kukupa ki te kirehe: kei wareware ake ake ki te whakaminenga o au rawakore.</p> 
 <p><a name="an_74:20">74:20</a> Whakaaroa te kawenata; kua kiki hoki nga wahi pouri o te whenua i nga nohoanga nanakia.</p> 
 <p><a name="an_74:21">74:21</a> Kei hoki whakama mai te tangata e tukinotia ana: kia whakamoemititia tou ingoa e te ware, e te rawakore.</p> 
 <p><a name="an_74:22">74:22</a> E ara, e te Atua, tohea tau tohe: mahara ki ta te tangata poauau tawai ki a koe a pau noa te ra.</p> 
 <p><a name="an_74:23">74:23</a> Kei wareware ki te reo o ou hoariri: e kake tonu ana te ngangau a te hunga e whakatika ana ki a koe.</p> 
 <p><a name="an_75:1">75:1</a> ¶ Ki te tino kaiwhakatangi. Aratakiti. He himene, he waiata na Ahapa. Ka whakawhetai tonu matou ki a koe, e te Atua; ka whakawhetai tonu matou, kei te tata mai hoki tou ingoa: e korerotia ana e te tangata au mahi whakamiharo.</p> 
 <p><a name="an_75:2">75:2</a> Ka kitea e ahau te wa e rite ana, ka tika taku whakawa.</p> 
 <p><a name="an_75:3">75:3</a> Kuteretere noa iho te whenua me ona tangata katoa; naku i whakatu ona pou. (Hera.</p> 
 <p><a name="an_75:4">75:4</a> I mea ahau ki te hunga whakakake, Kati ra te whakakake; ki te hunga hara ano, Kaua e whakaarahia te haona.</p> 
 <p><a name="an_75:5">75:5</a> Kaua to koutou haona e whakaarahia ki runga: kati te whakamaro i te kaki ina korero.</p> 
 <p><a name="an_75:6">75:6</a> ¶ No te mea kahore he aranga i te rawhiti, kahore i te hauauru, kahore hoki i te tonga.</p> 
 <p><a name="an_75:7">75:7</a> Ko te Atua ia te kaiwhakawa; ko tenei e whakaititia iho ana e ia, ko tera e whakaarahia ake ana.</p> 
 <p><a name="an_75:8">75:8</a> Kei te ringa hoki o Ihowa he kapu, pahuka tonu te waina; ki tonu, whakananu rawa, hei ringihanga mana: ko nga nganga ia, ma te hunga kino katoa o te whenua e tatau, e inu.</p> 
 <p><a name="an_75:9">75:9</a> Ko ahau ia, ka kauwhau tonu: ka himene ki te Atua o Hakopa.</p> 
 <p><a name="an_75:10">75:10</a> A ka kotia e ahau nga haona katoa o te hunga kino: ka whakaarahia ake ia nga haona o te tangata tika.</p> 
 <p><a name="an_76:1">76:1</a> ¶ Ki te tino kaiwhakatangi. Nekinoto. He himene, he waiata na Ahapa. E matauria ana te Atua i roto i a Hura, he nui tona ingoa i roto i a Iharaira.</p> 
 <p><a name="an_76:2">76:2</a> Kei Harema hoki tona tapenakara; kei Hiona tona nohoanga.</p> 
 <p><a name="an_76:3">76:3</a> I whati i a ia i reira nga pere o te kopere, te whakangungu rakau, te hoari, me nga mea mo te whawhai. (Hera.</p> 
 <p><a name="an_76:4">76:4</a> Tera atu tou kororia, tou nui, i to nga maunga kirehe.</p> 
 <p><a name="an_76:5">76:5</a> Kua pahuatia te hunga ngakau toa, moe ana ratou i ta ratou moe; kihai ano i whai ringa tetahi o nga marohirohi.</p> 
 <p><a name="an_76:6">76:6</a> Na tau whakatupehupehu, e te Atua o Hakopa, i parangia ai te hariata me te hoiho e te moe.</p> 
 <p><a name="an_76:7">76:7</a> ¶ Ko koe, ina, ko koe e wehingia; ko wai hoki e tu ki tou aroaro ina riri koe?</p> 
 <p><a name="an_76:8">76:8</a> Nau i rangona iho ai te whakawa i te rangi: wehi ana te whenua, whakaririka kau ana,</p> 
 <p><a name="an_76:9">76:9</a> I te aranga ake o te Atua ki te whakawa, ki te whakaora i te hunga mahaki katoa o te whenua. (Hera.</p> 
 <p><a name="an_76:10">76:10</a> He pono ka whai kororia koe i te riri o te tangata: mau ano e whitiki te toenga o te riri.</p> 
 <p><a name="an_76:11">76:11</a> Whakapuakina te kupu taurangi ki a Ihowa, ki to koutou Atua, whakamana hoki; e te hunga katoa i tetahi taha ona, i tetahi taha, mauria he hakari ki a ia, ka tika hoki te wehi ki a ia.</p> 
 <p><a name="an_76:12">76:12</a> Mana e poro atu te wairua o nga rangatira: e matakuria ana ia e nga kingi o te whenua.</p> 
 <p><a name="an_77:1">77:1</a> ¶ Ki te tino kaiwhakatangi, ki a Ierutunu. He himene na Ahapa. Ki te Atua toku reo, e karanga nei ahau, ki te Atua toku reo, a tera e tahuri mai tona taringa ki ahau.</p> 
 <p><a name="an_77:2">77:2</a> I rapu ahau ki te Ariki i te ra o toku pouri: maro tonu toku ringa i te po, kihai ano i pepeke; kihai toku wairua i pai kia whakamarietia.</p> 
 <p><a name="an_77:3">77:3</a> E mahara ana ahau ki te Atua, a e pouri ana: kei te whakaaroaro, a ngaro iho toku wairua. (Hera.</p> 
 <p><a name="an_77:4">77:4</a> E puritia ana e koe oku kanohi kia mataara tonu; he pouri ahau, te ahei te korero.</p> 
 <p><a name="an_77:5">77:5</a> Ka hoki oku whakaaro ki nga ra onamata, ki nga tau o tua iho.</p> 
 <p><a name="an_77:6">77:6</a> E whakamahara ana ahau ki taku waiata i te po, e korerorero ana ki toku ngakau e rapurapu ana toku wairua.</p> 
 <p><a name="an_77:7">77:7</a> Tera ranei te Ariki e panga tonu ake ake? A heoi ano ranei ana manakohanga mai?</p> 
 <p><a name="an_77:8">77:8</a> Kua kahore ranei tana mahi tohu mo ake tonu atu? Kua whati ranei tana kupu a ake ake?</p> 
 <p><a name="an_77:9">77:9</a> Kua wareware ranei te Atua ki te atawhai? Kua riri ranei ia, a tutakina atu ana e ia tona aroha? (Hera.</p> 
 <p><a name="an_77:10">77:10</a> Na ka mea ahau, Ko toku ngoikore tenei: otira ka mahara ahau ki nga tau o te ringa matau o te Runga Rawa.</p> 
 <p><a name="an_77:11">77:11</a> ¶ Ka mahara ahau ki nga mahi a Ihowa; ae ra, ka mahara ahau ki au mea whakamiharo o tua iho.</p> 
 <p><a name="an_77:12">77:12</a> Ka whakaaro hoki ahau ki au meatanga katoa, ka purakau ki au mahi.</p> 
 <p><a name="an_77:13">77:13</a> E te Atua, kei te wahi tapu tou ara: ko wai te atua nui hei rite ki te Atua?</p> 
 <p><a name="an_77:14">77:14</a> Ko koe te Atua e mahi nei i nga mea whakamiharo: kua whakapuakina e koe tou kaha i waenganui o nga iwi.</p> 
 <p><a name="an_77:15">77:15</a> Hokona ana e tou ringa tau iwi, nga tama a Hakopa raua ko Hohepa. (Hera.</p> 
 <p><a name="an_77:16">77:16</a> I kite nga wai i a koe, e te Atua i kite nga wai i a koe, mataku ana: i oho ano nga rire.</p> 
 <p><a name="an_77:17">77:17</a> Ringihia ana he wai e nga kapua, puaki ana te haruru o nga rangi: rererere ana au pere.</p> 
 <p><a name="an_77:18">77:18</a> I roto i te awhiowhio te haruru o tau whatitiri: marama noa te ao i nga uira; wiri ana te whenua, oioi ana.</p> 
 <p><a name="an_77:19">77:19</a> I te moana tou ara, i nga wai nui tou huarahi, e kore ano e kitea ou takahanga.</p> 
 <p><a name="an_77:20">77:20</a> He mea arahi e koe tau iwi ano he kahui, ara e te ringa o Mohi raua ko Arona.</p> 
 <p><a name="an_78:1">78:1</a> ¶ He Makiri na Ahapa. Kia anga mai te taringa, e toku iwi, ki taku ture: tahuri mai o koutou taringa ki nga kupu a toku mangai.</p> 
 <p><a name="an_78:2">78:2</a> Ka puaki te kupu whakarite i toku mangai, ka korerotia e ahau nga mea ngaro onamata:</p> 
 <p><a name="an_78:3">78:3</a> I rongo nei, i matau nei tatou, i korero ai hoki o tatou matua ki a tatou.</p> 
 <p><a name="an_78:4">78:4</a> E kore e huna e matou i a ratou tamariki: me whakaatu ki to muri whakatupuranga nga whakamoemiti ki a Ihowa, me tona kaha, me ana mahi whakamiharo i mea ai ia.</p> 
 <p><a name="an_78:5">78:5</a> Kua pumau hoki i a ia he whakaaturanga i roto i a Hakopa, kua takoto he ture i roto i a Iharaira: a whakahaua mai ana e ia o tatou tupuna, kia whakaakona ki a ratou tamariki.</p> 
 <p><a name="an_78:6">78:6</a> Kia matauria ai e to muri whakatupuranga, e nga tamariki e whanau, e ara ake a mua: mo ta ratou whakaatu ki a ratou tamariki.</p> 
 <p><a name="an_78:7">78:7</a> Kia u ai ta ratou tumanako ki te Atua, kei wareware hoki ki nga mahi a te Atua: engari kia mau ki ana whakahau.</p> 
 <p><a name="an_78:8">78:8</a> Kei rite hoki ki o ratou tupuna, ki te whakatupuranga whakakeke, tutu, ki te whakatupuranga kihai nei i whakatikatika i to ratou ngakau, kihai hoki i u to ratou wairua ki te Atua.</p> 
 <p><a name="an_78:9">78:9</a> ¶ He hunga mau patu nga tama a Eparaima, he hunga hapai kopere, heoi tahuri ana ratou i te ra o te tatauranga.</p> 
 <p><a name="an_78:10">78:10</a> Kihai i puritia e ratou te kawenata a te Atua; kihai ano i pai ki te haere i tana ture;</p> 
 <p><a name="an_78:11">78:11</a> Heoi, kua wareware ki ana mahi, me ana mea whakamiharo i whakakitea e ia ki a ratou.</p> 
 <p><a name="an_78:12">78:12</a> He mea whakamiharo ana mahi i te aroaro o o ratou tupuna, i te whenua o Ihipa, i te parae o Toana.</p> 
 <p><a name="an_78:13">78:13</a> Tapahia ana e ia te moana, a meinga ana ratou kia whiti: tu ake i a ia nga wai ano he puranga.</p> 
 <p><a name="an_78:14">78:14</a> He mea arahi ratou e ia i te awatea ki te kapua: i te roa hoki o te po ki te marama o te ahi.</p> 
 <p><a name="an_78:15">78:15</a> I wahia e ia nga kohatu i te koraha; a me te mea no nga rire nui tana wai hei inu ma ratou.</p> 
 <p><a name="an_78:16">78:16</a> Puta mai ana i a ia he awa i roto i te kamaka: meinga ana nga wai kia heke, ano he waipuke.</p> 
 <p><a name="an_78:17">78:17</a> Heoi ka hara ano ratou ki a ia: whakatoi ana ki te Runga Rawa i te koraha.</p> 
 <p><a name="an_78:18">78:18</a> Na kei te whakamatautau to ratou ngakau i te Atua, kei te inoi kai ma to ratou hiahia.</p> 
 <p><a name="an_78:19">78:19</a> I korero kino ano ratou ki te Atua, i mea; E ahei ranei i te Atua te taka he tepu ki te koraha?</p> 
 <p><a name="an_78:20">78:20</a> Nana, ko tana patunga i te kohatu, ka pakaru mai te wai, a puke ana nga awa: e taea ano ranei e ia te homai taro, e pae ranei i a ia he kikokiko ma tana iwi?</p> 
 <p><a name="an_78:21">78:21</a> Na ko te rongonga o Ihowa, na ka riri: a toro ana te kapura ki a Hakopa, puta ake ana te riri ki a Iharaira;</p> 
 <p><a name="an_78:22">78:22</a> Mo ratou kihai i whakapono ki te Atua, kihai ano i whakawhirinaki ki tana whakaoranga.</p> 
 <p><a name="an_78:23">78:23</a> Nana nei hoki i whakahau nga kapua i runga, i whakatuwhera nga tatau o te rangi.</p> 
 <p><a name="an_78:24">78:24</a> A whakauaina iho te mana ki runga ki a ratou hei kai; homai ana hoki e ia te witi o te rangi ma ratou.</p> 
 <p><a name="an_78:25">78:25</a> Kai ana te tangata i ta te anahera kai: i tukua e ia he kai ma ratou, a makona noa.</p> 
 <p><a name="an_78:26">78:26</a> I whakaohokia e ia te marangai i te rangi: i takina ano te tonga e tona kaha.</p> 
 <p><a name="an_78:27">78:27</a> A whakauaina iho e ia te kikokiko ki a ratou ano he puehu; he manu whai pakau ano he one no te moana.</p> 
 <p><a name="an_78:28">78:28</a> A whakangahorotia iho e ia ki waenganui i to ratou puni: ki o ratou nohoanga a tawhio noa.</p> 
 <p><a name="an_78:29">78:29</a> Na kai ana ratou, tino makona; i tukua hoki e ia ki a ratou ta ratou i hiahia ai:</p> 
 <p><a name="an_78:30">78:30</a> Kihai ratou i ngaruru ki ta ratou i hiahia ai; a i roto tonu ta ratou kai i o ratou mangai,</p> 
 <p><a name="an_78:31">78:31</a> Na ka pa te riri o te Atua ki a ratou, a patua iho e ia te hunga tetere o ratou; piko ana i a ia nga taitamariki o Iharaira.</p> 
 <p><a name="an_78:32">78:32</a> Ahakoa pa katoa tenei, i hara ano ratou, kihai ano i whakapono ki ana mahi whakamiharo.</p> 
 <p><a name="an_78:33">78:33</a> I whakapaua ai e ia o ratou ra ki te horihori, o ratou tau ki te potatutatu.</p> 
 <p><a name="an_78:34">78:34</a> Ka patua ratou e ia, na, ka rapu ratou i a ia, a ka hoki, ka ui wawe ki te Atua.</p> 
 <p><a name="an_78:35">78:35</a> Ka mahara hoki ko te Atua to ratou kohatu, ko te Atua, ko te Runga Rawa, to ratou kaihoko.</p> 
 <p><a name="an_78:36">78:36</a> Otiia kei te patipati o ratou mangai ki a ia, a teka ana o ratou arero ki a ia.</p> 
 <p><a name="an_78:37">78:37</a> Kihai hoki to ratou ngakau i tika ki a ia; kihai ano ratou i u ki tana kawenata.</p> 
 <p><a name="an_78:38">78:38</a> Ko tana ia, he aroha; hipokina ana e ia te he, kihai ano i whakangaro: ae ra, he maha ana whakahokinga iho i tona riri, a kihai i oho katoa tona riri.</p> 
 <p><a name="an_78:39">78:39</a> I mahara hoki ia he kikokiko nei ratou: he hau e pahure atu ana, a e kore e hoki mai.</p> 
 <p><a name="an_78:40">78:40</a> ¶ Ano te tini o a ratou whakatoinga i a ia i te koraha, o a ratou whakapouritanga i a ia i te tahora!</p> 
 <p><a name="an_78:41">78:41</a> Hoki whakamuri ana ratou, whakamatautau ana i te Atua: whakatoia ana e ratou te Mea Tapu o Iharaira.</p> 
 <p><a name="an_78:42">78:42</a> Kihai ratou i mahara ki tona ringa, ki te ra i whakaorangia ai ratou e ia i te hoariri;</p> 
 <p><a name="an_78:43">78:43</a> Ki tana meatanga i ana tohu ki Ihipa, i ana merekara ki te parae o Toana;</p> 
 <p><a name="an_78:44">78:44</a> I puta ke ai i a ia o ratou awa hei toto, me o ratou manga wai, te inu ai ratou.</p> 
 <p><a name="an_78:45">78:45</a> I tonoa ai e ia he huihuinga namu ki a ratou, a pau iho ratou; he poroka, i huna ai ratou.</p> 
 <p><a name="an_78:46">78:46</a> A hoatu ana e ia o ratou hua ki te moka; me to ratou mauiui ki te mawhitiwhiti.</p> 
 <p><a name="an_78:47">78:47</a> Whakamatea ana e ia a ratou waina ki te whatu, a ratou rakau hikamora ki te haupapa.</p> 
 <p><a name="an_78:48">78:48</a> Tukua ana e ia a ratou kararehe ma te whatu, a ratou kahui ma nga uira.</p> 
 <p><a name="an_78:49">78:49</a> I tukua whakareretia e ia ki a ratou tona riri, aritarita, weriweri, me te raruraru; he whakaeke na nga anahera kino.</p> 
 <p><a name="an_78:50">78:50</a> A whakatikaia ana e ia he ara mo tona riri; kihai i tohungia to ratou wairua kei mate: otiia tukua ana e ia to ratou ora ki te mate uruta.</p> 
 <p><a name="an_78:51">78:51</a> Na patua iho e ia nga matamua i Ihipa, te muanga o to ratou kaha i nga teneti o Hama.</p> 
 <p><a name="an_78:52">78:52</a> Otira arahina ana e ia ana ake tangata ano he hipi; whakahaerea ana ratou e ia i te koraha ano he kahui.</p> 
 <p><a name="an_78:53">78:53</a> Na ka arahina marietia ratou e ia, te wehi ratou: ko o ratou hoariri ia taupokina iho e te moana.</p> 
 <p><a name="an_78:54">78:54</a> Na ka kawea ratou e ia ki te rohe o tona wahi tapu, ki tenei maunga, i hokona nei e tona matau.</p> 
 <p><a name="an_78:55">78:55</a> Peia ana e ia nga tauiwi i to ratou aroaro: a wehea ana e ia he kainga mo ratou ki te aho, whakanohoia iho nga hapu o Iharaira ki o ratou teneti.</p> 
 <p><a name="an_78:56">78:56</a> Heoi ka whakamatauria, ka whakatoia e ratou te Atua, te Runga Rawa; kihai hoki i mau ki ana whakaaturanga;</p> 
 <p><a name="an_78:57">78:57</a> A hoki whakamuri ana, mahi hianga ana, pera ana me o ratou matua: parori ke ana ratou, he pera me te kopere tinihanga.</p> 
 <p><a name="an_78:58">78:58</a> Na ko o ratou wahi tiketike hei whakapataritari i a ia; ko o ratou whakapakoko hei mea i a ia kia hae.</p> 
 <p><a name="an_78:59">78:59</a> I te rongonga o te Atua, ka riri, ka tino whakarihariha hoki ki a Iharaira.</p> 
 <p><a name="an_78:60">78:60</a> A mahue ake i a ia te tapenakara a Hiro, te teneti i whakaturia e ia ki waenganui i nga tangata;</p> 
 <p><a name="an_78:61">78:61</a> A tukua ana e ia tona kaha hei whakarau, tona kororia ki te ringa o te hoariri.</p> 
 <p><a name="an_78:62">78:62</a> I tukua atu ano e ia tana iwi ma te hoari; a i riri ki tona kainga tupu.</p> 
 <p><a name="an_78:63">78:63</a> Pau ake a ratou taitama i te ahi; kihai ano a ratou kotiro i marenatia.</p> 
 <p><a name="an_78:64">78:64</a> I hinga o ratou tohunga i te hoari; kihai hoki i tangi a ratou pouaru.</p> 
 <p><a name="an_78:65">78:65</a> Na ka maranga te Ariki ano ko tetahi i te moe, me te tangata kaha e hamama ana i te waina.</p> 
 <p><a name="an_78:66">78:66</a> A patua iho e ia a muri o ona hoariri, meinga ana ratou e ia hei taunutanga mo ake tonu atu.</p> 
 <p><a name="an_78:67">78:67</a> I whakakahore ano ia ki te teneti a Hohepa: a kihai i whiriwhiri i te hapu o Eparaima;</p> 
 <p><a name="an_78:68">78:68</a> Heoi ko te hapu o Hura tana i whiriwhiri ai, ko Maunga Hiona tana i aroha ai.</p> 
 <p><a name="an_78:69">78:69</a> A whakaturia ana e ia tona wahi tapu kia pera me nga wahi teitei; me te whenua i whakapumautia e ia mo ake tonu atu.</p> 
 <p><a name="an_78:70">78:70</a> I whiriwhiria ano e ia a Rawiri, tana pononga: he mea tango nana i nga kainga hipi:</p> 
 <p><a name="an_78:71">78:71</a> Mauria ana mai e ia i te whai i nga hipi whaereere, hei whangai i a Hakopa, i tana iwi, i a Iharaira hoki, i tona kainga tupu.</p> 
 <p><a name="an_78:72">78:72</a> A rite tonu ki te tapatahi o tona ngakau tana whangai i a ratou: he arahi mohio hoki ta tona ringa i a ratou.</p> 
 <p><a name="an_79:1">79:1</a> ¶ He himene na Ahapa. E te Atua, kua tae mai nga tauiwi ki tou kainga tupu, kua noa i a ratou tou temepara tapu, kua waiho a Hiruharama kia puranga kau ana.</p> 
 <p><a name="an_79:2">79:2</a> Ko nga tinana mate o au pononga kua hoatu e ratou hei kai ma nga manu o te rangi, ko te kikokiko o tau hunga tapu ma nga kirehe o te whenua.</p> 
 <p><a name="an_79:3">79:3</a> Ko o ratou toto, ringihia ake e ratou ano he wai, ki nga taha o Hiruharama; kahore hoki he tangata hei tanu i a ratou.</p> 
 <p><a name="an_79:4">79:4</a> Kua waiho matou hei tawainga ma o matou hoa, hei katanga ma te hunga i tetahi taha, i tetahi taha o matou.</p> 
 <p><a name="an_79:5">79:5</a> Kia pehea te roa, e Ihowa? E riri tonu ranei koe ake ake? E ngiha tonu ranei tou hae me he kapura?</p> 
 <p><a name="an_79:6">79:6</a> ¶ Ringihia tou riri ki nga tauiwi kahore nei e matau ki a koe, ki nga rangatiratanga kahore nei e karanga ki tou ingoa.</p> 
 <p><a name="an_79:7">79:7</a> Kua pau hoki a Hakopa i a ratou, kua ururua i a ratou tona nohoanga.</p> 
 <p><a name="an_79:8">79:8</a> Kaua ra e maharatia nga kino o o matou tupuna; kia hohoro tou aroha ki mua i a matou; kua whakaititia rawatia hoki matou.</p> 
 <p><a name="an_79:9">79:9</a> Awhinatia matou, e te Atua o to matou whakaoranga, kia whakakororiatia ai tou ingoa: whakaorangia matou, hipokina hoki o matou hara, he mahara ki tou ingoa.</p> 
 <p><a name="an_79:10">79:10</a> Kia mea koia nga tauiwi, Kei hea to ratou Atua? Kia kite atu matou e matau ana nga tauiwi ki te whakatakinga i te toto o au pononga i whakahekea nei.</p> 
 <p><a name="an_79:11">79:11</a> Kia tae atu ki tou aroaro te aue a te herehere: kia rite ki te nui o tou kaha tau whakaora i te hunga e meatia ana kia mate.</p> 
 <p><a name="an_79:12">79:12</a> Takiwhitutia atu te utu e hoatu e koe ki nga uma o o matou hoa mo ta ratou tawai, e tawai nei ratou ki a koe, e te Ariki.</p> 
 <p><a name="an_79:13">79:13</a> Penei ka whakawhetai matou, tau iwi, nga hipi hoki e hepara nei koe, ki a koe ake ake: ka whakaitea e matou te whakamoemiti ki a koe, ki nga whakatupuranga katoa.</p> 
 <p><a name="an_80:1">80:1</a> ¶ Ki te tino kaiwhakatangi. Hohanimi Erutu. He himene na Ahapa. Tahuri mai tou taringa, e te Hepara o Iharaira, e arahi nei i a Hohepa ano he kahui hipi; whiti mai koe e noho mai na i waenganui i nga kerupima;</p> 
 <p><a name="an_80:2">80:2</a> Whakaohoohokia tou kaha i te aroaro o Eparaima, o Pineamine, o Manahi: a haere mai ki te whakaora i a matou.</p> 
 <p><a name="an_80:3">80:3</a> Whakahokia ake matou, e te Atua: kia marama mai tou mata, a ka ora matou.</p> 
 <p><a name="an_80:4">80:4</a> E Ihowa, e te Atua o nga mano, kia pehea ake te roa o tou riri ki te inoi a tau iwi?</p> 
 <p><a name="an_80:5">80:5</a> Kua whangaia mai e koe he roimata hei taro ma ratou, he nui hoki te mehua roimata kua homai nei e koe kia inumia e ratou.</p> 
 <p><a name="an_80:6">80:6</a> Kua meinga matou e koe hei totohetanga ma o matou hoa, a e kataina ana matou e o matou hoariri.</p> 
 <p><a name="an_80:7">80:7</a> Whakahokia ake matou, e te Atua o nga mano; kia marama mai tou mata, a ka ora matou.</p> 
 <p><a name="an_80:8">80:8</a> ¶ I maua mai e koe he waina i Ihipa: ka oti i a koe nga tauiwi te panga, na whakatokia iho e koe.</p> 
 <p><a name="an_80:9">80:9</a> I whakapaia e koe he tunga mona, na, ka hou ona pakiaka, a ka kapi te whenua.</p> 
 <p><a name="an_80:10">80:10</a> Taumarumaru ana tona ata ki runga ki nga pukepuke; ko ona manga rite tonu ki nga hita a te Atua.</p> 
 <p><a name="an_80:11">80:11</a> I tautotoro atu ona manga ki te moana, ona rara ki te awa.</p> 
 <p><a name="an_80:12">80:12</a> He aha i pakaruhia ai e koe ona taiepa ki raro, kia kowhakiwhakia ai ia e nga tangata katoa e tika ana i te ara?</p> 
 <p><a name="an_80:13">80:13</a> Mongamonga noa i te poaka toa o te ngahere, e kainga ana e te kirehe mohoao o te parae.</p> 
 <p><a name="an_80:14">80:14</a> Tahuri mai ano, e te Atua o nga mano, e inoi atu nei matou: titiro iho i te rangi, kia kite mai koe, ka toro mai i tenei waina.</p> 
 <p><a name="an_80:15">80:15</a> I te rakau i whakatokia e tou matau, i te manga hoki i meinga e koe kia pakari mau.</p> 
 <p><a name="an_80:16">80:16</a> Kua pau i te ahi, kua tuaina ki raro: ngaro iho ratou i te riri o tou mata.</p> 
 <p><a name="an_80:17">80:17</a> Waiho tou ringa i runga i te tangata o tou matau, i te tama a te tangata i whakakahangia e koe mau.</p> 
 <p><a name="an_80:18">80:18</a> Penei e kore matou e hoki atu i a koe: whakahauorangia matou, a ka karanga matou ki tou ingoa.</p> 
 <p><a name="an_80:19">80:19</a> Whakahokia ake matou, e Ihowa, e te Atua o nga mano; kia marama mai tou mata, a ka ora matou.</p> 
 <p><a name="an_81:1">81:1</a> ¶ Ki te tino kaiwhakatangi. Kititi. Na Ahapa. Kia kaha te waiata ki te Atua, ki to tatou kaha: kia hari te hamama ki te Atua o Hakopa.</p> 
 <p><a name="an_81:2">81:2</a> Whakahuatia te himene, maua mai ki konei te timipera, te hapa reka me te hatere.</p> 
 <p><a name="an_81:3">81:3</a> Whakatangihia te tetere i te kowhititanga marama, i te kinga o te marama, i to tatou ra hakari.</p> 
 <p><a name="an_81:4">81:4</a> Ko te tikanga hoki tenei ma Iharaira, he mea whakarite na te Atua o Hakopa.</p> 
 <p><a name="an_81:5">81:5</a> I whakatakotoria tenei e ia ma Hohepa hei whakaaturanga, i tona haerenga puta noa i te whenua o Ihipa: i rongo ai ahau ki reira i tetahi reo, kahore ahau i matau.</p> 
 <p><a name="an_81:6">81:6</a> I tangohia mai e ahau tona pokohiwi i te pikaunga: whakarerea ake e ona ringa te kete.</p> 
 <p><a name="an_81:7">81:7</a> I karanga koe ki ahau i te pouritanga, a kua ora koe i ahau; i whakahoki kupu ahau ki a koe i te wahi ngaro o te whatitiri; i whakamatau i a koe ki nga wai o Meripa. (Hera.</p> 
 <p><a name="an_81:8">81:8</a> ¶ Whakarongo, e taku iwi, a ka whakaatu ahau ki a koe: e Iharaira, ki te whakarongo koe ki ahau;</p> 
 <p><a name="an_81:9">81:9</a> Aua tetahi atua ke i roto i a koe; kaua ano e koropiko ki te atua ke.</p> 
 <p><a name="an_81:10">81:10</a> Ko Ihowa ahau, ko tou Atua, i arahina mai ai koe i te whenua o Ihipa: kia nui te kowhera o tou mangai, a maku e whakaki.</p> 
 <p><a name="an_81:11">81:11</a> Otiia kihai taku iwi i pai ki te whakarongo ki toku reo: kihai ano a Iharaira i aro ki ahau.</p> 
 <p><a name="an_81:12">81:12</a> Na tukua atu ana ratou e ahau ki te maro o o ratou ngakau: a haere ana ratou i runga i o ratou whakaaro.</p> 
 <p><a name="an_81:13">81:13</a> Aue, te whakarongo taku iwi ki ahau! Te haere a Iharaira i aku ara!</p> 
 <p><a name="an_81:14">81:14</a> Penei e kore e aha kua whati i ahau te tara o o ratou hoariri: kua tahuri ano toku ringa ki o ratou hoariri.</p> 
 <p><a name="an_81:15">81:15</a> Ko te hunga e kino ana ki a Ihowa kua ngohengohe ki a ia: ko to ratou taima ia kua mau tonu.</p> 
 <p><a name="an_81:16">81:16</a> Kua whangainga hoki ratou e ia ki te witi pai rawa, kua whakamakonatia ano koe e ahau ki te honi i roto i te kohatu.</p> 
 <p><a name="an_82:1">82:1</a> ¶ He himene na Ahapa. E tu ana te Atua i roto i te whakaminenga o te Atua, e whakawa ana i waenganui i nga atua.</p> 
 <p><a name="an_82:2">82:2</a> Kia pehea ake te roa o ta koutou whakawa he, o ta koutou whakapai ki nga kanohi o te hunga kino. (Hera.</p> 
 <p><a name="an_82:3">82:3</a> Whakatikaia ta te ware, ta te pani: kia tika te whakawa mo te ngakau mamae, mo te rawakore.</p> 
 <p><a name="an_82:4">82:4</a> Whakaorangia te ware me te rawakore; tangohia mai ratou i te ringa o te tangata kino.</p> 
 <p><a name="an_82:5">82:5</a> Kahore o ratou matauranga, kakore hoki e mahara; e kopikopiko noa ana ratou i te pouri; e oioi ana nga turanga katoa o te whenua.</p> 
 <p><a name="an_82:6">82:6</a> ¶ I mea ahau, He atua koutou, he tama katoa na te Runga Rawa.</p> 
 <p><a name="an_82:7">82:7</a> Heoi ka pera koutou me te tangata, ka mate; ka hinga, ka pera me tetahi o nga piriniha.</p> 
 <p><a name="an_82:8">82:8</a> E ara, e te Atua, whakawakia te whenua: mou hoki nga tauiwi katoa.</p> 
 <p><a name="an_83:1">83:1</a> ¶ He waiata, he himene, na Ahapa. E te Atua, kei wahangu koe, kei whakarongo puku, kei ata noho, e te Atua.</p> 
 <p><a name="an_83:2">83:2</a> He mea hoki, tenei ou hoariri te ngangau nei, a kua ara nga matenga o te hunga e kino ana ki a koe.</p> 
 <p><a name="an_83:3">83:3</a> Kua ata ngarahu ratou ki tau iwi, e whakatakoto korero ana hoki ratou mo au mea huna.</p> 
 <p><a name="an_83:4">83:4</a> Kua mea nei ratou, Tena, tatou ka huna i a ratou, kia kore ai tena iwi; kia kaua ai hoki e maharatia te ingoa o Iharaira a muri ake nei.</p> 
 <p><a name="an_83:5">83:5</a> Kua kotahi to ratou ngakau i a ratou e runanga ana: kua whakatakoto ratou he tikanga kino ki a koe;</p> 
 <p><a name="an_83:6">83:6</a> Ko nga teneti o Eroma, o nga Ihimaeri, o Moapa, o nga Hakarini;</p> 
 <p><a name="an_83:7">83:7</a> A Kepara, a Amona, a Amareke, nga Pirihitini, me nga tangata o Taira:</p> 
 <p><a name="an_83:8">83:8</a> Kua uru hoki a Ahiria ki roto ki a ratou; kua awhinatia e ratou nga tamariki a Rota. (Hera.</p> 
 <p><a name="an_83:9">83:9</a> ¶ Peratia ratou me Miriana: me Hihera, me Iapini, i te awa i Kihona:</p> 
 <p><a name="an_83:10">83:10</a> I mate nei ki Eneroro, i waiho nei hei whakawairakau mo te whenua.</p> 
 <p><a name="an_83:11">83:11</a> Kia rite o ratou rangatira ki a Orepe raua ko Teepe, ae, o ratou ariki katoa hoki ki a Tepa raua ko Taramuna;</p> 
 <p><a name="an_83:12">83:12</a> Mo ratou i mea, Tatou ka tango i nga kainga o te Atua mo tatou.</p> 
 <p><a name="an_83:13">83:13</a> E toku Atua, meinga ratou kia rite ki te awhiowhio puehu, ki te papapa e puhia ana e te hau.</p> 
 <p><a name="an_83:14">83:14</a> Kia rite ki te ahi e kai ana i te ngahere, ki te mura hoki e toro ai nga maunga;</p> 
 <p><a name="an_83:15">83:15</a> Kia pera te whai o tau awha i a ratou, tau whakaohorere hoki i a ratou ki tau paroro.</p> 
 <p><a name="an_83:16">83:16</a> Whakakiia o ratou kanohi ki te whakama: kia rapu ai ratou ki tou ingoa, e Ihowa.</p> 
 <p><a name="an_83:17">83:17</a> Kia whakama, kia ohorere ratou ake ake; ae, kia numinumi ratou, kia ngaro hoki.</p> 
 <p><a name="an_83:18">83:18</a> Kia matau ai ratou, ko koe anake, ko Ihowa nei tou ingoa, te Runga Rawa i te whenua katoa.</p> 
 <p><a name="an_84:1">84:1</a> ¶ Ki te tino kaiwhakatangi. Kititi. He himene ma nga tama a Koraha. Ano te ataahua o ou tapenakara, e Ihowa o nga mano!</p> 
 <p><a name="an_84:2">84:2</a> E hiahia ana toku wairua, ae, e hemo ana ki nga marae o Ihowa: e tangi ana toku ngakau me oku kikokiko ki te Atua ora.</p> 
 <p><a name="an_84:3">84:3</a> Me te pihoihoi hoki kua kite i tetahi whare, me te warou ano hoki i tetahi ohanga mona, hei takotoranga mo ana pi, ara i au aata, e Ihowa o nga mano, e toku Kingi, e toku Atua.</p> 
 <p><a name="an_84:4">84:4</a> Ka hari te hunga e noho ana i tou whare: he whakamoemiti tonu ta ratou ki a koe. (Hera.</p> 
 <p><a name="an_84:5">84:5</a> Ka hari te tangata ko tona kaha nei kei a koe: kei roto i o ratou ngakau nga huarahi ki reira.</p> 
 <p><a name="an_84:6">84:6</a> Ka haere ratou ra te raorao o Paka, ka meinga e ratou hei puna: ngaro iho ano hoki nga poka i te ua.</p> 
 <p><a name="an_84:7">84:7</a> Ka haere atu ratou i te kaha ki te kaha; ka kitea ratou ki te aroaro o te Atua i Hiona.</p> 
 <p><a name="an_84:8">84:8</a> ¶ E Ihowa, e te Atua o nga mano, whakarongo ki taku inoi: tahuri mai tou taringa, e te Atua o Hakopa. (Hera.</p> 
 <p><a name="an_84:9">84:9</a> Titiro mai, e te Atua, e to matou whakangungu rakau: tirohia iho hoki te mata o tau tangata i whakawahi ai.</p> 
 <p><a name="an_84:10">84:10</a> No te mea, he ra kotahi i ou whare, pai atu i nga ra kotahi mano: te tiaki tatau i te whare o toku Atua, pai atu ki ahau i te noho ki nga teneti o te kino.</p> 
 <p><a name="an_84:11">84:11</a> He ra hoki a Ihowa te Atua, he whakangungu rakau: ka homai e Ihowa te atawhai me te kororia; e kore e kaiponuhia e ia tetahi mea pai ki te hunga e tapatahi ana te haere.</p> 
 <p><a name="an_84:12">84:12</a> E Ihowa o nga mano, ka hari te tangata e whakawhirinaki ana ki a koe.</p> 
 <p><a name="an_85:1">85:1</a> ¶ Ki te tino kaiwhakatangi. He himene ma nga tama a Koraha. E Ihowa, kua aro mai koe ki tou whenua, kua whakahokia mai e koe a Hakopa i te whakarau.</p> 
 <p><a name="an_85:2">85:2</a> Kua murua e koe te kino o tau iwi, kua hipokina e koe o ratou hara katoa (Hera.</p> 
 <p><a name="an_85:3">85:3</a> Kua mutu katoa tou weriweri; kua tahuri ke koe i te aritarita o tou riri.</p> 
 <p><a name="an_85:4">85:4</a> Whakahokia ake matou, e te Atua o to matou whakaoranga: meinga hoki kia mutu tou riri ki a matou.</p> 
 <p><a name="an_85:5">85:5</a> E riri ranei koe ki a matou ake ake? E mauahara tonu ranei, ki nga whakatupuranga katoa?</p> 
 <p><a name="an_85:6">85:6</a> E kore ianei koe e whakahoki ake i a matou ki te ora: kia hari ai tau iwi ki a koe?</p> 
 <p><a name="an_85:7">85:7</a> E Ihowa, whakakitea mai tau mahi tohu ki a matou: tukua mai ki a matou tau whakaoranga.</p> 
 <p><a name="an_85:8">85:8</a> ¶ Ka whakarongo ahau ki ta te Atua, ki ta Ihowa, e korero ai: no te mea mo te rongo mau ana korero ki tana iwi, ki tana hunga tapu hoki; kaua ia ratou e hoki ki te wairangi.</p> 
 <p><a name="an_85:9">85:9</a> Ina, he tata tonu tana whakaoranga ki te hunga e wehi ana ki a ia, kia noho ai te kororia ki to tatou whenua.</p> 
 <p><a name="an_85:10">85:10</a> Kua tutaki te mahi tohu raua ko te pono: kua kihi ki a raua te tika me te rongo mau.</p> 
 <p><a name="an_85:11">85:11</a> Ka tupu ake te pono i te whenua, a ka titiro iho te tika i te rangi.</p> 
 <p><a name="an_85:12">85:12</a> Ae, ka homai e Ihowa te pai: a ka tukua mai ona hua e to tatou whenua.</p> 
 <p><a name="an_85:13">85:13</a> Ka haere te tika i mua i a ia, hei whakatu i a tatou ki te ara o ona hikoinga.</p> 
 <p><a name="an_86:1">86:1</a> ¶ He inoi na Rawiri. Whakatitahatia iho tou taringa, e Ihowa whakahokia mai he kupu ki ahau; he ware hoki ahau, he rawakore.</p> 
 <p><a name="an_86:2">86:2</a> Tiakina toku wairua: he tapu hoki ahau; mau, e toku Atua, e whakaora tau pononga e whakawhirinaki atu nei ki a koe.</p> 
 <p><a name="an_86:3">86:3</a> Tohungia ahau, e te Ariki: e karanga nei hoki ahau ki a koe i te ra roa nei.</p> 
 <p><a name="an_86:4">86:4</a> Whakaharitia te wairua o tau pononga; ka ara atu nei hoki toku wairua, e te Ariki, ki a koe.</p> 
 <p><a name="an_86:5">86:5</a> He pai hoki koe, e te Ariki, he ngawari: e ranea ana hoki tau mahi tohu ki te hunga katoa e karanga ana ki a koe.</p> 
 <p><a name="an_86:6">86:6</a> Tahuri mai tou taringa, e Ihowa, ki taku inoi: whakarongo kitoku reo unene.</p> 
 <p><a name="an_86:7">86:7</a> Ka karanga ahau ki a koe i te ra o toku pouri: e whakahoki kupu mai hoki koe ki ahau.</p> 
 <p><a name="an_86:8">86:8</a> ¶ Kahore he rite mou, e te Ariki, i roto i nga atua: kahore hoki he rite mo au mahi.</p> 
 <p><a name="an_86:9">86:9</a> Ka haere mai nga iwi katoa i hanga e koe, a ka koropiko ki tou aroaro, e te Ariki; ka whakakororia hoki i tou ingoa.</p> 
 <p><a name="an_86:10">86:10</a> He nui hoki koe, e mahi ana i nga mea whakamiharo: ko koe anake te Atua.</p> 
 <p><a name="an_86:11">86:11</a> Whakaakona ahau ki tau ara, e Ihowa; ka haere ahau i runga i tou pono: whakatapatahitia toku ngakau ki te wehi i tou ingoa.</p> 
 <p><a name="an_86:12">86:12</a> Ka whakamoemiti katoa toku ngakau ki a koe, e te Ariki, e toku Atua: ka whakakororia ano i tou ingoa ake ake.</p> 
 <p><a name="an_86:13">86:13</a> He nui hoki tau mahi tohu ki ahau: a kua whakaorangia e koe toku wairua i te reinga i raro riro.</p> 
 <p><a name="an_86:14">86:14</a> E te Atua, kua whakatika ki ahau te hunga whakakake: kua whaia ano toku wairua e te huihuinga o te hunga tutu; kahore hoki koe e waiho i to ratou aroaro.</p> 
 <p><a name="an_86:15">86:15</a> Ko koe ia, e te Ariki, he Atua atawhai, he tohu tangata: he puhoi ki te riri, e hua ana te mahi tohu me te pono.</p> 
 <p><a name="an_86:16">86:16</a> Tahuri mai ki ahau, tohungia hoki ahau: homai tou kaha ki tau pononga, whakaorangia te tama a tau pononga wahine.</p> 
 <p><a name="an_86:17">86:17</a> Whakakitea mai ki ahau he tohu mo te pai: kia kite ai te hunga e kino ana ki ahau, kia whakama ai: nou e Ihowa i awhina i ahau, i whakamarie i ahau.</p> 
 <p><a name="an_87:1">87:1</a> ¶ He himene, he waiata ma nga tama a Koraha. Kei nga maunga tapu tona turanga:</p> 
 <p><a name="an_87:2">87:2</a> E arohaina rawatia ana e Ihowa nga kuwaha o Hiona i nga nohoanga katoa o Hakopa.</p> 
 <p><a name="an_87:3">87:3</a> He mea kororia nga mea e korerotia ana mou, e te pa o te Atua. (Hera.</p> 
 <p><a name="an_87:4">87:4</a> ¶ Ka korerotia e ahau a Rahapa raua ko Papurona ki roto i te hunga e matau ana ki ahau: tirohia atu a Pirihitia, a Taira, a Etiopia; i whanau tenei ki reira.</p> 
 <p><a name="an_87:5">87:5</a> Ae ra ko te kupu tenei mo Hiona, I whanau tenei me tera ki reira: ma te Runga Rawa pu ano ia e whakapumau.</p> 
 <p><a name="an_87:6">87:6</a> Ka korerotia e Ihowa, ina tuhituhia nga iwi, I whanau tenei ki reira. (Hera.</p> 
 <p><a name="an_87:7">87:7</a> Na ka mea te hunga waiata, me te hunga kanikani, Kei a koe oku puna katoa.</p> 
 <p><a name="an_88:1">88:1</a> ¶ He waiata, he himene ma nga tama a Koraha. Ki te tino kaiwhakatangi. Maharata Reanoto. He Makiri na Hemana Eterahi. E Ihowa, e te Atua o toku whakaoranga, he tangi taku ki tou aroaro i te ao, i te po.</p> 
 <p><a name="an_88:2">88:2</a> Kia tae atu taku inoi ki tou aroaro: whakatitahatia mai tou taringa ki taku tangi.</p> 
 <p><a name="an_88:3">88:3</a> Kua ki hoki toku wairua i te pouri, a e whakatata ana toku ora ki te reinga.</p> 
 <p><a name="an_88:4">88:4</a> Kua taua tahitia ahau me te hunga e heke ana ki te rua; e rite ana ahau ki te tangata kahore ona awhina!</p> 
 <p><a name="an_88:5">88:5</a> I maka ki waenga i nga tupapaku, me he tangata i patua e takoto ana i te urupa, kahore nei e maharatia e koe i muri; he mea momotu ke ratou na tou ringa.</p> 
 <p><a name="an_88:6">88:6</a> Kua whakatakotoria ahau e koe ki te rua i raro riro, ki te pouri, ki nga rire.</p> 
 <p><a name="an_88:7">88:7</a> E pehia ana ahau e tou riri, e pakia ana hoki e koe ki au ngaru katoa. (Hera.</p> 
 <p><a name="an_88:8">88:8</a> Kua whakamataratia atu e koe oku hoa kia tawhiti i ahau: kua meinga ahau e koe hei mea whakarihariha ki a ratou: kua uakina mai ahau, a kahore e puta ki waho.</p> 
 <p><a name="an_88:9">88:9</a> Kua he toku kanohi i te tangihanga: e karanga ana ahau ki a koe, e Ihowa, i nga ra katoa, kua totoro hoki oku ringa ki a koe.</p> 
 <p><a name="an_88:10">88:10</a> ¶ Tera ranei koe e mahi merekara ki nga tupapaku? E ara koia te hunga kua mate ki te whakamoemiti ki a koe? (Hera.</p> 
 <p><a name="an_88:11">88:11</a> Ka kauwhautia ranei tou aroha i roto i te urupa? tou pono i roto i te ngaromanga?</p> 
 <p><a name="an_88:12">88:12</a> E matauria koia au mea whakamiharo i roto i te pouri? tou tika i te whenua o te warewaretanga?</p> 
 <p><a name="an_88:13">88:13</a> Ko ahau ia kua karanga ki a koe, e Ihowa: a i te ata ka tae atu taku inoi ki tou aroaro.</p> 
 <p><a name="an_88:14">88:14</a> He aha, e Ihowa, i panga ai toku wairua e koe? He aha i huna ai tou mata ki ahau?</p> 
 <p><a name="an_88:15">88:15</a> No toku tamarikitanga ake ano i pakia ai ahau, i whakahemohemo ai: i ahau e pehia ana e au whakawehi, ka pororaru noa iho.</p> 
 <p><a name="an_88:16">88:16</a> I tika tou riri nui ma runga i ahau; kua haukotia ahau e au mea whakawehi.</p> 
 <p><a name="an_88:17">88:17</a> Ano he wai ratou ki te karapoti i ahau i te ra roa nei; hui tahi ratou ki te taiawhio i ahau.</p> 
 <p><a name="an_88:18">88:18</a> Kua wehea e koe kia tawhiti atu i ahau te hoa hei aroha mai, me oku hoa ki roto ki te pouri.</p> 
 <p><a name="an_89:1">89:1</a> ¶ He Makiri na Etana Eterahi. Ka waiatatia e ahau nga mahi tohu a Ihowa ake ake: ka whakapuakina e toku mangai tou pono ki nga whakatupuranga katoa.</p> 
 <p><a name="an_89:2">89:2</a> I mea hoki ahau, Ka hanga ake te mahi tohu mo ake tonu atu: ka whakapumautia e koe tou pono ki nga tino rangi ra ano.</p> 
 <p><a name="an_89:3">89:3</a> Kua whakarite kawenata ahau ki taku i whiriwhiri ai: kua oati ki taku pononga ki a Rawiri;</p> 
 <p><a name="an_89:4">89:4</a> Ka pumau i ahau ou uri ake ake: ka hanga tou torona ki nga whakatupuranga katoa. (Hera.</p> 
 <p><a name="an_89:5">89:5</a> ¶ Ka whakamoemiti ano nga rangi, e Ihowa, ki au mahi whakamiharo; ki tou pono hoki i roto i te whakaminenga o te hunga tapu.</p> 
 <p><a name="an_89:6">89:6</a> Ko wai oti i nga rangi hei rite mo Ihowa? Ko wai i roto i nga tama a te hunga nunui e rite ana ki a Ihowa?</p> 
 <p><a name="an_89:7">89:7</a> He Atua whakamataku rawa i roto i te whakaminenga o te hunga tapu, e wehingia ana i runga ake i a ratou katoa i tetahi taha, i tetahi taha ona?</p> 
 <p><a name="an_89:8">89:8</a> E Ihowa, e te Atua o nga mano, ko wai te mea kaha hei rite mou, e IHA? Hei rite ranei mo tou pono i tetahi taha ou, i tetahi taha?</p> 
 <p><a name="an_89:9">89:9</a> Ko koe te kingi o te huamo o te moana: ka oho ona ngaru, ko koe hei whakamarino.</p> 
 <p><a name="an_89:10">89:10</a> Mongamonga noa i a koe a Rahapa ano he tangata i patua: marara ana i a koe, i tou ringa kaha ou hoariri.</p> 
 <p><a name="an_89:11">89:11</a> Nau nga rangi, nau te whenua: te ao me ona mea e hua ana i runga, nau ena i pumau ai.</p> 
 <p><a name="an_89:12">89:12</a> Ko te raki me te tonga nau ena i hanga: ka hari a Taporo raua ko Heremona ki tou ingoa.</p> 
 <p><a name="an_89:13">89:13</a> He takakau marohirohi tou: he pakari tou ringa, rewa tonu tou matau ki runga.</p> 
 <p><a name="an_89:14">89:14</a> Ko te tika me te whakawa te turanga o tou torona: e haere ana te mahi tohu me te pono i mua i tou aroaro.</p> 
 <p><a name="an_89:15">89:15</a> ¶ Ka hari te iwi e mohio ana ki te tangi whakahari: e haere ana ratou, e Ihowa, i te marama o tou mata.</p> 
 <p><a name="an_89:16">89:16</a> E hari ana ratou ki tou ingoa i te roa o te ra: a ma tou tika ka kake ai ratou.</p> 
 <p><a name="an_89:17">89:17</a> Ko koe hoki te kororia o to ratou kaha: ma tau manako ano ka ara ai to matou haona.</p> 
 <p><a name="an_89:18">89:18</a> Na Ihowa hoki to matou whakangungu rakau: a na te Mea Tapu o Iharaira to tatou kingi.</p> 
 <p><a name="an_89:19">89:19</a> ¶ I korero moemoea koe i reira ki tau Mea Tapu, i mea, Kua hoatu e ahau he kaha ki runga ki tetahi marohirohi; kua whakanuia e ahau tetahi i whiriwhiria i roto i te iwi.</p> 
 <p><a name="an_89:20">89:20</a> Kua kitea e ahau taku pononga, a Rawiri: kua whakawahia ia e ahau ki taku hinu tapu:</p> 
 <p><a name="an_89:21">89:21</a> Ka u atu toku ringa hei awhina mona: ma toku takakau ano ia e whakakaha.</p> 
 <p><a name="an_89:22">89:22</a> E kore te hoariri e whai wahi ki a ia: e kore ano hoki te tama a te kino e tukino i a ia.</p> 
 <p><a name="an_89:23">89:23</a> Maku e tukituki ona hoariri ki tona aroaro: ka whiua e ahau te hunga e kino ana ki a ia.</p> 
 <p><a name="an_89:24">89:24</a> Otira ka mau ki a ia toku pono me taku mahi tohu: a ma toku ingoa ka ara ai tona haona.</p> 
 <p><a name="an_89:25">89:25</a> Maku ano tona ringa ka pa ai ki te moana: tona matau ki nga awa.</p> 
 <p><a name="an_89:26">89:26</a> Ka karanga ia ki ahau, Ko koe toku Papa, toku Atua, te kohatu o toku whakaoranga.</p> 
 <p><a name="an_89:27">89:27</a> Ka waiho ano ia hei matamua maku ki runga ake i nga kingi o te whenua.</p> 
 <p><a name="an_89:28">89:28</a> Ka rongoatia e ahau taku mahi tohu mona ake tonu atu: ka mau tonu taku kawenata ki a ia.</p> 
 <p><a name="an_89:29">89:29</a> Ka meinga hoki e ahau ona uri kia mau tonu ake ake, tona torona ano ko nga ra o te rangi.</p> 
 <p><a name="an_89:30">89:30</a> Ki te whakarerea e ana tamariki taku ture, a kahore e haere i aku whakaritenga;</p> 
 <p><a name="an_89:31">89:31</a> Ki te takahi ratou i aku tikanga; a kahore e pupuri i aku whakahau;</p> 
 <p><a name="an_89:32">89:32</a> Katahi ka whaia ta ratou mahi tutu e taku rakau, o ratou kino e te whiu.</p> 
 <p><a name="an_89:33">89:33</a> Otira e kore e tangohia rawatia e ahau taku mahi tohu i a ia, e tuku ranei i toku pono kia he.</p> 
 <p><a name="an_89:34">89:34</a> E kore taku kawenata e takahia e ahau, e kore ano e whakarereketia te mea i puta i oku ngutu.</p> 
 <p><a name="an_89:35">89:35</a> Kotahi aku oatitanga i toku tapu; e kore ahau e teka ki a Rawiri.</p> 
 <p><a name="an_89:36">89:36</a> Ka mau tonu tona uri ake ake; a ka rite tona torona ki te ra i toku aroaro.</p> 
 <p><a name="an_89:37">89:37</a> Ka rite tona pumau ki to te marama ake ake: hei kaiwhakaatu pono ano i runga i te rangi. (Hera.</p> 
 <p><a name="an_89:38">89:38</a> ¶ Na kua panga nei koe, kua whakarihariha, kua riri ki tau i whakawahi ai.</p> 
 <p><a name="an_89:39">89:39</a> Kua weriweri koe ki te kawenata ki tau pononga: kua whakanoaia e koe tona karauna, taka noa ki te whenua.</p> 
 <p><a name="an_89:40">89:40</a> Kua pakaruhia e koe ona taiepa katoa; whakamotitia iho e koe ona pa kaha.</p> 
 <p><a name="an_89:41">89:41</a> E pahua ana i a ia nga tangata katoa e tika ana i te ara: he tawainga ia na ona hoa tata.</p> 
 <p><a name="an_89:42">89:42</a> Kua whakarewaina e koe te ringa matau o ona hoa whawhai: kua meinga e koe kia hari ona hoa whawhai katoa.</p> 
 <p><a name="an_89:43">89:43</a> Ae, e ngore ana i a koe te mata o tana hoari: kihai ano koe i tautoko i a ia ki te tatauranga.</p> 
 <p><a name="an_89:44">89:44</a> Kua whakamutua e koe tona kororia, kua maka tona torona ki raro ki te whenua.</p> 
 <p><a name="an_89:45">89:45</a> Kua poroa e koe nga ra o tona taitamarikitanga: kua hipokina ia e koe ki te whakama. (Hera.</p> 
 <p><a name="an_89:46">89:46</a> Kia pehea te roa, e Ihowa, e whakangaro ai koe i a koe, ake tonu atu? Kia pehea te roa e toro ana tou riri ano he ahi?</p> 
 <p><a name="an_89:47">89:47</a> Kia mahara ki te poto rawa o toku taima: he aha i hanga ai e koe nga tangata katoa hei kore noa iho?</p> 
 <p><a name="an_89:48">89:48</a> Ko wai tena tangata e ora nei, a e kore e kite i te mate? E mawhiti koia i a ia tona wairua i te kaha o te reinga? (Hera.</p> 
 <p><a name="an_89:49">89:49</a> E te Ariki, kei hea au arohatanga o mua i oatitia ai e koe ki a Rawiri i runga i tou pono?</p> 
 <p><a name="an_89:50">89:50</a> Maharatia, e te Ariki, te tawai ki au pononga; e mau nei ki toku uma te tawai a nga iwi nunui katoa:</p> 
 <p><a name="an_89:51">89:51</a> Te tawai a ou hoariri, e Ihowa, ta ratou tawai nei ki nga hikoinga o tau i whakawahi ai.</p> 
 <p><a name="an_89:52">89:52</a> Kia whakapaingia a Ihowa ake ake. Amine, ae Amine.</p> 
 <p><a name="an_90:1">90:1</a> ¶ He inoi na Mohi, na te tangata a te Atua. E te Ariki, ko koe to matou nohoanga i nga whakatupuranga katoa.</p> 
 <p><a name="an_90:2">90:2</a> Kahore ano i whanau noa nga maunga, kahore i hanga e koe te whenua me te ao, ko koe te Atua no tua whakarere a ake tonu atu.</p> 
 <p><a name="an_90:3">90:3</a> E whakahokia ana e koe te tangata kia mongamonga noa, a e mea ana, E hoki, e nga tama a te tangata.</p> 
 <p><a name="an_90:4">90:4</a> Ki tau titiro hoki, he rite nga tau kotahi mano ki te ra onanahi, kua pahure atu nei, ki te mataaratanga hoki i te po.</p> 
 <p><a name="an_90:5">90:5</a> Me te mea na te waipuke tau kahakinga i a ratou; he moe ratou: i te ata ano he tarutaru e tupu ana.</p> 
 <p><a name="an_90:6">90:6</a> I te ata e tupu ana, e pihi ana: i te ahiahi kua kotia, kua maroke.</p> 
 <p><a name="an_90:7">90:7</a> ¶ Kua hemo nei hoki matou i tou riri: ka ohorere hoki i tou aritatanga.</p> 
 <p><a name="an_90:8">90:8</a> Kua maka e koe o matou kino ki tou aroaro, o matou mea huna ki te marama o tou mata.</p> 
 <p><a name="an_90:9">90:9</a> Ka pau o matou ra katoa, me te riri ano koe: hemo ake o matou tau ano he korero e korerotia ana.</p> 
 <p><a name="an_90:10">90:10</a> Ko nga ra o o matou tau e whitu tekau tau; a ki te whai kaha, ka waru tekau tau; heoi he mahi mauiui, he pouri to ratou kaha; ka hohoro hoki te hatepea atu, a ka rere atu matou.</p> 
 <p><a name="an_90:11">90:11</a> Ko wai te matau ana ki te kaha o tou riri? Rite pu ki te wehi ki a koe tou riri.</p> 
 <p><a name="an_90:12">90:12</a> ¶ Akona matou ki te tatau i o matou ra, kia anga ai te ngakau ki te whakaaro.</p> 
 <p><a name="an_90:13">90:13</a> Hoki mai, e Ihowa, kia pehea ake te roa? A kia puta ke he whakaaro mou ki au pononga.</p> 
 <p><a name="an_90:14">90:14</a> Kia na matou i te ata i tau mahi tohu: kia hari ai matou, kia koa ai, i o matou ra katoa.</p> 
 <p><a name="an_90:15">90:15</a> Whakaharitia matou, kia rite ki nga ra i whakawhiua ai matou e koe, ki nga tau i kite ai matou i te kino.</p> 
 <p><a name="an_90:16">90:16</a> Kia puta mai tau mahi ki au pononga, me tou kororia ki a ratou tamariki.</p> 
 <p><a name="an_90:17">90:17</a> A hei runga i a matou te ataahua o Ihowa, o to matou Atua: whakapumautia ano ki a matou te mahi a o matou ringa, ae ra, te mahi a o matou ringa, whakapumautia e koe.</p> 
 <p><a name="an_91:1">91:1</a> ¶ Ko te tangata kei te wahi ngaro o te Runga Rawa tona kainga, ka noho ia i raro i te taumarumarutanga o te Kaha Rawa.</p> 
 <p><a name="an_91:2">91:2</a> Ka kiia e ahau a Ihowa, Ko ia toku piringa, toku pa, toku Atua, ka whakawhirinaki ahau ki a ia.</p> 
 <p><a name="an_91:3">91:3</a> Mana hoki koe e whakaora i te mahanga a te kaihopu manu, i te mate nanakia.</p> 
 <p><a name="an_91:4">91:4</a> Ka hipokina koe e ia ki ona hou, a ka piri koe ki raro i ona pakau: ko tona pono hei whakangungu rakau, hei puapua mou.</p> 
 <p><a name="an_91:5">91:5</a> E kore koe e wehi i te mea whakamataku i te po: i te pere e rere ana i te awatea.</p> 
 <p><a name="an_91:6">91:6</a> I te mate uruta e rere ana i te pouri: i te whakangaromanga e whakangaro ana i te poutumarotanga.</p> 
 <p><a name="an_91:7">91:7</a> He mano te hinga ki tou taha, tekau hoki nga mano ki tou matau; otiia e kore e tata ki a koe.</p> 
 <p><a name="an_91:8">91:8</a> Ka titiro kau ou kanohi, ka matakitaki ki te utu mo te hunga kino.</p> 
 <p><a name="an_91:9">91:9</a> ¶ Ko koe hoki, e Ihowa, toku piranga! kua waiho e koe te Runga Rawa hei nohoanga mou:</p> 
 <p><a name="an_91:10">91:10</a> Kahore he kino e pa ki a koe, kahore ano he whiu e tata ki tou teneti.</p> 
 <p><a name="an_91:11">91:11</a> Ka korerotia iho hoki koe e ia ki ana anahera kia tiakina koe i ou ara katoa.</p> 
 <p><a name="an_91:12">91:12</a> Ma ratou koe e hiki ake ki o ratou ringa, kei tutuki tou waewae ki te kohatu.</p> 
 <p><a name="an_91:13">91:13</a> Ka haere koe i runga i te raiona, i te neke: ka takahia e koe ki raro te kuao raiona me te nakahi.</p> 
 <p><a name="an_91:14">91:14</a> Ka whakaora ahau i a ia, mona i aroha ki ahau; maku ia e whakateitei ake, mona i matau ki toku ingoa.</p> 
 <p><a name="an_91:15">91:15</a> Ka karanga ia ki ahau, a ka whakahoki kupu ahau ki a ia: ka tata ahau ki a ia i te wa o te he; maku ia e whakaora, maku ano ia e whakahonore.</p> 
 <p><a name="an_91:16">91:16</a> Ka whakaroaina e ahau ona ra, a na noa ia: ka whakakitea hoki taku whakaoranga ki a ia.</p> 
 <p><a name="an_92:1">92:1</a> ¶ He himene, he waiata mo te ra Hapati. He mea pai te whakawhetai ki a Ihowa, te himene atu ki tou ingoa, e te Runga Rawa:</p> 
 <p><a name="an_92:2">92:2</a> Te whakakite i tou atawhai i te ata, i tou pono i nga po katoa;</p> 
 <p><a name="an_92:3">92:3</a> I runga i te aho tekau, i te hatere; i te tangi huatau a te hapa.</p> 
 <p><a name="an_92:4">92:4</a> Nau hoki ahau, e Ihowa, i whakahari ki tau mahi: ka whakamanamana ahau ki nga meatanga a ou ringa.</p> 
 <p><a name="an_92:5">92:5</a> Ano te nui o au mahi, e Ihowa! hohonu rawa ou whakaaro.</p> 
 <p><a name="an_92:6">92:6</a> Ko te tangata poauau, kahore ia e matau; kahore hoki tenei e mohiotia e te kuware.</p> 
 <p><a name="an_92:7">92:7</a> ¶ Kia pihi ake nga whakaarokore ano he tarutaru, a kia tupu nga kaimahi katoa i te kino; he ngaromanga tena no ratou ake ake;</p> 
 <p><a name="an_92:8">92:8</a> Ko koe ia, e Ihowa, kei runga rawa ake ake.</p> 
 <p><a name="an_92:9">92:9</a> Na, ko ou hoa whawhai, e Ihowa, na, ko ou hoa whawhai, ka ngaro; ka marara katoa nga kaimahi i te kino.</p> 
 <p><a name="an_92:10">92:10</a> Otira ka ara i a koe toku haona, ka pera i to te kau maka: ka whakawahia ahau ki te hinu hou.</p> 
 <p><a name="an_92:11">92:11</a> Ka kite hoki toku kanohi i taku i hiahia ai ki runga ki oku hoariri, ka rongo oku taringa i taku i hiahia ai o te hunga kino e whakatika ana mai ki ahau.</p> 
 <p><a name="an_92:12">92:12</a> Ka rite te tupu o te tangata tika ki to te nikau; ka rite tona nui ki to te hita i Repanona.</p> 
 <p><a name="an_92:13">92:13</a> Ko te hunga i whakatokia ki te whare o Ihowa ka tupu ki nga marae o to tatou Atua.</p> 
 <p><a name="an_92:14">92:14</a> Ka whai hua tonu ratou ua hina: ki tonu i te wai, matomato tonu;</p> 
 <p><a name="an_92:15">92:15</a> Hei whakakite i te tika o Ihowa: ko ia toku kohatu, kahore hoki ona he.</p> 
 <p><a name="an_93:1">93:1</a> ¶ E kingi ana a Ihowa; he kororia tona kakahu; he kakahu to Ihowa, he mea whitiki ia ki te kaha: kua u hoki te ao, te taea te nekeneke.</p> 
 <p><a name="an_93:2">93:2</a> No mua iho tou torona i whakapumautia ai: nonamata riro koe.</p> 
 <p><a name="an_93:3">93:3</a> Ko nga roma, e Ihowa, kua ara, nga roma nei, kua ara to ratou reo; ka ara nga ngaru o nga roma.</p> 
 <p><a name="an_93:4">93:4</a> I runga ake i nga reo o nga wai maha, i nga tuatea nunui o te moana, ko Ihowa i runga, te mea kaha.</p> 
 <p><a name="an_93:5">93:5</a> Pono atu au whakaaturanga: he huatau te tapu mo tou whare, e Ihowa, mo ake tonu atu.</p> 
 <p><a name="an_94:1">94:1</a> ¶ E Ihowa, e te Atua, e te Kairapu utu; e te Atua, e te Kairapu utu, tiaho mai.</p> 
 <p><a name="an_94:2">94:2</a> E ara, e te Kaiwhakawa o te whenua: hoatu te utu e rite ana ki te hunga whakakake.</p> 
 <p><a name="an_94:3">94:3</a> Kia pehea te roa, e Ihowa, o te hunga kino nei, kia pehea te roa o te hunga kino e whakamanamana ana?</p> 
 <p><a name="an_94:4">94:4</a> Kei te korero whakatu ratou, kei te korero whakahi: kei te korero whakapehapeha ki a ratou nga kaimahi katoa i te kino.</p> 
 <p><a name="an_94:5">94:5</a> Mongamonga noa tau iwi i a ratou, e Ihowa: e tukinotia ana e ratou tou kainga tupu.</p> 
 <p><a name="an_94:6">94:6</a> E patua ana e ratou te pouaru, te manene: e kohuru ana i te pani.</p> 
 <p><a name="an_94:7">94:7</a> A e mea ana, E kore a Ihowa e kite; e kore e maharatia e te Atua o Hakopa.</p> 
 <p><a name="an_94:8">94:8</a> Kia matau, e nga poauau o te iwi: a hea ano koutou whai mahara ai, e nga kuware?</p> 
 <p><a name="an_94:9">94:9</a> Ko te kaiwhakato o te taringa, e kore ranei ia e rongo? Ko te kaihanga o te kanohi, e kore ianei ia e kite?</p> 
 <p><a name="an_94:10">94:10</a> Ko te kaipapaki o nga iwi e kore ranei ia e papaki, ara ko te kaiwhakaako nei i te tangata kia mohio?</p> 
 <p><a name="an_94:11">94:11</a> E matau ana a Ihowa ki nga whakaaro o te tangata, he mea teka noa.</p> 
 <p><a name="an_94:12">94:12</a> ¶ Ka hari te tangata e pakia ana e koe, e Ihowa: e whakaakona ana i roto i tau ture;</p> 
 <p><a name="an_94:13">94:13</a> Kia marie ai tona ngakau i a koe i nga ra o te he, a keria noatia iho te poka mo te tangata kino.</p> 
 <p><a name="an_94:14">94:14</a> E kore hoki a Ihowa e panga i tana iwi, e kore ano e whakarere i tona kainga tupu.</p> 
 <p><a name="an_94:15">94:15</a> Engari e hoki te whakawa ki te tika: a e arumia e nga tangata ngakau tika katoa.</p> 
 <p><a name="an_94:16">94:16</a> Ko wai toku hei whakatika ake ki te hunga kino? Ko wai toku hei tu ake ki nga kaimahi i te hara?</p> 
 <p><a name="an_94:17">94:17</a> Mehemea kaua a Ihowa hei awhina moku, penei kua noho kupukore noa atu toku wairua.</p> 
 <p><a name="an_94:18">94:18</a> I taku meatanga, Ka paheke toku waewae; na tau mahi tohu, e Ihowa, ahau i tautoko ake.</p> 
 <p><a name="an_94:19">94:19</a> I oku whakaaronga maha i roto i toku ngakau ko au whakamarie toku oranga ngakau.</p> 
 <p><a name="an_94:20">94:20</a> Tera ranei e whakahoa ki a koe te torona o te kino, e whakatakoto nei i te mahi nanakia hei ture?</p> 
 <p><a name="an_94:21">94:21</a> Kei te whakahuihui ratou ki te poke i te wairua o te tangata tika, e mea ana kia heke te toto harakore.</p> 
 <p><a name="an_94:22">94:22</a> Ko Ihowa ia toku pa teko: ko toku Atua hei kohatu piringa moku.</p> 
 <p><a name="an_94:23">94:23</a> A nana i whakahoki to ratou kino ki runga ki a ratou, a tera ia e whakangaro i a ratou i roto i o ratou kino: ma Ihowa, ma to tatou Atua ratou e whakangaro.</p> 
 <p><a name="an_95:1">95:1</a> ¶ Tena, kia waiata tatou ki a Ihowa: kia hari te hamama ki te kamaka o to tatou whakaoranga.</p> 
 <p><a name="an_95:2">95:2</a> Kia haere tatou me te whakawhetai atu ki tona aroaro: kia ngahau hoki a tatou himene ki a ia.</p> 
 <p><a name="an_95:3">95:3</a> No te mea he Atua nui hoki a Ihowa, he Kingi nui i nga atua katoa.</p> 
 <p><a name="an_95:4">95:4</a> Kei tona ringa nga wahi hohonu o te whenua: a nana nga maunga teitei.</p> 
 <p><a name="an_95:5">95:5</a> Nana te moana, nana ano i hanga, a na ona ringa i whai ahua ai te whenua maroke.</p> 
 <p><a name="an_95:6">95:6</a> Haere mai tatou, kia koropiko, kia tuohu: kia tukua nga turi ki te aroaro o Ihowa, o to tatou Kaihanga.</p> 
 <p><a name="an_95:7">95:7</a> ¶ Ko ia hoki to tatou Atua; ko tatou tana iwi e hepara ai, nga hipi a tona ringa. Ki te rongo koutou ki tona reo aianei.</p> 
 <p><a name="an_95:8">95:8</a> Kaua e whakapakeketia o koutou ngakau: kei pera me o te whakatoinga, me o te ra o te whakamatautauranga i te koraha;</p> 
 <p><a name="an_95:9">95:9</a> I ahau i whakamatautauria e o koutou matua, i ata mohiotia, i to ratou kitenga ano hoki i aku mahi.</p> 
 <p><a name="an_95:10">95:10</a> E wha tekau nga tau i hoha ai ahau ki tenei whakatupuranga, na ka mea ahau; He iwi ngakau kotiti ke ratou, kahore hoki ratou e mohio ki aku ara.</p> 
 <p><a name="an_95:11">95:11</a> Na reira i riri ai ahau, i oati ai hoki; e kore ratou e tae ki toku okiokinga.</p> 
 <p><a name="an_96:1">96:1</a> ¶ Waiatatia he waiata hou ki a Ihowa: waiata, e te whenua katoa, ki a Ihowa.</p> 
 <p><a name="an_96:2">96:2</a> Waiata ki a Ihowa, whakapaingia tona ingoa: whakakitea tana whakaoranga i tenei ra, i tenei ra.</p> 
 <p><a name="an_96:3">96:3</a> Whakapuakina tona kororia i waenganui i nga tauiwi, ana mahi whakamiharo i waenganui i nga iwi katoa.</p> 
 <p><a name="an_96:4">96:4</a> He nui hoki a Ihowa, he tika ano kia nui te whakamoemiti ki a ia: kia wehingia nuitia ai i nga atua katoa.</p> 
 <p><a name="an_96:5">96:5</a> He whakapakoko hoki nga atua katoa o nga iwi: na Ihowa ia i hanga nga rangi.</p> 
 <p><a name="an_96:6">96:6</a> He honore, he kororia kei tona aroaro: kei tona wahi tapu te kaha me te ataahua.</p> 
 <p><a name="an_96:7">96:7</a> Waiho atu i a Ihowa, e nga hapu katoa o nga iwi: waiho atu i a Ihowa te kororia me te kaha.</p> 
 <p><a name="an_96:8">96:8</a> Waiho atu i a Ihowa te kororia e tika ana mo tona ingoa: maua mai he whakahere, haere mai hoki ki ona marae.</p> 
 <p><a name="an_96:9">96:9</a> Koropiko ki a Ihowa i roto i te ataahua o te tapu: kia wehi ra ki tona aroaro, e te whenua katoa.</p> 
 <p><a name="an_96:10">96:10</a> ¶ Mea atu i waenganui o nga tauiwi, E kingi ana a Ihowa: ka u te whenua, te taea te whakangaueue; ka tika ana whakawa mo nga iwi.</p> 
 <p><a name="an_96:11">96:11</a> Kia hari nga rangi, kia koa te whenua, kia haruru te moana, me nga mea e hua ana i roto.</p> 
 <p><a name="an_96:12">96:12</a> Kia hari te mara, me nga mea katoa i runga: ko reira ano koa ai nga rakau katoa o te ngahere;</p> 
 <p><a name="an_96:13">96:13</a> Ki te aroaro o Ihowa, e haere mai ana hoki ia; e haere mai ana ia ki te whakawa mo te whenua: ka whakawa ia mo te ao i runga i te tika, mo nga iwi hoki i runga i tona pono.</p> 
 <p><a name="an_97:1">97:1</a> ¶ Ko Ihowa te Kingi, kia hari te whenua, kia koa nga tini moutere.</p> 
 <p><a name="an_97:2">97:2</a> Ko te kapua me te pouri kei ona taha katoa: ko te tika, ko te whakawa, te turanga o tona torona.</p> 
 <p><a name="an_97:3">97:3</a> He kapura e haere ana i mua i a ia, a pau ake ona hoariri a taka noa.</p> 
 <p><a name="an_97:4">97:4</a> Marama tonu te ao i ana uira: i kite te whenua, a wiri ana.</p> 
 <p><a name="an_97:5">97:5</a> Rewa noa nga maunga, ano he ware pi, i te aroaro o Ihowa, i te aroaro o te Ariki o te whenua katoa.</p> 
 <p><a name="an_97:6">97:6</a> E whakapuakina ana e nga rangi tona tika: a e kitea ana e nga iwi katoa tona kororia.</p> 
 <p><a name="an_97:7">97:7</a> Kia whakama katoa te hunga e mahi ana ki nga whakapakoko, e whakamanamana ana ki nga atua horihori: koropiko ki a ia, e nga atua katoa.</p> 
 <p><a name="an_97:8">97:8</a> ¶ I rongo a Hiona, a koa ana: whakamanamana ana nga tamahine o Hura, e Ihowa, ki au whakaritenga.</p> 
 <p><a name="an_97:9">97:9</a> Ko koe hoki, e Ihowa, kei runga noa ake i te whenua katoa: kua whakanuia koe ki runga noa ake i nga atua katoa.</p> 
 <p><a name="an_97:10">97:10</a> E te hunga e aroha ana ki a Ihowa, e kino ki te he: e tiakina ana e ia nga wairua o tana hunga tapu; e whakaorangia ana ratou e ia i nga ringa o te hunga kino.</p> 
 <p><a name="an_97:11">97:11</a> Kua oti te marama te whakato mo te hunga tika: me te koa mo te hunga ngakau tapatahi.</p> 
 <p><a name="an_97:12">97:12</a> Kia hari ki a Ihowa, e te hunga tika: whakamoemiti ki tona ingoa tapu.</p> 
 <p><a name="an_98:1">98:1</a> ¶ He himene. Waiatatia ki a Ihowa he waiata hou; he mahi whakamiharo hoki ana: na tona ringa matau, na tona ringa tapu, i taea ai e ia te whakaora.</p> 
 <p><a name="an_98:2">98:2</a> Kua whakakitea e Ihowa tana whakaoranga, kua whakapuakina e ia tona tika ki te aroaro o nga tauiwi.</p> 
 <p><a name="an_98:3">98:3</a> Kua mahara ia ki tana mahi tohu, ki tona pono ki te whare o Iharaira; a kua kite nga pito katoa o te whenua i te whakaoranga a to tatou Atua.</p> 
 <p><a name="an_98:4">98:4</a> ¶ Kia hari te hamama, e te whenua katoa, ki a Ihowa: hamama, kia hari, ae ra, himene atu.</p> 
 <p><a name="an_98:5">98:5</a> Himene ki a Ihowa i runga i te hapa; i runga i te hapa, me te himene ano te reo.</p> 
 <p><a name="an_98:6">98:6</a> I runga i te tetere, i te tangi ano o te koronete: kia hari te hamama ki te aroaro o Ihowa, o te Kingi.</p> 
 <p><a name="an_98:7">98:7</a> Kia haruru te moana me nga mea e hua ana i roto, te ao me ona tangata e noho ana i runga.</p> 
 <p><a name="an_98:8">98:8</a> Kia papaki nga ringa o nga roma, kia hari tahi nga pukepuke.</p> 
 <p><a name="an_98:9">98:9</a> Ki te aroaro o Ihowa: e haere mai ana hoki ia ki te whakawa mo te whenua: ka whakawa ia mo te ao i runga i te tika, mo nga iwi hoki i runga i te pono.</p> 
 <p><a name="an_99:1">99:1</a> ¶ Ko Ihowa te Kingi; kia wiri nga iwi: e noho ana ia i waenganui i nga kerupima; kia ngaueue te whenua.</p> 
 <p><a name="an_99:2">99:2</a> He nui a Ihowa i Hiona: kei runga ake ia i nga iwi katoa.</p> 
 <p><a name="an_99:3">99:3</a> Kia whakamoemiti ratou ki tou ingoa nui, whakamataku; he tapu ia.</p> 
 <p><a name="an_99:4">99:4</a> E matenui ana hoki te kaha o te kingi ki te whakawa tika; ko koe hei whakapumau i te pono: he whakawa tika, he hekore tau mahi i roto i a Hakopa.</p> 
 <p><a name="an_99:5">99:5</a> Whakanuia a Ihowa, to tatou Atua: koropiko ki tona turanga waewae; he tapu ia.</p> 
 <p><a name="an_99:6">99:6</a> ¶ Ko Mohi raua ko Arona i roto i ana tohunga, me Hamuera i roto i te hunga e karanga ana ki tona ingoa: i karanga ratou ki a Ihowa, a whakahoki kupu ana mai ia ki a ratou.</p> 
 <p><a name="an_99:7">99:7</a> I korero ia ki a ratou i roto i te pou kapua: i pupuri ratou i ana whakaaturanga, i te tikanga i whakatakotoria e ia ki a ratou.</p> 
 <p><a name="an_99:8">99:8</a> E Ihowa, e to matou Atua, i whakahoki kupu koe ki a ratou: he Atua tohu koe i a ratou, otiia i rapu utu ano koe mo a ratou mahi.</p> 
 <p><a name="an_99:9">99:9</a> Whakanuia a Ihowa, to tatou Atua, koropiko atu i tona maunga tapu: he tapu hoki a Ihowa, to tatou Atua.</p> 
 <p><a name="an_100:1">100:1</a> ¶ He himene whakamoemiti. Kia hari te hamama ki a Ihowa, e nga whenua katoa:</p> 
 <p><a name="an_100:2">100:2</a> Mahi atu ki a Ihowa i runga i te koa, waiata haere ki tona aroaro.</p> 
 <p><a name="an_100:3">100:3</a> Kia matau ki a Ihowa, ko ia te Atua: nana tatou i hanga, ehara hoki i a tatou: ko tana iwi tatou, ko ana hipi e hepara ai.</p> 
 <p><a name="an_100:4">100:4</a> Tomokia ona tatau i runga i te whakawhetai, ona marae i runga i te whakamoemiti: whakawhetai atu ki a ia, whakapaingia tona ingoa.</p> 
 <p><a name="an_100:5">100:5</a> He pai hoki a Ihowa, pumau tonu tana mahi tohu: a kei tena whakatupuranga, kei tena whakatupuranga, tona pono.</p> 
 <p><a name="an_101:1">101:1</a> ¶ He himene na Rawiri. Ka waiatatia e ahau te mahi tohu me te whakawa tika: ka himene atu ahau ki a koe, e Ihowa.</p> 
 <p><a name="an_101:2">101:2</a> Ka ata whakahaere ahau i ahau i runga i te ara tika. A hea koe haere mai ai ki ahau? Ka haereere ahau i roto i toku whare i runga i te ngakau tapatahi.</p> 
 <p><a name="an_101:3">101:3</a> E kore te mea tutua e waiho e ahau i mua i oku kanohi; e kino ana ahau ki te mahi a te hunga peka ke: e kore e piri ki ahau.</p> 
 <p><a name="an_101:4">101:4</a> Ka mawehe atu i ahau te ngakau parori ke: e kore ahau e mohio ki te mea kino.</p> 
 <p><a name="an_101:5">101:5</a> Ko te tangata e ngautuara puku ana ki tona hoa ka whakangaromia e ahau: e kore ahau e aro ki te tangata kanohi whakakake, ki te tangata ngakau whakapakari.</p> 
 <p><a name="an_101:6">101:6</a> Kei runga i nga mea pono o te whenua oku kanohi, kia noho ai ratou ki ahau: ko te tangata e haere ana i te ara tika, ka mahi tena ki ahau.</p> 
 <p><a name="an_101:7">101:7</a> E kore e noho ki toku whare te kaimahi i te hianga: e kore e tu ki toku aroaro te tangata korero teka.</p> 
 <p><a name="an_101:8">101:8</a> I tenei ata, i tenei ata, ka whakangaromia e ahau nga tangata kikino katoa o te whenua: kia hatepea atu ai i te pa o te Atua te hunga katoa e mahi ana i te kino.</p> 
 <p><a name="an_102:1">102:1</a> ¶ He inoi na te ngakau mamae, i a ia e pehia ana, a maringi a wai ana tana tangi ki te aroaro o Ihowa. Whakarongo ki taku inoi, e Ihowa, kia puta atu taku tangi ki a koe.</p> 
 <p><a name="an_102:2">102:2</a> Kaua e huna tou mata ki ahau i te ra e pouri ai ahau; whakatitahatia mai tou taringa ki ahau: hohoro te whakahoki kupu mai ki ahau i te ra e karanga ai ahau.</p> 
 <p><a name="an_102:3">102:3</a> Ka memeha hoki oku ra ano he paoa: ka kaia oku wheua ano he motumotu.</p> 
 <p><a name="an_102:4">102:4</a> Kua pakia toku ngakau, kua memenge, ano he tarutaru; i wareware ai ahau ki te kai i taku taro.</p> 
 <p><a name="an_102:5">102:5</a> Piri tonu oku iwi ki toku kiri i toku reo aue.</p> 
 <p><a name="an_102:6">102:6</a> He rite ahau ki te matuku i te koraha, ki te koukou i te wahi mokemoke.</p> 
 <p><a name="an_102:7">102:7</a> Mataara tonu ahau; toku rite kei te pihoihoi mokemoke i runga i te tuanui.</p> 
 <p><a name="an_102:8">102:8</a> E tawai ana oku hoariri ki ahau i te ra roa; ko te hunga e porangirangi ana mai ki ahau, ko ahau ta ratou oati.</p> 
 <p><a name="an_102:9">102:9</a> Kainga ana e ahau te pungarehu ano he taro: whakananua iho toku wai inu ki te roimata.</p> 
 <p><a name="an_102:10">102:10</a> I tou riri hoki, i tou weriweri; nau hoki ahau i hapai ake, a taia atu ano ahau e koe.</p> 
 <p><a name="an_102:11">102:11</a> He rite oku ra ki te atarangi e whakawairua kau ana: a kua memenge ahau ano he tarutaru.</p> 
 <p><a name="an_102:12">102:12</a> ¶ Ko koe ia, e Ihowa, ka mau tonu ake ake, ka maharatia ano koe e nga whakatupuranga katoa.</p> 
 <p><a name="an_102:13">102:13</a> Tera koe e whakatika, e aroha ki a Hiona; kua taka mai hoki te wa, ae ra, te tino wa, hei atawhainga i a ia.</p> 
 <p><a name="an_102:14">102:14</a> E manakohia ana hoki e au pononga ona kohatu, e awangawanga ana ki tona puehu.</p> 
 <p><a name="an_102:15">102:15</a> Penei ka wehingia te ingoa o Ihowa e nga tauiwi, tou kororia hoki e nga kingi katoa o te whenua.</p> 
 <p><a name="an_102:16">102:16</a> Na Ihowa hoki i hanga a Hiona, kua kitea ia i tona kororia.</p> 
 <p><a name="an_102:17">102:17</a> Kua tahuri ia ki te inoi a te rawakore: kihai i whakahawea ki ta ratou inoi.</p> 
 <p><a name="an_102:18">102:18</a> Ka tuhituhia tenei mo to muri whakatupuranga: a ka whakamoemiti ki a Ihowa te iwi meake hanga.</p> 
 <p><a name="an_102:19">102:19</a> Mona i titiro iho i te tiketike o tona wahi tapu: i titiro iho a Ihowa i te rangi ki te whenua;</p> 
 <p><a name="an_102:20">102:20</a> Ki te whakarongo ki te aue a te herehere, ki te wewete i te hunga kua motuhia mo te mate;</p> 
 <p><a name="an_102:21">102:21</a> Kia whakapuakina ai te ingo o Ihowa i Hiona, me te whakamoemiti ki a ia i Hiruharama;</p> 
 <p><a name="an_102:22">102:22</a> I te huihuinga o nga iwi, o nga kingitanga, ki te mahi ki a Ihowa.</p> 
 <p><a name="an_102:23">102:23</a> ¶ Whakangoikoretia iho e ia toku kaha i te ara: kua torutoru i a ia oku ra.</p> 
 <p><a name="an_102:24">102:24</a> I mea ahau, E toku Atua, kaua ahau e tangohia i waenganui o oku ra: kei nga whakatupuranga katoa ou tau.</p> 
 <p><a name="an_102:25">102:25</a> Nonamata te whenua i whakaturia ai e koe, a he mahi nga rangi na ou ringa.</p> 
 <p><a name="an_102:26">102:26</a> Ko era e hemo atu, ko koe ia e mau tonu: ae ra, ka tawhitotia katoatia me he weweru; ka whakaputaia ketia ratou e koe ano he kakahu, a ka whakaputaia ketia.</p> 
 <p><a name="an_102:27">102:27</a> Ko koe ia, ko koe tonu, kahore hoki he mutunga o ou tau.</p> 
 <p><a name="an_102:28">102:28</a> Ka whai nohoanga nga tama a au pononga, ka pumau o ratou uri ki tou aroaro.</p> 
 <p><a name="an_103:1">103:1</a> ¶ Na Rawiri. Whakapaingia a Ihowa, e toku wairua; e nga mea katoa i roto i ahau, whakapaingia tona ingoa tapu.</p> 
 <p><a name="an_103:2">103:2</a> Whakapaingia a Ihowa, e toku wairua, kei wareware hoki ki ana painga katoa.</p> 
 <p><a name="an_103:3">103:3</a> Ko ia te muru nei i ou kino katoa; te rongo a nei i ou mate katoa.</p> 
 <p><a name="an_103:4">103:4</a> Ko ia te hoko nei i tou ora kei ngaro; te karauna nei i a koe ki te atawhai, ki te aroha.</p> 
 <p><a name="an_103:5">103:5</a> Nana nei i makona ai tou mangai i nga mea papai; i hou ai tou taitamarikitanga, i rite ai ki to te ekara.</p> 
 <p><a name="an_103:6">103:6</a> ¶ Ka puta i a Ihowa nga mahi tika, me te whakawa tika ki te hunga katoa e tukinotia ana.</p> 
 <p><a name="an_103:7">103:7</a> I whakaakona e ia ana ara ki a Mohi, ana mahi ki nga tama a Iharaira.</p> 
 <p><a name="an_103:8">103:8</a> Ki tonu a Ihowa i te aroha me te atawhai, he puhoi ki te riri, he nui hoki tana mahi tohu.</p> 
 <p><a name="an_103:9">103:9</a> E kore ia e whakatupuehupehu tonu, e kore ano e mauahara ake ake.</p> 
 <p><a name="an_103:10">103:10</a> Kihai i rite ki o tatou hara ana meatanga ki a tatou: kihai ano i rite ki o tatou kino ana utu mai ki a tatou.</p> 
 <p><a name="an_103:11">103:11</a> He rite hoki ki te rangi e tiketike ake ana i te whenua, pera tonu te nui o tana mahi tohu ki te hunga e wehi ana ki a ia.</p> 
 <p><a name="an_103:12">103:12</a> Pera i te matara o te rawhiti i te uru, pera tonu tana whakamataratanga atu i a tatou mahi tutu i a tatou.</p> 
 <p><a name="an_103:13">103:13</a> E aroha ana te matua ki ana tamariki, pera tonu to Ihowa aroha ki te hunga e wehi ana ki a ia.</p> 
 <p><a name="an_103:14">103:14</a> E matau ana hoki ia ki to tatou ahua, e mahara ana he puehu tatou.</p> 
 <p><a name="an_103:15">103:15</a> Ko te tangata ia, rite tonu ona ra ki o te tarutaru: kei te puawai o te mara, ko tona ngawhatanga.</p> 
 <p><a name="an_103:16">103:16</a> E rarungatia ana hoki e te hau, a kua kahore; kahore hoki e mohiotia a muri e tona wahi.</p> 
 <p><a name="an_103:17">103:17</a> Tena ko te mahi tohu a Ihowa no tua whakarere, a ake tonu ake, ki te hunga e wehi ana ki a ia: tona tika hoki ki nga uri o nga tamariki;</p> 
 <p><a name="an_103:18">103:18</a> Ki te hunga e pupuri ana i tana kawenata, ki te hunga hoki e mahara ana ki ana ako kia mahia.</p> 
 <p><a name="an_103:19">103:19</a> ¶ Kua oti i a Ihowa tona torona te whakatu ki nga rangi; a e kawanatia ana nga mea katoa e tona kingitanga.</p> 
 <p><a name="an_103:20">103:20</a> Whakapaingia a Ihowa, e ana anahera, e hira nei te kaha, e whakarite nei i tana kupu, e whakarongo nei ki tona reo ina korero.</p> 
 <p><a name="an_103:21">103:21</a> Whakapaingia a Ihowa, e ana mano katoa, e ana minita e mahi nei i tana e pai ai.</p> 
 <p><a name="an_103:22">103:22</a> Whakapaingia a Ihowa, e ana mahi katoa i nga wahi katoa o tona kingitanga: whakapaingia a Ihowa, e toku wairua.</p> 
 <p><a name="an_104:1">104:1</a> ¶ Whakapaingia a Ihowa, e toku wairua. E Ihowa, e toku Atua, he nui rawa koe; he honore, he kororia ou kakahu.</p> 
 <p><a name="an_104:2">104:2</a> E roropi nei i te marama ki a koe ano he kakahu, e hora nei i nga rangi ano he kakahu tauarai.</p> 
 <p><a name="an_104:3">104:3</a> E whakanoho nei i nga kurupae o ona ruma ki nga wai: e mea nei i nga kapua hei hariata mona: e haere nei i runga i nga pakau o te hau.</p> 
 <p><a name="an_104:4">104:4</a> E mea nei i nga hau hei karere mana, i te mura ahi hei kaimahi mana.</p> 
 <p><a name="an_104:5">104:5</a> Nana nei i whakatu te whenua ki runga ki ona turanga, kei nekenekehia ake ake.</p> 
 <p><a name="an_104:6">104:6</a> Nau ano i hipoki ki te rire hei kakahu: tu ana nga wai i runga i nga maunga.</p> 
 <p><a name="an_104:7">104:7</a> Rere ana ratou i tau riri: tahuti tonu atu i te reo o tau whatitiri;</p> 
 <p><a name="an_104:8">104:8</a> Puke ake ana ra nga maunga, heke iho ana ma nga whawharua ki te wahi i whakaritea e koe mo ratou.</p> 
 <p><a name="an_104:9">104:9</a> Kua whakatakotoria e koe he rohe kei koni mai ratou, kei hoki mai hei taupoki mo te whenua.</p> 
 <p><a name="an_104:10">104:10</a> ¶ Nana i tono nga puna ki roto ki nga awaawa, e rere nei i waenga o nga puke.</p> 
 <p><a name="an_104:11">104:11</a> Hei wai mo nga kirehe katoa o te parae: na noa te matewai o nga kaihe mohoao.</p> 
 <p><a name="an_104:12">104:12</a> Kei reira nga nohoanga o nga manu o te rangi, e korihi nei i roto i nga manga.</p> 
 <p><a name="an_104:13">104:13</a> He mea whakamakuku nana nga puke i ona ruma: ka makona te whenua i nga hua o au mahi.</p> 
 <p><a name="an_104:14">104:14</a> Ko ia hei whakatupu i te tarutaru ma te kararehe, i te otaota hei mea ma te tangata; kia whakaputaina ake ai he taro i te whenua;</p> 
 <p><a name="an_104:15">104:15</a> He waina hei whakahari i te ngakau o te tangata, he hinu e piata ai tona mata, me te taro hei whakakaha i te ngakau o te tangata.</p> 
 <p><a name="an_104:16">104:16</a> Ki tonu i te wai nga rakau a Ihowa, nga hita o Repanona i whakatokia e ia.</p> 
 <p><a name="an_104:17">104:17</a> Hanga ake e nga manu he ohanga ki reira: te taaka, ko nga kauri tona whare.</p> 
 <p><a name="an_104:18">104:18</a> Hei piringa nga puke tiketike mo nga koati mohoao: nga kohatu mo nga rapeti.</p> 
 <p><a name="an_104:19">104:19</a> ¶ I hanga e ia te marama hei tohu taima: e matau ana te ra ki tona torengitanga.</p> 
 <p><a name="an_104:20">104:20</a> Ko koe hei whakapouri, a kua po: na ngoki mai ana nga kirehe katoa o te ngahere.</p> 
 <p><a name="an_104:21">104:21</a> Ko nga kuao raiona ngengere ana ratou, he mea kai, he rapu kai ma ratou i te Atua.</p> 
 <p><a name="an_104:22">104:22</a> Ko te putanga mai o te ra ka poto atu ratou, takoto ana i o ratou kuhunga.</p> 
 <p><a name="an_104:23">104:23</a> Ko te tangata ka haere ki ana hanga, ki tana mahi, a ahiahi noa.</p> 
 <p><a name="an_104:24">104:24</a> Ano te tini o au mahi, e Ihowa! he mohio rawa tau mahi i aua mea katoa; ki tonu te whenua i au taonga.</p> 
 <p><a name="an_104:25">104:25</a> Kei ko ra ko te moana, tona nui tuauriuri: kei reira nga mea ngokingoki e kore e taea te tatau, nga kirehe hoki, ana nonohi, ana nunui.</p> 
 <p><a name="an_104:26">104:26</a> Kei reira nga kaipuke e teretere ana: kei reira taua rewiatana i hanga e koe hei takaro ki reira.</p> 
 <p><a name="an_104:27">104:27</a> E tatari katoa ana enei ki a koe, kia hoatu e koe te kai ma ratou i te wa e tika ai.</p> 
 <p><a name="an_104:28">104:28</a> Ko tau e hoatu ai ma ratou, kohikohia ana e ratou: te wherahanga o tou ringa, makona tonu ratou i te pai.</p> 
 <p><a name="an_104:29">104:29</a> Ko te hunanga o tou mata, pororaru ana ratou: ka kapohia e koe to ratou manawa, ka marere ratou, a ka hoki ano ki to ratou puehu.</p> 
 <p><a name="an_104:30">104:30</a> Ko tau tononga mai i tou wairua, kua hanga ratou; a whakahoutia ana e koe te mata o te whenua.</p> 
 <p><a name="an_104:31">104:31</a> ¶ Kia whai kororia a Ihowa ake ake, kia hari a Ihowa ki ana mahi:</p> 
 <p><a name="an_104:32">104:32</a> Tana tirohanga iho ki te whenua, ru ana: kua pa ki nga puke, na pongere ana.</p> 
 <p><a name="an_104:33">104:33</a> Ka waiata ahau ki a Ihowa i ahau e ora ana: ka himene ki toku Atua i ahau ano i te ao nei.</p> 
 <p><a name="an_104:34">104:34</a> Kia reka toku whakaaronga ki a ia, ka hari ahau ki a Ihowa.</p> 
 <p><a name="an_104:35">104:35</a> Kia moti nga tangata hara i runga i te whenua, ko te hunga kino kia poto katoa atu. Whakapaingia a Ihowa, e toku wairua. Whakamoemititia a Ihowa.</p> 
 <p><a name="an_105:1">105:1</a> ¶ Whakawhetai ki a Ihowa, karanga atu ki tona ingoa: whakapuakina ana mahi ki waenganui o nga iwi.</p> 
 <p><a name="an_105:2">105:2</a> Waiata ki a ia, himene ki a ia: korerotia ana mahi whakamiharo katoa.</p> 
 <p><a name="an_105:3">105:3</a> Whakamanamana ki tona ingoa tapu: kia hari te ngakau o te hunga e rapu ana i a Ihowa.</p> 
 <p><a name="an_105:4">105:4</a> Rapua a Ihowa me tona kaha: rapua tonutia tona mata, ake ake.</p> 
 <p><a name="an_105:5">105:5</a> Maharatia ana mahi whakamiharo i mahia e ia; ana merekara me nga whakaritenga a tona mangai,</p> 
 <p><a name="an_105:6">105:6</a> E nga uri o Aperahama, o tana pononga, e nga tama a Hakopa, e ana i whiriwhiri ai.</p> 
 <p><a name="an_105:7">105:7</a> Ko Ihowa ia, ko to tatou Atua; kei te whenua katoa ana whakaritenga.</p> 
 <p><a name="an_105:8">105:8</a> ¶ Mahara tonu ia ki tana kawenata ake ake, ki te kupu i kiia iho e ia ki te mano o nga whakatupuranga.</p> 
 <p><a name="an_105:9">105:9</a> Ki tana i whakarite ai ki a Aperahama, ki tana oati hoki ki a Ihaka;</p> 
 <p><a name="an_105:10">105:10</a> A whakapumautia iho e ia hei tikanga ki a Hakopa, hei kawenata mau tonu ki a Iharaira.</p> 
 <p><a name="an_105:11">105:11</a> I a ia ra i mea, Ka hoatu e ahau ki a koe te whenua o Kanaana hei wahi pumau mo koutou.</p> 
 <p><a name="an_105:12">105:12</a> I te mea he hunga torutoru ratou: ae ra, he iti rawa, he manene ano ki reira.</p> 
 <p><a name="an_105:13">105:13</a> I a ratou e haereere ana i tenei iwi ki tera atu iwi, i tetahi rangatiratanga ki tetahi iwi ke;</p> 
 <p><a name="an_105:14">105:14</a> Kihai ratou i tukua e ia kia tukinotia e te tangata: he whakaaro ano ki a ratou i riria ai e ia nga kingi.</p> 
 <p><a name="an_105:15">105:15</a> I mea ia, Kei pa ki aku i whakawahi ai: kei kino ki aku poropiti.</p> 
 <p><a name="an_105:16">105:16</a> I karangatia e ia te matekai ki te whenua: whati katoa i a ia te tokotoko, ara te taro.</p> 
 <p><a name="an_105:17">105:17</a> I tonoa e ia he tangata i mua i a ratou; i hokona a Hohepa hei pononga:</p> 
 <p><a name="an_105:18">105:18</a> I whakamamaetia ona waewae ki te mekameka: takoto ana ia i te rino;</p> 
 <p><a name="an_105:19">105:19</a> A puta noa tana kupu: whakamatautauria ana ia e te kupu a Ihowa.</p> 
 <p><a name="an_105:20">105:20</a> I tono te kingi, a wetekina ana ia; ara te kingi o nga iwi, a tukua ana ia.</p> 
 <p><a name="an_105:21">105:21</a> A meinga ana ia e ia hei ariki mo tona whare, hei rangatira mo ona taonga katoa;</p> 
 <p><a name="an_105:22">105:22</a> Hei herehere i ana rangatira ua pai ia, hei ako i ana kaumatua ki te whakaaro.</p> 
 <p><a name="an_105:23">105:23</a> I haere mai ano a Iharaira ki Ihipa: a noho ana a Hakopa ki te whenua o Hama.</p> 
 <p><a name="an_105:24">105:24</a> Na ka tino whakanuia e ia tana iwi: a ka meinga ratou kia kaha ake i o ratou hoariri.</p> 
 <p><a name="an_105:25">105:25</a> ¶ I whakakoarotia e ia to ratou ngakau kia kino ki tana iwi, kia mahi lhianga ki ana pononga.</p> 
 <p><a name="an_105:26">105:26</a> I tonoa e ia a Mohi, tana pononga, raua ko Arona, ko tana i whiriwhiri ai.</p> 
 <p><a name="an_105:27">105:27</a> Whakaputaina ana e raua ana tohu i waenganui i a ratou, he merekara i te whenua o Hama.</p> 
 <p><a name="an_105:28">105:28</a> I tukua e ia te pouri, a kua pouri: kihai ano ratou i whakakeke ki ana kupu.</p> 
 <p><a name="an_105:29">105:29</a> I whakaputaia ketia e ia o ratou wai hei toto; a mate ake i a ia a ratou ngohi.</p> 
 <p><a name="an_105:30">105:30</a> I whakangahue ake to ratou whenua i te poroka, i roto i nga whare moenga o o ratou kingi.</p> 
 <p><a name="an_105:31">105:31</a> I whai kupu ia, a puta ana mai nga pokai namu: me te kutu i o ratou kainga.</p> 
 <p><a name="an_105:32">105:32</a> I tukua iho e ia ki a ratou te whatu hei ua, me te ahi mura ki to ratou whenua.</p> 
 <p><a name="an_105:33">105:33</a> I pakia ano e ia a ratou waina me a ratou piki; a whatiwhatiia ana e ia nga rakau o o ratou kainga.</p> 
 <p><a name="an_105:34">105:34</a> I korero ia, a puta ana mai te mawhitiwhiti me te moka, te taea te tatau.</p> 
 <p><a name="an_105:35">105:35</a> A kainga katoatia ana nga otaota o to ratou whenua; pau ake nga hua o to ratou oneone.</p> 
 <p><a name="an_105:36">105:36</a> I whakamatea katoatia ano hoki e ia nga matamua o to ratou whenua, te muanga o to ratou kaha.</p> 
 <p><a name="an_105:37">105:37</a> A whakaputaina mai ana ratou e ia, me te hiriwa, me te koura, kahore hoki he mea tuoi i roto i ana iwi.</p> 
 <p><a name="an_105:38">105:38</a> Na hari ana a Ihipa i to ratou haerenga; i mau hoki to ratou wehi ki a ratou.</p> 
 <p><a name="an_105:39">105:39</a> I horahia e ia te kapua hei hipoki, me te ahi hei whakamarama i te po.</p> 
 <p><a name="an_105:40">105:40</a> I inoi ratou, a homai ana e ia te koitareke; a ka makona ratou i te taro o te rangi.</p> 
 <p><a name="an_105:41">105:41</a> I wahia e ia te kohatu, a ka pakaru mai nga wai: rere ana i nga wahi maroke, koia ano kei te awa.</p> 
 <p><a name="an_105:42">105:42</a> I mahara hoki ia ki tana kuputapu, ki a Aperahama ano, ki tana pononga.</p> 
 <p><a name="an_105:43">105:43</a> A whakaputaina mai ana e ia tana iwi i runga i te hari, ana i whiriwhiri ai i runga i te koa.</p> 
 <p><a name="an_105:44">105:44</a> A homai ana e ia ki a ratou nga whenua o nga tauiwi: a riro ana i a ratou nga mauiuitanga o te iwi;</p> 
 <p><a name="an_105:45">105:45</a> Kia puritia ai e ratou ana tikanga, kia mau ai ki ana ture. Whakamoemititia a Ihowa.</p> 
 <p><a name="an_106:1">106:1</a> ¶ Whakamoemititia a Ihowa. Whakawhetai ki a Ihowa; he pai hoki ia: he pumau tonu hoki tana mahi tohu.</p> 
 <p><a name="an_106:2">106:2</a> Me wai e korero nga mahi nunui a Ihowa: e whakakite katoa nga whakamoemiti ki a ia?</p> 
 <p><a name="an_106:3">106:3</a> Ka hari te hunga e mau ana ki te whakarite tika; me te kaimahi i te tika i nga wa katoa.</p> 
 <p><a name="an_106:4">106:4</a> Maharatia mai ahau, e Ihowa, kia rite ki tau manako ki tau iwi: tirotirohia mai ahau i runga i tau whakaoranga.</p> 
 <p><a name="an_106:5">106:5</a> Kia kite ai ahau i te pai o au i whiriwhiri ai: kia koa ai, koa tahi me tau iwi; kia whakamanamana tahi ai me tou kainga tupu.</p> 
 <p><a name="an_106:6">106:6</a> ¶ Kua hara tahi matou me o matou matua, kua mahi matou i te kino, i te mea he.</p> 
 <p><a name="an_106:7">106:7</a> Kihai o matou matua i mohio ki au mea whakamiharo i Ihipa, kihai hoki i mahara ki te tini o au arohatanga; engari ia i whakatoi ratou ki a koe i te moana, ae, i te Moana Whero.</p> 
 <p><a name="an_106:8">106:8</a> Otira whakaorangia ana ratou e ia, he whakaaro ki tona ingoa, kia matauria ai tona kaha.</p> 
 <p><a name="an_106:9">106:9</a> I riria ano e ia te Moana Whero, a kua maroke: na arahina ana ratou e ia i nga rire, ano ko waenga koraha.</p> 
 <p><a name="an_106:10">106:10</a> Na whakaorangia ake ratou e ia i te ringa o te tangata i kino ki a ratou; a hokona ana ratou i roto i te ringa o te hoariri.</p> 
 <p><a name="an_106:11">106:11</a> A taupokina ana e nga wai o ratou hoariri, hore rawa tetahi morehu.</p> 
 <p><a name="an_106:12">106:12</a> Na whakapono ana ratou ki ana kupu: a waiata ana i te whakamoemiti ki a ia.</p> 
 <p><a name="an_106:13">106:13</a> ¶ Hohoro tonu to ratou wareware ki ana mahi: kihai i taria e ratou tona whakaaro:</p> 
 <p><a name="an_106:14">106:14</a> Engari i whakaputa nui i o ratou hiahia i te tahora; whakamatautau ana ratou i te Atua i te koraha.</p> 
 <p><a name="an_106:15">106:15</a> Na ka hoatu e ia ta ratou i inoi ai; otira i tukua atu e ia te hiroki ki to ratou wairua.</p> 
 <p><a name="an_106:16">106:16</a> I hae hoki ratou ki a Mohi i te puni, ki a Arona ano, ki te tangata tapu a Ihowa.</p> 
 <p><a name="an_106:17">106:17</a> Ko te hamamatanga o te whenua, na horomia ana a Ratana; a taupokina iho te ropu o Apirama.</p> 
 <p><a name="an_106:18">106:18</a> A mura ana te ahi i to ratou ropu; wera ana i te mura te hunga kino.</p> 
 <p><a name="an_106:19">106:19</a> I hanga e ratou he kuao kau ki Horepa, a koropiko ana ki te whakapakoko i whakarewaina.</p> 
 <p><a name="an_106:20">106:20</a> Koia i whitia ai e ratou to ratou kororia mo te mea i rite ki te puru kai tarutaru.</p> 
 <p><a name="an_106:21">106:21</a> Wareware ake i a ratou te Atua, to ratou kaiwhakaora, i mahi nei i nga mea nunui ki Ihipa.</p> 
 <p><a name="an_106:22">106:22</a> I nga mahi whakamiharo ki te whenua o Hama, i nga mea whakamataku ki te Moana Whero.</p> 
 <p><a name="an_106:23">106:23</a> Na ka mea ia, kia whakangaromia ratou, me i kaua a Mohi, tana i whiriwhiri ai, te tu ki tona aroaro i te takiwa, hei papare ake i tona riri, kei huna ratou e ia.</p> 
 <p><a name="an_106:24">106:24</a> Ae ra, i whakahawea ratou ki te whenua ahuareka; kihai ratou i whakapono ki tana kupu;</p> 
 <p><a name="an_106:25">106:25</a> Heoi amuamu ana i roto i o ratou teneti, kihai i whakarongo ki te reo o Ihowa.</p> 
 <p><a name="an_106:26">106:26</a> Na reira ka ara tona ringa ki a ratou, ki te turaki i a ratou i te koraha;</p> 
 <p><a name="an_106:27">106:27</a> Ki te turaki i o ratou uri i roto i nga iwi: ki te whakamarara i a ratou ki nga whenua.</p> 
 <p><a name="an_106:28">106:28</a> I whakauru atu hoki ratou ki a Paarapeoro: a kai ana i nga patunga tapu ma nga mea mate.</p> 
 <p><a name="an_106:29">106:29</a> Koia i whakapataritari ai ratou i a ia ki a ratou hanga kia riri; a pakaru ana mai te mate uruta ki a ratou.</p> 
 <p><a name="an_106:30">106:30</a> Na ko te whakatikanga ake o Pinehaha, ki te whakaputa whakawa: a mutu iho te mate.</p> 
 <p><a name="an_106:31">106:31</a> I kiia ai ia he tika i nga whakatupuranga katoa ake ake.</p> 
 <p><a name="an_106:32">106:32</a> I whakapataritari ano ratou i a ia ki nga wai o Meripa; na hemanawa ana a Mohi mo ratou:</p> 
 <p><a name="an_106:33">106:33</a> Na ratou hoki i whakatoi tona wairua, i he ai te kupu a ona ngutu.</p> 
 <p><a name="an_106:34">106:34</a> ¶ Kihai ratou i whakangaro i nga iwi i kiia nei e Ihowa ki a ratou;</p> 
 <p><a name="an_106:35">106:35</a> Heoi uru ana ki roto ki nga tauiwi, a ako ana i a ratou mahi.</p> 
 <p><a name="an_106:36">106:36</a> I mahi hoki ratou ki a ratou whakapakoko, i mahangatia ai ratou.</p> 
 <p><a name="an_106:37">106:37</a> Ae, i patua e ratou a ratou tama me a ratou tamahine ma nga atua maori;</p> 
 <p><a name="an_106:38">106:38</a> I whakahekea hoki te toto harakore, nga toto o a ratou tama, o a ratou tamahine, i patua nei e ratou ma nga whakapakoko o Kanaana; a poke iho te whenua i te toto.</p> 
 <p><a name="an_106:39">106:39</a> Na poke iho ratou i a ratou mahi: a puremu ana ki a ratou mahi.</p> 
 <p><a name="an_106:40">106:40</a> Koia i mura ai te riri o Ihowa ki tana iwi; a whakarihariha ana ia ki tona kainga tupu.</p> 
 <p><a name="an_106:41">106:41</a> A tukua ana ratou e ia ki te ringa o nga tauiwi; waiho ana te hunga i kino ki a ratou hei rangatira mo ratou.</p> 
 <p><a name="an_106:42">106:42</a> Na ka tukinotia ratou e o ratou hoariri: ka pehia ki raro i o ratou ringa.</p> 
 <p><a name="an_106:43">106:43</a> He maha ana whakaoranga i a ratou: ko ratou ia i whakatoi ki a ia i o ratou whakaaro, a whakaititia ana i ta ratou kino.</p> 
 <p><a name="an_106:44">106:44</a> Ahakoa ra, i titiro ia ki to ratou matenga, i tona rongonga i ta ratou tangi:</p> 
 <p><a name="an_106:45">106:45</a> I mahara hoki ia ki tana kawenata ki a ratou, a rite tonu ki te tini o ana mahi aroha te putanga ketanga o ona whakaaro:</p> 
 <p><a name="an_106:46">106:46</a> I meinga hoki ratou e ia kia arohaina e te hunga katoa i whakaraua atu ai ratou.</p> 
 <p><a name="an_106:47">106:47</a> Whakaorangia matou, e Ihowa, e to matou Atua, kohikohia matou i roto i nga tauiwi: kia whakawhetai ai ki tou ingoa tapu, kia whakamanamana ai ki tou whakamoemiti.</p> 
 <p><a name="an_106:48">106:48</a> Kia whakapaingia a Ihowa, te Atua o Iharaira, i tua whakarere ano, a ake ake. A kia mea katoa te iwi, Amine. Whakamoemititia a Ihowa.</p> 
 <p><a name="an_107:1">107:1</a> ¶ Whakawhetai ki a Ihowa, he pai hoki ia: he pumau tonu hoki tana mahi tohu.</p> 
 <p><a name="an_107:2">107:2</a> Kia pena ano te korero a te hunga i hokona e Ihowa, i hokona nei e ia i roto i te ringa o te hoariri;</p> 
 <p><a name="an_107:3">107:3</a> I kohikohia nei i nga whenua, i te rawhiti, i te uru, i te raki, i te tonga.</p> 
 <p><a name="an_107:4">107:4</a> I haereere ratou i te koraha i te wahi mokemoke, te kitea tetahi pa hei nohoanga.</p> 
 <p><a name="an_107:5">107:5</a> I matekai ratou, i matewai: hemo noa to ratou wairua i roto i a ratou.</p> 
 <p><a name="an_107:6">107:6</a> Na ka tangi ratou ki a Ihowa i to ratou pouri: a whakaorangia ana ratou e ia i o ratou mate.</p> 
 <p><a name="an_107:7">107:7</a> A arahina ana e ia ra te ara tika; kia haere ai ki te pa hei nohoanga.</p> 
 <p><a name="an_107:8">107:8</a> Aue! me i whakapaingia e te tangata a Ihowa mo tona atawhai, mo ana mahi whakamiharo ki nga tama a te tangata!</p> 
 <p><a name="an_107:9">107:9</a> E whakamakonatia ana hoki e ia te wairua hiahia: ko te wairua hiakai, whakakiia ana e ia ki te pai.</p> 
 <p><a name="an_107:10">107:10</a> ¶ Ko te hunga i noho i te pouri, i te atarangi o te mate: he mea here ki te mamae, ki te rino;</p> 
 <p><a name="an_107:11">107:11</a> Mo ratou i tutu ki nga kupu a te Atua, i whakahawea ki te whakaaro o te Runga Rawa;</p> 
 <p><a name="an_107:12">107:12</a> Koia i pehia iho ai e ia o ratou ngakau ki te mahi: hinga iho ratou, kahore hoki he kaiawhina.</p> 
 <p><a name="an_107:13">107:13</a> Na ka tangi ratou ki a Ihowa i to ratou pouri; a ka whakaorangia ratou e ia i o ratou mate.</p> 
 <p><a name="an_107:14">107:14</a> Whakaputaina mai ana ratou e ia i te pouri, i te atarangi o te mate; motumotuhia ana o ratou here.</p> 
 <p><a name="an_107:15">107:15</a> Aue! me i whakapaingia e te tangata a Ihowa mo tona atawhai, mo ana mahi whakamiharo ki nga tama a te tangata!</p> 
 <p><a name="an_107:16">107:16</a> Kua tukitukia hoki e ia nga tatau parahi: kua tapahia e ia nga tutaki rino, motu rawa.</p> 
 <p><a name="an_107:17">107:17</a> ¶ Ko nga kuware, na a ratou mahi tutu, na o ratou kino, i pakia ai ratou.</p> 
 <p><a name="an_107:18">107:18</a> Ka wetiweti to ratou wairua ki nga kai katoa; a ka whakatata ratou ki nga kuwaha o te mate.</p> 
 <p><a name="an_107:19">107:19</a> Na ka tangi ki a Ihowa i to ratou pouri, a ka whakaorangia ratou e ia i o ratou mate.</p> 
 <p><a name="an_107:20">107:20</a> Tukua mai ana e ia tana kupu, a rongoatia ana ratou: a whakaputaina ana ratou i o ratou ngaromanga.</p> 
 <p><a name="an_107:21">107:21</a> Aue! me i whakapaingia e te tangata a Ihowa mo tona atawhai, mo ana mahi whakamiharo ki nga tama a te tangata!</p> 
 <p><a name="an_107:22">107:22</a> Kia tukua ano e ratou te whakahere, ara te whakamoemiti; kia whakapuaki i ana mahi i runga i te hari.</p> 
 <p><a name="an_107:23">107:23</a> ¶ Ko te hunga e haere ana ki raro, ki te moana, i runga kaipuke, a e whai mahi ana i nga wai nunui,</p> 
 <p><a name="an_107:24">107:24</a> Ko ratou e kite i nga mahi a Ihowa, i ana mahi whakamiharo i te rire.</p> 
 <p><a name="an_107:25">107:25</a> Puta kau tana kupu, kua maranga te tupuhi, mana e whakatutu ona ngaru.</p> 
 <p><a name="an_107:26">107:26</a> Ka kake ratou ki runga ki te rangi, ka heke ano ki raro ki te rire: ngohe noa o ratou wairua i te pawera.</p> 
 <p><a name="an_107:27">107:27</a> Ka tiu ratou, ka hurorirori ano he tangata e haurangi ana; a kahore he mahara i toe.</p> 
 <p><a name="an_107:28">107:28</a> Heoi ka tangi ki a Ihowa i to ratou hemanawa: a whakaorangia ana ratou i o ratou mate.</p> 
 <p><a name="an_107:29">107:29</a> Meinga ana e ia te tupuhi kia marino, ona ngaru kia mariri.</p> 
 <p><a name="an_107:30">107:30</a> Na ka koa ratou, no te mea ka marie: a ka kawea ratou e ia ki te tauranga i hiahia ai ratou.</p> 
 <p><a name="an_107:31">107:31</a> Aue! me i whakapaingia e te tangata a Ihowa mo tona atawhai, mo ana mahi whakamiharo ki nga tama a te tangata!</p> 
 <p><a name="an_107:32">107:32</a> Kia whakanui hoki ratou i a ia i roto i te whakaminenga o te iwi; kia whakamoemiti ki a ia i roto i te nohoanga kaumatua.</p> 
 <p><a name="an_107:33">107:33</a> ¶ Ko ia hei mea i nga awa hei koraha, i nga puputanga wai hei oneone maroke;</p> 
 <p><a name="an_107:34">107:34</a> I te whenua whai hua, kia titohea, mo te hara o te hunga e noho ana i reira.</p> 
 <p><a name="an_107:35">107:35</a> Ko ia hei mea i te koraha hei harotoroto wai, i te whenua maroke hei puputanga wai.</p> 
 <p><a name="an_107:36">107:36</a> A whakanohoia iho e ia te hunga matekai ki reira, hanga ai i tetahi pa hei nohoanga;</p> 
 <p><a name="an_107:37">107:37</a> Hei rui mara, hei whakato mara waina, e tupu ai, e maha ai nga hua.</p> 
 <p><a name="an_107:38">107:38</a> Ko ia ano hei manaaki i a ratou, no ka nui rawa; kahore hoki e tukua kia torutoru haere a ratou kararehe.</p> 
 <p><a name="an_107:39">107:39</a> Na kua iti haere ano ratou, kua piko i te tukino, i te he, i te pouri.</p> 
 <p><a name="an_107:40">107:40</a> E ringihia ana e ia te whakahawea ki runga ki nga rangatira: e meinga ana kia hehe i te ururua, i te wahi kahore nei he ara;</p> 
 <p><a name="an_107:41">107:41</a> Otira kei te whakateitei ia i te rawakore ki runga i te mamae, kei te mea i ona hapu kia rite ki te kahui hipi.</p> 
 <p><a name="an_107:42">107:42</a> Ka kite nga tangata tika, a ka hari; ko nga he katoa hoki, kipia ake te mangai.</p> 
 <p><a name="an_107:43">107:43</a> Ko te tangata whakaaro nui ka mahara ki enei mea, a ka mohio ratou ki te aroha o Ihowa.</p> 
 <p><a name="an_108:1">108:1</a> ¶ He waiata, he himene na Rawiri. Pumau tonu toku ngakau, e te Atua; ka waiata ahau, ae ra, ka himene ahau, me toku kororia ano.</p> 
 <p><a name="an_108:2">108:2</a> E ara, e te hatere, e te hapa: ka ara wawe ano ahau.</p> 
 <p><a name="an_108:3">108:3</a> Ka whakamoemiti ahau ki a koe, e Ihowa, i waenganui i nga iwi: ka himene ki a koe i waenganui i nga tauiwi.</p> 
 <p><a name="an_108:4">108:4</a> He nui atu hoki tau mahi tohu i nga rangi, a ko tou pono tutuki noa atu ki nga kapua.</p> 
 <p><a name="an_108:5">108:5</a> Kia whakanuia koe, e te Atua, ki runga atu i nga rangi: hei runga atu i te whenua katoa tou kororia.</p> 
 <p><a name="an_108:6">108:6</a> ¶ Kia puta tau i aroha ai, ma tou ringa matau matou e whakaora, a whakahokia mai he kupu ki a matou.</p> 
 <p><a name="an_108:7">108:7</a> Kua korero te Atua i runga i tona tapu: Ka hari ahau, ka kotikoti i Hekeme, ka roherohe i te raorao o Hukota.</p> 
 <p><a name="an_108:8">108:8</a> Noku Kireara; noku a Manahi; ko Eparaima ano hoki te kaha o toku matenga; ko Hura taku hepeta.</p> 
 <p><a name="an_108:9">108:9</a> Ko Moapa taku oko horoi; ka maka e ahau toku hu ki runga ki Eroma: ka whakamanamana ahau ki Pirihitia.</p> 
 <p><a name="an_108:10">108:10</a> Ma wai ahau e kawe ki te pa tuwatawata? Ko wai nana ahau i arahi ki Eroma?</p> 
 <p><a name="an_108:11">108:11</a> He teka ianei kua panga matou e koe, e te Atua? kahore hoki koe, e te Atua, e haere tahi me o matou taua.</p> 
 <p><a name="an_108:12">108:12</a> Homai ki a matou he awhina ki te hoariri: he teka kau noa hoki te awhina a te tangata.</p> 
 <p><a name="an_108:13">108:13</a> Ma te Atua tatou ka toa ai: mana hoki e takahi ki raro o tatou hoa whawhai.</p> 
 <p><a name="an_109:1">109:1</a> ¶ Ki te tino kaiwhakatangi. He himene na Rawiri. E te Atua, e whakamoemiti nei ahau, kei wahangu koe:</p> 
 <p><a name="an_109:2">109:2</a> Kua puaki hoki te mangai o te tangata kino me te mangai o te tangata tinihanga, ki te he moku: he teka o ratou arero, e korero nei moku.</p> 
 <p><a name="an_109:3">109:3</a> I karapotia hoki ahau e ratou ki nga kupu mauahara, a i whawhai takekore ki ahau.</p> 
 <p><a name="an_109:4">109:4</a> Mo toku aroha he riri ta ratou whakautu: ko ahau ia, he inoi taku.</p> 
 <p><a name="an_109:5">109:5</a> E homai ana e ratou ki ahau he kino mo te pai, he mauahara mo toku aroha.</p> 
 <p><a name="an_109:6">109:6</a> ¶ Meinga he tangata kino hei rangatira mona; kia tu he hoariri ki tona ringa matau.</p> 
 <p><a name="an_109:7">109:7</a> Kia tau te he ki a ia, ina whakawakia: kia waiho ano tana inoi hei hara.</p> 
 <p><a name="an_109:8">109:8</a> Kia torutoru ona ra; kia riro tana mahi tirotiro i tetahi atu.</p> 
 <p><a name="an_109:9">109:9</a> Kia pania ana tamariki, kia pouarutia hoki tana wahine.</p> 
 <p><a name="an_109:10">109:10</a> Kia kopikopiko noa ana tamariki, pinono ai: kia rapu kai hoki ma ratou i o ratou wahi mokemoke.</p> 
 <p><a name="an_109:11">109:11</a> Kia haoa e te kaituku moni ana mea katoa; kia pahuatia hoki e nga tangata iwi ke ana mauiuitanga.</p> 
 <p><a name="an_109:12">109:12</a> Kaua tetahi hei hoatu noa i te aroha ki a ia: kaua hoki tetahi hei atawhai i ana pani.</p> 
 <p><a name="an_109:13">109:13</a> Kia hatepea putia ona uri: a i to muri whakatupuranga kia horoia rawatia atu o ratou ingoa.</p> 
 <p><a name="an_109:14">109:14</a> Kia maharatia e Ihowa te kino o ona matua: kei murua hoki te hara o tona whaea.</p> 
 <p><a name="an_109:15">109:15</a> Kia mau tonu ki te aroaro o Ihowa: kia hatepea atu ai e ia te maharatanga ki a ratou i runga i te whenua.</p> 
 <p><a name="an_109:16">109:16</a> Mona kihai i mahara ki te mahi tohu: heoi tukino ana ia i te ware, i te rawakore, i te hunga ngakau maru, kia patua ai ratou.</p> 
 <p><a name="an_109:17">109:17</a> Ae ra, i pai ia ki te kanga, a kua tae mai ki a ia: kihai ia i aro ki te manaaki, heoi kua mamao tera i a ia.</p> 
 <p><a name="an_109:18">109:18</a> I kakahu ia i te kanga ki a ia, ano ko tona kakahu: na kua tae tera ki roto ki a ia ano he wai, me he hinu hoki ki roto ki ona wheua.</p> 
 <p><a name="an_109:19">109:19</a> Waiho ki a ia hei kakahu hipoki mona, hei whitiki hoki e whitikiria tonutia ai ia.</p> 
 <p><a name="an_109:20">109:20</a> Na hei utu tena ma Ihowa ki oku hoariri, ki te hunga hoki e korero kino nei ki toku wairua.</p> 
 <p><a name="an_109:21">109:21</a> ¶ Kia puta tau mahi moku, e te Atua, e te Ariki, he whakaaro ki tou ingoa: na te mea he pai tau mahi tohu, whakaorangia ahau,</p> 
 <p><a name="an_109:22">109:22</a> He ware hoki ahau, he rawakore, kua mamae hoki toku ngakau i roto i ahau.</p> 
 <p><a name="an_109:23">109:23</a> Ka riro ahau me te atarangi e whakawairua kau ana: e peipeia ana ahau me he mawhitiwhiti.</p> 
 <p><a name="an_109:24">109:24</a> Hurorirori kau oku turi i te nohopuku; a e kohia ana te ngako o oku kikokiko.</p> 
 <p><a name="an_109:25">109:25</a> Kua waiho ahau hei tawainga ma ratou: ka kite ratou i ahau, ka ruru o ratou matenga.</p> 
 <p><a name="an_109:26">109:26</a> Awhinatia ahau, e Ihowa, e toku Atua: kia rite ki tou aroha tau whakaora i ahau.</p> 
 <p><a name="an_109:27">109:27</a> Kia matau ai ratou ko tou ringa itene: a nau tenei, e Ihowa, i mea.</p> 
 <p><a name="an_109:28">109:28</a> Ma ratou e kanga, mau ia e manaaki: kia whakama ratou ina whakatika; ko tau pononga ia kia hari.</p> 
 <p><a name="an_109:29">109:29</a> Kia whakakakahuria oku hoariri ki te whakama, a ko to ratou numinumi hei koroka hipoki mo ratou.</p> 
 <p><a name="an_109:30">109:30</a> Ka tino whakawhetai toku mangai ki a Ihowa, ae ra, ka whakamoemiti ahau ki a ia i waenganui o te mano.</p> 
 <p><a name="an_109:31">109:31</a> E tu hoki ia ki te ringa matau o te rawakore, hei whakaora i a ia i te hunga e whakahe ana i tona wairua.</p> 
 <p><a name="an_110:1">110:1</a> ¶ He himene na Rawiri. I mea a Ihowa ki toku Ariki: Hei toku matau koe noho ai, kia meinga ra ano e ahau ou hoariri hei turanga waewae mou.</p> 
 <p><a name="an_110:2">110:2</a> Ma Ihowa e tono mai te tokotoko o tou kaha i Hiona: hei rangatira koe i waenganui i ou hoariri.</p> 
 <p><a name="an_110:3">110:3</a> Ka kakama tou iwi ki te tapae atu i a ratou i te ra o tou kaha: i te ataahua o nga mea tapu, no te kopu mai o te ata, kei a koe te tomairangi o tou whanaketanga.</p> 
 <p><a name="an_110:4">110:4</a> Kua oati a Ihowa, e kore ano tana e puta ke; Hei tohunga koe ake ake, no te tikanga o Merekihereke.</p> 
 <p><a name="an_110:5">110:5</a> ¶ Kei tou matau te Ariki, ka maru i a ia nga kingi i te ra e riri ai ia.</p> 
 <p><a name="an_110:6">110:6</a> E whakawa ia i waenganui i nga tauiwi; e whakakiia e ia nga whenua ki te tupapaku: ka maru i a ia nga upoko i nga whenua maha.</p> 
 <p><a name="an_110:7">110:7</a> Ka inu wai ia i te awa i te ara: a ka ara tona matenga.</p> 
 <p><a name="an_111:1">111:1</a> ¶ Whakamoemititia a Ihowa. Ka whakapaua toku ngakau ki te whakawhetai ki a Ihowa, i te runanga o te hunga tika, i te whakaminenga.</p> 
 <p><a name="an_111:2">111:2</a> He nui nga mahi a Ihowa; e whakatakina ana e te hunga katoa e manako ana ki aua mea.</p> 
 <p><a name="an_111:3">111:3</a> He mea honore, he mea kororia tana mahi: tu tonu tona tika ake ake.</p> 
 <p><a name="an_111:4">111:4</a> Kua meinga e ia kia maharatia ana mahi whakamiharo: he atawhai a Ihowa, he aroha.</p> 
 <p><a name="an_111:5">111:5</a> E homai ana e ia he kai ma te hunga e wehi ana ki a ia: ka mahara tonu ia ki tana kawenata.</p> 
 <p><a name="an_111:6">111:6</a> ¶ Kua whakakitea e ia ki tana iwi te kaha o ana mahi, i tana hoatutanga i to nga tauiwi hei kainga tupu mo ratou.</p> 
 <p><a name="an_111:7">111:7</a> Ko nga mahi a ona ringa he pono, he whakawa tika: pono tonu ana akoranga katoa,</p> 
 <p><a name="an_111:8">111:8</a> U tonu ake ake, e mahia ana i runga i te pono, i te tika.</p> 
 <p><a name="an_111:9">111:9</a> I tonoa mai e ia he whakaoranga mo tana iwi: kua kiia iho e ia tana kawenata mo ake tonu atu; he tapu tona ingoa, e wehingia ana.</p> 
 <p><a name="an_111:10">111:10</a> Ko te timatanga o te whakaaro nui he wehi ki a Ihowa: he ngarahu nui to te hunga katoa nana era mahi; mau te whakamoemiti ki a ia, ake ake.</p> 
 <p><a name="an_112:1">112:1</a> ¶ Whakamoemititia a Ihowa. Ka hari te tangata e wehi ana i a Ihowa, e aro nui ana ki ana whakahau.</p> 
 <p><a name="an_112:2">112:2</a> Ka nui ona uri ki runga ki te whenua; ka manaakitia te whakatupuranga o te hunga tika.</p> 
 <p><a name="an_112:3">112:3</a> Kei tona whare te rawa, te taonga: ka pumau tonu tona tika, ake ake.</p> 
 <p><a name="an_112:4">112:4</a> Ka maea ake te marama i roto i te pouri ki te hunga tika: he atawhai ia, he aroha, he tika.</p> 
 <p><a name="an_112:5">112:5</a> He pono ka whiwhi painga te tangata he atawhai, he ohaoha tana mahi: ka u ana kupu i te whakawakanga.</p> 
 <p><a name="an_112:6">112:6</a> ¶ E kore hoki ia e whakangaueuetia ake ake: ka maharatia tonutia te tangata tika ake ake.</p> 
 <p><a name="an_112:7">112:7</a> E kore ia e mataku i te rongo kino: e u ana tona ngakau, e whakawhirinaki ana ki a Ihowa.</p> 
 <p><a name="an_112:8">112:8</a> Ka u tona ngakau, e kore ia e wehi, kia kite ra ano ia i tana i hiahia ai ki ona hoariri.</p> 
 <p><a name="an_112:9">112:9</a> Kua tuwhaina e ia, kua hoatu ki te hunga rawakore: pumau tonu tona tika ake ake; ka ara tona haona i runga i te kororia.</p> 
 <p><a name="an_112:10">112:10</a> Ka kite te tangata kino, a ka pouri; ka pakiri ona niho, memeha iho: pirau iho te hiahia o te hunga kino.</p> 
 <p><a name="an_113:1">113:1</a> ¶ Whakamoemititia a Ihowa. Whakamoemititia, e nga pononga a Ihowa, whakamoemititia te ingoa o Ihowa.</p> 
 <p><a name="an_113:2">113:2</a> Kia whakapaingia te ingo o Ihowa aianei a ake ake.</p> 
 <p><a name="an_113:3">113:3</a> Kia whakamoemititia te ingoa o Ihowa i te putanga mai o te ra, a tae noa ki tona torengitanga.</p> 
 <p><a name="an_113:4">113:4</a> Kei runga rawa a Ihowa i nga iwi katoa: kei runga ake i nga rangi tona kororia.</p> 
 <p><a name="an_113:5">113:5</a> Ko wai te rite ana ki a Ihowa, ki to tatou Atua, kei runga nei tona nohoanga,</p> 
 <p><a name="an_113:6">113:6</a> E whakaiti nei i a ia ki te titiro iho ki nga mea kei te rangi, kei te whenua?</p> 
 <p><a name="an_113:7">113:7</a> E whakaara ake ana ia i te iti i roto i te puehu, e whakateitei ake ana i te rawakore i roto i te puranga paru;</p> 
 <p><a name="an_113:8">113:8</a> Kia whakanohoia ai e ia ki roto ki nga rangatira, ki nga rangatira o tana iwi.</p> 
 <p><a name="an_113:9">113:9</a> Nana hoki te pakoko i whai whare ai, hei whaereere e koa ana ki ana tamariki. Whakamoemititia a Ihowa.</p> 
 <p><a name="an_114:1">114:1</a> ¶ I te putanga mai o Iharaira i Ihipa, o te whare o Hakopa i te iwi reo ke,</p> 
 <p><a name="an_114:2">114:2</a> Ko Hura tona wahi tapu, ko Iharaira tona rangatiratanga.</p> 
 <p><a name="an_114:3">114:3</a> I kite te moana, a whati ana: i whakahokia ki muri a Horano.</p> 
 <p><a name="an_114:4">114:4</a> Pekepeke ana nga maunga ano he hipi toa, nga pukepuke ano he reme.</p> 
 <p><a name="an_114:5">114:5</a> I ahatia koe, e te moana, i whati ai koe e Horano, i whakahokia ai koe ki muri?</p> 
 <p><a name="an_114:6">114:6</a> E nga maunga, i pekepeke ai koutou ano he hipi toa; e nga pukepuke, ano he reme?</p> 
 <p><a name="an_114:7">114:7</a> E wiri, e te whenua, i te aroaro o te Ariki; i te aroaro o te Atua o Hakopa;</p> 
 <p><a name="an_114:8">114:8</a> I meinga ai te toka hei hopua wai; te kiripaka hei puna wai.</p> 
 <p><a name="an_115:1">115:1</a> ¶ Aua ki a matou, e Ihowa, aua ki a matou, engari me hoatu te kororia ki tou ingoa: whakaaroa tou aroha, tou pono.</p> 
 <p><a name="an_115:2">115:2</a> Kia mea koia nga tauiwi: Kei hea ianei to ratou Atua?</p> 
 <p><a name="an_115:3">115:3</a> Kei te rangi ia to matou Atua; kua meatia e ia nga mea katoa i pai ai ia.</p> 
 <p><a name="an_115:4">115:4</a> He hiriwa a ratou whakapakoko, he koura, he mahi na te ringa tangata.</p> 
 <p><a name="an_115:5">115:5</a> He mangai o ratou, a kahore e korero: he kanohi o ratou, a kahore e kite:</p> 
 <p><a name="an_115:6">115:6</a> He taringa o ratou, a kahore e rongo: he ihu o ratou, a kahore e hongi:</p> 
 <p><a name="an_115:7">115:7</a> He ringa o ratou, a kahore e whawha: he waewae o ratou, a kahore e haere: kahore hoki o ratou korokoro e korero.</p> 
 <p><a name="an_115:8">115:8</a> Ka rite ki a ratou o ratou kaihanga; ae ra, te hunga katoa ano e whakawhirinaki ana ki a ratou.</p> 
 <p><a name="an_115:9">115:9</a> ¶ E Iharaira, whakawhirinaki ki a Ihowa: ko ia to ratou awhina, to ratou whakangungu rakau.</p> 
 <p><a name="an_115:10">115:10</a> E te whare o Arona, whakawhirinaki ki a Ihowa: ko ia to ratou awhina, to ratou whakangungu rakau.</p> 
 <p><a name="an_115:11">115:11</a> E te hunga e wehi ana i a Ihowa, whakawhirinaki ki a Ihowa: ko ia to ratou awhina, to ratou whakangungu rakau.</p> 
 <p><a name="an_115:12">115:12</a> Kua mahara a Ihowa ki a tatou, mana tatou e manaaki: mana e manaaki te whare o Iharaira, mana e manaaki te whare o Arona.</p> 
 <p><a name="an_115:13">115:13</a> Ka manaakitia e ia te hunga e wehi ana ki a Ihowa, te iti, te rahi.</p> 
 <p><a name="an_115:14">115:14</a> Ka tapiritia ano e Ihowa ki a koutou, ki a koutou tahi ko a koutou tamariki.</p> 
 <p><a name="an_115:15">115:15</a> He manaakitanga koutou na Ihowa, na te kaihanga o te rangi, o te whenua.</p> 
 <p><a name="an_115:16">115:16</a> Ko nga rangi, he rangi no Ihowa; ko te whenua ia, he mea homai nana ki nga tama a te tangata.</p> 
 <p><a name="an_115:17">115:17</a> E kore nga tupapaku e whakamoemiti ki a Ihowa: me te hunga katoa ano e heke ana ki te wahangutanga.</p> 
 <p><a name="an_115:18">115:18</a> Ko matou ia ka whakapai ki a Ihowa aianei a ake ake. Whakamoemititia a Ihowa.</p> 
 <p><a name="an_116:1">116:1</a> ¶ E aroha ana ahau ki a Ihowa: mona i whakarongo ki toku reo, ki aku inoi.</p> 
 <p><a name="an_116:2">116:2</a> I tahuri mai tona taringa ki ahau: mo reira ka karanga ahau ki a ia i ahau e ora ana.</p> 
 <p><a name="an_116:3">116:3</a> I karapotia ahau e nga whakawiringa a te mate: mau pu ahau i nga mamae o te reinga, i kite ahau i te pawera, i te pouri.</p> 
 <p><a name="an_116:4">116:4</a> Na ko taku karangatanga ki te ingoa o Ihowa; Tena ra, e Ihowa, whakaorangia toku wairua.</p> 
 <p><a name="an_116:5">116:5</a> He atawhai a Ihowa, he tika: ae, he aroha to tatou Atua.</p> 
 <p><a name="an_116:6">116:6</a> E tiakina ana e Ihowa te hunga kuware: i whakaititia ahau, a nana ahau i whakaora.</p> 
 <p><a name="an_116:7">116:7</a> E hoki, e toku wairua, ki tou okiokinga; kua atawhaitia hoki koe e Ihowa.</p> 
 <p><a name="an_116:8">116:8</a> Nau hoki toku wairua i whakaora kei mate, oku kanohi kei whai roimata, oku waewae kei paheke.</p> 
 <p><a name="an_116:9">116:9</a> Tera ahau e haereere i te aroaro o Ihowa i te whenua o te ora.</p> 
 <p><a name="an_116:10">116:10</a> ¶ I whakapono ahau, koia ahau i korero ai: he nui toku whakawhiunga.</p> 
 <p><a name="an_116:11">116:11</a> I mea ahau i toku ohoreretanga, He teka kau nga tangata katoa.</p> 
 <p><a name="an_116:12">116:12</a> He aha taku e whakahoki ai ki a Ihowa mo ana atawhainga katoa i ahau?</p> 
 <p><a name="an_116:13">116:13</a> Ka mau ahau ki te kapu o te whakaoranga, ka karanga ki te ingoa o Ihowa.</p> 
 <p><a name="an_116:14">116:14</a> Ka whakamana e ahau aku kupu taurangi ki a Ihowa i te aroaro o tana iwi katoa.</p> 
 <p><a name="an_116:15">116:15</a> He mea utu nui ki ta Ihowa titiro te matenga o tana hunga tapu.</p> 
 <p><a name="an_116:16">116:16</a> E Ihowa, he pono ko ahau tau pononga; ko ahau tau pononga, ko te tama a tau pononga wahine; nau i wewete oku here.</p> 
 <p><a name="an_116:17">116:17</a> Ka tukua e ahau te patunga tapu, ara te whakawhetai: ka karanga ki te ingoa o Ihowa.</p> 
 <p><a name="an_116:18">116:18</a> Ka whakamana e ahau aku kupu taurangi ki a Ihowa, ae, ki te aroaro o tana iwi katoa.</p> 
 <p><a name="an_116:19">116:19</a> Ki nga marae o te whare o Ihowa, ki waenganui ou, e Hiruharama. Whakamoemititia a Ihowa.</p> 
 <p><a name="an_117:1">117:1</a> ¶ Whakamoemititia a Ihowa, e nga tauiwi katoa: whakamoemititia ia, e nga iwi katoa.</p> 
 <p><a name="an_117:2">117:2</a> He nui hoki tana mahi tohu ki a tatou: e mau ana hoki te pono o Ihowa ake ake. Whakamoemititia a Ihowa.</p> 
 <p><a name="an_118:1">118:1</a> ¶ Whakawhetai ki a Ihowa; he pai hoki ia, he pumau tonu hoki tana mahi tohu.</p> 
 <p><a name="an_118:2">118:2</a> Kia mea a Iharaira, He pumau tonu tana mahi tohu.</p> 
 <p><a name="an_118:3">118:3</a> Kia mea te whare o Arona, He pumau tonu tana mahi tohu.</p> 
 <p><a name="an_118:4">118:4</a> Kia mea te hunga e wehi ana i a Ihowa, He pumau tonu tana mahi tohu.</p> 
 <p><a name="an_118:5">118:5</a> I karanga ahau ki a Ihowa i roto i te pouri: i whakahoki kupu mai a Ihowa ki ahau, i whakatu hoki i ahau ki te wahi whanui.</p> 
 <p><a name="an_118:6">118:6</a> Kei ahau a Ihowa; e kore ahau e wehi: he aha ta te tangata e mea ai ki ahau?</p> 
 <p><a name="an_118:7">118:7</a> Kei ahau a Ihowa kei roto i oku kaiawhina: no reira tera ahau e kite i taku i hiahia ai ki te hunga e kino ana ki ahau.</p> 
 <p><a name="an_118:8">118:8</a> Ko te whakawhirinaki ki a Ihowa, pai atu i te whakaaro ki te tangata.</p> 
 <p><a name="an_118:9">118:9</a> Ko te whakawhirinaki ki a Ihowa, pai atu i te okioki ki nga rangatira.</p> 
 <p><a name="an_118:10">118:10</a> I karapotia ahau e nga iwi katoa: ka ngaro ratou i ahau i runga i te ingoa o Ihowa.</p> 
 <p><a name="an_118:11">118:11</a> I karapotia ahau e ratou: ae, i karapotia ahau e ratou: ka ngaro ratou i ahau i runga i te ingoa o Ihowa.</p> 
 <p><a name="an_118:12">118:12</a> Me te mea he pi ratou e mui ana ki ahau; kua pirau ratou ano he ahi tataramoa: i ngaro hoki ratou i ahau i runga i te ingoa o Ihowa.</p> 
 <p><a name="an_118:13">118:13</a> Kaha pu tau turaki i ahau, kia hinga ai ahau: na Ihowa ia ahau i awhina mai.</p> 
 <p><a name="an_118:14">118:14</a> Ko Ihowa toku kaha, taku himene, ko ia ano toku whakaoranga.</p> 
 <p><a name="an_118:15">118:15</a> He reo hari, he reo whakaoranga, kei nga tapenakara o te hunga tika: he maia nga mahi a te ringa matau o Ihowa.</p> 
 <p><a name="an_118:16">118:16</a> Kua whakanuia te matau o Ihowa: he maia nga mahi a te ringa matau o Ihowa.</p> 
 <p><a name="an_118:17">118:17</a> E kore ahau e mate, engari tera ahau e ora, hei whakapuaki i nga mahi a Ihowa.</p> 
 <p><a name="an_118:18">118:18</a> I pakia rawatia ahau e Ihowa: otiia kihai ahau i tukua e ia kia mate.</p> 
 <p><a name="an_118:19">118:19</a> ¶ Whakatuwheratia ki ahau nga kuwaha o te tika: ka tomo ahau ki roto, ka whakamoemiti ki a Ihowa.</p> 
 <p><a name="an_118:20">118:20</a> Ko te kuwaha tenei o Ihowa: ka tomo te hunga tika ki reira.</p> 
 <p><a name="an_118:21">118:21</a> Ka whakamoemiti ahau ki a koe, mou i whakahoki kupu mai ki ahau, kua meinga hoki ko koe hei whakaora moku.</p> 
 <p><a name="an_118:22">118:22</a> Ko te kohatu i kapea e nga kaihanga, kua meinga hei upoko mo te kokonga.</p> 
 <p><a name="an_118:23">118:23</a> Na Ihowa tenei: he mea miharo ki o tatou kanohi.</p> 
 <p><a name="an_118:24">118:24</a> Ko te ra tenei i hanga e Ihowa kia whakamanamana, kia koa tatou i reira.</p> 
 <p><a name="an_118:25">118:25</a> Whakaorangia ra aianei, e Ihowa: tena ra, e Ihowa, homai he ngahuru ki a matou.</p> 
 <p><a name="an_118:26">118:26</a> Kia whakapaingia te tangata e haere mai ana i runga i te ingoa o Ihowa: kua whakapaingia koutou e matou i roto i te whare o Ihowa.</p> 
 <p><a name="an_118:27">118:27</a> Ko Ihowa te Atua, a nana i homai te marama ki a tatou: herea te patunga tapu ki nga aho, ki nga haona ra ano o te aata.</p> 
 <p><a name="an_118:28">118:28</a> Ko koe toku Atua, maku koe e whakamoemiti: toku Atua, maku koe e whakanui.</p> 
 <p><a name="an_118:29">118:29</a> Whakawhetai ki a Ihowa; he pai hoki ia: he pumau tonu tana mahi tohu.</p> 
 <p><a name="an_119:1">119:1</a> ¶ AREPE Ka hari te hunga he tapatahi nei i te ara, e haere nei i te ture a Ihowa.</p> 
 <p><a name="an_119:2">119:2</a> Ka hari te hunga e mau ana ki ana whakaaturanga; e whakapaua ana o ratou ngakau ki te rapu i a ia.</p> 
 <p><a name="an_119:3">119:3</a> Ae, e kore ratou e mahi i te kino; e haere ana ratou i ana ara.</p> 
 <p><a name="an_119:4">119:4</a> ¶ Kua oti matou te whakahau ki au akoranga, kia ata puritia e matou.</p> 
 <p><a name="an_119:5">119:5</a> Aue, me i whakatikaia toku ara ki te pupuri i au akoranga!</p> 
 <p><a name="an_119:6">119:6</a> Ko reira ahau ka kore ai e whakama: i ahau ka whai whakaaro nei ki au whakahau katoa.</p> 
 <p><a name="an_119:7">119:7</a> ¶ Ka whakamoemiti ahau ki a koe i runga i te ngakau tika, ina ako ahau i au whakaritenga tika.</p> 
 <p><a name="an_119:8">119:8</a> Ka puritia e ahau au tikanga: kaua ahau e whakarerea rawatia. PETA</p> 
 <p><a name="an_119:9">119:9</a> ¶ He aha te mea e ma ai i te taitamariki tona ara? kia rite ki tau kupu tana whakamaharatanga iho.</p> 
 <p><a name="an_119:10">119:10</a> ¶ Kua whakapaua e ahau toku ngakau ki te rapu i a koe: kaua ahau e tukua kia kotiti ke i au whakahau.</p> 
 <p><a name="an_119:11">119:11</a> ¶ Kua whakatakotoria e ahau tau kupu ki roto ki toku ngakau, kei hara ahau ki a koe.</p> 
 <p><a name="an_119:12">119:12</a> ¶ E Ihowa, ka whakapaingia koe: whakaakona ahau ki au tikanga.</p> 
 <p><a name="an_119:13">119:13</a> ¶ Kua whakapuakina e oku ngutu nga whakaritenga katoa a tou mangai.</p> 
 <p><a name="an_119:14">119:14</a> Ko toku koa i te ara o au whakaaturanga, me te mea mo nga taonga katoa.</p> 
 <p><a name="an_119:15">119:15</a> Ka whakaaroaro ahau ki au ako, a ka whai mahara ki au huarahi.</p> 
 <p><a name="an_119:16">119:16</a> He oranga ngakau ki ahau au tikanga: e kore ahau e wareware ki tau kupu. KIMERE</p> 
 <p><a name="an_119:17">119:17</a> ¶ Kia atawhai ki tau pononga, kia ora ai ahau; kia puritia ai hoki tau kupu.</p> 
 <p><a name="an_119:18">119:18</a> ¶ Whakatirohia oku kanohi kia kite ai ahau i nga mea whakamiharo i roto i tau ture.</p> 
 <p><a name="an_119:19">119:19</a> ¶ He manene ahau i runga i te whenua: kaua au whakahau e huna ki ahau.</p> 
 <p><a name="an_119:20">119:20</a> ¶ Ka ngawha toku wairua i te matenui atu ki au whakaritenga i nga wa katoa.</p> 
 <p><a name="an_119:21">119:21</a> ¶ Kua riria e koe te hunga whakakake kua oti nei te kanga, e kotiti ke nei i au whakahau.</p> 
 <p><a name="an_119:22">119:22</a> ¶ Parea atu i ahau te tawai me te whakahawea: kua mau hoki ahau ki au whakaaturanga.</p> 
 <p><a name="an_119:23">119:23</a> ¶ I noho ano hoki nga rangatira ki te korero kino moku: otira e whakaaro ana tau pononga ki au tikanga.</p> 
 <p><a name="an_119:24">119:24</a> ¶ Ko au whakaaturanga ano toku oranga ngakau, oku hoa whakatakoto whakaaro. TARETE</p> 
 <p><a name="an_119:25">119:25</a> ¶ Piri tonu toku wairua ki te puehu; whakahauoratia ahau kia rite ki atu kupu.</p> 
 <p><a name="an_119:26">119:26</a> ¶ I whakaaturia e ahau oku ara, a whakahoki kupu ana koe ki ahau: whakaakona ahau ki au tikanga.</p> 
 <p><a name="an_119:27">119:27</a> Meinga ahau kia matau ki te ara o au ako: kia whakaaroaro ai ahau ki au mahi whakamiharo.</p> 
 <p><a name="an_119:28">119:28</a> ¶ E maturuturu iho ana toku wairua i te pouri: kia rite ki tau kapu tau whakau ake i ahau.</p> 
 <p><a name="an_119:29">119:29</a> Whakamataratia atu i ahau te ara o te teka: kia atawhai mai hoki, a homai tau ture.</p> 
 <p><a name="an_119:30">119:30</a> ¶ Kua whiriwhiria e ahau te ara o te pono: ka waiho e ahau au whakaritenga ki toku aroaro.</p> 
 <p><a name="an_119:31">119:31</a> Piri tonu ahau ki au whakaaturanga: e Ihowa, kei whakama ahau.</p> 
 <p><a name="an_119:32">119:32</a> Ka oma ahau i te ara o au whakahau, ina whakanuia e koe toku ngakau. HE</p> 
 <p><a name="an_119:33">119:33</a> ¶ E Ihowa, whakaakona ahau ki te ara o au tikanga: a ka mau i ahau taea noatia te mutunga.</p> 
 <p><a name="an_119:34">119:34</a> Homai he matauranga ki ahau, a ka mau i ahau tau ture; ka whakapaua toku ngakau ki te pupuri.</p> 
 <p><a name="an_119:35">119:35</a> ¶ Meinga ahau kia haere i te ara o au whakahau; ko taku hoki tena e whakaahuareka nei.</p> 
 <p><a name="an_119:36">119:36</a> Whakaangahia toku ngakau ki au whakaaturanga; kaua hoki ki te apo.</p> 
 <p><a name="an_119:37">119:37</a> ¶ Whakatahuritia ketia oku kanohi kei kite i te horihori: whakahauorangia ahau i tau ara.</p> 
 <p><a name="an_119:38">119:38</a> ¶ Whakapumautia tau kupu ki tau pononga, e wehi nei ki a koe.</p> 
 <p><a name="an_119:39">119:39</a> ¶ Parea atu toku tawainga, e wehi nei ahau: he pai hoki au whakaritenga.</p> 
 <p><a name="an_119:40">119:40</a> ¶ Nana, kua matenui ahau ki au ako: whakahauorangia ahau i runga i tou tika. WHAU</p> 
 <p><a name="an_119:41">119:41</a> ¶ Kia puta ano au mahi tohu ki ahau, e Ihowa: ara tau whakaoranga, kia rite ki tau kupu.</p> 
 <p><a name="an_119:42">119:42</a> Penei ka whai kupu maku ki toku kaitawai; noku ka whakawhirinaki ki tau kupu.</p> 
 <p><a name="an_119:43">119:43</a> ¶ Kaua e tangohia rawatia i toku mangai te kupu o te pono: e tumanako nei hoki ahau ki au whakaritenga.</p> 
 <p><a name="an_119:44">119:44</a> Penei ka puritia e ahau tau ture ake ake.</p> 
 <p><a name="an_119:45">119:45</a> ¶ A ka haereere noa ahau; kua rapua hoki e ahau au akoranga.</p> 
 <p><a name="an_119:46">119:46</a> Ka korerotia ano e ahau au whakaaturanga ki te aroaro o nga kingi, e kore ano e whakama.</p> 
 <p><a name="an_119:47">119:47</a> A ka waiho e ahau hei oranga ngakau moku au whakahau e aroha nei ahau.</p> 
 <p><a name="an_119:48">119:48</a> Ka toro atu hoki oku ringa ki au whakahau e aroha nei ahau, ka whakaaroaro ano ki au tikanga. TAINE</p> 
 <p><a name="an_119:49">119:49</a> ¶ Maharatia te kupu ki tau pononga, no te mea kua meinga ahau e koe kia tumanako atu.</p> 
 <p><a name="an_119:50">119:50</a> ¶ Ko toku oranga ngakau tenei i ahau e tangi nei: na tau kupu nei hoki ahau i whakahauora.</p> 
 <p><a name="an_119:51">119:51</a> ¶ Nui rawa te whakahi ki ahau o te hunga whakakake: heoi kihai ahau i peka ke i tau ture.</p> 
 <p><a name="an_119:52">119:52</a> ¶ I mahara ahau ki au whakaritenga, e Ihowa, o tua iho; a marie ana toku ngakau.</p> 
 <p><a name="an_119:53">119:53</a> ¶ Mau pu ahau i te pawera, mo te hunga kino kua whakarere nei i tau ture.</p> 
 <p><a name="an_119:54">119:54</a> ¶ Ko au tikanga aku e himene ai i te whare i noho manene ai ahau.</p> 
 <p><a name="an_119:55">119:55</a> ¶ I mahara ahau ki tou ingoa i te po, e Ihowa: a puritia ana e ahau tau ture.</p> 
 <p><a name="an_119:56">119:56</a> I ahau tenei, he mau noku ki au ako. KETE</p> 
 <p><a name="an_119:57">119:57</a> ¶ Ko Ihowa toku wahi: kua mea nei ahau, ka pupuri ahau i au kupu.</p> 
 <p><a name="an_119:58">119:58</a> ¶ I whakapaua toku ngakau ki te inoi ki a koe kia pai mai: kia rite ki tau kupu tau mahi tohu ki ahau.</p> 
 <p><a name="an_119:59">119:59</a> ¶ I whakaaro ahau ki oku ara: a anga ana oku waewae ki au whakaaturanga.</p> 
 <p><a name="an_119:60">119:60</a> I hohoro ahau, a kihai i whakaroa ki te pupuri i au whakahau.</p> 
 <p><a name="an_119:61">119:61</a> ¶ Karapotia putia ana ahau e nga here a te hunga kino: kihai ia ahau i wareware ki tau ture.</p> 
 <p><a name="an_119:62">119:62</a> ¶ I waenganui po ka ara ahau ki te whakawhetai ki a koe mo au whakaritenga tika.</p> 
 <p><a name="an_119:63">119:63</a> ¶ He hoa ahau no te hunga katoa e wehi ana i a koe; no te hunga ano e pupuri ana i au ako.</p> 
 <p><a name="an_119:64">119:64</a> ¶ Ki tonu, e Ihowa, te whenua i tau mahi tohu: whakaakona ahau ki au tikanga. TETE</p> 
 <p><a name="an_119:65">119:65</a> ¶ Pai rawa tau hanga ki tau pononga, e Ihowa; rite tonu ki tau kupu.</p> 
 <p><a name="an_119:66">119:66</a> Whakaakona ahau ki te ngarahu pai, ki te matauranga: kua whakapono hoki ahau ki au whakahau.</p> 
 <p><a name="an_119:67">119:67</a> ¶ I ahau kiano i whakawhiua, i he ahau: tena ko tenei ka puritia e ahau tau kupu.</p> 
 <p><a name="an_119:68">119:68</a> ¶ He pai koe, he pai hoki au mahi: whakaakona ahau ki au tikanga.</p> 
 <p><a name="an_119:69">119:69</a> ¶ Kua titoa e te hunga whakakake he teka moku: ka whakapaua toku ngakau ki te pupuri i au ako.</p> 
 <p><a name="an_119:70">119:70</a> He ngako rawa to ratou ngakau, koia ano kei te taupa: ko ahau ia, he oranga ngakau ki ahau tau ture.</p> 
 <p><a name="an_119:71">119:71</a> ¶ Marie ano ahau kia pehia e te pouri; i ako ai ahau i au tikanga.</p> 
 <p><a name="an_119:72">119:72</a> ¶ Ko te ture a tou mangai pai ke atu ki ahau i nga mano o te koura, o te hiriwa. IOTA</p> 
 <p><a name="an_119:73">119:73</a> ¶ Na ou ringa ahau i hanga, i whakawhaiahua: homai he matauranga ki ahau, kia ako ai ahau ki au whakahau.</p> 
 <p><a name="an_119:74">119:74</a> ¶ Ka hari te hunga e wehi ana i a koe ina kite i ahau: noku i tumanako ki tau kupu.</p> 
 <p><a name="an_119:75">119:75</a> ¶ E matau ana ahau, e Ihowa, he tika au whakaritenga; a he pono nou i pehia ai toku ngakau e koe.</p> 
 <p><a name="an_119:76">119:76</a> ¶ Tena ra, waiho tau mahi tohu hei whakamarie moku; kia rite ki tau kupu ki tau pononga.</p> 
 <p><a name="an_119:77">119:77</a> Kia puta ki ahau au mahi aroha, kia ora ai ahau; ko tau ture hoki toku oranga ngakau.</p> 
 <p><a name="an_119:78">119:78</a> ¶ Kia whakama te hunga whakakake; no te mea kahore he take i he ai ta ratou hanga ki ahau; ko ahau ia ka whakaaroaro ki au akoranga.</p> 
 <p><a name="an_119:79">119:79</a> Ko te hunga e wehi ana ki a koe me anga ki ahau, a ka mohio ratou ki au whakaaturanga.</p> 
 <p><a name="an_119:80">119:80</a> ¶ Kia tapatahi toku ngakau ki au tikanga; kei whakama ahau. KAPA</p> 
 <p><a name="an_119:81">119:81</a> ¶ E matenui ana toku wairua ki tau whakaoranga: otiia ka tumanako ahau ki tau kupu.</p> 
 <p><a name="an_119:82">119:82</a> Matawaia ana oku kanohi, he meatanga ki tau kupu, i ahau e mea ana, Ahea koe whakamarie ai i ahau?</p> 
 <p><a name="an_119:83">119:83</a> ¶ Kua rite nei hoki ahau ki te koki i roto i te paoa: he ahakoa e kore ahau e wareware ki au tikanga.</p> 
 <p><a name="an_119:84">119:84</a> ¶ E hia nga ra o tau pononga? a hea koe whakarite whakawa ai mo te hunga e tukino nei i ahau?</p> 
 <p><a name="an_119:85">119:85</a> ¶ Kua keri poka te hunga whakakake moku; he mea kahore e rite ki tau ture.</p> 
 <p><a name="an_119:86">119:86</a> Pono tonu au whakahau katoa: e tukino takekore ana ratou i ahau; awhinatia mai ahau.</p> 
 <p><a name="an_119:87">119:87</a> Wahi iti kua moti ahau i a ratou i runga i te whenua: otira kihai i mahue i ahau au akoranga.</p> 
 <p><a name="an_119:88">119:88</a> ¶ Kia rite ki tou aroha tau whakahauora i ahau: a ka puritia e ahau nga whakaaturanga a tou mangai. RAMERE</p> 
 <p><a name="an_119:89">119:89</a> ¶ Pumau tonu tau kupu, e Ihowa, ake ake i runga i te rangi.</p> 
 <p><a name="an_119:90">119:90</a> Kei nga whakatupuranga katoa tou pono: whakaungia ana e koe te whenua, a e tu nei ano.</p> 
 <p><a name="an_119:91">119:91</a> E tu nei ano inaianei, pera tonu me tau i whakarite ai, he pononga hoki nga mea katoa nau.</p> 
 <p><a name="an_119:92">119:92</a> ¶ Me kaua tau ture hei oranga mo toku ngakau, kua ngaro ahau i reira i toku auetanga.</p> 
 <p><a name="an_119:93">119:93</a> ¶ E kore rawa ahau e wareware ki au ako, he mea whakahauora hoki nau ena i ahau.</p> 
 <p><a name="an_119:94">119:94</a> ¶ Nau ahau, mau ahau e whakaora: kua rapua hoki e ahau au ako.</p> 
 <p><a name="an_119:95">119:95</a> ¶ Kua tatari te hunga kino ki ahau kia whakamatea: ka whakaaro ia ahau ki au whakaaturanga.</p> 
 <p><a name="an_119:96">119:96</a> ¶ Kua kitea e ahau te mutunga o nga mea tino tika katoa: he whanui rawa ia tau whakahau. MEME</p> 
 <p><a name="an_119:97">119:97</a> ¶ Ano toku aroha ki tau ture! Ko taku tena e whakaaroaro ai i te roa o te ra.</p> 
 <p><a name="an_119:98">119:98</a> ¶ Nau i hira ake ai oku whakaaro i o oku hoariri, na au whakahau, e piri tonu nei ki ahau.</p> 
 <p><a name="an_119:99">119:99</a> Nui atu oku mahara i o oku kaiwhakaako katoa: noku i whakaaroaro tonu ki au whakaaturanga.</p> 
 <p><a name="an_119:100">119:100</a> Tera atu toku mohio i to nga kaumatua, no te mea i pupuri ahau i au ako.</p> 
 <p><a name="an_119:101">119:101</a> ¶ Kua kaiponuhia mai e ahau oku waewae i nga ara kino katoa, kia pupuri ai ahau i tau kupu.</p> 
 <p><a name="an_119:102">119:102</a> ¶ Kihai ahau i titaha i au whakaritenga; nau hoki ahau i ako.</p> 
 <p><a name="an_119:103">119:103</a> ¶ Ano te reka o au kupu ki toku ngao; ae ra, reka atu i te honi ki toku mangai.</p> 
 <p><a name="an_119:104">119:104</a> Na au ako ahau i whai mohio ai: na reira ahau i kino ai ki nga ara teka katoa. NUNU</p> 
 <p><a name="an_119:105">119:105</a> ¶ He rama tau kupu ki oku waewae, he marama ki toku ara.</p> 
 <p><a name="an_119:106">119:106</a> ¶ Kua oati ahau, a ka whakamana ano e ahau: kia puritia e ahau au whakaritenga tika.</p> 
 <p><a name="an_119:107">119:107</a> ¶ He nui te mamae o toku ngakau: whakahauorangia ahau, e Ihowa, kia rite ki tau kupu.</p> 
 <p><a name="an_119:108">119:108</a> ¶ Manakohia, e Ihowa, nga ohaohatanga a toku mangai, whakaakona hoki ahau ki au whakaritenga.</p> 
 <p><a name="an_119:109">119:109</a> ¶ Kei toku ringa tonu toku wairua, heoi kahore ahau e wareware ki tau ture.</p> 
 <p><a name="an_119:110">119:110</a> Kua whakatakotoria e te hunga kino he mahanga moku: heoi kahore ahau i peka ke i au ako.</p> 
 <p><a name="an_119:111">119:111</a> ¶ Ka waiho e ahau au whakaaturanga hei kainga tupu moku ake ake: ko toku koanga ngakau hoki ena.</p> 
 <p><a name="an_119:112">119:112</a> Kua whakaanga e ahau toku ngakau ki te mahi tonu i au tikanga: a te mutunga ra ano. HAMEKE</p> 
 <p><a name="an_119:113">119:113</a> ¶ E kino ana ahau ki te hunga whakaaro ruarua; ko tau ture ia taku e aroha ai.</p> 
 <p><a name="an_119:114">119:114</a> ¶ Ko toku piringa koe, ko toku whakangungu rakau: e tumanako ana ahau ki tau kupu.</p> 
 <p><a name="an_119:115">119:115</a> ¶ Mawehe atu i ahau, e te hunga kino; ka whakaritea hoki e ahau nga whakahau a toku Atua.</p> 
 <p><a name="an_119:116">119:116</a> ¶ Kia rite ki tau kupu tau tautoko ake i ahau, kia ora ai ahau: kaua hoki ahau e tukua kia whakama ki taku e tumanako atu nei.</p> 
 <p><a name="an_119:117">119:117</a> Tautokona ake ahau, kia ora ai ahau, a ka whai whakaaro tonu ahau ki au tikanga.</p> 
 <p><a name="an_119:118">119:118</a> ¶ Kua whakahaweatia e koe te hunga katoa e kotiti ke ana i au tikanga; he horihori hoki to ratou tinihanga.</p> 
 <p><a name="an_119:119">119:119</a> Ka whakakahoretia e koe te hunga kino katoa o te whenua, ano he para mata: koia ahau i aroha ai ki au whakaaturanga.</p> 
 <p><a name="an_119:120">119:120</a> Wiri ana oku kikokiko i te wehi ki a koe; e mataku ana hoki ahau ki au whakaritenga. AINE</p> 
 <p><a name="an_119:121">119:121</a> ¶ He whakawa tika, he tika taku mahi: kaua ahau e tukua ki oku kaitukino.</p> 
 <p><a name="an_119:122">119:122</a> Ko koe hei tuara mo tau pononga mo te pai: kei tukinotia ahau e te hunga whakakake.</p> 
 <p><a name="an_119:123">119:123</a> ¶ Matawaia ana oku kanohi i te meatanga ki tau whakaora, ki te kupu hoki o tau tika.</p> 
 <p><a name="an_119:124">119:124</a> ¶ Kia rite ki tou aroha tau mahi ki tau pononga: whakaakona hoki ahau ki au tikanga.</p> 
 <p><a name="an_119:125">119:125</a> He pononga ahau nau; homai he mahara ki ahau, kia matau ai ki au whakaaturanga.</p> 
 <p><a name="an_119:126">119:126</a> ¶ Kua rite te wa hei mahinga ma Ihowa; kua whakakahoretia hoki e ratou tau ture.</p> 
 <p><a name="an_119:127">119:127</a> ¶ Na reira i arohaina rawatia ai e ahau au whakahau i te koura, ae, i te tino koura.</p> 
 <p><a name="an_119:128">119:128</a> Na reira tika tonu ki ahau au ako katoa mo nga mea katoa: kino iho ano ahau ki nga ara teka katoa. PE</p> 
 <p><a name="an_119:129">119:129</a> ¶ He mea whakamiharo au whakaaturanga: i mau ai toku wairua ki reira.</p> 
 <p><a name="an_119:130">119:130</a> ¶ Ko te whakapuakanga o au kupu he homai marama; na reira i homai he mahara ki nga kuware.</p> 
 <p><a name="an_119:131">119:131</a> ¶ I hamama toku mangai, i kihakiha: he matenui noku ki au whakahau.</p> 
 <p><a name="an_119:132">119:132</a> ¶ Tahuri mai ki ahau, tohungia hoki ahau: kia rite ki tau hanga ki te hunga e aroha ana ki tou ingoa.</p> 
 <p><a name="an_119:133">119:133</a> ¶ Whakatikaia oku hikoinga ki runga i tau kupu: kaua hoki tetahi he e tukua hei rangatira moku.</p> 
 <p><a name="an_119:134">119:134</a> ¶ Whakaorangia ahau i te tukino a te tangata: a ka puritia e ahau au ako.</p> 
 <p><a name="an_119:135">119:135</a> ¶ Kia marama mai tou mata ki tau pononga: whakaakona hoki ahau ki au tikanga.</p> 
 <p><a name="an_119:136">119:136</a> ¶ Heke noa nga awa wai o oku kanohi; mo ratou kahore i pupuri i tau ture. TARI</p> 
 <p><a name="an_119:137">119:137</a> ¶ He tika koe, e Ihowa, he tika ano au whakaritenga.</p> 
 <p><a name="an_119:138">119:138</a> He tika, he pono rawa au whakaaturanga i whakahaua mai e koe.</p> 
 <p><a name="an_119:139">119:139</a> ¶ Ka ngaro ahau i toku ngakau whakapuke, mo au kupu ka wareware nei i oku hoariri.</p> 
 <p><a name="an_119:140">119:140</a> ¶ Hore rawa he para o tau kupu: koia i arohaina ai e tau pononga.</p> 
 <p><a name="an_119:141">119:141</a> ¶ He iti ahau, e whakahaweatia ana: heoi kahore ahau e wareware ki au ako.</p> 
 <p><a name="an_119:142">119:142</a> ¶ He tika pumau tonu tou tika; he pono hoki tau ture.</p> 
 <p><a name="an_119:143">119:143</a> ¶ Kua pa mai ki ahau te pouri me te mamae: ko au whakahau ia toku oranga ngakau.</p> 
 <p><a name="an_119:144">119:144</a> Pumau tonu te tika o au whakaaturanga: homai he mahara ki ahau, a ka ora ahau. KOPO</p> 
 <p><a name="an_119:145">119:145</a> ¶ I whakapaua toku ngakau ki te karanga; whakahokia mai he kupu ki ahau, e Ihowa; ka mau i ahau au tikanga.</p> 
 <p><a name="an_119:146">119:146</a> I karanga ahau ki a koe: whakaorangia ahau, a ka puritia e ahau au whakaaturanga.</p> 
 <p><a name="an_119:147">119:147</a> ¶ Kiano te ata i puao noa, kua karanga ahau: i tumanako ahau ki au kupu.</p> 
 <p><a name="an_119:148">119:148</a> I hohoro oku kanohi i nga mataaratanga ki te whakaaroaro ki tau kupu.</p> 
 <p><a name="an_119:149">119:149</a> ¶ Whakarongo ki toku reo, kia rite ki tou aroha: kia rite, e Ihowa, ki tau i whakarite ai tau whakahauora i ahau.</p> 
 <p><a name="an_119:150">119:150</a> ¶ E whakatata mai ana te hunga e whai ana i te whanoke: kei tawhiti atu ratou i tau ture.</p> 
 <p><a name="an_119:151">119:151</a> E tata ana mai koe, e Ihowa: he pono katoa au whakahau.</p> 
 <p><a name="an_119:152">119:152</a> ¶ Nonamata ahau i matau ai ki au whakaaturanga, he mea whakapumau nau no tua whakarere. REHE</p> 
 <p><a name="an_119:153">119:153</a> ¶ Whakaaro mai ki toku mate, a whakaorangia ahau: kahore hoki ahau e wareware ki tau ture.</p> 
 <p><a name="an_119:154">119:154</a> Tohea taku tohe, whakaorangia hoki ahau: kia rite ki tau kupu tau whakahauoranga i ahau.</p> 
 <p><a name="an_119:155">119:155</a> ¶ Kei tawhiti atu i te hunga kino te whakaoranga: kahore hoki ratou e rapu ki au tikanga.</p> 
 <p><a name="an_119:156">119:156</a> ¶ E Ihowa, he nui au mahi tohu: kia rite ki au whakaritenga tau whakahauora i ahau.</p> 
 <p><a name="an_119:157">119:157</a> ¶ He tokomaha oku kaitukino, oku hoariri: heoi kahore ahau i peka ke i au whakaaturanga.</p> 
 <p><a name="an_119:158">119:158</a> ¶ I kite ahau i nga kaimahi i te kino, a pouri iho: no ratou kahore e pupuri i tau kupu.</p> 
 <p><a name="an_119:159">119:159</a> ¶ Tirohia mai toku aroha ki au ako: kia rite ki tou aroha, e Ihowa, tau whakahauora i ahau.</p> 
 <p><a name="an_119:160">119:160</a> ¶ Ko te huinga katoatanga o tau kupu he pono; pumau katoa anao au whakaritenga tika ake ake. HINE</p> 
 <p><a name="an_119:161">119:161</a> ¶ Hore he rawa i tukinotia ai ahau e nga rangatira: otiia e wehi ana toku ngakau i tau kupu.</p> 
 <p><a name="an_119:162">119:162</a> ¶ E hari ana ahau ki tau kupu: ano he tangata kua whiwhi ki te taonga nui.</p> 
 <p><a name="an_119:163">119:163</a> ¶ E kino ana ahau, e whakarihariha ana ki te korero teka: ko tau ture ia taku i aroha ai.</p> 
 <p><a name="an_119:164">119:164</a> ¶ Takiwhitu aku whakamoemiti ki a koe i te ra tahi mo au whakaritenga tika.</p> 
 <p><a name="an_119:165">119:165</a> ¶ He rangimarie nui to te hunga e aroha ana ki tau ture: e kore hoki o ratou waewae e tutuki.</p> 
 <p><a name="an_119:166">119:166</a> ¶ A kua tumanako ahau ki tau whakaora, e Ihowa, kua mahi ahau i au whakahau.</p> 
 <p><a name="an_119:167">119:167</a> ¶ Kua puritia e toku wairua au whakaaturanga, ae, e arohaina nuitia ana e ahau.</p> 
 <p><a name="an_119:168">119:168</a> Kua puritia e ahau au ako me au whakaaturanga: kei tou aroaro hoki oku ara katoa. TAU</p> 
 <p><a name="an_119:169">119:169</a> ¶ Tukua atu taku tangi kia tata atu ki tou aroaro, e Ihowa: homai he mahara ki ahau, kia rite ki tau kupu.</p> 
 <p><a name="an_119:170">119:170</a> Kia tae atu taku inoi ki tou aroaro: kia rite ki tau kupu whakaora i ahau.</p> 
 <p><a name="an_119:171">119:171</a> ¶ Kia whakapuaki oku ngutu i te whakamoemiti: e whakaako ana hoki koe i ahau ki au tikanga.</p> 
 <p><a name="an_119:172">119:172</a> ¶ Ma toku arero e korero tau kupu: he tika hoki au whakahau katoa.</p> 
 <p><a name="an_119:173">119:173</a> ¶ Kia rite tou ringa ki te awhina i ahau; kua whiriwhiria hoki e ahau ko au ako.</p> 
 <p><a name="an_119:174">119:174</a> Kua matenui ahau ki tau whakaora, e Ihowa: ko tau ture hoki toku oranga ngakau.</p> 
 <p><a name="an_119:175">119:175</a> ¶ Kia ora toku wairua, a ka whakamoemiti ia ki a koe: kia awhinatia hoki ahau e au whakaritenga.</p> 
 <p><a name="an_119:176">119:176</a> ¶ Kua kotiti ke ahau me he hipi ngaro: rapua tau pononga, kahore hoki ahau e wareware ki au whakahau.</p> 
 <p><a name="an_120:1">120:1</a> ¶ He waiata; he pikitanga. I tangi, ahau ki a Ihowa i toku matenga; a i whakahoki kupu mai ia ki ahau.</p> 
 <p><a name="an_120:2">120:2</a> E Ihowa, whakaorangia toku wairua i te ngutu teka, i te arero hianga.</p> 
 <p><a name="an_120:3">120:3</a> Ko te aha e hoatu ki a koe? ko te aha hoki e tapiritia atu mau, e te arero hianga?</p> 
 <p><a name="an_120:4">120:4</a> Ko nga pere koi a te hunga nunui, me nga waro hunipa.</p> 
 <p><a name="an_120:5">120:5</a> ¶ Aue, toku mate, to te manene i Meheke, toku hoki e noho nei i nga teneti o Kerara!</p> 
 <p><a name="an_120:6">120:6</a> Kua roa te nohoanga tahitanga o toku wairua ki te tangata e kino ana ki te ata noho.</p> 
 <p><a name="an_120:7">120:7</a> Mo te ata noho ahau, engari ka korero ahau, ka anga ratou ka whawhai.</p> 
 <p><a name="an_121:1">121:1</a> ¶ He waiata; he pikitanga. Ka anga atu oku kanohi ki nga maunga; no reira nei te awhina moku.</p> 
 <p><a name="an_121:2">121:2</a> No Ihowa te awhina moku, no te kaihanga o te rangi, o te whenua.</p> 
 <p><a name="an_121:3">121:3</a> E kore ia e tuku i tou waewae kia nekehia; e kore tou kaitiaki e moe.</p> 
 <p><a name="an_121:4">121:4</a> Ina, e kore te kaitiaki o Iharaira e parangia, e moe.</p> 
 <p><a name="an_121:5">121:5</a> Ko Ihowa tou kaitiaki, ko Ihowa tou whakamarumaru i tou matau.</p> 
 <p><a name="an_121:6">121:6</a> E kore koe e pakia e te ra i te awatea, e te marama ranei i te po.</p> 
 <p><a name="an_121:7">121:7</a> Ma Ihowa koe e tiaki i roto i nga kino katoa; mana e tiaki tou wairua.</p> 
 <p><a name="an_121:8">121:8</a> Ma Ihowa e tiaki tou haerenga atu, me tou haerenga mai aianei a ake tonu atu.</p> 
 <p><a name="an_122:1">122:1</a> ¶ He waiata; he pikitanga. Na Rawiri. I koa ahau i ta ratou meatanga mai ki ahau; Tatou ka haere ki te whare o Ihowa.</p> 
 <p><a name="an_122:2">122:2</a> E tu ana o matou waewae ki ou tatau, e Hiruharama:</p> 
 <p><a name="an_122:3">122:3</a> Ko te hanganga o Hiruharama, rite tonu ki to te pa kua tuhonohonoa ki a ia ano..</p> 
 <p><a name="an_122:4">122:4</a> Haereere ana ki reira nga iwi, nga iwi o Ihowa, ki to Iharaira whakaaturanga, ki te whakawhetai ki te ingoa o Ihowa.</p> 
 <p><a name="an_122:5">122:5</a> Kua whakaturia hoki ki reira nga torona whakawa, nga torona o te whare o Rawiri.</p> 
 <p><a name="an_122:6">122:6</a> ¶ Inoia he ata noho mo Hiruharama: ka whiwhi ki te pai te hunga e aroha ana ki a koe.</p> 
 <p><a name="an_122:7">122:7</a> Kia mau te rongo ki ou taiepa, me te pai ki ou whare kingi.</p> 
 <p><a name="an_122:8">122:8</a> He mea mo oku teina, mo oku hoa, taku e mea nei, Kia mau te rongo ki roto ki a koe.</p> 
 <p><a name="an_122:9">122:9</a> He whakaaro ki te whare o Ihowa, o to tatou Atua, ka rapu ahau i te pai mou.</p> 
 <p><a name="an_123:1">123:1</a> ¶ He waiata; he pikitanga. Ka anga atu oku kanohi ki a koe, e koe e noho mai nei i nga rangi.</p> 
 <p><a name="an_123:2">123:2</a> Ina, pera tonu nga kanohi o nga pononga e titiro nei ki te ringa o to ratou rangatira, nga kanohi hoki o te kotiro ki te ringa o tona rangatira wahine; me o matou kanohi e titiro nei ki a Ihowa, ki to matou Atua, kia tohu ra ano ia i a matou.</p> 
 <p><a name="an_123:3">123:3</a> Tohungia matou, e Ihowa, tohungia matou: kua tino kapi hoki matou i te whakahawea.</p> 
 <p><a name="an_123:4">123:4</a> Kapi tonu to matou wairua i te whakahi a te hunga e noho noa ana, i te whakahawea a te hunga whakakake.</p> 
 <p><a name="an_124:1">124:1</a> ¶ He waiata; he pikitanga. Na Rawiri. Me kaua a Ihowa i a tatou, he ki tenei ma Iharaira:</p> 
 <p><a name="an_124:2">124:2</a> Me kaua a Ihowa i a tatou, i te whakatikanga mai o te tangata ki a tatou;</p> 
 <p><a name="an_124:3">124:3</a> Penei kua horomia oratia tatou e ratou, i te muranga o to ratou riri ki a tatou.</p> 
 <p><a name="an_124:4">124:4</a> Kua ngaro tatou i nga wai, kua taupokina o tatou wairua e te ia.</p> 
 <p><a name="an_124:5">124:5</a> Penei kua taupokina o tatou wairua e nga wai whakakake.</p> 
 <p><a name="an_124:6">124:6</a> ¶ Kia whakapaingia a Ihowa, kihai nei i tuku i a tatou hei ngaunga ma o ratou niho.</p> 
 <p><a name="an_124:7">124:7</a> Kua mawhiti o tatou wairua, me he manu i roto i te mahanga a nga kaihopu; kua motu te mahanga, a mawhiti ana tatou.</p> 
 <p><a name="an_124:8">124:8</a> Kei te ingoa o Ihowa he awhina mo tatou, kei te kaihanga i te rangi, i te whenua.</p> 
 <p><a name="an_125:1">125:1</a> ¶ He waiata; he pikitanga. Ko te hunga e whakawhirinaki ana ki a Ihowa ka rite ki Maunga Hiona, e kore nei e taea te whakangaueue, pumau tonu ake ake.</p> 
 <p><a name="an_125:2">125:2</a> Me nga maunga e taiawhio nei i Hiruharama, te karapoti a Ihowa i tona iwi, aianei a ake tonu atu.</p> 
 <p><a name="an_125:3">125:3</a> E kore hoki te tokotoko a te whakaarokore e waiho tonu i runga i te wahi o te hunga tika: kei totoro te ringa o te hunga tika ki te kino.</p> 
 <p><a name="an_125:4">125:4</a> ¶ Kia pai tau mahi, e Ihowa, ki te hunga pai, ki te hunga he tika nei o ratou ngakau.</p> 
 <p><a name="an_125:5">125:5</a> Ko te hunga ia e peka ke ana ki o ratou ara kopikopiko, ma Ihowa ratou e arahi tahi atu me nga kaimahi i te kino. Kia mau te rongo ki a Iharaira.</p> 
 <p><a name="an_126:1">126:1</a> ¶ He waiata; he pikitanga. I ta Ihowa whakahokinga mai i nga pononga o Hiona i rite matou ki te hunga e moehewa ana.</p> 
 <p><a name="an_126:2">126:2</a> Katahi to matou mangai ka ki i te kata, to matou arero hoki i te waiata: katahi ka korerotia i roto i nga tauiwi, He nui nga mahi a Ihowa ki a ratou.</p> 
 <p><a name="an_126:3">126:3</a> He mea nunui a Ihowa i mea ai mo tatou, a e koa ana tatou.</p> 
 <p><a name="an_126:4">126:4</a> ¶ E Ihowa, whakahokia matou i te whakarau: kia pera me nga awa o te tonga.</p> 
 <p><a name="an_126:5">126:5</a> Ko te hunga e rui ana i runga i te roimata, ka kokoti i runga i te hari.</p> 
 <p><a name="an_126:6">126:6</a> Ahakoa haere tangi atu ia me te kawe i ana purapura hei whakatokanga; tera ia e haere hari mai ano me te mau mai i ana paihere.</p> 
 <p><a name="an_127:1">127:1</a> ¶ He waiata; he pikitanga. Na Horomona. Ki te kore e hanga e Ihowa te whare, he maumau mahi ta nga kaihanga; ki te kore e tiakina e Ihowa te pa, maumau mataara noa te kaitiaki.</p> 
 <p><a name="an_127:2">127:2</a> He maumau to koutou ara wawe, to koutou noho roa i te po, ta koutou kai i te taro o te mauiui: ko tana moe tena ka homai nei ki tana e aroha ai.</p> 
 <p><a name="an_127:3">127:3</a> Na he taonga pumau na Ihowa nga tamariki, ko nga hua ano o te kopu tana utu.</p> 
 <p><a name="an_127:4">127:4</a> E rite ana ki nga pere i te ringaringa o te tangata kaha te whanau o te taitamarikitanga.</p> 
 <p><a name="an_127:5">127:5</a> Ka hari te tangata kua ki nei tana papa pere i a ratou: e kore ratou e whakama, ina korero ki o ratou hoariri i te kuwaha.</p> 
 <p><a name="an_128:1">128:1</a> ¶ He waiata; he pikitanga. Ka hari nga tangata katoa e wehi ana i a Ihowa: e haere ana i ana ara.</p> 
 <p><a name="an_128:2">128:2</a> E kai hoki koe i te mahinga a ou ringa: e hari koe, a ka tau te pai ki a koe.</p> 
 <p><a name="an_128:3">128:3</a> E rite tau wahine ki te waina hua, i roto rawa i tou whare: au tamariki ki nga mahuri oriwa, i nga taha o tau tepu.</p> 
 <p><a name="an_128:4">128:4</a> Na he pera te manaaki mo te tangata e wehi ana i a Ihowa.</p> 
 <p><a name="an_128:5">128:5</a> Ka Manaakitia koe e Ihowa i Hiona; a e kite koe i te pai o Hiruharama i nga ra katoa e ora ai koe.</p> 
 <p><a name="an_128:6">128:6</a> Ae, e kite koe i nga tamariki a au tamariki. Kia mau te rongo ki a Iharaira.</p> 
 <p><a name="an_129:1">129:1</a> ¶ He waiata; he pikitanga. He ki tenei ma Iharaira, Ka maha a ratou tukinotanga i ahau o toku tamarikitanga ake;</p> 
 <p><a name="an_129:2">129:2</a> Ka maha a ratou tukinotanga i ahau o toku tamarikitanga ake; heoi kihai ahau i taea e ratou.</p> 
 <p><a name="an_129:3">129:3</a> I parautia toku tuara e nga kaiparau; he roa a ratou parautanga.</p> 
 <p><a name="an_129:4">129:4</a> He tika ta Ihowa: motu pu i a ia nga aho a te hunga kino.</p> 
 <p><a name="an_129:5">129:5</a> ¶ Kia whakama, kia whakahokia ki muri, te hunga katoa e kino nei ki Hiona.</p> 
 <p><a name="an_129:6">129:6</a> Kia rite ratou ki te tarutaru i nga tuanui, e memenge nei i te mea kiano i tupu ake.</p> 
 <p><a name="an_129:7">129:7</a> E kore nei e ki te ringa o te kaikoti, te uma hoki o te kaipaihere.</p> 
 <p><a name="an_129:8">129:8</a> E kore ano te hunga e haere ana i te taha e mea, Kia tau ki a koutou te manaaki a Ihowa: ko ta matou manaaki tenei ki a koutou i runga i te ingoa o Ihowa.</p> 
 <p><a name="an_130:1">130:1</a> ¶ He waiata; he pikitanga. I karanga ahau ki a koe, e Ihowa, i roto i nga hohonu.</p> 
 <p><a name="an_130:2">130:2</a> E te Ariki, whakarongo mai ki toku reo: kia anga mai ou taringa ki toku reo inoi.</p> 
 <p><a name="an_130:3">130:3</a> Me i maharatia e koe nga kino, e Ihowa, ko wai, e te Ariki, e tu?</p> 
 <p><a name="an_130:4">130:4</a> Otira he muru hara tau, e wehingia ai koe.</p> 
 <p><a name="an_130:5">130:5</a> ¶ E tatari ana ahau ki a Ihowa; e tatari ana toku wairua: e tumanako ana hoki ahau ki tana kupu.</p> 
 <p><a name="an_130:6">130:6</a> Ko te taringa o toku wairua i te Ariki nui atu i to te hunga e whanga ana ki te ata; ae, i to te hunga e whanga ana ki te ata.</p> 
 <p><a name="an_130:7">130:7</a> E Iharaira, kia tumanako ki a Ihowa, kei a Ihowa hoki te mahi tohu, a kei a ia te hokonga nui.</p> 
 <p><a name="an_130:8">130:8</a> A mana a Iharaira e hoko i roto i ona he katoa.</p> 
 <p><a name="an_131:1">131:1</a> ¶ He waiata; he pikitanga. Na Rawiri. E Ihowa, ehara toku i te ngakau whakapehapeha: ehara ano oku i te kanohi whakakake: kahore hoki ahau e rahurahu ki nga mea nunui, e kore nei e taea e ahau.</p> 
 <p><a name="an_131:2">131:2</a> He pono kua meinga e ahau toku wairua kia tau, a kia mahaki, pera i to te tamaiti kua wehea i te u o tona whaea: he rite toku wairua ki te tamaiti katahi nei ka wehe i te u.</p> 
 <p><a name="an_131:3">131:3</a> E Iharaira, kia tumanako ki a Ihowa: aianei a ake tonu atu.</p> 
 <p><a name="an_132:1">132:1</a> ¶ He waiata; he pikitanga. E Ihowa, maharatia a Rawiri, me ona mamaetanga ngakau katoa;</p> 
 <p><a name="an_132:2">132:2</a> Tana oati ki a Ihowa, tana kupu taurangi ki te Mea Nui o Hakopa;</p> 
 <p><a name="an_132:3">132:3</a> E kore rawa ahau e tae ki toku whare e noho ai ahau, e eke ranei ki runga ki toku moenga;</p> 
 <p><a name="an_132:4">132:4</a> E kore ahau e tuku i oku kanohi kia moe, i oku kamo kia nenewha;</p> 
 <p><a name="an_132:5">132:5</a> Kia kitea ra ano e ahau he wahi mo Ihowa, he nohoanga mo te Mea Nui o Hakopa.</p> 
 <p><a name="an_132:6">132:6</a> Na i rangona e matou ki Eparata, i kitea ki nga mara o te ngahere.</p> 
 <p><a name="an_132:7">132:7</a> Ka haere matou ki roto ki ona tapenakara; ka koropiko ki tona turanga waewae.</p> 
 <p><a name="an_132:8">132:8</a> E ara, e Ihowa, ki tou okiokinga, a koe, me te aaka o tou kaha.</p> 
 <p><a name="an_132:9">132:9</a> Kia whakakakahuria au tohunga ki te tika; kia hamama tau hunga tapu i te hari.</p> 
 <p><a name="an_132:10">132:10</a> Whakaaro ki a Rawiri, ki tau pononga: kaua e whakapeaua atu te mata o tau i whakawahi ai.</p> 
 <p><a name="an_132:11">132:11</a> ¶ Kua oati pono a Ihowa ki a Rawiri, e kore ia e tahuri ke i tena; Ka whakanohoia e ahau tetahi hua o tou kopu ki tou torona.</p> 
 <p><a name="an_132:12">132:12</a> Ki te puritia e au tama taku kawenata, me taku whakaaturanga e ako ai ahau ki a ratou, ka noho ano a ratou tama ki tou torona ake ake.</p> 
 <p><a name="an_132:13">132:13</a> Kua whiriwhiria hoki e Ihowa a Hiona; kua hiahiatia e ia hei nohoanga mona.</p> 
 <p><a name="an_132:14">132:14</a> Ko toku okiokinga tenei ake ake; ko konei ahau noho ai, kua hiahiatia hoki e ahau.</p> 
 <p><a name="an_132:15">132:15</a> Ka manaakitia rawatia e ahau tana kai; ka whakamakonatia e ahau ona rawakore ki te taro.</p> 
 <p><a name="an_132:16">132:16</a> Ka whakakakahuria hoki e ahau ona tohunga ki te whakaoranga; a ka hamama tona hunga tapu i te hari.</p> 
 <p><a name="an_132:17">132:17</a> Ka meinga e ahau kia pihi ki reira te haona o Rawiri: kua whakapaia e ahau he rama mo taku i whakawahi ai.</p> 
 <p><a name="an_132:18">132:18</a> Ka whakakakahuria e ahau ona hoariri ki te whakama; a ka matomato tona karauna i runga i a ia.</p> 
 <p><a name="an_133:1">133:1</a> ¶ He waiata; he pikitanga. Na Rawiri. Na, ano te pai, ano te ahuareka o te nohoanga o nga teina, o nga tuakana i runga i te whakaaro kotahi!</p> 
 <p><a name="an_133:2">133:2</a> Tona rite kei te hinu utu nui i runga i te upoko, i heke iho nei ki te pahau, ae ki te pahau o Arona; i heke iho nei ki te remu o ona kakahu:</p> 
 <p><a name="an_133:3">133:3</a> Kei te tomairangi ano o Heremona, kei tera i heke iho ki nga maunga o Hiona: i whakahaua iho hoki e Ihowa te manaaki mo reira, te ora mo ake tonu atu.</p> 
 <p><a name="an_134:1">134:1</a> ¶ He waiata; he pikitanga. Na, whakapaingia a Ihowa, e nga pononga katoa a Ihowa, e tu nei i te whare o Ihowa i te po.</p> 
 <p><a name="an_134:2">134:2</a> Totoro ake o koutou ringa ki te wahi tapu, whakapaingia hoki a Ihowa.</p> 
 <p><a name="an_134:3">134:3</a> Ma Ihowa koe e manaaki i roto i Hiona, mana, ma te kaihanga o te rangi, o te whenua.</p> 
 <p><a name="an_135:1">135:1</a> ¶ Whakamoemititia a Ihowa. Whakamoemititia te ingoa o Ihowa; whakamoemititia ia, e nga pononga a Ihowa.</p> 
 <p><a name="an_135:2">135:2</a> E koutou e tu nei i roto i te whare o Ihowa, i nga marae o te whare o to tatou Atua.</p> 
 <p><a name="an_135:3">135:3</a> Whakamoemititia a Ihowa; he pai hoki a Ihowa; himene atu ki tona ingoa; he mea ahuareka hoki tena.</p> 
 <p><a name="an_135:4">135:4</a> Kua whiriwhiria hoki e Ihowa a Hakopa mana, a Iharaira hei tino taonga mona.</p> 
 <p><a name="an_135:5">135:5</a> ¶ E matau ana hoki ahau he nui a Ihowa: kei runga atu hoki to tatou Ariki i nga atua katoa.</p> 
 <p><a name="an_135:6">135:6</a> Ko nga mea katoa i pai ai a Ihowa, kua oti i a ia, i te rangi, i te whenua, i nga moana, i nga wahi hohonu katoa.</p> 
 <p><a name="an_135:7">135:7</a> Nana i pupu ake ai nga kohu i nga pito o te whenua: i hanga e ia nga uira mo te ua; e whakaputaina mai ana e ia te hau i roto i ona whare taonga.</p> 
 <p><a name="an_135:8">135:8</a> Nana nei i patu nga matamua o Ihipa, a te tangata, a te kararehe;</p> 
 <p><a name="an_135:9">135:9</a> I tonoa e ia he tohu, he merekara ki waenganui ou, e Ihipa: ki runga ki a Parao ratou ko ana pononga katoa.</p> 
 <p><a name="an_135:10">135:10</a> Nana i patu nga iwi maha, i whakamate nga kingi rarahi;</p> 
 <p><a name="an_135:11">135:11</a> A Hihona kingi o nga Amori, a Oka kingi o Pahana, me nga rangatiratanga katoa o Kanaana;</p> 
 <p><a name="an_135:12">135:12</a> A homai ana e ia to ratou whenua hei kainga pumau, hei kainga pumau mo Iharaira, mo tana iwi.</p> 
 <p><a name="an_135:13">135:13</a> E Ihowa, pumau tonu tou ingoa, me tou maharatanga, e Ihowa, ki nga whakatupuranga katoa.</p> 
 <p><a name="an_135:14">135:14</a> Ka whakawa hoki a Ihowa mo tana iwi; a ka puta ke tona whakaaro ki ana pononga.</p> 
 <p><a name="an_135:15">135:15</a> ¶ He hiriwa, he koura nga whakapakoko a nga tauiwi, he mahi na te ringa tangata.</p> 
 <p><a name="an_135:16">135:16</a> He mangai o ratou, a kahore e korero: he kanohi o ratou, a kahore e kite:</p> 
 <p><a name="an_135:17">135:17</a> He taringa o ratou, a kahore e rongo: kahore ano he manawa i o ratou mangai.</p> 
 <p><a name="an_135:18">135:18</a> Ka rite ki a ratou te hunga nana ratou i hanga; ae, me nga tangata katoa e whakawhirinaki ana ki a ratou.</p> 
 <p><a name="an_135:19">135:19</a> Whakapaingia a Ihowa, e te whare o Iharaira; whakapaingia a Ihowa, e te whare o Arona;</p> 
 <p><a name="an_135:20">135:20</a> Whakapaingia a Ihowa, e te whare o Riwai; whakapaingia a Ihowa, e te hunga katoa e wehi ana i a Ihowa;</p> 
 <p><a name="an_135:21">135:21</a> Kia whakapaingia a Ihowa i roto i Hiona, e noho nei i Hiruharama. Whakapaingia a Ihowa.</p> 
 <p><a name="an_136:1">136:1</a> ¶ Whakawhetai ki a Ihowa, he pai hoki ia: he mau tonu hoki tana mahi tohu.</p> 
 <p><a name="an_136:2">136:2</a> Whakawhetai ki te Atua o nga atua: he mau tonu hoki tana mahi tohu.</p> 
 <p><a name="an_136:3">136:3</a> Whakawhetai ki te Ariki o nga ariki: he mau tonu hoki tana mahi tohu.</p> 
 <p><a name="an_136:4">136:4</a> E mahi nei tona kotahi i nga merekara nunui: he mau tonu hoki tana mahi tohu.</p> 
 <p><a name="an_136:5">136:5</a> I tohunga rawa nei ki te hanga i nga rangi: he mau tonu hoki tana mahi tohu.</p> 
 <p><a name="an_136:6">136:6</a> I whakatakoto nei i te whenua ki runga ki nga wai: he mau tonu hoki tana mahi tohu.</p> 
 <p><a name="an_136:7">136:7</a> Ki te kaihanga i nga whakamarama nunui: he mau tonu hoki tana mahi tohu;</p> 
 <p><a name="an_136:8">136:8</a> I te ra hei tohutohu i te awatea: he mau tonu hoki tana mahi tohu;</p> 
 <p><a name="an_136:9">136:9</a> I te marama me nga whetu hei tohutohu i te po: he mau tonu hoki tana mahi tohu.</p> 
 <p><a name="an_136:10">136:10</a> ¶ Ki te kaipatu i Ihipa, ara i a ratou matamua: he mau tonu hoki tana mahi tohu;</p> 
 <p><a name="an_136:11">136:11</a> A arahina mai ana a Iharaira i waenganui i a ratou: he mau tonu hoki tana mahi tohu;</p> 
 <p><a name="an_136:12">136:12</a> Na te ringa kaha me te takakau maro: he mau tonu hoki tana mahi tohu.</p> 
 <p><a name="an_136:13">136:13</a> I tapahi nei i te Moana Whero a motu rawa: he mau tonu hoki tana mahi tohu;</p> 
 <p><a name="an_136:14">136:14</a> A meinga ana a Iharaira kia haere ra waenganui: he mau tonu hoki tana mahi tohu;</p> 
 <p><a name="an_136:15">136:15</a> A hurihia ana a Parao me ana mano ki te Moana Whero: he mau tonu hoki tana mahi tohu.</p> 
 <p><a name="an_136:16">136:16</a> I arahi nei i tana iwi ra te koraha: he mau tonu hoki tana mahi tohu.</p> 
 <p><a name="an_136:17">136:17</a> I patu nei i nga kingi nunui: he mau tonu hoki tana mahi tohu;</p> 
 <p><a name="an_136:18">136:18</a> I whakamate nei i nga kingi rongo nui: he mau tonu hoki tana mahi tohu;</p> 
 <p><a name="an_136:19">136:19</a> I a Hihona kingi o nga Amori: he mau tonu hoki tana mahi tohu;</p> 
 <p><a name="an_136:20">136:20</a> I a Oka kingi o Pahana: he mau tonu hoki tana mahi tohu;</p> 
 <p><a name="an_136:21">136:21</a> A homai ana to ratou whenua hei kainga pumau: he mau tonu hoki tana mahi tohu;</p> 
 <p><a name="an_136:22">136:22</a> Hei kainga pumau mo Iharaira, mo tana pononga: he mau tonu hoki tana mahi tohu.</p> 
 <p><a name="an_136:23">136:23</a> ¶ I mahara nei ki a tatou i to tatou itinga; he mau tonu hoki tana mahi tohu:</p> 
 <p><a name="an_136:24">136:24</a> A whakaorangia ana tatou i o tatou hoariri: he mau tonu hoki tana mahi tohu.</p> 
 <p><a name="an_136:25">136:25</a> Ko ia te kaihomai i te kai ma nga kikokiko katoa: he mau tonu hoki tana inahi tohu.</p> 
 <p><a name="an_136:26">136:26</a> Whakawhetai ki te Atua o te rangi: he mau tonu hoki tana mahi tohu.</p> 
 <p><a name="an_137:1">137:1</a> ¶ I te taha o nga wai o Papurona, noho ana tatou i reira, ae, tangi ana tatou, ia tatou i mahara ai ki Hiona.</p> 
 <p><a name="an_137:2">137:2</a> Whakairia ake e tatou a tatou hapa ki runga ki nga wirou i waenganui o reira.</p> 
 <p><a name="an_137:3">137:3</a> No te mea i tono i reira te hunga nana tatou i herehere ki etahi waiata i a tatou, me te hunga nana tatou i tukino i tono mai he hari i a tatou, i mea mai, Waiatatia mai ki a matou tetahi o nga waiate o Hiona.</p> 
 <p><a name="an_137:4">137:4</a> Me pehea matou ka waiata ai i te waiata a Ihowa i te whenua tauhou?</p> 
 <p><a name="an_137:5">137:5</a> Ki te wareware ahau ki a koe, e Hiruharama, kia wareware toku ringa matau ki tana mahi.</p> 
 <p><a name="an_137:6">137:6</a> Ki te kore ahau e mahara ki a koe, kia piri toku arero ki toku ngao; ki te kore ahau e whakanui i Hiruharama ki runga ake i taku mea i tino hari ai.</p> 
 <p><a name="an_137:7">137:7</a> ¶ E Ihowa, maharatia nga tama a Eroma i te ra o Hiruharama; ta ratou meatanga, Whakahoroa, whakahoroa, a taea rawatia ano tona turanga.</p> 
 <p><a name="an_137:8">137:8</a> E te tamahine o Papurona, meake nei whakangaromia, ka hari te tangata e utua ai koe mo tau i mea ai ki a matou.</p> 
 <p><a name="an_137:9">137:9</a> Ka hari te tangata e hopu ana, e ta ana i au mea nohinohi ki runga ki te kohatu.</p> 
 <p><a name="an_138:1">138:1</a> ¶ Na Rawiri. Ka whakapaua toku ngakau ki te whakawhetai ki a koe: ka himene atu ahau ki a koe i te aroaro o nga atua.</p> 
 <p><a name="an_138:2">138:2</a> Ka koropiko atu ahau ki te ritenga o tou temepara tapu, a ka whakamoemiti ki tou ingoa, mo tou aroha me tou pono: kua whakanuia hoki e koe tau kupu ki runga ake i tou ingoa katoa.</p> 
 <p><a name="an_138:3">138:3</a> I whakahoki kupu mai koe ki ahau i te ra i karanga ai ahau: a whakahirihiritia ana e koe toku wairua ki te kaha.</p> 
 <p><a name="an_138:4">138:4</a> Ka whakamoemiti nga kingi katoa o te whenua ki a koe, e Ihowa, kua rongo hoki ratou ki nga kupu a tou mangai.</p> 
 <p><a name="an_138:5">138:5</a> Ae, e waiata ratou mo nga ara o Ihowa: he nui hoki te kororia o Ihowa.</p> 
 <p><a name="an_138:6">138:6</a> ¶ Ahakoa hoki kei runga rawa a Ihowa, e titiro iho ana ano ia ki te hunga papaku: tena ko te tangata whakakake, i tawhiti ano kua matauria e ia.</p> 
 <p><a name="an_138:7">138:7</a> Ahakoa haere ahau i waenganui o te he, mau ahau e whakahauora: ka totoro tou ringa ki te riri o oku hoa whawhai, ma tou ringa matau ano ahau e whakaora.</p> 
 <p><a name="an_138:8">138:8</a> Ma Ihowa e whakaoti aku mea: e Ihowa, e mau ana tau mahi tohu ake ake; kaua e whakarerea nga mahi a ou ringa.</p> 
 <p><a name="an_139:1">139:1</a> ¶ Ki te tino kaiwhakatangi. He Himene na Rawiri. E Ihowa, kua tirotirohia ahau e koe, kua mohiotia ano e koe.</p> 
 <p><a name="an_139:2">139:2</a> E matau ana koe ki toku nohoanga iho, ki toku whakatikanga ake; e mohio ana koe ki oku whakaaro i tawhiti.</p> 
 <p><a name="an_139:3">139:3</a> E kitea putia ana e koe toku ara me toku takotoranga iho; e matatau ana hoki koe ki oku ara katoa.</p> 
 <p><a name="an_139:4">139:4</a> Kahore rawa hoki he kupu i toku arero, i toe i a koe te mohio, e Ihowa.</p> 
 <p><a name="an_139:5">139:5</a> Kua hanga a muri, a mua, oku e koe: kua pa ano tou ringa ki ahau.</p> 
 <p><a name="an_139:6">139:6</a> He mea whakamiharo rawa, kei tawhiti atu hoki i ahau, tenei matauranga: kei runga noa atu, e kore e taea e ahau.</p> 
 <p><a name="an_139:7">139:7</a> ¶ Me haere ahau ki hea i tou wairua? Me oma ranei ahau ki hea i tou aroaro?</p> 
 <p><a name="an_139:8">139:8</a> Ki te kake ahau ki te rangi, kei reira koe: ki te wharikitia e ahau toku moenga i roto i te reinga, kei reira ano koe.</p> 
 <p><a name="an_139:9">139:9</a> Ki te tango ahau ki nga pakau o te ata, a ka noho ki nga topito o te moana;</p> 
 <p><a name="an_139:10">139:10</a> Kei reira ano tou ringa hei arahi i ahau, tou matau hei pupuru i ahau.</p> 
 <p><a name="an_139:11">139:11</a> Ki te mea ahau, He pono, tera ahau e hipokina e te pouri, a ko te marama i tetahi taha oku, i tetahi taha, ka meinga he po;</p> 
 <p><a name="an_139:12">139:12</a> Ahakoa te pouri kahore e huna mai i a koe, engari ka marama te po ano ko te ao: ki a koe rite tahi te pouri me te marama.</p> 
 <p><a name="an_139:13">139:13</a> I a koe hoki oku whatumanawa: nau hoki ahau i hipoki i roto i te kopu o toku whaea.</p> 
 <p><a name="an_139:14">139:14</a> Ka whakawhetai ahau ki a koe; he mea whakawehi, he mea whakamiharo toku hanganga; he mahi whakamiharo au mahi, mohio rawa ano toku wairua ki tena.</p> 
 <p><a name="an_139:15">139:15</a> Kihai i huna oku wahi i a koe, i ahau e hanga ngarotia ana, e ata whakairohia ana i nga wahi hohonu rawa o te whenua.</p> 
 <p><a name="an_139:16">139:16</a> I kite ou kanohi i ahau, kahore ano kia ahua noa: i tuhituhia katoatia ano hoki oku wahi ki tau pukapuka, i nga rangi i whakaahua ai, i te mea kahore ano tetahi i oti noa.</p> 
 <p><a name="an_139:17">139:17</a> ¶ Kia pehea mai hoki te matenui o ou whakaaro ki ahau, e te Atua; koia ano te ranea, ina huihuia!</p> 
 <p><a name="an_139:18">139:18</a> Ki te taua e ahau, maha atu i te onepu: ka oho ake ahau, kei a koe tonu ahau.</p> 
 <p><a name="an_139:19">139:19</a> He pono ka patua e koe, e te Atua, te tangata kino: mawehe koia atu i ahau, e nga tangata toto.</p> 
 <p><a name="an_139:20">139:20</a> He kino hoki a ratou kupu mou: e whakahua noa ana ou hoariri i tou ingoa.</p> 
 <p><a name="an_139:21">139:21</a> Kahore ianei ahau, e Ihowa, e kino ki te hunga e kino ana ki a koe? e whakarihariha hoki ki te hunga e whakatika ana ki a koe?</p> 
 <p><a name="an_139:22">139:22</a> He tino kino taku kino ki a ratou: waiho iho ratou e ahau hei hoariri moku.</p> 
 <p><a name="an_139:23">139:23</a> Tirohia iho ahau, e te Atua, kia matau hoki koe ki toku ngakau: whakamatautauria ahau, kia matau hoki koe ki oku whakaaro:</p> 
 <p><a name="an_139:24">139:24</a> Kia kite mehemea kei ahau tetahi ara o te kino, ka arahi ai i ahau i te ara pumau.</p> 
 <p><a name="an_140:1">140:1</a> ¶ Ki te tino kaiwhakatangi. He himene na Rawiri. Whakaorangia ahau, e Ihowa, i te tangata kino: araia atu i ahau te tangata tutu:</p> 
 <p><a name="an_140:2">140:2</a> E whakaaro kino nei i o ratou ngakau: e whakamine nei i a ratou i nga wa katoa ki te whawhai.</p> 
 <p><a name="an_140:3">140:3</a> Kua whakakoia to ratou arero, ano he nakahi: kei raro i o ratou ngutu te wai whakamate o te neke. (Hera.</p> 
 <p><a name="an_140:4">140:4</a> Tiakina ahau, e Ihowa, i nga ringa o te hunga kino: araia atu i ahau te tangata tutu, kua mea nei kia tutea oku hikoinga.</p> 
 <p><a name="an_140:5">140:5</a> Kua huna e te hunga whakakake te mahanga moku, me nga aho; kua horahia e ratou he kupenga ki te taha o te ara: kua whakapikoa e ratou he rore moku. (Hera.</p> 
 <p><a name="an_140:6">140:6</a> I mea ahau ki a Ihowa, Ko koe toku Atua: whakarongo, e Ihowa, ki toku reo inoi.</p> 
 <p><a name="an_140:7">140:7</a> E Ihowa, e te Ariki, e te kaha o toku whakaoranga, nau i hipoki toku upoko i te ra o te tatauranga.</p> 
 <p><a name="an_140:8">140:8</a> ¶ Aua e whakaaetia, e Ihowa, nga hiahia o te tangata kino: kei taea tona whakaaro koroke; kei whakakake ratou. (Hera.</p> 
 <p><a name="an_140:9">140:9</a> Tena ko te upoko o te hunga e whakapae nei i ahau, kia hipokina ratou e te kino o o ratou ngutu.</p> 
 <p><a name="an_140:10">140:10</a> Kia taka he waro mura ki runga ki a ratou: kia panga ratou ki te ahi, ki roto ki nga poka hohonu, kei whakatika ake ano ratou.</p> 
 <p><a name="an_140:11">140:11</a> E kore te tangata korero kino e whakapumautia ki runga ki te whenua: ma te kino e aruaru te tangata tutu, kia turakina atu ia ki raro.</p> 
 <p><a name="an_140:12">140:12</a> E matau ana ano ahau ma Ihowa e tohe te whakawa a te tangata e tukinotia ana, te mea hoki e rite ana ma nga rawakore.</p> 
 <p><a name="an_140:13">140:13</a> He pono ka whakawhetai te hunga pai ki tou ingoa: ka noho te hunga tika ki tou aroaro.</p> 
 <p><a name="an_141:1">141:1</a> ¶ He himene na Rawiri. E Ihowa, kua tangi nei ahau ki a koe; hohoro mai ki ahau: whakarongo ki toku reo ua karanga ahau ki a koe.</p> 
 <p><a name="an_141:2">141:2</a> Kia whakatikaia taku inoi ki tou aroaro, hei whakakakara; te toronga atu hoki o oku ringa ano ko te whakahere o te ahiahi.</p> 
 <p><a name="an_141:3">141:3</a> Homai he kaitiaki mo toku mangai, e Ihowa: tiakina te kuwaha o oku ngutu.</p> 
 <p><a name="an_141:4">141:4</a> Kaua e whakaangahia toku ngakau ki te mea kino, ki te mahi i nga mahi hianga i roto i nga kaimahi i te kino: kaua ano ahau e kai i a ratou mea papai.</p> 
 <p><a name="an_141:5">141:5</a> ¶ Ma te tangata tika ahau e patu: he mahi aroha tena; mana ahau e riri; he hinu tena ki runga ki te upoko; kaua ia e paopaongia e toku upoko: ahakoa hoki i roto i to ratou kino ka inoi tonu ahau.</p> 
 <p><a name="an_141:6">141:6</a> E turakina ana o ratou kaiwhakawa ki te taha o te kohatu; a ka rongo ratou i aku kupu; he reka hoki.</p> 
 <p><a name="an_141:7">141:7</a> Pera i tetahi e haehae ana, e wawahi ana i te whenua, e titaritaria ana o matou wheua ki te waha o te reinga.</p> 
 <p><a name="an_141:8">141:8</a> Otiia e tau ana oku kanohi, e Ihowa, e te Ariki, ki a koe: ko koe toku whakawhirinakitanga; kaua toku wairua e waiho pani.</p> 
 <p><a name="an_141:9">141:9</a> Tiakina ahau kei mau i nga mahanga i whakatakotoria e ratou moku, i nga rore hoki a nga kaimahi i te kino.</p> 
 <p><a name="an_141:10">141:10</a> Kia taka te hunga kino ki roto ki a ratou kupenga ano: ko ahau ia kia mawhiti.</p> 
 <p><a name="an_142:1">142:1</a> ¶ He Makiri na Rawiri; he inoi i a ia i roto i te ana. He karanga ta toku reo ki a Ihowa; he inoi ta toku reo ki a Ihowa.</p> 
 <p><a name="an_142:2">142:2</a> Horahia ana taku inoi ki tona aroaro; whakaaturia ana e ahau toku mate ki tona aroaro.</p> 
 <p><a name="an_142:3">142:3</a> I te ngaromanga o toku wairua i roto i ahau i matau koe ki toku ara: kua whakatakotoria pukutia e ratou te mahanga moku i te ara i haere ai ahau.</p> 
 <p><a name="an_142:4">142:4</a> ¶ Titiro ki toku taha matau, kia kite; kahore hoki tetahi tangata e mohio ana ki ahau; kahore he piringa moku; kahore tetahi e mahara ana ki toku wairua.</p> 
 <p><a name="an_142:5">142:5</a> I karanga ahau ki a koe, e Ihowa: i mea, Ko koe toku piringa, toku wahi i te whenua o te hunga ora.</p> 
 <p><a name="an_142:6">142:6</a> Tahuri mai ki taku karanga: kua whakaititia rawatia hoki ahau: whakaorangia ahau i oku kaitukino: he kaha rawa hoki ratou i ahau.</p> 
 <p><a name="an_142:7">142:7</a> Whakaputaina toku wairua i te herehere, kia whakamoemiti ai ahau ki tou ingoa: ka karapotia ahau e te hunga tika; nou ka atawhai nei i ahau.</p> 
 <p><a name="an_143:1">143:1</a> ¶ He himene na Rawiri. E Ihowa, whakarongo ki taku inoi, kia titaha mai tou taringa ki aku inoi: whakahokia mai he kupu ki ahau i runga i tou pono, i runga i tou tika.</p> 
 <p><a name="an_143:2">143:2</a> A kaua e anga e whakawa ki tau pononga: ki tau titiro hoki kahore tetahi mea ora e tika.</p> 
 <p><a name="an_143:3">143:3</a> Kua tukinotia hoki toku wairua e te hoariri; patua iho e ia toku ora ki raro ki te whenua: meinga ana ahau e ia kia noho i nga wahi pouri, kia rite ki nga tupapaku onamata.</p> 
 <p><a name="an_143:4">143:4</a> Na reira i ngaro ai toku wairua i roto i ahau: moti rawa toku ngakau i roto i ahau.</p> 
 <p><a name="an_143:5">143:5</a> E mahara ana ahau ki nga ra onamata; e whakaaro ana ki au mahi katoa: e whakaaroaro ana ahau ki nga meatanga a ou ringa.</p> 
 <p><a name="an_143:6">143:6</a> Totoro tonu atu oku ringa ki a koe: e hiainu ana toku wairua ki a koe, ano he whenua mauiui. (Hera.</p> 
 <p><a name="an_143:7">143:7</a> ¶ Hohoro te whakahoki kupu mai ki ahau, e Ihowa; ka hemo toku wairua: kei huna tou mata ki ahau; kei rite ahau ki te hunga e heke ana ki te poka.</p> 
 <p><a name="an_143:8">143:8</a> Meinga kia rongo ahau ki tou aroha i te ata; e whakawhirinaki ana hoki ahau ki a koe: meinga kia matau ahau ki te ara e haere ai ahau; kua ara nei hoki toku wairua ki a koe.</p> 
 <p><a name="an_143:9">143:9</a> Whakaorangia ahau, e Ihowa, i oku hoariri: ka kuhu nei ahau ki roto ki a koe.</p> 
 <p><a name="an_143:10">143:10</a> Whakaakona ahau ki te mea i tau e pai ai; ko koe hoki toku Atua: he pai tou wairua; arahina ahau ki te whenua o te tika.</p> 
 <p><a name="an_143:11">143:11</a> Whakahauorangia ahau, e Ihowa, he whakaaro ki tou ingoa; whakaarohia tou tika, ka whakaputa ake i toku wairua i roto i te pouri.</p> 
 <p><a name="an_143:12">143:12</a> Aroha mai hoki, a huna oku hoariri: whakangaromia katoatia ano nga kaitukino o toku wairua: he pononga hoki ahau nau.</p> 
 <p><a name="an_144:1">144:1</a> ¶ Na Rawiri. Kia whakapaingia a Ihowa, toku kamaka, e whakaako nei i oku ringa ki te whawhai, i oku maihao ki te tatau;</p> 
 <p><a name="an_144:2">144:2</a> Ko te atawhai moku, ko toku pa, ko toku pourewa me toku kaiwhakaora; ko toku whakangungu rakau, ko taku e whakawhirinaki ai; ko te kaipehi hoki o toku iwi ki raro i ahau.</p> 
 <p><a name="an_144:3">144:3</a> E Ihowa, he aha te tangata i maharatia ai ia e koe? Te tama ranei a te tangata i whakaaroa ai ia e koe?</p> 
 <p><a name="an_144:4">144:4</a> Ko te rite o te tangata kei te mea memeha noa: ona ra me te mea he atarangi e rere atu ana.</p> 
 <p><a name="an_144:5">144:5</a> Whakapikoa iho ou rangi e Ihowa, a heke iho: pa ki nga maunga, a ka pongere.</p> 
 <p><a name="an_144:6">144:6</a> Kokiritia mai he uira hei whakamarara i a ratou: koperea mai au pere, kia whati ai ratou.</p> 
 <p><a name="an_144:7">144:7</a> Totoro iho tou ringa i runga: tangohia ahau, whakaorangia ahau i nga wai nunui, i te ringa o nga tangata ke;</p> 
 <p><a name="an_144:8">144:8</a> E korero teka nei to ratou mangai, a he ringa matau teka to ratou ringa matau.</p> 
 <p><a name="an_144:9">144:9</a> ¶ Ka waiatatia e ahau he waiata hou ki a koe, e te Atua: ka himene atu ahau ki a koe i runga i te hatere aho tekau.</p> 
 <p><a name="an_144:10">144:10</a> Ko ia te kaihomai i te whakaoranga ki nga kingi, te kaiwhakaora i a Rawiri, i tana pononga, i te hoari whakamate.</p> 
 <p><a name="an_144:11">144:11</a> Tangohia ahau, whakaorangia hoki i nga ringa o nga tangata ke, e korero teka nei o ratou mangai, a he ringa matau teka to ratou ringa matau.</p> 
 <p><a name="an_144:12">144:12</a> A, kia rite a matou tama i to ratou taitamarikitanga ki nga mahuri e tupu ake ana; a matou tamahine hoki ki nga kohatu kokonga, whakapaipai rawa, no te whare rangatira te tauira;</p> 
 <p><a name="an_144:13">144:13</a> Kia ki a matou pakoro, mo te tiki noa atu i tena mea, i tena mea: kia mano, kia tini nga hua o a matou hipi i o matou parae;</p> 
 <p><a name="an_144:14">144:14</a> Kia taimaha a matou kau i nga pikaunga; kia kahore he pakarutanga mai ki roto, he whatinga atu hoki ki waho, a kia kahore he aue i o matou huarahi;</p> 
 <p><a name="an_144:15">144:15</a> Ka hari te iwi e pena ana: ae, ka hari te iwi ko Ihowa nei to ratou Atua.</p> 
 <p><a name="an_145:1">145:1</a> ¶ Na Rawiri, he whakamoemiti. Ka whakanui ahau i a koe, e toku Atua, e te Kingi: ka whakapai ki tou ingoa ake ake.</p> 
 <p><a name="an_145:2">145:2</a> Ka whakapai ahau ki a koe i nga ra katoa: ka whakamoemiti ki tou ingoa ake ake.</p> 
 <p><a name="an_145:3">145:3</a> He nui a Ihowa, kia nui ano te whakamoemiti ki a ia: e kore e taea tona nui te rapu.</p> 
 <p><a name="an_145:4">145:4</a> Ma tetahi whakatupuranga e whakamoemiti au mahi, tae noa atu ki tetahi whakatupuranga; e korero hoki au mahi nunui.</p> 
 <p><a name="an_145:5">145:5</a> Ka korerotia e ahau te kororia, te honore o tou nui, me au mahi whakamiharo.</p> 
 <p><a name="an_145:6">145:6</a> Ka korerotia ano e te tangata te kaha o au mahi whakamataku: maku ano e korero tou nui.</p> 
 <p><a name="an_145:7">145:7</a> Ka whakapuakina e ratou te mahara ki te nui o tou pai: ka waiatatia ano tou tika.</p> 
 <p><a name="an_145:8">145:8</a> He atawhai a Ihowa, he aroha: he puhoi ki te riri, he nui tana mahi tohu.</p> 
 <p><a name="an_145:9">145:9</a> He pai a Ihowa ki nga mea katoa; kei runga ano tona aroha i ana mahi katoa.</p> 
 <p><a name="an_145:10">145:10</a> ¶ E whakamoemititia koe, e Ihowa, e au mahi katoa: e whakapaingia e tou hunga tapu.</p> 
 <p><a name="an_145:11">145:11</a> Ma ratou e korero te kororia o tou kingitanga, e kauwhau hoki tou kaha;</p> 
 <p><a name="an_145:12">145:12</a> Kia mohiotia ai e nga tama a te tangata ana mahi nunui, me te kororia o te maruwehi o tona kingitanga.</p> 
 <p><a name="an_145:13">145:13</a> He kingitanga mutungakore tou kingitanga; kei nga whakatupuranga katoa tou rangatiratanga.</p> 
 <p><a name="an_145:14">145:14</a> E tautokona ana e Ihowa te hunga katoa e hinga ana: e whakaarahia ake ana hoki e ia te hunga katoa kua whakapikoa iho.</p> 
 <p><a name="an_145:15">145:15</a> E tatari ana ki a koe nga kanohi o te katoa; a e hoatu ana e koe ki a ratou ta ratou kai i te wa e tika ai.</p> 
 <p><a name="an_145:16">145:16</a> E whakatuwhera ana koe i tou ringa, a makona iho i a koe te hiahia o nga mea ora katoa.</p> 
 <p><a name="an_145:17">145:17</a> He tika nga ara katoa o Ihowa: he tapu hoki ana mahi katoa.</p> 
 <p><a name="an_145:18">145:18</a> E tata ana a Ihowa ki te hunga katoa e karanga ana ki a ia: ki te hunga katoa e karanga pono ana ki a ia.</p> 
 <p><a name="an_145:19">145:19</a> Ka whakamana e ia te hiahia o te hunga e wehi ana i a ia: e whakarongo hoki ia ki ta ratou tangi, a ka whakaora i a ratou.</p> 
 <p><a name="an_145:20">145:20</a> Ko Ihowa hei tiaki i te hunga katoa e aroha ana ki a ia: ko te hunga kino katoa ia e ngaro i a ia.</p> 
 <p><a name="an_145:21">145:21</a> Ma toku mangai e korero te whakamoemiti ki a Ihowa: kia whakapai ano hoki nga kikokiko katoa ki tona ingoa tapu ake ake.</p> 
 <p><a name="an_146:1">146:1</a> ¶ Whakamoemititia a Ihowa. E toku wairua, whakamoemititia a Ihowa.</p> 
 <p><a name="an_146:2">146:2</a> I ahau e ora nei ka whakamoemiti ahau ki a Ihowa; ka himene ahau ki toku Atua i ahau i te ao nei.</p> 
 <p><a name="an_146:3">146:3</a> Kei whakawhirinaki ki nga rangatira, ki te tama ranei a te tangata, kahore nei he awhina.</p> 
 <p><a name="an_146:4">146:4</a> Ko te putanga atu o tona wairua, hoki ana ia ki tona oneone; kore iho ona whakaaro i taua ra pu ano.</p> 
 <p><a name="an_146:5">146:5</a> ¶ Ka hari te tangata ko te Atua nei o Hakopa tona kaiawhina: ko tana e tumanako ai ko Ihowa, ko tona Atua;</p> 
 <p><a name="an_146:6">146:6</a> Ko te kaihanga o te rangi, o te whenua, o te moana, o nga mea katoa o reira; e pupuri nei i te pono ake ake;</p> 
 <p><a name="an_146:7">146:7</a> E tohe nei i te whakawa a te hunga e tukinotia ana: e whangai nei i te hunga mate hiakai: ko Ihowa hei wewete i nga herehere:</p> 
 <p><a name="an_146:8">146:8</a> Ko Ihowa hei whakatitiro i nga matapo: ko Ihowa hei whakaara i te hunga kua whakapikoa iho: e aroha ana a Ihowa ki te hunga tika.</p> 
 <p><a name="an_146:9">146:9</a> Ko Ihowa hei tiaki i nga manene; ko ia hei tautoko i te pani, i te pouaru: ko te ara ia o te hunga kino, ka huripokitia e ia.</p> 
 <p><a name="an_146:10">146:10</a> Ko Ihowa hei kingi ake ake, ae, ko tou Atua, e Hiona, tae noa ki nga whakatupuranga katoa. Whakamoemititia a Ihowa.</p> 
 <p><a name="an_147:1">147:1</a> ¶ Whakamoemititia a Ihowa; he pai hoki te himene ki to tatou Atua: ahuareka rawa, ataahua tonu te whakamoemiti.</p> 
 <p><a name="an_147:2">147:2</a> Ko Ihowa hei hanga i Hiruharama: mana hoki nga whati o Iharaira e kohikohi.</p> 
 <p><a name="an_147:3">147:3</a> Ko ia hei rongoa i te hunga ngakau maru: mana e takai o ratou wahi mamae.</p> 
 <p><a name="an_147:4">147:4</a> E taua ana e ia nga whetu, te maha: e huaina ana hoki e ia o ratou ingoa katoa.</p> 
 <p><a name="an_147:5">147:5</a> He nui to tatou Ariki, he nui hoki tona kaha: e kore e taea tona matauranga te whakaaro.</p> 
 <p><a name="an_147:6">147:6</a> Ko Ihowa te kaitautoko mo te hunga mahaki: ka turakina e ia te hunga kino ki te whenua.</p> 
 <p><a name="an_147:7">147:7</a> Waiata, whakawhetai ki a Ihowa: himene i runga i te hapa ki to tatou Atua:</p> 
 <p><a name="an_147:8">147:8</a> Ko ia nei te kaiuwhi i te rangi ki nga kapua, te kaihanga i te ua mo te whenua: e whakatupu ana ia i te tarutaru ki runga ki nga maunga.</p> 
 <p><a name="an_147:9">147:9</a> E homai ana e ia he kai ma te kirehe: ma nga pi raweni hoki ina tangi.</p> 
 <p><a name="an_147:10">147:10</a> E kore ia e ahuareka ki te kaha o te hoiho: e kore ia e manako ki nga waewae o te tangata.</p> 
 <p><a name="an_147:11">147:11</a> E manako ana a Ihowa ki te hunga e wehi ana i a ia, ki te hunga e tumanako ana ki tona aroha.</p> 
 <p><a name="an_147:12">147:12</a> ¶ Whakamoemititia a Ihowa, e Hiruharama: whakamoemititia tou Atua, e Hiona.</p> 
 <p><a name="an_147:13">147:13</a> Nana nei hoki i whakakaha nga tutaki o ou tatau: manaakitia ana e ia au tamariki i roto i a koe.</p> 
 <p><a name="an_147:14">147:14</a> Nana ano i mau ai te rongo i roto i ou rohe: nana koe i makona ai i te witi pai rawa.</p> 
 <p><a name="an_147:15">147:15</a> E tukua ana e ia tana kupu ki te whenua: tere rawa te rere o tana kupu.</p> 
 <p><a name="an_147:16">147:16</a> E homai ana e ia te hukarere ano he huruhuru hipi: e whakatitaritaria ana te haupapa ano he pungarehu.</p> 
 <p><a name="an_147:17">147:17</a> Maka mai ana e ia tana hauhunga ano he maramara: ko wai e tu i mua i tana matao?</p> 
 <p><a name="an_147:18">147:18</a> E tukua ana e ia tana kupu, a whakarewaina ana aua mea: ka meinga tana hau kia pupuhi, rere ana nga wai.</p> 
 <p><a name="an_147:19">147:19</a> E whakakitea ana e ia tana kupu ki a Hakopa; ana tikanga, me ana whakaritenga ki a Iharaira.</p> 
 <p><a name="an_147:20">147:20</a> Kahore i pera tana hanga ki tetahi iwi; kihai ano ana whakaritenga i mohiotia e ratou. whakamoemititia a Ihowa.</p> 
 <p><a name="an_148:1">148:1</a> ¶ Whakamoemititia a Ihowa. Whakamoemititia a Ihowa i runga i nga rangi: whakamoemititia ia i nga wahi tiketike.</p> 
 <p><a name="an_148:2">148:2</a> Whakamoemititia ia, e ana anahera katoa: whakamoemititia ia, e ana mano whaioio.</p> 
 <p><a name="an_148:3">148:3</a> Whakamoemititia ia, e te ra, e te marama: whakamoemititia ia, e nga whetu whakamarama katoa.</p> 
 <p><a name="an_148:4">148:4</a> Whakamoemititia ia, e nga rangi o nga rangi, e nga wai hoki o runga atu i nga rangi.</p> 
 <p><a name="an_148:5">148:5</a> Kia whakamoemititia e ratou te ingoa o Ihowa: nana hoki i whakahau, a kua hanga ratou.</p> 
 <p><a name="an_148:6">148:6</a> Nana hoki aua mea i whakapumau ake ake: i whakatakotoria e ia he tikanga e kore e taka.</p> 
 <p><a name="an_148:7">148:7</a> ¶ Whakamoemititia a Ihowa, i runga i te whenua, e nga tarakona, e nga rire katoa;</p> 
 <p><a name="an_148:8">148:8</a> E te kapura, e te whatu; e te hukarere, e te kohu; e te tupuhi, e mahi nei i tana kupu;</p> 
 <p><a name="an_148:9">148:9</a> E nga maunga, e nga puke katoa; e nga rakau hua, e nga hita katoa;</p> 
 <p><a name="an_148:10">148:10</a> E nga kirehe, e nga kararehe katoa; e nga mea ngokingoki, e nga manu whai pakau:</p> 
 <p><a name="an_148:11">148:11</a> E nga kingi o te whenua, e nga iwi katoa; e nga rangatira, e nga kaiwhakawa katoa o te whenua:</p> 
 <p><a name="an_148:12">148:12</a> E nga taitama, e nga taitamahine; e nga koroheke ratou ko nga tamariki:</p> 
 <p><a name="an_148:13">148:13</a> Kia whakamoemititia e ratou te ingoa o Ihowa: nona anake hoki te ingoa e nui ana; kei runga ake i te whenua, i te rangi, tona kororia.</p> 
 <p><a name="an_148:14">148:14</a> Ko ia hoki te kaiwhakaara o te haona o tana iwi; e whakamoemititia ana e ana tangata tapu katoa; e nga tama a Iharaira, e te iwi e tata ana ki a ia. Whakamoemititia a Ihowa.</p> 
 <p><a name="an_149:1">149:1</a> ¶ Whakamoemititia a Ihowa. Waiatatia ki a Ihowa he waiata hou, me te whakamoemiti ki a ia i te whakaminenga o te hunga tapu.</p> 
 <p><a name="an_149:2">149:2</a> Kia hari a Iharaira ki tona kaihanga: kia koa nga tama a Hiona ki to ratou Kingi.</p> 
 <p><a name="an_149:3">149:3</a> Kia whakamoemiti ratou ki tona ingoa me te kanikani ano: kia himene ratou ki a ia i runga i te timipera, i te hapa.</p> 
 <p><a name="an_149:4">149:4</a> E manako ana hoki a Ihowa ki tana iwi: mana e whakaataahua te hunga mahaki ki te whakaoranga.</p> 
 <p><a name="an_149:5">149:5</a> Kia koa te hunga tapu i runga i te kororia: kia hamama ratou i te hari i runga i o ratou moenga.</p> 
 <p><a name="an_149:6">149:6</a> ¶ Kia whai whakamoemiti o ratou mangai ki te Atua, kia whai hoari matarua to ratou ringa;</p> 
 <p><a name="an_149:7">149:7</a> Hei rapu utu i nga tauiwi, hei whiu i nga iwi;</p> 
 <p><a name="an_149:8">149:8</a> Hei herehere i o ratou kingi ki te makameka, i o ratou tangata nunui ki nga here rino;</p> 
 <p><a name="an_149:9">149:9</a> Hei whakaputa ki a ratou i te whakaritenga kua oti te tuhituhi: No tona hunga tapu katoa tenei honore. Whakamoemititia a Ihowa.</p> 
 <p><a name="an_150:1">150:1</a> ¶ Whakamoemititia a Ihowa. Whakamoemititia te Atua i tona wahi tapu: whakamoemititia ia i te kikorangi o tona kaha.</p> 
 <p><a name="an_150:2">150:2</a> Whakamoemititia ia mo ana mahi nunui: kia rite ki te hira o tona nui te whakamoemiti ki a ia.</p> 
 <p><a name="an_150:3">150:3</a> Whakamoemititia ia i runga i te tangi o te tetere: whakamoemititia ia i runga i te hatere, i te hapa.</p> 
 <p><a name="an_150:4">150:4</a> Whakamoemititia ia i runga i te timipera, i te kanikani: whakamoemititia ia i runga i nga mea aho, i nga okana.</p> 
 <p><a name="an_150:5">150:5</a> Whakamoemititia ia i runga i te himipora tangi nui: whakamoemititia ia i runga i te himipora tangi tiori.</p> 
 <p><a name="an_150:6">150:6</a> E nga mea katoa e whai manawa ana, whakamoemititia a Ihowa. Whakamoemititia a Ihowa.</p> 
 <p></p><hr>
 <center>
 <a href="pro.htm">Next: Proverbs</a></center>
 </body>