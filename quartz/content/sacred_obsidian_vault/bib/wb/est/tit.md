<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="ti2.htm">Previous</a> 
 <a href="plm.htm">Next</a> 
 </center>
 <hr>
  <h3 align="center">Estonian Bible: Titus</h3> 
 <p><a name="an_1:1">1:1</a> Paulus, Jumala sulane, Jeesuse Kristuse Apostel Jumala valitute usu ja tõetunnetuse järgi, mis vastab jumalakartusele,</p> 
 <p><a name="an_1:2">1:2</a> Apostel igavese elu lootuses, mille Jumal, Kes ei valeta, on tõotanud enne igavesi aegu -</p> 
 <p><a name="an_1:3">1:3</a> omal ajal aga tegi Tema Oma sõna avalikuks jutlustamises, mis minu kätte on usaldatud Jumala, meie Õnnistegija käsul -</p> 
 <p><a name="an_1:4">1:4</a> Tiitusele, tõelisele pojale meie ühise usu poolest: armu ja rahu Jumalalt Isalt ja Issandalt Kristuselt Jeesuselt, meie Õnnistegijalt!</p> 
 <p><a name="an_1:5">1:5</a> Selle tarvis ma jätsin sind Kreetasse, et sa korraldaksid, mis veel jäi korraldamata, ja seaksid vanemaid igasse linna, nagu ma sind käskisin,</p> 
 <p><a name="an_1:6">1:6</a> kui kuskil leidub laitmatu isik, ühe naise mees, kellel on usklikud lapsed, nõnda et neile ei saa ette heita kõlvatut elu ega kangekaelsust.</p> 
 <p><a name="an_1:7">1:7</a> Sest Koguduse ülevaataja peab olema kui Jumala majapidaja, laitmatu, mitte isemeelne, mitte äkiline, mitte joodik, mitte riiakas, mitte liigkasupüüdja,</p> 
 <p><a name="an_1:8">1:8</a> vaid külalislahke, headuse armastaja, mõistlik, õige, püha, kasin;</p> 
 <p><a name="an_1:9">1:9</a> ta pidagu kinni ustavast sõnast vastavalt õpetusele, et ta oleks võimeline niihästi manitsema terves õpetuses kui ka kummutama vasturääkijate väited.</p> 
 <p><a name="an_1:10">1:10</a> Sest on olemas palju kangekaelseid, tühja jutu mehi ja eksitajaid, kõige enam ümberlõigatute seas,</p> 
 <p><a name="an_1:11">1:11</a> kelle suu tuleb sulgeda, kes pööravad ära terved pered, õpetades sündmatuid asju häbematu kasu pärast.</p> 
 <p><a name="an_1:12">1:12</a> Üks neist, nende oma prohvet, on öelnud: „Kreetalased on luiskajad, õelad loomad ja laisklejad vatsad!”</p> 
 <p><a name="an_1:13">1:13</a> See tunnistus on tõsi. Sellepärast noomi neid valjusti, et nad saaksid terveks usus</p> 
 <p><a name="an_1:14">1:14</a> ega paneks tähele juutide tühje jutte ja tõest eemalepöördunud inimeste käske!</p> 
 <p><a name="an_1:15">1:15</a> Puhtaile on kõik puhas, aga rüvedaile ja uskmatuile pole miski puhas, vaid rüve on niihästi nende meel kui südametunnistus.</p> 
 <p><a name="an_1:16">1:16</a> Nemad väidavad, et nad tunnevad Jumalat, aga tegudega nad salgavad; sest nad on jälgid ja sõnakuulmatud ja igaks heaks tööks kõlbmatud.</p> 
 <p><a name="an_2:1">2:1</a> Ent sina räägi seda, mis sünnib ühte terve õpetusega.</p> 
 <p><a name="an_2:2">2:2</a> Vanad mehed olgu karsked, ausad, mõistlikud, terved usus, armastuses, kannatlikkuses.</p> 
 <p><a name="an_2:3">2:3</a> Samuti käitugu elatanud naised nõnda, nagu on kohane pühadele; nad ärgu olgu keelekandjad ega suured viinavõtjad, vaid õpetagu head,</p> 
 <p><a name="an_2:4">2:4</a> et nad võiksid mõistlikult juhatada noori naisi armastama oma mehi ja lapsi,</p> 
 <p><a name="an_2:5">2:5</a> olema viisakad, kasinad, majatalituses hoolikad, head, allaheitlikud oma meestele, et Jumala sõna mitte ei pilgataks.</p> 
 <p><a name="an_2:6">2:6</a> Samuti käsi nooremaid mehi käituda viisakalt.</p> 
 <p><a name="an_2:7">2:7</a> Sea ennast igapidi heategude eeskujuks, õpetuses osuta selgust, ausust,</p> 
 <p><a name="an_2:8">2:8</a> tervet vääramata sõna, et vastane tunneks häbi, kui tal ei ole teist rääkida midagi paha.</p> 
 <p><a name="an_2:9">2:9</a> Orje käsi alistuda oma isandaile ja olla kõiges nende meele järgi, mitte vastu rääkida,</p> 
 <p><a name="an_2:10">2:10</a> mitte midagi näpata, vaid osutada täit head ustavust, et kaunistada kõiges Jumala, meie Õnnistegija õpetust.</p> 
 <p><a name="an_2:11">2:11</a> Sest Jumala õndsakstegev arm on ilmunud kõigile inimestele</p> 
 <p><a name="an_2:12">2:12</a> ja kasvatab meid, et me hülgaksime jumalakartmatu elu ja maailma himud ning elaksime mõistlikult ja õieti ja jumalakartlikult praegusel maailmaajastul,</p> 
 <p><a name="an_2:13">2:13</a> oodates õndsa lootuse täitumist ja suure Jumala ning meie Õnnistegija Jeesuse Kristuse auhiilguse ilmumist,</p> 
 <p><a name="an_2:14">2:14</a> Kes Iseenese andis meie eest, et meid lunastada kõigest ülekohtust ja puhastada Enesele pärisrahvaks, Kes agar on tegema häid tegusid.</p> 
 <p><a name="an_2:15">2:15</a> Seda räägi ja manitse ning veena kõige nõudlikkusega. Keegi ärgu põlaku sind!</p> 
 <p><a name="an_3:1">3:1</a> Tuleta neile meelde, et nad alistuksid valitsejaile ja ülemaile, oleksid sõnakuulelikud, valmis igaks heaks teoks,</p> 
 <p><a name="an_3:2">3:2</a> ei laimaks kedagi, ei oleks riiakad, vaid leebed, osutades kõike tasadust kõigi inimeste vastu.</p> 
 <p><a name="an_3:3">3:3</a> Sest ka meie olime kord mõistmatud, sõnakuulmatud, eksijad, mitmesuguste himude ja lõbude orjad ning elasime kurjuses ja kadeduses, olime vihatavad ja vihkasime üksteist.</p> 
 <p><a name="an_3:4">3:4</a> Aga kui Jumala, meie Õnnistegija heldus ja inimesearmastus ilmus,</p> 
 <p><a name="an_3:5">3:5</a> siis Ta päästis meid, ei mitte õiguse tegude tõttu, mida me oleksime teinud, vaid Oma halastust mööda uuestisünni pesemise ja Püha Vaimu uuendamise kaudu,</p> 
 <p><a name="an_3:6">3:6</a> Keda Tema on rikkalikult välja valanud meie peale Jeesuse Kristuse, meie Õnnistegija läbi,</p> 
 <p><a name="an_3:7">3:7</a> et meie, tema armu läbi õigeks tehtud, saaksime igavese elu pärijaiks lootuse järgi.</p> 
 <p><a name="an_3:8">3:8</a> See sõna on ustav; ja ma tahan, et sa neid asju teravasti rõhutaksid, et need, kes usuvad Jumalasse, oleksid hoolsad heade tegude tegemises; need on head ja kasulikud inimestele.</p> 
 <p><a name="an_3:9">3:9</a> Aga väldi rumalaid uurimusi ja sugukondade nimekirju ning riidu ja vaidlusi käsu pärast; sest need on kasutud ja tühised.</p> 
 <p><a name="an_3:10">3:10</a> Eksiõpetusega inimesest pöördu ära, kui sa teda ühe korra või kaks oled noominud,</p> 
 <p><a name="an_3:11">3:11</a> teades, et niisugune on pöörane ja teeb pattu ning on iseenese hukka mõistnud.</p> 
 <p><a name="an_3:12">3:12</a> Kui ma Artemase või Tühhikose läkitan sinu juurde, siis tõtta tulema minu juurde Nikoopolisse; sest ma olen otsustanud seal viibida talve.</p> 
 <p><a name="an_3:13">3:13</a> Käsutundja Zeenas ja Apollos varusta hoolsasti teekonnale, et neil midagi ei puuduks.</p> 
 <p><a name="an_3:14">3:14</a> Õppigu meiegi omad harrastama häid tegusid hädavajalikeks tarvidusteks, et nad ei jääks viljatuks.</p> 
 <p><a name="an_3:15">3:15</a> Sind tervitavad kõik, kes on minuga. Tervita neid, kes meid armastavad usus. Arm olgu teie kõikidega!</p> 
 <p></p><hr>
 <center>
 <a href="plm.htm">Next: Philemon</a></center>
 </body>