<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="ti1.htm">Previous</a> 
 <a href="tit.htm">Next</a> 
 </center>
 <hr>
  <h3 align="center">Estonian Bible: 2 Timothy</h3> 
 <p><a name="an_1:1">1:1</a> Paulus, Jumala tahtel Kristuse Jeesuse Apostel tõotuse järgi elust, mis on Kristuses Jeesuses,</p> 
 <p><a name="an_1:2">1:2</a> armsale pojale Timoteosele: armu, halastust, rahu Jumalalt Isalt ja Kristuselt Jeesuselt, meie Issandalt!</p> 
 <p><a name="an_1:3">1:3</a> Ma tänan Jumalat, Keda ma oma esivanemaist saadik teenin puhta südametunnistusega, nagu ma ka lakkamata mõtlen sinule oma palvetes ööd ja päevad,</p> 
 <p><a name="an_1:4">1:4</a> igatsedes sind näha ja meelde tuletades sinu pisaraid, et täituda rõõmuga,</p> 
 <p><a name="an_1:5">1:5</a> kui mulle meenub sinu silmakirjatsematu usk, mis enne elas sinu vanaemas Loises ja sinu emas Euniikes ja nüüd, nagu ma olen veendunud, elab ka sinus.</p> 
 <p><a name="an_1:6">1:6</a> Selles asjas ma tuletan sinule meelde, et sa õhutaksid lõkkele Jumala armuande, mis sulle sai minu käte pealepanemise kaudu.</p> 
 <p><a name="an_1:7">1:7</a> Sest Jumal ei ole meile andnud arguse vaimu, vaid väe ja armastuse ja mõistliku meele vaimu.</p> 
 <p><a name="an_1:8">1:8</a> Ärgu olgu sul siis häbi meie Issanda tunnistusest ega minust, Tema vangist, vaid kannata kurja kaasa Evangeeliumiga Jumala väge mööda,</p> 
 <p><a name="an_1:9">1:9</a> Kes meid on päästnud ja on kutsunud püha kutsega, mitte meie tegusid mööda, vaid Oma nõu ja armu järgi, mis meile on antud Kristuses Jeesuses enne igavesi aegu;</p> 
 <p><a name="an_1:10">1:10</a> ent nüüd on saanud avalikuks meie Õnnistegija Kristuse Jeesuse ilmumise läbi, Kes on hävitanud surma ja toonud valge ette elu ja kadumatu põlve Evangeeliumi kaudu,</p> 
 <p><a name="an_1:11">1:11</a> milleks mina olen seatud kuulutajaks ja Apostliks ja õpetajaks.</p> 
 <p><a name="an_1:12">1:12</a> Sel põhjusel ma ka kannatan seda ega ole mul häbi sellest; sest ma tean, Kellesse ma usun, ja olen julge selles, et Ta on vägev säilitama minu kätte ustud vara tolle päevani.</p> 
 <p><a name="an_1:13">1:13</a> Tervete sõnade eeskujuks võta, mida sa oled kuulnud minult usus ja armastuses, mis on Kristuses Jeesuses.</p> 
 <p><a name="an_1:14">1:14</a> Kaunist sinu hooleks antud vara hoia Püha Vaimu läbi, Kes meis elab.</p> 
 <p><a name="an_1:15">1:15</a> Sa tead seda, et kõik, kes on Aasias, on löönud lahku minust, nende seas Fügelos ja Hermogenes.</p> 
 <p><a name="an_1:16">1:16</a> Issand osutagu halastust Onesiforose perele, sest tema on mind sagedasti kosutanud ega ole mitte häbenenud mu ahelaid,</p> 
 <p><a name="an_1:17">1:17</a> vaid kui ta saabus Rooma, otsis ta mind suure hoolega ning leidis mind.</p> 
 <p><a name="an_1:18">1:18</a> Issand andku temale leida halastust Issanda juures tol päeval! Ja kui palju ta Efesoses oli mulle abiks, tead sina paremini.</p> 
 <p><a name="an_2:1">2:1</a> Saa siis vahvaks, mu poeg, armus, mis on Kristuses Jeesuses!</p> 
 <p><a name="an_2:2">2:2</a> Ja mis sa minult oled kuulnud paljude tunnistajate abil, see anna ustavate inimeste kätte, kes on osavad õpetama ka teisi.</p> 
 <p><a name="an_2:3">2:3</a> Kannata siis ühtlasi kurja kui Jeesuse Kristuse õilis sõdur!</p> 
 <p><a name="an_2:4">2:4</a> Mitte ükski, kes on sõjateenistuses, ei anna ennast peatoiduse hankimise kimpu, muidu ta ei saa olla selle meelt mööda, kes ta on sõtta kutsunud.</p> 
 <p><a name="an_2:5">2:5</a> Ja kui keegi võitleb, ei saa ta võidupärga, kui ta ei võitle seadusepäraselt!</p> 
 <p><a name="an_2:6">2:6</a> Töötaja põllumees peab kõige esiti viljast osa saama!</p> 
 <p><a name="an_2:7">2:7</a> Saa aru, mis ma ütlen! Ent Issand andku sulle arusaamist kõigest.</p> 
 <p><a name="an_2:8">2:8</a> Pea meeles Jeesust Kristust, Kes on surnuist üles äratatud, Kes on Taaveti soost minu Evangeeliumi järgi,</p> 
 <p><a name="an_2:9">2:9</a> mille pärast mina ka kannatan kurja, kandes isegi ahelaid otsekui kurjategija! Kuid Jumala sõna ei ole aheldatud!</p> 
 <p><a name="an_2:10">2:10</a> Sel põhjusel ma talun kõike nende pärast, kes on valitud, et nemadki saavutaksid õndsuse Kristuses Jeesuses igavese auga.</p> 
 <p><a name="an_2:11">2:11</a> Ustav on see sõna: kui me ühes Temaga oleme surnud, siis me ka elame ühes Temaga;</p> 
 <p><a name="an_2:12">2:12</a> kui me ühes kannatame, siis me ka valitseme ühes Temaga; kui me Tema salgame, siis Tema salgab ka meid;</p> 
 <p><a name="an_2:13">2:13</a> kui me ei usu, Tema jääb siiski ustavaks; Ta ei või ennast salata.</p> 
 <p><a name="an_2:14">2:14</a> Seda tuleta meelde ja kinnita Jumala ees, et nad ei riidleks sõnade pärast. Sellest ei ole mingit kasu, see segab kuuljate meeli.</p> 
 <p><a name="an_2:15">2:15</a> Püüa hoolega osutuda kõlbavaks Jumalale kui töötegija, kellel pole tarvis häbeneda, kes tõesõna jagab õieti.</p> 
 <p><a name="an_2:16">2:16</a> Kuid kõlvatute tühjade juttude eest hoidu eemale; nende rääkijad lähevad ju ikka kaugemale jumalakartmatuses</p> 
 <p><a name="an_2:17">2:17</a> ja nende kõne sööbib enese ümber otsekui vähktõbi; nende seast on Hümenaios ja Fileetos,</p> 
 <p><a name="an_2:18">2:18</a> kes on eksinud ära tõest ja ütlevad ülestõusmise juba olnud olevat, ja rikuvad mõnede usu.</p> 
 <p><a name="an_2:19">2:19</a> Ent Jumala rajatud alus püsib kindlana ja temal on see pitser: Issand tunneb neid, kes Tema Omad on; ja: ülekohtust loobugu igaüks, kes Issanda nime nimetab.</p> 
 <p><a name="an_2:20">2:20</a> Aga suures majas ei ole mitte ainult kuld- ja hõbe-, vaid ka puuastjaid ja saviastjaid, ja muist on väärikamaks ja muist halvemaks tarvitamiseks.</p> 
 <p><a name="an_2:21">2:21</a> Kui keegi nüüd iseennast neist puhastab, saab ta astjaks väärikama tarvituse jaoks ja on pühitsetud ning tarvilik oma isandale, kõlvuline igaks heaks teoks.</p> 
 <p><a name="an_2:22">2:22</a> Põgene nooreea himude eest! Taotle õigust, usku, armastust, rahu nendega, kes Issandat appi hüüavad puhtast südamest!</p> 
 <p><a name="an_2:23">2:23</a> Väldi rumalaid ja lapsikuid küsimusi; sest sa tead, et need toovad tüli.</p> 
 <p><a name="an_2:24">2:24</a> Ent Issanda sulane ärgu tülitsegu, vaid olgu lahke kõikide vastu, osav õpetama, valmis kannatama kurja,</p> 
 <p><a name="an_2:25">2:25</a> kes tasase meelega noomib vastupanijaid, et Jumal neile kuidagi annaks meelt parandada ja tunnetada tõde,</p> 
 <p><a name="an_2:26">2:26</a> kaineneda ja vabaneda kuradi paelust, kes on nad kinni võtnud täitma tema tahtmist.</p> 
 <p><a name="an_3:1">3:1</a> Aga seda tea, et viimseil päevil tuleb raskeid aegu.</p> 
 <p><a name="an_3:2">3:2</a> Sest inimesed on siis enesearmastajad, rahaahned, hooplejad, ülbed, teotajad, sõnakuulmatud vanemaile, tänamatud, õelad,</p> 
 <p><a name="an_3:3">3:3</a> südametud, leppimatud, laimajad, pillajad, toored, hea põlgajad,</p> 
 <p><a name="an_3:4">3:4</a> petturid, kergemeelsed, sõgedad, rohkem lõbuarmastajad kui jumalaarmastajad,</p> 
 <p><a name="an_3:5">3:5</a> kellel on jumalakartuse nägu, aga kes salgavad tema väge. Ja nendest hoidu eemale.</p> 
 <p><a name="an_3:6">3:6</a> Sest nende seas on ka mõned, kes poetuvad majadesse ja võtavad oma võrku pattudega koormatud ja mõnesuguste himudega aetavaid naisterahvaid,</p> 
 <p><a name="an_3:7">3:7</a> kes alati on õppijad, kuid kunagi ei pääse tõe tunnetusele.</p> 
 <p><a name="an_3:8">3:8</a> Aga otsekui Jannes ja Jambres hakkasid vastu Moosesele, nõnda hakkavad need vastu tõele; nad on inimesed, kes on arust ära ega pea paika usu poolest.</p> 
 <p><a name="an_3:9">3:9</a> Aga nad ei saa ka mitte enam kaugele, sest nende hullustus saab kõigile avalikuks, nagu ka nondega sündis.</p> 
 <p><a name="an_3:10">3:10</a> Ent sina oled järginud mind minu õpetuses, eluviisis, nõuandes, usus, pikas meeles, armastuses, kannatlikkuses,</p> 
 <p><a name="an_3:11">3:11</a> tagakiusamistes, kannatamistes, mis said mulle osaks Antiookias, Ikoonionis, Lüstras; milliseid tagakiusamisi ma kannatasin ja millest kõigist mind päästis Issand.</p> 
 <p><a name="an_3:12">3:12</a> Ja kõiki, kes tahavad elada jumalakartlikult Kristuses Jeesuses, kiusatakse taga.</p> 
 <p><a name="an_3:13">3:13</a> Aga kurjad inimesed ja petised lähevad ikka pahemaks, eksitades teisi ja eksides.</p> 
 <p><a name="an_3:14">3:14</a> Ent sina jää sellesse, mida oled õppinud ja milles oled kindel, sest sa tead, kellelt sa selle oled õppinud;</p> 
 <p><a name="an_3:15">3:15</a> ja et sina lapsest saadik tunned pühi kirju, mis võivad sind teha targaks, õndsuseks usu kaudu, mis on Kristuses Jeesuses.</p> 
 <p><a name="an_3:16">3:16</a> Kõik Kiri on Jumala Vaimu poolt sisendatud ja on kasulik õpetuseks, noomimiseks, parandamiseks, juhatamiseks õiguses,</p> 
 <p><a name="an_3:17">3:17</a> et Jumala inimene oleks täielik ja kõigele heale tööle valmistunud.</p> 
 <p><a name="an_4:1">4:1</a> Ma tunnistan kindlasti Jumala ja Kristuse Jeesuse ees, Kes mõistab kohut elavate ja surnute üle, niihästi Tema tulemist kui ka Tema Riiki.</p> 
 <p><a name="an_4:2">4:2</a> Kuuluta sõna, astu esile, olgu parajal või ebasobival ajal, noomi, hoiata, manitse kõige pika meelega ja õpetamisega.</p> 
 <p><a name="an_4:3">4:3</a> Sest tuleb aeg, et nad tervet õpetust ei taha sallida, vaid enestele otsivad õpetajaid iseeneste himude järgi, sedamööda kuidas nende kõrvad sügelevad,</p> 
 <p><a name="an_4:4">4:4</a> ja käänavad kõrvad ära tõest ning pöörduvad tühjade juttude poole.</p> 
 <p><a name="an_4:5">4:5</a> Aga sina ole igapidi kaine, kannata kurja, tee Evangeeliumikuulutaja tööd, täida oma ametit õieti.</p> 
 <p><a name="an_4:6">4:6</a> Sest mind juba ohverdatakse ja minu lahkumiseaeg on jõudnud ligi.</p> 
 <p><a name="an_4:7">4:7</a> Ma olen head võitlemist võidelnud, ma olen oma jooksmise lõpetanud, ma olen usu säilitanud!</p> 
 <p><a name="an_4:8">4:8</a> Nüüd on minule tallele pandud õiguse pärg, mille Issand, õige kohtumõistja, mulle annab tol päeval, aga mitte ainult minule, vaid ka kõigile, kes armastavad Ta ilmumist.</p> 
 <p><a name="an_4:9">4:9</a> Katsu ruttu minu juurde tulla!</p> 
 <p><a name="an_4:10">4:10</a> Sest Deemas jättis mind maha ning hakkas armastama seda maailma ja läks Tessaloonikasse, Kreskes Galaatiasse, Tiitus Dalmaatiasse.</p> 
 <p><a name="an_4:11">4:11</a> Luukas üksi on mu juures. Võta Markus ja too ta enesega, sest teda on mulle väga vaja abiliseametisse.</p> 
 <p><a name="an_4:12">4:12</a> Tühhikose ma läkitasin Efesosse.</p> 
 <p><a name="an_4:13">4:13</a> Kuub, mille ma jätsin Troasse Karpose juurde, too tulles kaasa, ja raamatud, eriti pärgamendid.</p> 
 <p><a name="an_4:14">4:14</a> Vasksepp Aleksandros on mulle teinud palju paha. Issand tasugu talle ta tegusid mööda!</p> 
 <p><a name="an_4:15">4:15</a> Hoidu ka sina tema eest, sest ta on kõvasti vastu pannud meie sõnadele.</p> 
 <p><a name="an_4:16">4:16</a> Kui ma esimest korda kohtus kostsin enese eest, ei olnud ükski mulle toeks, vaid kõik jätsid mind maha. Ärgu arvatagu seda neile süüks.</p> 
 <p><a name="an_4:17">4:17</a> Aga Issand seisis minu eest ja kinnitas mind, et sõna kuulutamine minu läbi teostuks täiel määral ja kõik paganad kuuleksid seda; ja ma pääsesin lõukoera suust.</p> 
 <p><a name="an_4:18">4:18</a> Küll Issand mind ka välja tõmbab kõigist kurjadest tegudest ja aitab Oma taevasesse Riiki. Temale olgu austus ajastute ajastuteni! Aamen.</p> 
 <p><a name="an_4:19">4:19</a> Tervita Priskat ja Akvilat ja Onesiforose peret.</p> 
 <p><a name="an_4:20">4:20</a> Erastos jäi Korintosesse; Trofimose ma jätsin haigelt Mileetosesse.</p> 
 <p><a name="an_4:21">4:21</a> Rutta, et sa enne talve saabud! Eubulos ja Puudes ja Linos ja Klaudia ja kõik vennad tervitavad sind.</p> 
 <p><a name="an_4:22">4:22</a> Issand Jeesus Kristus olgu sinu vaimuga! Arm olgu teiega!</p> 
 <p></p><hr>
 <center>
 <a href="tit.htm">Next: Titus</a></center>
 </body>