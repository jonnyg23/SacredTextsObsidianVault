<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jde.htm">Previous</a> 
 </center>
 <hr>
  <h3 align="center">Afrikaans Bible: Revelation</h3> 
 <p><a name="an_1:1">1:1</a> Die openbaring van Jesus Christus wat God Hom gegee het om aan sy diensknegte te toon wat gou moet gebeur, en wat Hy deur die sending van sy engel aan sy dienskneg Johannes te kenne gegee het,</p> 
 <p><a name="an_1:2">1:2</a> wat getuig het van die woord van God en die getuienis van Jesus Christus alles wat hy gesien het.</p> 
 <p><a name="an_1:3">1:3</a> Salig is hy wat die woorde van die profesie lees, en die wat dit hoor en bewaar wat daarin geskrywe is, want die tyd is naby.</p> 
 <p><a name="an_1:4">1:4</a> Johannes aan die sewe gemeentes in Asië: Genade vir julle en vrede van Hom wat is en wat was en wat kom, en van die sewe Geeste wat voor sy troon is,</p> 
 <p><a name="an_1:5">1:5</a> en van Jesus Christus, die getroue getuie, die eersgeborene uit die dode en die Owerste oor die konings van die aarde! Aan Hom wat ons liefgehad het en ons van ons sondes gewas het in sy bloed</p> 
 <p><a name="an_1:6">1:6</a> en ons gemaak het konings en priesters vir sy God en Vader, aan Hom die heerlikheid en die krag tot in alle ewigheid! Amen.</p> 
 <p><a name="an_1:7">1:7</a> Kyk, Hy kom met die wolke, en elke oog sal Hom sien, ook hulle wat Hom deursteek het; en al die geslagte van die aarde sal oor Hom rou bedryf; ja, amen!</p> 
 <p><a name="an_1:8">1:8</a> Ek is die Alfa en die Oméga, die begin en die einde, sê die Here, wat is en wat was en wat kom, die Almagtige.</p> 
 <p><a name="an_1:9">1:9</a> Ek, Johannes, julle broeder en deelgenoot in die verdrukking en in die koninkryk en lydsaamheid van Jesus Christus, was op die eiland wat Patmos genoem word, ter wille van die woord van God en om die getuienis van Jesus Christus.</p> 
 <p><a name="an_1:10">1:10</a> Ek was in die Gees op die dag van die Here, en ek het agter my 'n groot stem gehoor, soos van 'n basuin, wat sê:</p> 
 <p><a name="an_1:11">1:11</a> Ek is die Alfa en die Oméga, die eerste en die laaste, en skryf wat jy sien in 'n boek en stuur dit na die sewe gemeentes wat in Asië is: na Éfese en Smirna en Pérgamus en Thiatíre en Sardis en Filadelfía en Laodicéa.</p> 
 <p><a name="an_1:12">1:12</a> Toe draai ek my om, om te sien watter stem met my gespreek het; en toe ek my omgedraai het, sien ek sewe goue kandelaars,</p> 
 <p><a name="an_1:13">1:13</a> en tussen die sewe kandelaars Een soos die Seun van die mens met 'n kleed aan wat tot op die voete hang, en gegord om die bors met 'n goue gordel.</p> 
 <p><a name="an_1:14">1:14</a> Sy hoof en hare was wit soos wit wol, soos sneeu, en sy oë soos 'n vuurvlam,</p> 
 <p><a name="an_1:15">1:15</a> en sy voete soos blink koper wat gloei soos in 'n oond, en sy stem soos die stem van baie waters.</p> 
 <p><a name="an_1:16">1:16</a> En in sy regterhand het Hy sewe sterre gehou, en 'n skerp tweesnydende swaard het uit sy mond uitgegaan, en sy aangesig was soos die son wat skyn in sy krag.</p> 
 <p><a name="an_1:17">1:17</a> En toe ek Hom sien, val ek soos 'n dooie aan sy voete; en Hy het sy regterhand op my gelê en vir my gesê: Moenie vrees nie; Ek is die eerste en die laaste</p> 
 <p><a name="an_1:18">1:18</a> en die lewende; en Ek was dood en kyk, Ek leef tot in alle ewigheid. Amen. En Ek het die sleutels van die doderyk en van die dood.</p> 
 <p><a name="an_1:19">1:19</a> Skryf die dinge op wat jy gesien het, die wat is, sowel as die wat gaan gebeur;</p> 
 <p><a name="an_1:20">1:20</a> die verborgenheid van die sewe sterre wat jy in my regterhand gesien het, en die sewe goue kandelaars: die sewe sterre is die engele van die sewe gemeentes, en die sewe kandelaars wat jy gesien het, is die sewe gemeentes.</p> 
 <p><a name="an_2:1">2:1</a> Skryf aan die engel van die gemeente in Éfese: Dít sê Hy wat die sewe sterre in sy regterhand hou, wat wandel tussen die sewe goue kandelaars:</p> 
 <p><a name="an_2:2">2:2</a> Ek ken jou werke en jou arbeid en jou lydsaamheid, en dat jy slegte mense nie kan verdra nie; en dat jy dié op die proef gestel het wat sê dat hulle apostels is en dit nie is nie, en hulle leuenaars bevind het;</p> 
 <p><a name="an_2:3">2:3</a> en dat jy verdra het en lydsaamheid besit, en ter wille van my Naam gearbei en nie moeg geword het nie.</p> 
 <p><a name="an_2:4">2:4</a> Maar Ek het teen jou dat jy jou eerste liefde verlaat het.</p> 
 <p><a name="an_2:5">2:5</a> Onthou dan waarvandaan jy uitgeval het, en bekeer jou en doen die eerste werke. Anders kom Ek gou na jou toe en sal jou kandelaar van sy plek verwyder as jy jou nie bekeer nie.</p> 
 <p><a name="an_2:6">2:6</a> Maar dit het jy, dat jy die werke van die Nikolaïete haat, wat Ek ook haat.</p> 
 <p><a name="an_2:7">2:7</a> Wie 'n oor het, laat hom hoor wat die Gees aan die gemeentes sê. Aan hom wat oorwin, sal Ek gee om te eet van die boom van die lewe wat binne in die paradys van God is.</p> 
 <p><a name="an_2:8">2:8</a> En skryf aan die engel van die gemeente in Smirna: Dít sê die eerste en die laaste, wat dood was en lewend geword het:</p> 
 <p><a name="an_2:9">2:9</a> Ek ken jou werke en verdrukking en armoede maar jy is ryk en die lastering van die wat sê dat hulle Jode is en dit nie is nie, maar 'n sinagoge van die Satan.</p> 
 <p><a name="an_2:10">2:10</a> Vrees vir niks wat jy sal ly nie. Kyk, die duiwel gaan sommige van julle in die gevangenis werp, sodat julle op die proef gestel kan word; en julle sal tien dae lank verdrukking hê. Wees getrou tot die dood toe, en Ek sal jou die kroon van die lewe gee.</p> 
 <p><a name="an_2:11">2:11</a> Wie 'n oor het, laat hom hoor wat die Gees aan die gemeentes sê. Die wat oorwin, sal deur die tweede dood geen skade ly nie.</p> 
 <p><a name="an_2:12">2:12</a> En skryf aan die engel van die gemeente in Pérgamus: Dít sê Hy wat die skerp tweesnydende swaard het:</p> 
 <p><a name="an_2:13">2:13</a> Ek ken jou werke en die plek waar jy woon, waar die troon van die Satan is. En jy hou vas aan my Naam en het die geloof in My nie verloën nie, selfs in die dae waarin Antipas my getroue getuie was, wat gedood is by julle waar die Satan woon.</p> 
 <p><a name="an_2:14">2:14</a> Maar Ek het enkele dinge teen jou: dat jy daar mense het wat vashou aan die leer van Bíleam wat Balak geleer het om 'n struikelblok voor die kinders van Israel te werp, naamlik om afgodsoffers te eet en te hoereer.</p> 
 <p><a name="an_2:15">2:15</a> So het jy ook mense wat vashou aan die leer van die Nikolaïete, wat Ek haat.</p> 
 <p><a name="an_2:16">2:16</a> Bekeer jou; anders kom Ek gou na jou toe en sal teen hulle oorlog voer met die swaard van my mond.</p> 
 <p><a name="an_2:17">2:17</a> Wie 'n oor het, laat hom hoor wat die Gees aan die gemeentes sê. Aan hom wat oorwin, sal Ek gee om te eet van die verborge manna, en Ek sal hom gee 'n wit keursteen, en op dié steen 'n nuwe naam geskrywe wat niemand ken nie, behalwe hy wat dit ontvang.</p> 
 <p><a name="an_2:18">2:18</a> En skryf aan die engel van die gemeente in Thiatíre: Dít sê die Seun van God wat oë het soos 'n vuurvlam, en sy voete is soos blink koper:</p> 
 <p><a name="an_2:19">2:19</a> Ek ken jou werke en liefde en diens en geloof en jou lydsaamheid en jou werke, en dat die laaste meer is as die eerste.</p> 
 <p><a name="an_2:20">2:20</a> Maar Ek het enkele dinge teen jou; dat jy die vrou Isébel, wat haarself 'n profetes noem, toelaat om te leer en my diensknegte te verlei om te hoereer en afgodsoffers te eet.</p> 
 <p><a name="an_2:21">2:21</a> En Ek het haar tyd gegee om haar van haar hoerery te bekeer, en sy het haar nie bekeer nie.</p> 
 <p><a name="an_2:22">2:22</a> Kyk, Ek werp haar neer op 'n siekbed, en die wat met haar owerspel bedryf, in 'n groot verdrukking, as hulle hul nie van hul werke bekeer nie.</p> 
 <p><a name="an_2:23">2:23</a> En haar kinders sal Ek sekerlik doodmaak, en al die gemeentes sal weet dat dit Ek is wat niere en harte deursoek, en Ek sal aan elkeen van julle gee volgens sy werke.</p> 
 <p><a name="an_2:24">2:24</a> En ek sê vir julle en die ander wat in Thiatíre is, almal wat hierdie leer nie het nie, en die wat die dieptes van die Satan, soos hulle dit noem, nie leer ken het nie: Ek sal op julle geen ander las lê nie.</p> 
 <p><a name="an_2:25">2:25</a> Hou maar net vas wat julle het, totdat Ek kom.</p> 
 <p><a name="an_2:26">2:26</a> En aan hom wat oorwin en my werke tot die einde toe bewaar, sal Ek mag oor die nasies gee,</p> 
 <p><a name="an_2:27">2:27</a> en hy sal hulle regeer met 'n ysterstaf; soos erdegoed word hulle verbrysel, net soos Ek ook van my Vader ontvang het.</p> 
 <p><a name="an_2:28">2:28</a> En Ek sal hom die môrester gee.</p> 
 <p><a name="an_2:29">2:29</a> Wie 'n oor het, laat hom hoor wat die Gees aan die gemeentes sê.</p> 
 <p><a name="an_3:1">3:1</a> En skryf aan die engel van die gemeente in Sardis: Dít sê Hy wat die sewe Geeste van God en die sewe sterre het: Ek ken jou werke, dat jy die naam het dat jy leef en jy is dood.</p> 
 <p><a name="an_3:2">3:2</a> Wees wakker en versterk die wat oorbly, wat op die punt staan om te sterwe, want Ek het jou werke nie volkome voor God gevind nie.</p> 
 <p><a name="an_3:3">3:3</a> Onthou dan hoe jy dit ontvang en gehoor het, en bewaar dit en bekeer jou; as jy dan nie wakker word nie, sal Ek op jou afkom soos 'n dief, en jy sal nie weet in watter uur Ek op jou afkom nie.</p> 
 <p><a name="an_3:4">3:4</a> Maar jy het enkele persone ook in Sardis wat hulle klere nie besoedel het nie, en hulle sal saam met My in wit klere wandel, omdat hulle dit waardig is.</p> 
 <p><a name="an_3:5">3:5</a> Wie oorwin, sal beklee word met wit klere, en Ek sal sy naam nooit uitwis uit die boek van die lewe nie, en Ek sal sy naam bely voor my Vader en voor sy engele.</p> 
 <p><a name="an_3:6">3:6</a> Wie 'n oor het, laat hom hoor wat die Gees aan die gemeentes sê.</p> 
 <p><a name="an_3:7">3:7</a> En skryf aan die engel van die gemeente in Filadelfía: Dít sê die Heilige, die Waaragtige, wat die sleutel van Dawid het, wat oopmaak en niemand sluit nie, en Hy sluit en niemand maak oop nie:</p> 
 <p><a name="an_3:8">3:8</a> Ek ken jou werke. Kyk, Ek het voor jou 'n geopende deur gegee, en niemand kan dit sluit nie, want jy het min krag en jy het my woord bewaar en my Naam nie verloën nie.</p> 
 <p><a name="an_3:9">3:9</a> Kyk, Ek gee jou uit die sinagoge van die Satan, van die wat sê dat hulle Jode is en dit nie is nie, maar lieg Ek sal maak dat hulle kom en voor jou voete neerbuig en erken dat Ek jou liefgehad het.</p> 
 <p><a name="an_3:10">3:10</a> Omdat jy die woord van my lydsaamheid bewaar het, sal Ek jou ook bewaar in die uur van beproewing wat oor die hele wêreld kom om die bewoners van die aarde op die proef te stel.</p> 
 <p><a name="an_3:11">3:11</a> Kyk, Ek kom gou! Hou vas wat jy het, sodat niemand jou kroon kan neem nie.</p> 
 <p><a name="an_3:12">3:12</a> Wie oorwin, Ek sal hom 'n pilaar in die tempel van my God maak, en hy sal daar nooit weer uitgaan nie; en Ek sal op hom die Naam van my God skrywe en die naam van die stad van my God, van die nuwe Jerusalem, wat uit die hemel van my God neerdaal, en my nuwe Naam.</p> 
 <p><a name="an_3:13">3:13</a> Wie 'n oor het, laat hom hoor wat die Gees aan die gemeentes sê.</p> 
 <p><a name="an_3:14">3:14</a> En skryf aan die engel van die gemeente van die Laodicense: Dít sê die Amen, die getroue en waaragtige Getuie, die begin van die skepping van God:</p> 
 <p><a name="an_3:15">3:15</a> Ek ken jou werke, dat jy nie koud is en ook nie warm nie. Was jy tog maar koud of warm!</p> 
 <p><a name="an_3:16">3:16</a> Maar nou, omdat jy lou is en nie koud of warm nie, sal Ek jou uit my mond spuug.</p> 
 <p><a name="an_3:17">3:17</a> Want jy sê: Ek is ryk en het verryk geword en het aan niks gebrek nie; en jy weet nie dat dit jy is wat ellendig en beklaenswaardig en arm en blind en naak is nie.</p> 
 <p><a name="an_3:18">3:18</a> Ek raai jou aan om van My te koop goud wat deur vuur gelouter is, sodat jy kan ryk word; en wit klere, dat jy jou kan aantrek en die skande van jou naaktheid nie openbaar word nie; en salf om jou oë te salf, sodat jy kan sien.</p> 
 <p><a name="an_3:19">3:19</a> Almal wat Ek liefhet, bestraf en tugtig Ek. Wees dan ywerig en bekeer jou.</p> 
 <p><a name="an_3:20">3:20</a> Kyk, Ek staan by die deur en Ek klop. As iemand my stem hoor en die deur oopmaak, sal Ek ingaan na hom toe en saam met hom maaltyd hou, en hy met My.</p> 
 <p><a name="an_3:21">3:21</a> Aan hom wat oorwin, sal Ek gee om saam met My te sit op my troon, soos Ek ook oorwin het en saam met my Vader op sy troon gaan sit het.</p> 
 <p><a name="an_3:22">3:22</a> Wie 'n oor het, laat hom hoor wat die Gees aan die gemeentes sê.</p> 
 <p><a name="an_4:1">4:1</a> Ná hierdie dinge het ek gesien kyk, 'n geopende deur in die hemel, en die eerste stem wat ek soos 'n basuin met my hoor spreek het, het gesê: Kom op hierheen, en Ek sal jou toon wat ná hierdie dinge moet gebeur.</p> 
 <p><a name="an_4:2">4:2</a> En dadelik was ek in die Gees, en kyk, daar staan 'n troon in die hemel en Een sit op die troon.</p> 
 <p><a name="an_4:3">4:3</a> En Hy wat daarop sit, het in sy voorkoms gelyk soos die steen jaspis en sardius; en rondom die troon was 'n reënboog wat in sy voorkoms gelyk het soos 'n smarag.</p> 
 <p><a name="an_4:4">4:4</a> En rondom die troon was daar vier en twintig trone, en op die trone het ek die vier en twintig ouderlinge sien sit, bekleed met wit klere; en hulle het goue krone op hulle hoofde gehad.</p> 
 <p><a name="an_4:5">4:5</a> En daar het weerligte en donderslae en stemme uit die troon uitgegaan, en sewe vuurfakkels wat die sewe Geeste van God is, het voor die troon gebrand;</p> 
 <p><a name="an_4:6">4:6</a> en voor die troon was daar 'n see van glas soos kristal, en in die middel van die troon en rondom die troon vier lewende wesens vol oë van voor en van agter.</p> 
 <p><a name="an_4:7">4:7</a> En die eerste lewende wese was soos 'n leeu, en die tweede lewende wese was soos 'n kalf, en die derde lewende wese het 'n gesig gehad soos 'n mens, en die vierde lewende wese was soos 'n arend wat vlieg.</p> 
 <p><a name="an_4:8">4:8</a> En die vier lewende wesens het elkeen vir homself ses vlerke gehad, en hulle was rondom en van binne vol oë; en hulle het sonder ophou dag en nag gesê: Heilig, heilig, heilig is die Here God, die Almagtige, wat was en wat is en wat kom!</p> 
 <p><a name="an_4:9">4:9</a> En elke keer as die lewende wesens heerlikheid en eer en danksegging gee aan Hom wat op die troon sit, wat tot in alle ewigheid lewe,</p> 
 <p><a name="an_4:10">4:10</a> val die vier en twintig ouderlinge neer voor Hom wat op die troon sit, en aanbid Hom wat tot in alle ewigheid lewe, en werp hulle krone voor die troon en sê:</p> 
 <p><a name="an_4:11">4:11</a> U is waardig, o Here, om te ontvang die heerlikheid en die eer en die krag, want U het alles geskape en deur u wil bestaan hulle en is hulle geskape.</p> 
 <p><a name="an_5:1">5:1</a> En ek het in die regterhand van Hom wat op die troon sit, 'n boek gesien, van binne en van buite beskrywe en met sewe seëls goed verseël.</p> 
 <p><a name="an_5:2">5:2</a> En ek het 'n sterk engel gesien wat met 'n groot stem uitroep: Wie is waardig om die boek oop te maak en sy seëls te breek?</p> 
 <p><a name="an_5:3">5:3</a> En niemand in die hemel of op die aarde of onder die aarde kon die boek oopmaak of daarin kyk nie.</p> 
 <p><a name="an_5:4">5:4</a> En ek het baie geween, omdat daar niemand waardig bevind is om die boek oop te maak en te lees of daarin te kyk nie.</p> 
 <p><a name="an_5:5">5:5</a> Toe sê een van die ouderlinge vir my: Moenie ween nie; kyk, die Leeu wat uit die stam van Juda is, die wortel van Dawid, het oorwin om die boek oop te maak en sy sewe seëls te breek.</p> 
 <p><a name="an_5:6">5:6</a> En ek het gesien, en kyk, in die middel van die troon en die vier lewende wesens en in die midde van die ouderlinge staan daar 'n Lam asof Hy geslag is, met sewe horings en sewe oë, wat die sewe Geeste van God is wat uitgestuur is oor die hele aarde.</p> 
 <p><a name="an_5:7">5:7</a> Hy het gekom en die boek geneem uit die regterhand van Hom wat op die troon sit;</p> 
 <p><a name="an_5:8">5:8</a> en toe Hy die boek neem, val die vier lewende wesens en die vier en twintig ouderlinge voor die Lam neer, elkeen met siters en goue skale vol reukwerk, wat die gebede van die heiliges is.</p> 
 <p><a name="an_5:9">5:9</a> Toe sing hulle 'n nuwe lied en sê: U is waardig om die boek te neem en sy seëls oop te maak, want U is geslag en het ons vir God met u bloed gekoop uit elke stam en taal en volk en nasie,</p> 
 <p><a name="an_5:10">5:10</a> en het ons konings en priesters vir onse God gemaak, en ons sal as konings op die aarde heers.</p> 
 <p><a name="an_5:11">5:11</a> Toe sien ek, en ek hoor 'n stem van baie engele rondom die troon en van die lewende wesens en die ouderlinge; en hulle getal was tien duisende van tien duisende en duisende van duisende;</p> 
 <p><a name="an_5:12">5:12</a> en met 'n groot stem het hulle gesê: Die Lam wat geslag is, is waardig om te ontvang die krag en rykdom en wysheid en sterkte en eer en heerlikheid en lof.</p> 
 <p><a name="an_5:13">5:13</a> En elke skepsel wat in die hemel en op die aarde en onder die aarde en wat op die see is, en alles wat in hulle is, het ek hoor sê: Aan Hom wat op die troon sit, en aan die Lam kom toe die lof en die eer en die heerlikheid en die krag tot in alle ewigheid!</p> 
 <p><a name="an_5:14">5:14</a> En die vier lewende wesens het gesê: Amen! En die vier en twintig ouderlinge het neergeval en Hom aanbid wat lewe tot in alle ewigheid.</p> 
 <p><a name="an_6:1">6:1</a> En ek het gesien toe die Lam een van die seëls oopmaak; en ek het een van die vier lewende wesens hoor sê, soos die geluid van 'n donderslag: Kom kyk!</p> 
 <p><a name="an_6:2">6:2</a> En ek het gesien, en kyk, daar was 'n wit perd. En hy wat daarop sit, het 'n boog; en aan hom is 'n kroon gegee, en hy het uitgegaan as 'n oorwinnaar en om te oorwin.</p> 
 <p><a name="an_6:3">6:3</a> En toe Hy die tweede seël oopgemaak het, hoor ek die tweede lewende wese sê: Kom kyk!</p> 
 <p><a name="an_6:4">6:4</a> En 'n ander perd, 'n vuurrooie, het uitgekom, en aan hom wat daarop sit, is dit gegee om die vrede van die aarde af weg te neem en dat hulle mekaar sou doodmaak; en 'n groot swaard is aan hom gegee.</p> 
 <p><a name="an_6:5">6:5</a> En toe Hy die derde seël oopgemaak het, hoor ek die derde lewende wese sê: Kom kyk! En ek het gesien, en kyk, daar was 'n swart perd; en hy wat daarop sit, het 'n skaal in sy hand.</p> 
 <p><a name="an_6:6">6:6</a> En ek het 'n stem tussen die vier lewende wesens hoor sê: 'n Rantsoen koring vir 'n penning en drie rantsoene gars vir 'n penning; en moenie die olie en die wyn beskadig nie.</p> 
 <p><a name="an_6:7">6:7</a> En toe Hy die vierde seël oopgemaak het, hoor ek die stem van die vierde lewende wese sê: Kom kyk!</p> 
 <p><a name="an_6:8">6:8</a> En ek het gesien, en kyk, daar was 'n vaal perd. En hy wat daarop sit, sy naam is die dood, en die doderyk het hom gevolg. En aan hulle is mag gegee oor die vierde deel van die aarde om dood te maak met swaard en hongersnood en pes en deur die wilde diere van die aarde.</p> 
 <p><a name="an_6:9">6:9</a> En toe Hy die vyfde seël oopgemaak het, sien ek onder die altaar die siele van die wat gedood is ter wille van die woord van God en die getuienis wat hulle gehad het.</p> 
 <p><a name="an_6:10">6:10</a> En hulle het met 'n groot stem uitgeroep en gesê: Hoe lank, o heilige en waaragtige Heerser, oordeel en wreek U nie ons bloed op die bewoners van die aarde nie?</p> 
 <p><a name="an_6:11">6:11</a> En aan elkeen van hulle is wit klere gegee; en aan hulle is gesê dat hulle nog 'n klein tydjie moes rus totdat ook hulle medediensknegte en hulle broeders wat nog gedood sou word soos hulle, voltallig sou wees.</p> 
 <p><a name="an_6:12">6:12</a> En ek het gesien toe Hy die sesde seël oopgemaak het, en kyk, daar was 'n groot aardbewing; en die son het swart geword soos 'n harige sak, en die maan het geword soos bloed;</p> 
 <p><a name="an_6:13">6:13</a> en die sterre van die hemel het op die aarde geval, soos 'n vyeboom wat deur 'n groot wind geskud word, sy navye laat afval;</p> 
 <p><a name="an_6:14">6:14</a> en die hemel het weggewyk soos 'n boek wat toegerol word, en al die berge en eilande is uit hulle plekke versit;</p> 
 <p><a name="an_6:15">6:15</a> en die konings van die aarde en die grotes en die rykes en die owerstes oor duisend en die magtiges en al die slawe en al die vrymense het hulle weggesteek in die spelonke en in die rotse van die berge,</p> 
 <p><a name="an_6:16">6:16</a> en vir die berge en die rotse gesê: Val op ons en verberg ons vir die aangesig van Hom wat op die troon sit, en vir die toorn van die Lam;</p> 
 <p><a name="an_6:17">6:17</a> want die groot dag van sy toorn het gekom, en wie kan bestaan?</p> 
 <p><a name="an_7:1">7:1</a> En ná hierdie dinge het ek vier engele op die vier hoeke van die aarde sien staan, en hulle het die vier winde van die aarde vasgehou, sodat geen wind sou waai op die aarde of op die see of teen enige boom nie.</p> 
 <p><a name="an_7:2">7:2</a> En ek het 'n ander engel sien opkom van die opgang van die son, met die seël van die lewende God; en hy het met 'n groot stem geroep na die vier engele aan wie dit gegee is om die aarde en die see te beskadig</p> 
 <p><a name="an_7:3">7:3</a> en gesê: Moenie die aarde of die see of die bome beskadig voordat ons die diensknegte van onse God op hulle voorhoofde verseël het nie.</p> 
 <p><a name="an_7:4">7:4</a> En ek het die getal van die verseëldes gehoor: honderd vier en veertig duisend verseëldes uit al die stamme van die kinders van Israel</p> 
 <p><a name="an_7:5">7:5</a> uit die stam van Juda twaalf duisend verseëldes; uit die stam van Ruben twaalf duisend verseëldes; uit die stam van Gad twaalf duisend verseëldes;</p> 
 <p><a name="an_7:6">7:6</a> uit die stam van Aser twaalf duisend verseëldes; uit die stam van Náftali twaalf duisend verseëldes; uit die stam van Manasse twaalf duisend verseëldes;</p> 
 <p><a name="an_7:7">7:7</a> uit die stam van Símeon twaalf duisend verseëldes; uit die stam van Levi twaalf duisend verseëldes; uit die stam van Issaskar twaalf duisend verseëldes;</p> 
 <p><a name="an_7:8">7:8</a> uit die stam van Sébulon twaalf duisend verseëldes; uit die stam van Josef twaalf duisend verseëldes; uit die stam van Benjamin twaalf duisend verseëldes.</p> 
 <p><a name="an_7:9">7:9</a> Ná hierdie dinge het ek gesien, en kyk, daar was 'n groot menigte wat niemand kon tel nie, uit alle nasies en stamme en volke en tale; hulle het gestaan voor die troon en voor die Lam, bekleed met wit klere en met palmtakke in hulle hande;</p> 
 <p><a name="an_7:10">7:10</a> en hulle het met 'n groot stem geroep en gesê: Heil aan onse God wat op die troon sit, en aan die Lam!</p> 
 <p><a name="an_7:11">7:11</a> En al die engele het rondom die troon en die ouderlinge en die vier lewende wesens gestaan, en hulle het voor die troon op hulle aangesig neergeval en God aanbid en gesê:</p> 
 <p><a name="an_7:12">7:12</a> Amen! Die lof en die heerlikheid en die wysheid en die danksegging en die eer en die krag en die sterkte aan onse God tot in alle ewigheid! Amen.</p> 
 <p><a name="an_7:13">7:13</a> Toe het een van die ouderlinge gespreek en vir my gesê: Hulle wat bekleed is met die wit klere, wie is hulle en waarvandaan het hulle gekom?</p> 
 <p><a name="an_7:14">7:14</a> En ek sê vir hom: My heer, u weet dit. En hy sê vir my: Dit is hulle wat uit die groot verdrukking kom, en hulle het hul klere gewas en hul klere wit gemaak in die bloed van die Lam.</p> 
 <p><a name="an_7:15">7:15</a> Daarom is hulle voor die troon van God en dien Hom dag en nag in sy tempel; en Hy wat op die troon sit, sal sy tent oor hulle oopspan.</p> 
 <p><a name="an_7:16">7:16</a> Hulle sal nie meer honger en nie meer dors hê nie, en nooit sal die son of enige hitte op hulle val nie;</p> 
 <p><a name="an_7:17">7:17</a> want die Lam wat in die middel van die troon is, sal hulle laat wei en hulle na lewende waterfonteine lei, en God sal alle trane van hulle oë afvee.</p> 
 <p><a name="an_8:1">8:1</a> En toe Hy die sewende seël oopgemaak het, kom daar stilte in die hemel omtrent 'n halfuur lank.</p> 
 <p><a name="an_8:2">8:2</a> En ek het die sewe engele gesien wat voor God staan, en sewe basuine is aan hulle gegee.</p> 
 <p><a name="an_8:3">8:3</a> En 'n ander engel het gekom en met 'n goue wierookbak by die altaar gaan staan, en baie reukwerk is aan hom gegee, om dit met die gebede van al die heiliges op die goue altaar voor die troon te lê;</p> 
 <p><a name="an_8:4">8:4</a> en die rook van die reukwerk het met die gebede van die heiliges uit die hand van die engel opgegaan voor God.</p> 
 <p><a name="an_8:5">8:5</a> En die engel het die wierookbak geneem en dit met vuur van die altaar volgemaak en dit op die aarde gegooi; en daar het stemme gekom en donderslae en weerligte en aardbewing.</p> 
 <p><a name="an_8:6">8:6</a> En die sewe engele met die sewe basuine het hulle gereed gemaak om te blaas.</p> 
 <p><a name="an_8:7">8:7</a> En die eerste engel het geblaas, en daar het hael en vuur gekom met bloed gemeng, en dit is op die aarde gegooi. En 'n derde van die bome het verbrand, en al die groen gras het verbrand.</p> 
 <p><a name="an_8:8">8:8</a> En die tweede engel het geblaas, en iets soos 'n groot berg wat brand met vuur, is in die see gegooi. En 'n derde van die see het bloed geword,</p> 
 <p><a name="an_8:9">8:9</a> en 'n derde van die lewende skepsele in die see het gesterwe, en 'n derde van die skepe het vergaan.</p> 
 <p><a name="an_8:10">8:10</a> En die derde engel het geblaas, en 'n groot ster wat soos 'n fakkel brand, het uit die hemel geval, en dit het geval op 'n derde van die riviere en op die waterfonteine.</p> 
 <p><a name="an_8:11">8:11</a> En die naam van die ster word genoem Alsem; en 'n derde van die waters het als geword, en baie mense het gesterwe van die water, omdat dit bitter geword het.</p> 
 <p><a name="an_8:12">8:12</a> En die vierde engel het geblaas, en 'n derde van die son is getref en 'n derde van die maan en 'n derde van die sterre, sodat 'n derde van hulle donker sou word en die dag vir sy derde deel nie lig sou gee nie, en die nag net so.</p> 
 <p><a name="an_8:13">8:13</a> En ek het gesien en gehoor 'n engel wat in die middel van die hemel vlieg, wat met 'n groot stem sê: Wee, wee, wee hulle wat op die aarde woon, vanweë die orige geluide van die basuin van die drie engele wat nog sal blaas!</p> 
 <p><a name="an_9:1">9:1</a> En toe die vyfde engel blaas, sien ek 'n ster wat uit die hemel op die aarde geval het, en aan hom is die sleutel van die put van die afgrond gegee.</p> 
 <p><a name="an_9:2">9:2</a> En hy het die put van die afgrond oopgemaak, en daar het rook opgekom uit die put soos rook van 'n groot oond, en die son en die lug is deur die rook van die put verduister.</p> 
 <p><a name="an_9:3">9:3</a> En uit die rook het daar sprinkane uitgekom op die aarde, en aan hulle is mag gegee soos die skerpioene van die aarde mag het.</p> 
 <p><a name="an_9:4">9:4</a> En aan hulle is gesê dat hulle nie die gras van die aarde of enige groenigheid of enige boom moet beskadig nie, maar net alleen die mense wat die seël van God nie op hulle voorhoofde het nie.</p> 
 <p><a name="an_9:5">9:5</a> En dit is aan hulle gegee, nie om hulle dood te maak nie, maar dat hulle vyf maande lank gepynig sou word; en hulle pyniging was soos die pyniging van 'n skerpioen wanneer hy 'n mens steek.</p> 
 <p><a name="an_9:6">9:6</a> En in dié dae sal die mense die dood soek en dit nie vind nie; en hulle sal verlang om te sterwe, en die dood sal vir hulle wegvlug.</p> 
 <p><a name="an_9:7">9:7</a> En die voorkoms van die sprinkane was soos dié van perde wat vir die oorlog toegerus is, en op hulle koppe was iets soos krone wat net soos goud gelyk het, en hulle gesigte was soos die gesigte van mense.</p> 
 <p><a name="an_9:8">9:8</a> En hulle het hare gehad soos vrouehare, en hulle tande was soos dié van leeus.</p> 
 <p><a name="an_9:9">9:9</a> En hulle het borsharnasse gehad soos van yster, en die gedruis van hulle vlerke was soos die gedruis van baie strydwaens met perde wat opruk na die oorlog.</p> 
 <p><a name="an_9:10">9:10</a> En hulle het sterte gehad soos dié van skerpioene, en daar was angels in hulle sterte, en hulle mag was om die mense vyf maande lank skade aan te doen.</p> 
 <p><a name="an_9:11">9:11</a> En hulle het as koning oor hulle die engel van die afgrond; sy naam in Hebreeus is Abáddon, en in Grieks het hy die naam van Apóllion.</p> 
 <p><a name="an_9:12">9:12</a> Die een wee het verbygegaan; hierna kom daar nog twee weë.</p> 
 <p><a name="an_9:13">9:13</a> En die sesde engel het geblaas, en ek het 'n stem gehoor uit die vier horings van die goue altaar wat voor God is,</p> 
 <p><a name="an_9:14">9:14</a> en dié het aan die sesde engel met die basuin gesê: Maak die vier engele los wat gebind is by die groot rivier, die Eufraat.</p> 
 <p><a name="an_9:15">9:15</a> Toe is die vier engele losgemaak wat gereed gehou was vir die uur en dag en maand en jaar, om 'n derde van die mense dood te maak.</p> 
 <p><a name="an_9:16">9:16</a> En die getal van die leërs van perderuiters was twee maal tien duisend maal tien duisend; en ek het hulle getal gehoor.</p> 
 <p><a name="an_9:17">9:17</a> En só het ek in hierdie gesig die perde gesien en die wat op hulle sit, met vuurrooi en blou en swawelgeel borsharnasse. En die koppe van die perde was soos leeukoppe, en uit hulle bekke het vuur en rook en swawel uitgegaan.</p> 
 <p><a name="an_9:18">9:18</a> Deur hierdie drie plae is 'n derde van die mense gedood, deur die vuur en deur die rook en deur die swawel wat uit hulle bekke uitgegaan het;</p> 
 <p><a name="an_9:19">9:19</a> want hulle mag is in hulle bek en in hulle sterte; want hulle sterte is soos slange en het koppe, en daarmee rig hulle skade aan.</p> 
 <p><a name="an_9:20">9:20</a> En die orige mense wat deur hierdie plae nie gedood is nie, het hulle nie bekeer van die werke van hul hande, om die duiwels te aanbid, of die afgode van goud en silwer en koper en klip en hout wat nie kan sien of hoor of loop nie.</p> 
 <p><a name="an_9:21">9:21</a> En hulle het hul nie bekeer van hul moorde en hul towerye en hul hoerery en hul diefstalle nie.</p> 
 <p><a name="an_10:1">10:1</a> En ek het 'n ander sterk engel uit die hemel sien neerdaal, bekleed met 'n wolk, en 'n reënboog was oor sy hoof, en sy aangesig was soos die son, en sy voete soos pilare van vuur;</p> 
 <p><a name="an_10:2">10:2</a> en in sy hand het hy 'n geopende boekie gehad, en hy het sy regtervoet op die see gesit en sy linkervoet op die land;</p> 
 <p><a name="an_10:3">10:3</a> en hy het met 'n groot stem uitgeroep soos 'n leeu wat brul, en toe hy uitgeroep het, het die sewe donderslae hulle stemme laat hoor.</p> 
 <p><a name="an_10:4">10:4</a> En toe die sewe donderslae hulle stemme laat hoor het, wou ek skrywe; maar ek het 'n stem uit die hemel vir my hoor sê: Verseël wat die sewe donderslae gespreek het, en skryf dit nie op nie.</p> 
 <p><a name="an_10:5">10:5</a> En die engel wat ek op die see en op die land sien staan het, het sy hand na die hemel opgehef,</p> 
 <p><a name="an_10:6">10:6</a> en hy het gesweer by Hom wat tot in alle ewigheid lewe, wat die hemel geskape het en wat daarin is, en die aarde en wat daarin is, en die see en wat daarin is, dat daar geen tyd meer sal wees nie;</p> 
 <p><a name="an_10:7">10:7</a> maar in die dae van die stem van die sewende engel, wanneer hy met die basuin sal blaas, dan is die verborgenheid van God volbring, soos Hy die blye tyding verkondig het aan sy diensknegte, die profete.</p> 
 <p><a name="an_10:8">10:8</a> En die stem wat ek uit die hemel gehoor het, het weer tot my gespreek en gesê: Gaan, neem die geopende boekie in die hand van die engel wat op die see en op die land staan.</p> 
 <p><a name="an_10:9">10:9</a> En ek het na die engel gegaan en aan hom gesê: Gee my die boekie. Toe sê hy vir my: Neem en eet dit op, en dit sal jou maag bitter maak, maar in jou mond sal dit soet wees soos heuning.</p> 
 <p><a name="an_10:10">10:10</a> Toe neem ek die boekie uit die hand van die engel en eet dit op, en in my mond was dit soet soos heuning; maar toe ek dit geëet het, het my maag bitter geword.</p> 
 <p><a name="an_10:11">10:11</a> En hy het vir my gesê: Jy moet weer profeteer oor baie volke en nasies en tale en konings.</p> 
 <p><a name="an_11:1">11:1</a> En 'n riet soos 'n stok is aan my gegee, en die engel het gestaan en gesê: Staan op en meet die tempel van God en die altaar en die wat daarin aanbid.</p> 
 <p><a name="an_11:2">11:2</a> Maar die voorhof buitekant die tempel moet jy uitlaat en dit nie meet nie, want dit is aan die heidene gegee; en hulle sal die heilige stad twee en veertig maande lank vertrap.</p> 
 <p><a name="an_11:3">11:3</a> En Ek sal aan my twee getuies gee dat hulle, met sakke bekleed, duisend twee honderd en sestig dae lank sal profeteer.</p> 
 <p><a name="an_11:4">11:4</a> Hulle is die twee olyfbome en die twee kandelaars wat voor die God van die aarde staan.</p> 
 <p><a name="an_11:5">11:5</a> En as iemand hulle wil beskadig, gaan daar vuur uit hulle mond en verslind hulle vyande; en as iemand hulle wil beskadig, moet hy op dieselfde manier gedood word.</p> 
 <p><a name="an_11:6">11:6</a> Hulle het mag om die hemel te sluit, sodat daar in die dae van hulle profesie geen reën val nie; en hulle het mag oor die waters, om dit in bloed te verander en om die aarde te tref met allerhande plae so dikwels as hulle wil.</p> 
 <p><a name="an_11:7">11:7</a> En wanneer hulle hul getuienis voleindig het, sal die dier wat uit die afgrond opkom, teen hulle oorlog voer en hulle oorwin en hulle doodmaak;</p> 
 <p><a name="an_11:8">11:8</a> en hulle lyke sal lê op die straat van die groot stad wat geestelik genoem word Sodom en Egipte, waar ook onse Here gekruisig is.</p> 
 <p><a name="an_11:9">11:9</a> En mense uit die volke en stamme en tale en nasies sal hulle lyke drie en 'n halwe dag lank sien en nie toelaat dat hulle lyke in die graf gelê word nie.</p> 
 <p><a name="an_11:10">11:10</a> Die bewoners van die aarde sal bly en verheug wees oor hulle en sal vir mekaar geskenke stuur, omdat dié twee profete die bewoners van die aarde gepynig het.</p> 
 <p><a name="an_11:11">11:11</a> En ná die drie en 'n halwe dag het 'n gees van die lewe uit God in hulle ingegaan, en hulle het op hul voete gaan staan, en 'n groot vrees het geval op die wat hulle aanskou het.</p> 
 <p><a name="an_11:12">11:12</a> En hulle het 'n groot stem uit die hemel vir hulle hoor sê: Kom op hierheen! En hulle het opgevaar na die hemel in die wolk, en hul vyande het hulle aanskou.</p> 
 <p><a name="an_11:13">11:13</a> En in dié uur het daar 'n groot aardbewing gekom, en 'n tiende van die stad het geval, en sewe duisend mense het in die aardbewing omgekom, en die ander het bevrees geword en aan die God van die hemel heerlikheid toegebring.</p> 
 <p><a name="an_11:14">11:14</a> Die tweede wee het verbygegaan; kyk, die derde kom gou.</p> 
 <p><a name="an_11:15">11:15</a> En die sewende engel het geblaas, en daar was groot stemme in die hemel wat sê: Die koninkryke van die wêreld het die eiendom van onse Here geword en van sy Christus, en Hy sal as Koning heers tot in alle ewigheid.</p> 
 <p><a name="an_11:16">11:16</a> En die vier en twintig ouderlinge wat voor God op hulle trone sit, het op hulle aangesig geval en God aanbid en gesê:</p> 
 <p><a name="an_11:17">11:17</a> Ons dank U, Here God, Almagtige, wat is en wat was en wat kom, dat U u groot mag aangeneem en as koning geheers het.</p> 
 <p><a name="an_11:18">11:18</a> En die nasies was vertoornd, en u toorn het gekom en die tyd van die dode om geoordeel te word en om die loon te gee aan u diensknegte, die profete, en aan die heiliges en aan die wat u Naam vrees, klein en groot, en om die verderwers van die aarde te verderf.</p> 
 <p><a name="an_11:19">11:19</a> En die tempel van God het in die hemel oopgegaan, en sy verbondsark is in sy tempel gesien, en daar was weerligte en stemme en donderslae en aardbewing en groot hael.</p> 
 <p><a name="an_12:1">12:1</a> En 'n groot teken het in die hemel verskyn: 'n vrou wat met die son bekleed was, en die maan was onder haar voete, en op haar hoof 'n kroon van twaalf sterre;</p> 
 <p><a name="an_12:2">12:2</a> en sy was swanger en het uitgeroep in haar weë en barensnood.</p> 
 <p><a name="an_12:3">12:3</a> En 'n ander teken het in die hemel verskyn, en daar was 'n groot vuurrooi draak met sewe koppe en tien horings, en op sy koppe sewe krone;</p> 
 <p><a name="an_12:4">12:4</a> en sy stert het die derde van die sterre van die hemel meegesleep en hulle op die aarde gegooi. En die draak het gestaan voor die vrou wat op die punt was om te baar, sodat hy haar kind sou verslind sodra sy gebaar het.</p> 
 <p><a name="an_12:5">12:5</a> En sy het 'n manlike kind gebaar, wat al die nasies met 'n ystersepter sou regeer; en haar kind is weggeruk na God en sy troon.</p> 
 <p><a name="an_12:6">12:6</a> En die vrou het na die woestyn gevlug waar sy 'n plek het wat deur God gereed gemaak is, dat hulle haar daar sou onderhou duisend twee honderd en sestig dae lank.</p> 
 <p><a name="an_12:7">12:7</a> En daar het oorlog in die hemel gekom: Mígael en sy engele het oorlog gevoer teen die draak, en die draak en sy engele het oorlog gevoer;</p> 
 <p><a name="an_12:8">12:8</a> en hulle kon nie oorwin nie, en hulle plek was in die hemel nie meer te vinde nie.</p> 
 <p><a name="an_12:9">12:9</a> En die groot draak is neergewerp, die ou slang wat genoem word duiwel en Satan, wat die hele wêreld verlei, hy is neergewerp op die aarde, en sy engele is saam met hom neergewerp.</p> 
 <p><a name="an_12:10">12:10</a> Toe hoor ek 'n groot stem in die hemel sê: Nou het die heil en die krag en die koningskap die eiendom van onse God geword, en die mag van sy Christus; want die aanklaer van ons broeders is neergewerp, hy wat hulle aanklaag voor onse God, dag en nag.</p> 
 <p><a name="an_12:11">12:11</a> En hulle het hom oorwin deur die bloed van die Lam en deur die woord van hulle getuienis, en hulle het tot die dood toe hulle lewe nie liefgehad nie.</p> 
 <p><a name="an_12:12">12:12</a> Daarom, wees verheug, o hemele en die wat daarin woon; wee die bewoners van die aarde en die see, want die duiwel het na julle neergedaal met groot woede, omdat hy weet dat hy min tyd het.</p> 
 <p><a name="an_12:13">12:13</a> En toe die draak sien dat hy neergewerp is op die aarde, het hy die vrou vervolg wat die seuntjie gebaar het;</p> 
 <p><a name="an_12:14">12:14</a> maar die twee vlerke van die groot arend is aan die vrou gegee, sodat sy na die woestyn, na haar plek, kon vlieg, waar sy uit die gesig van die slang onderhou word, 'n tyd en tye en 'n halwe tyd.</p> 
 <p><a name="an_12:15">12:15</a> En die slang het uit sy bek water soos 'n rivier agter die vrou aan uitgegooi, om haar te laat wegvoer deur die rivier.</p> 
 <p><a name="an_12:16">12:16</a> En die aarde het die vrou te hulp gekom, en die aarde het sy mond oopgemaak en die rivier opgesluk, wat die draak uit sy bek uitgegooi het.</p> 
 <p><a name="an_12:17">12:17</a> En die draak was vertoornd op die vrou, en hy het weggegaan om oorlog te voer teen haar ander nakomelinge wat die gebooie van God bewaar en die getuienis van Jesus Christus hou.</p> 
 <p><a name="an_12:18">12:18</a>  En ek het op die sand van die see gaan staan. </p> 
 <p><a name="an_13:1">13:1</a> En ek het 'n dier uit die see sien opkom met sewe koppe en tien horings, en op sy horings tien krone en op sy koppe 'n naam van godslastering.</p> 
 <p><a name="an_13:2">13:2</a> En die dier wat ek gesien het, was soos 'n luiperd, en sy pote soos dié van 'n beer, en sy bek soos die bek van 'n leeu; en die draak het hom sy krag gegee en sy troon en groot mag.</p> 
 <p><a name="an_13:3">13:3</a> En ek het een van sy koppe gesien net of dit dodelik gewond was, en sy dodelike wond is genees. En die hele wêreld het verwonderd agter die dier aan gegaan.</p> 
 <p><a name="an_13:4">13:4</a> En hulle het die draak aanbid wat die dier mag gegee het, en die dier aanbid en gesê: Wie is aan die dier gelyk? Wie kan teen hom oorlog voer?</p> 
 <p><a name="an_13:5">13:5</a> En 'n mond is aan hom gegee wat groot woorde en godslasteringe uitspreek, en aan hom is mag gegee om dit twee en veertig maande lank te doen.</p> 
 <p><a name="an_13:6">13:6</a> En hy het sy mond oopgemaak om te laster teen God, om sy Naam en sy tabernakel en die wat in die hemel woon, te laster.</p> 
 <p><a name="an_13:7">13:7</a> Dit is ook aan hom gegee om oorlog te voer teen die heiliges en hulle te oorwin, en aan hom is mag gegee oor elke stam en taal en nasie.</p> 
 <p><a name="an_13:8">13:8</a> En al die bewoners van die aarde sal hom aanbid, almal wie se name nie van die grondlegging van die wêreld af in die boek van die lewe van die Lam wat geslag is, geskrywe is nie.</p> 
 <p><a name="an_13:9">13:9</a> As iemand 'n oor het, laat hom hoor.</p> 
 <p><a name="an_13:10">13:10</a> As iemand krygsgevangenes maak, gaan hy in krygsgevangenskap; as iemand met die swaard doodmaak, moet hy met die swaard doodgemaak word. Hier is die lydsaamheid en die geloof van die heiliges.</p> 
 <p><a name="an_13:11">13:11</a> En uit die aarde het ek 'n ander dier sien opkom, en hy het twee horings gehad net soos 'n lam en het gepraat soos 'n draak.</p> 
 <p><a name="an_13:12">13:12</a> En hy oefen al die mag van die eerste dier uit voor sy oë, en hy maak dat die aarde en die wat daarop woon, die eerste dier aanbid, waarvan die dodelike wond genees is.</p> 
 <p><a name="an_13:13">13:13</a> Hy doen ook groot tekens, sodat hy selfs vuur uit die hemel laat neerdaal op die aarde voor die oë van die mense.</p> 
 <p><a name="an_13:14">13:14</a> En hy verlei die bewoners van die aarde deur die tekens wat hom gegee is om voor die oë van die dier te doen, deur aan die bewoners van die aarde te sê dat hulle 'n beeld moet maak vir die dier wat die swaardwond ontvang en lewendig geword het.</p> 
 <p><a name="an_13:15">13:15</a> En dit is hom gegee om 'n gees aan die dier se beeld te gee, sodat die dier se beeld ook sal praat en maak dat almal gedood word wat die dier se beeld nie aanbid nie.</p> 
 <p><a name="an_13:16">13:16</a> En hy maak dat aan almal, klein en groot, en die rykes en die armes, en die vrymense en die slawe 'n merk op hulle regterhand en op hulle voorhoofde gegee word;</p> 
 <p><a name="an_13:17">13:17</a> sodat niemand kan koop of verkoop nie, behalwe hy wat die merk of die naam van die dier of die getal van sy naam het.</p> 
 <p><a name="an_13:18">13:18</a> Hier kom die wysheid te pas. Wie die verstand het, laat hom die getal van die dier bereken, want dit is die getal van 'n mens; en sy getal is ses honderd ses en sestig.</p> 
 <p><a name="an_14:1">14:1</a> En ek het gesien, en kyk, die Lam staan op die berg Sion, en saam met Hom honderd vier en veertig duisend met sy Naam en die Naam van sy Vader op hulle voorhoofde geskrywe.</p> 
 <p><a name="an_14:2">14:2</a> En ek het 'n geluid uit die hemel gehoor soos die geluid van baie waters en soos die geluid van 'n harde donderslag, en ek het die geluid gehoor van siterspelers wat speel op hulle siters.</p> 
 <p><a name="an_14:3">14:3</a> En hulle het 'n nuwe lied gesing voor die troon en voor die vier lewende wesens en die ouderlinge; en niemand kon die lied leer nie, behalwe die honderd vier en veertig duisend wat van die aarde vrygekoop is.</p> 
 <p><a name="an_14:4">14:4</a> Dit is hulle wat hulself met vroue nie besoedel het nie, want hulle is maagdelik rein; dit is hulle wat die Lam volg waar Hy ook heengaan; dit is hulle wat gekoop is uit die mense as eerstelinge vir God en die Lam.</p> 
 <p><a name="an_14:5">14:5</a> En in hulle mond is daar geen bedrog gevind nie; want hulle is sonder gebrek voor die troon van God.</p> 
 <p><a name="an_14:6">14:6</a> En ek het 'n ander engel in die middel van die lug sien vlieg met 'n ewige evangelie om te verkondig aan die bewoners van die aarde en aan alle nasies en stamme en tale en volke.</p> 
 <p><a name="an_14:7">14:7</a> En hy het met 'n groot stem gesê: Vrees God en gee Hom heerlikheid, want die uur van sy oordeel het gekom; en aanbid Hom wat die hemel en die aarde en die see en die waterfonteine gemaak het.</p> 
 <p><a name="an_14:8">14:8</a> En 'n ander engel het gevolg en gesê: Geval, geval het Babilon, die groot stad, omdat sy al die nasies laat drink het van die wyn van die grimmigheid van haar hoerery.</p> 
 <p><a name="an_14:9">14:9</a> En 'n derde engel het hulle gevolg en met 'n groot stem gesê: As iemand die dier en sy beeld aanbid en 'n merk op sy voorhoof of op sy hand ontvang,</p> 
 <p><a name="an_14:10">14:10</a> sal hy self ook drink van die wyn van die grimmigheid van God wat ongemeng ingeskink is in die beker van sy toorn, en hy sal gepynig word met vuur en swawel voor die heilige engele en voor die Lam.</p> 
 <p><a name="an_14:11">14:11</a> En die rook van hulle pyniging gaan op tot in alle ewigheid, en hulle het dag en nag geen rus nie hulle wat die dier en sy beeld aanbid, en elkeen wat die merk van sy naam ontvang.</p> 
 <p><a name="an_14:12">14:12</a> Hier kom die lydsaamheid van die heiliges te pas; hier is hulle wat die gebooie van God en die geloof in Jesus bewaar.</p> 
 <p><a name="an_14:13">14:13</a> En ek het 'n stem uit die hemel aan my hoor sê: Skryf salig is van nou af die dode wat in die Here sterwe. Ja, sê die Gees, sodat hulle kan rus van hul arbeid, en hulle werke volg met hulle.</p> 
 <p><a name="an_14:14">14:14</a> En ek het gesien, en kyk, daar was 'n wit wolk en een soos 'n Menseseun wat op die wolk sit, met 'n goue kroon op sy hoof en in sy hand 'n skerp sekel.</p> 
 <p><a name="an_14:15">14:15</a> En 'n ander engel het uit die tempel gekom en met 'n groot stem geroep na Hom wat op die wolk sit: Slaan u sekel in en maai, want die uur het vir U gekom om te maai, omdat die oes van die aarde oorryp geword het.</p> 
 <p><a name="an_14:16">14:16</a> En Hy wat op die wolk sit, het sy sekel oor die aarde laat gaan, en die aarde is afgemaai.</p> 
 <p><a name="an_14:17">14:17</a> En 'n ander engel het uitgekom uit die tempel wat in die hemel is, en hy het ook 'n skerp sekel gehad;</p> 
 <p><a name="an_14:18">14:18</a> en 'n ander engel wat mag oor die vuur gehad het, het uit die altaar uitgekom en met 'n groot stem geroep na hom wat die skerp sekel het, en gesê: Slaan jou skerp sekel in en samel die trosse van die wingerdstok van die aarde in, want sy druiwe het ryp geword.</p> 
 <p><a name="an_14:19">14:19</a> En die engel het sy sekel oor die aarde laat gaan en die wingerdstok van die aarde afgeoes en dit gegooi in die groot parskuip van die grimmigheid van God.</p> 
 <p><a name="an_14:20">14:20</a> En die parskuip is buitekant die stad getrap, en bloed het uit die parskuip gekom tot aan die tooms van die perde, twee honderd myl ver.</p> 
 <p><a name="an_15:1">15:1</a> En ek het 'n ander teken in die hemel gesien, groot en wonderlik: sewe engele met die sewe laaste plae, want daarmee is die grimmigheid van God voleindig.</p> 
 <p><a name="an_15:2">15:2</a> En ek het gesien iets soos 'n see van glas, gemeng met vuur. En die oorwinnaars oor die dier en oor sy beeld en oor sy teken, oor die getal van sy naam, het ek by die see van glas sien staan, met siters van God.</p> 
 <p><a name="an_15:3">15:3</a> En hulle het die lied gesing van Moses, die dienskneg van God, en die lied van die Lam, en gesê: Groot en wonderlik is u werke, Here God, Almagtige; regverdig en waaragtig is u weë, o Koning van die heiliges!</p> 
 <p><a name="an_15:4">15:4</a> Wie sal U nie vrees nie, Here, en u Naam nie verheerlik nie? Want U alleen is heilig; want al die nasies sal kom en voor U aanbid, omdat u regverdige dade openbaar geword het.</p> 
 <p><a name="an_15:5">15:5</a> En ná hierdie dinge het ek gesien, en kyk, die tempel van die tent van die getuienis in die hemel is geopen.</p> 
 <p><a name="an_15:6">15:6</a> En die sewe engele met die sewe plae het uit die tempel uitgekom, bekleed met rein, blink linne, en om die bors omgord met goue gordels.</p> 
 <p><a name="an_15:7">15:7</a> En een van die vier lewende wesens het aan die sewe engele sewe goue skale gegee, vol van die grimmigheid van God wat leef tot in alle ewigheid.</p> 
 <p><a name="an_15:8">15:8</a> En die tempel het vol rook geword uit die heerlikheid van God en uit sy krag, en niemand kon ingaan in die tempel voordat die sewe plae van die sewe engele voleindig was nie.</p> 
 <p><a name="an_16:1">16:1</a> En ek het 'n groot stem uit die tempel aan die sewe engele hoor sê: Gaan gooi die skale van die grimmigheid van God op die aarde uit.</p> 
 <p><a name="an_16:2">16:2</a> Toe gaan die eerste een weg en gooi sy skaal op die aarde uit, en kwaai en bose swere het aan die mense gekom wat die merk van die dier gehad het en sy beeld aanbid het.</p> 
 <p><a name="an_16:3">16:3</a> En die tweede engel het sy skaal op die see uitgegooi, en dit het bloed geword soos van 'n dooie, en al die lewende wesens in die see het gesterwe.</p> 
 <p><a name="an_16:4">16:4</a> En die derde engel het sy skaal uitgegooi op die riviere en op die waterfonteine, en dit het bloed geword.</p> 
 <p><a name="an_16:5">16:5</a> En ek het die engel van die waters hoor sê: Regverdig, Here, is U wat is en wat was, U, die Heilige, omdat U hierdie oordeel uitgevoer het;</p> 
 <p><a name="an_16:6">16:6</a> want hulle het die bloed van heiliges en profete vergiet, en U het aan hulle bloed gegee om te drink, want hulle het dit verdien.</p> 
 <p><a name="an_16:7">16:7</a> En ek het 'n ander een uit die altaar hoor sê: Ja, Here God, Almagtige, waaragtig en regverdig is u oordele.</p> 
 <p><a name="an_16:8">16:8</a> En die vierde engel het sy skaal op die son uitgegooi, en daaraan is dit gegee om die mense met vuur te skroei.</p> 
 <p><a name="an_16:9">16:9</a> En die mense is geskroei met 'n groot hitte, en hulle het die Naam van God gelaster wat mag het oor hierdie plae, en hulle het hul nie bekeer om Hom heerlikheid te gee nie.</p> 
 <p><a name="an_16:10">16:10</a> En die vyfde engel het sy skaal uitgegooi op die troon van die dier, en sy koninkryk is verduister, en hulle het hul tonge gekou van pyn;</p> 
 <p><a name="an_16:11">16:11</a> en hulle het die God van die hemel gelaster oor hulle pyne en oor hulle swere, en het hulle nie bekeer van hul werke nie.</p> 
 <p><a name="an_16:12">16:12</a> En die sesde engel het sy skaal uitgegooi op die groot rivier, die Eufraat, en sy water het opgedroog, sodat die pad van die konings wat van die ooste af kom, reggemaak kon word.</p> 
 <p><a name="an_16:13">16:13</a> En ek het uit die bek van die draak en uit die bek van die dier en uit die mond van die valse profeet drie onreine geeste soos paddas sien kom.</p> 
 <p><a name="an_16:14">16:14</a> Want dit is geeste van duiwels wat tekens doen, wat uitgaan na die konings van die aarde en die hele wêreld, om hulle te versamel vir die oorlog van daardie groot dag van die almagtige God.</p> 
 <p><a name="an_16:15">16:15</a> Kyk, Ek kom soos 'n dief. Salig is hy wat waak en sy klere bewaar, sodat hy nie miskien naak rondloop en hulle sy skaamte sien nie.</p> 
 <p><a name="an_16:16">16:16</a> En hulle het hul versamel op die plek wat in Hebreeus genoem word Armagéddon.</p> 
 <p><a name="an_16:17">16:17</a> En die sewende engel het sy skaal uitgegooi in die lug, en 'n groot stem het uit die tempel van die hemel gekom, van die troon af, wat gesê het: Dit is verby!</p> 
 <p><a name="an_16:18">16:18</a> En daar het stemme gekom en donderslae en bliksemstrale, en daar het 'n groot aardbewing gekom soos daar nog nie gewees het vandat die mense op die aarde was nie so 'n geweldige groot aardbewing.</p> 
 <p><a name="an_16:19">16:19</a> En die groot stad is in drie dele verdeel, en die stede van die nasies het geval. En die groot Babilon is in gedagtenis gebring voor God, om haar te gee die beker met die wyn van die grimmigheid van sy toorn.</p> 
 <p><a name="an_16:20">16:20</a> En alle eilande het gevlug, en berge is daar nie gevind nie;</p> 
 <p><a name="an_16:21">16:21</a> en groot hael, omtrent 'n talent swaar, het uit die hemel op die mense geval; en die mense het God gelaster oor die plaag van die hael, omdat sy plaag ontsettend groot was.</p> 
 <p><a name="an_17:1">17:1</a> En een van die sewe engele met die sewe skale het gekom en met my gespreek en vir my gesê: Kom hierheen, ek sal jou toon die oordeel van die groot hoer wat op die baie waters sit,</p> 
 <p><a name="an_17:2">17:2</a> met wie die konings van die aarde gehoereer het, en die bewoners van die aarde het dronk geword van die wyn van haar hoerery.</p> 
 <p><a name="an_17:3">17:3</a> En hy het my in die gees weggevoer na 'n woestyn, en ek het 'n vrou sien sit op 'n skarlakenrooi dier, vol godslasterlike name, met sewe koppe en tien horings.</p> 
 <p><a name="an_17:4">17:4</a> En die vrou was bekleed met purper en skarlaken en versierd met goud en kosbare stene en pêrels, en sy het in haar hand 'n goue beker gehad, vol gruwels en die onreinheid van haar hoerery;</p> 
 <p><a name="an_17:5">17:5</a> en op haar voorhoof was 'n naam geskrywe: Verborgenheid, die groot Babilon, die moeder van die hoere en van die gruwels van die aarde.</p> 
 <p><a name="an_17:6">17:6</a> En ek het die vrou gesien, dronk van die bloed van die heiliges en van die bloed van die getuies van Jesus, en ek het my uitermate verwonder toe ek haar sien.</p> 
 <p><a name="an_17:7">17:7</a> Toe sê die engel vir my: Waarom het jy jou verwonder? Ek sal jou die verborgenheid van die vrou vertel en van die dier met die sewe koppe en die tien horings, wat haar dra.</p> 
 <p><a name="an_17:8">17:8</a> Die dier wat jy gesien het, was en is nie, en sal uit die afgrond opkom en na die verderf vaar; en die bewoners van die aarde wie se name nie van die grondlegging van die wêreld af in die boek van die lewe geskryf is nie, sal hulle verwonder as hulle die dier sien wat was en nie is nie, alhoewel hy is.</p> 
 <p><a name="an_17:9">17:9</a> Hier kom die verstand wat wysheid het, te pas. Die sewe koppe is sewe berge waar die vrou op sit.</p> 
 <p><a name="an_17:10">17:10</a> En hulle is sewe konings: vyf het geval en een is; die ander een het nog nie gekom nie; en wanneer hy kom, moet hy 'n kort tydjie bly.</p> 
 <p><a name="an_17:11">17:11</a> En die dier wat was en nie is nie, is self ook die agtste, en hy behoort by die sewe en gaan na die verderf.</p> 
 <p><a name="an_17:12">17:12</a> En die tien horings wat jy gesien het, is tien konings wat nog geen koningskap ontvang het nie, maar hulle ontvang mag soos konings een uur lank saam met die dier.</p> 
 <p><a name="an_17:13">17:13</a> Hulle het een gesindheid en sal hulle krag en mag oorgee aan die dier.</p> 
 <p><a name="an_17:14">17:14</a> Hulle sal teen die Lam oorlog voer, en die Lam sal hulle oorwin want Hy is die Here van die here en die Koning van die konings en die wat saam met Hom is, geroepe en uitverkore en getrou.</p> 
 <p><a name="an_17:15">17:15</a> En hy sê vir my: Die waters wat jy gesien het, waar die hoer op sit, is volke en menigtes en nasies en tale.</p> 
 <p><a name="an_17:16">17:16</a> En die tien horings wat jy op die dier gesien het, hulle sal die hoer haat en haar verlate maak en naak, en haar vlees eet en haar met vuur verbrand.</p> 
 <p><a name="an_17:17">17:17</a> Want God het dit in hulle harte gegee om sy bedoeling uit te voer en een bedoeling uit te voer, en hulle heerskappy aan die dier te gee totdat die woorde van God volbring is.</p> 
 <p><a name="an_17:18">17:18</a> En die vrou wat jy gesien het, is die groot stad wat heerskappy voer oor die konings van die aarde.</p> 
 <p><a name="an_18:1">18:1</a> En ná hierdie dinge het ek 'n engel sien neerdaal uit die hemel, met groot mag, en die aarde is verlig deur sy heerlikheid.</p> 
 <p><a name="an_18:2">18:2</a> En hy het met 'n groot stem kragtig uitgeroep en gesê: Geval, geval het die groot Babilon, en dit het geword 'n woonplek van duiwels en 'n versamelplek van allerhande onreine geeste en 'n versamelplek van allerhande onreine en haatlike voëls,</p> 
 <p><a name="an_18:3">18:3</a> omdat al die nasies gedrink het van die wyn van die grimmigheid van haar hoerery, en die konings van die aarde met haar gehoereer het, en die handelaars van die aarde ryk geword het deur die mag van haar weelderigheid.</p> 
 <p><a name="an_18:4">18:4</a> En ek het 'n ander stem uit die hemel hoor sê: Gaan uit haar uit, my volk, sodat julle nie gemeenskap met haar sondes mag hê en van haar plae ontvang nie.</p> 
 <p><a name="an_18:5">18:5</a> Want haar sondes reik tot aan die hemel, en God het haar ongeregtighede onthou.</p> 
 <p><a name="an_18:6">18:6</a> Vergeld haar soos sy ook julle vergeld het, en verdubbel dit vir haar volgens haar werke. Skink vir haar dubbel in die beker waarin sy geskink het.</p> 
 <p><a name="an_18:7">18:7</a> Namate sy haarself verheerlik het en weelderig geleef het, na dié mate moet julle haar pyniging en droefheid aandoen. Omdat sy in haar hart sê: Ek sit as koningin en is geen weduwee nie, en droefheid sal ek nooit sien nie</p> 
 <p><a name="an_18:8">18:8</a> daarom sal haar plae op een dag kom: dood en droefheid en honger; en met vuur sal sy verbrand word, want sterk is die Here God wat haar oordeel.</p> 
 <p><a name="an_18:9">18:9</a> En die konings van die aarde wat met haar gehoereer en weelderig geleef het, sal oor haar ween en oor haar weeklaag wanneer hulle die rook van haar verbranding sien,</p> 
 <p><a name="an_18:10">18:10</a> terwyl hulle ver weg staan uit vrees vir haar pyniging, en sê: Wee, wee jou, o groot stad Babilon, o sterk stad, want in een uur het jou oordeel gekom!</p> 
 <p><a name="an_18:11">18:11</a> En die handelaars van die aarde sal ween en rou bedrywe oor haar, omdat niemand hulle koopware meer koop nie,</p> 
 <p><a name="an_18:12">18:12</a> koopware van goud en silwer en edelgesteente en pêrels en fyn linne en purper en sy en skarlaken; en allerhande geurige hout en allerhande voorwerpe van ivoor en allerhande voorwerpe van die kosbaarste hout en van koper en yster en marmer</p> 
 <p><a name="an_18:13">18:13</a> en kaneel en reukwerk en salf en wierook en wyn en olyfolie en fynmeel en koring en grootvee en skape; en van perde en waens en slawe en mensesiele.</p> 
 <p><a name="an_18:14">18:14</a> En die vrugte wat jou siel begeer, het van jou gewyk, en al die blinkende en die skitterende dinge het van jou gewyk, en jy sal dit nooit weer kry nie.</p> 
 <p><a name="an_18:15">18:15</a> Die handelaars in hierdie dinge, wat van haar ryk geword het, sal ver weg staan uit vrees vir haar pyniging, terwyl hulle ween en rou bedrywe en sê:</p> 
 <p><a name="an_18:16">18:16</a> Wee, wee die groot stad wat bekleed was met fyn linne en purper en skarlaken en versierd met goud en edelgesteente en pêrels, omdat in een uur soveel rykdom verwoes is!</p> 
 <p><a name="an_18:17">18:17</a> En elke stuurman en die hele menigte op die skepe, en die matrose en almal wat die see bevaar, het ver weg gaan staan</p> 
 <p><a name="an_18:18">18:18</a> en het uitgeroep toe hulle die rook van haar verbranding sien, en gesê: Watter stad is soos die groot stad?</p> 
 <p><a name="an_18:19">18:19</a> En hulle het stof op hul hoofde gegooi en onder geween en weeklag uitgeroep en gesê: Wee, wee die groot stad waarin almal wat skepe op die see het, deur haar kostelike skatte ryk geword het; want dit is in een uur verwoes!</p> 
 <p><a name="an_18:20">18:20</a> Verbly jou oor haar, o hemel, en o heilige apostels en profete, omdat God julle oordeel aan haar voltrek het!</p> 
 <p><a name="an_18:21">18:21</a> En een sterk engel het 'n klip opgetel soos 'n groot meulsteen en dit in die see gegooi en gesê: So, met 'n vaart, sal Babilon, die groot stad, neergegooi word en nooit meer gevind word nie.</p> 
 <p><a name="an_18:22">18:22</a> En die stem van siterspelers en sangers en fluitspelers en basuinblasers sal nooit meer in jou gehoor word nie, en geen kunstenaar van enige kuns sal ooit weer in jou gevind word nie, en die geluid van die meul sal nooit meer in jou gehoor word nie.</p> 
 <p><a name="an_18:23">18:23</a> En die lig van 'n lamp sal nooit meer in jou skyn nie, en die stem van bruidegom en bruid sal nooit meer in jou gehoor word nie; want jou handelaars was die grotes van die aarde; want deur jou towery is al die nasies verlei.</p> 
 <p><a name="an_18:24">18:24</a> En die bloed van profete en heiliges is in haar gevind, en van almal wat op die aarde gedood is.</p> 
 <p><a name="an_19:1">19:1</a> En ná hierdie dinge het ek iets soos 'n groot stem van 'n groot menigte in die hemel gehoor wat sê: Halleluja, die heil en die heerlikheid en die eer en die krag aan die Here onse God!</p> 
 <p><a name="an_19:2">19:2</a> Want sy oordele is waaragtig en regverdig; want Hy het die groot hoer geoordeel wat die aarde met haar hoerery verderf het, en Hy het die bloed van sy diensknegte op haar gewreek.</p> 
 <p><a name="an_19:3">19:3</a> En vir die tweede maal het hulle gesê: Halleluja! En haar rook gaan op tot in alle ewigheid.</p> 
 <p><a name="an_19:4">19:4</a> En die vier en twintig ouderlinge en die vier lewende wesens het neergeval en God aanbid wat op die troon sit, en gesê: Amen, Halleluja!</p> 
 <p><a name="an_19:5">19:5</a> En 'n stem het uit die troon uitgegaan en gesê: Prys onse God, al sy diensknegte, en julle wat Hom vrees, klein en groot!</p> 
 <p><a name="an_19:6">19:6</a> En ek het iets gehoor soos die stem van 'n groot menigte en soos die geluid van baie waters en soos die geluid van sterk donderslae wat sê: Halleluja! want die Here God, die Almagtige, het die koningskap aanvaar.</p> 
 <p><a name="an_19:7">19:7</a> Laat ons bly wees en ons verheug en aan Hom die heerlikheid gee, want die bruilof van die Lam het gekom en sy vrou het haar gereed gemaak.</p> 
 <p><a name="an_19:8">19:8</a> En aan haar is gegee om bekleed te wees met rein en blink fyn linne, want die fyn linne is die regverdige dade van die heiliges.</p> 
 <p><a name="an_19:9">19:9</a> Toe sê hy vir my: Skryf salig is die wat genooi is na die bruilofsmaal van die Lam. En hy sê vir my: Dit is die waaragtige woorde van God.</p> 
 <p><a name="an_19:10">19:10</a> En ek het voor sy voete neergeval om hom te aanbid; maar hy het vir my gesê: Moenie! Ek is 'n mededienskneg van jou en van jou broeders wat die getuienis van Jesus het. Aanbid God. Want die getuienis van Jesus is die gees van die profesie.</p> 
 <p><a name="an_19:11">19:11</a> Toe het ek die hemel geopend gesien; en daar was 'n wit perd, en Hy wat daarop sit, word genoem Getrou en Waaragtig, en Hy oordeel en voer oorlog in geregtigheid.</p> 
 <p><a name="an_19:12">19:12</a> En sy oë was soos 'n vuurvlam, en op sy hoof was baie krone; en Hy het 'n Naam wat geskrywe is, wat niemand ken nie, behalwe Hy self.</p> 
 <p><a name="an_19:13">19:13</a> En Hy was bekleed met 'n kleed wat in bloed gedoop was, en sy Naam is: Die Woord van God.</p> 
 <p><a name="an_19:14">19:14</a> En die leërs in die hemel het Hom gevolg op wit perde, bekleed met wit en rein fyn linne.</p> 
 <p><a name="an_19:15">19:15</a> En uit sy mond gaan daar 'n skerp swaard om die nasies daarmee te slaan; en Hy sal hulle met 'n ysterstaf regeer, en Hy trap die parskuip van die wyn van die grimmigheid en van die toorn van God, die Almagtige.</p> 
 <p><a name="an_19:16">19:16</a> En Hy dra op sy kleed en op sy heup die Naam wat geskrywe is: Die Koning van die konings en die Here van die here.</p> 
 <p><a name="an_19:17">19:17</a> En ek het een engel sien staan in die son; en hy het met 'n groot stem uitgeroep en vir al die voëls gesê wat in die middel van die lug vlieg: Kom hierheen en versamel julle tot die maaltyd van die grote God,</p> 
 <p><a name="an_19:18">19:18</a> dat julle kan eet die vlees van konings en die vlees van owerstes oor duisend en die vlees van sterkes en die vlees van perde en van die wat daarop sit, en die vlees van almal, vrymense sowel as slawe, klein sowel as groot.</p> 
 <p><a name="an_19:19">19:19</a> En ek het die dier en die konings van die aarde en hulle leërs versameld gesien, om oorlog te voer teen Hom wat op die perd sit, en teen sy leër.</p> 
 <p><a name="an_19:20">19:20</a> En die dier is gevange geneem, en saam met hom die valse profeet wat die tekens in sy teenwoordigheid gedoen het, waarmee hy húlle verlei het wat die merk van die dier ontvang en sy beeld aanbid het. Lewend is die twee gewerp in die vuurpoel wat met swawel brand.</p> 
 <p><a name="an_19:21">19:21</a> En die ander is gedood met die swaard wat uit die mond gaan van Hom wat op die perd sit; en al die voëls is versadig van hulle vlees.</p> 
 <p><a name="an_20:1">20:1</a> En ek het 'n engel uit die hemel sien neerdaal, met die sleutel van die afgrond en 'n groot ketting in sy hand.</p> 
 <p><a name="an_20:2">20:2</a> En hy het die draak gegryp die ou slang wat die duiwel en die Satan is en hy het hom gebind duisend jaar lank,</p> 
 <p><a name="an_20:3">20:3</a> en hom in die afgrond gewerp en hom toegesluit en dit bo hom verseël, sodat hy die nasies nie meer sou verlei totdat die duisend jaar voleindig is nie. Daarna moet hy dan 'n kort tydjie ontbind word.</p> 
 <p><a name="an_20:4">20:4</a> En ek het trone gesien, en hulle het daarop gaan sit, en aan hulle is die oordeel gegee; en ek het die siele gesien van die wat onthoof is oor die getuienis van Jesus en oor die woord van God, en die wat die dier en sy beeld nie aanbid het nie, en die merk op hulle voorhoof en op hulle hand nie ontvang het nie; en hulle het geleef en as konings geregeer saam met Christus die duisend jaar lank.</p> 
 <p><a name="an_20:5">20:5</a> En die ander dode het nie herlewe totdat die duisend jaar voleindig was nie. Dit is die eerste opstanding.</p> 
 <p><a name="an_20:6">20:6</a> Salig en heilig is hy wat deel het aan die eerste opstanding; oor hulle het die tweede dood geen mag nie, maar hulle sal priesters van God en van Christus wees en sal saam met Hom as konings regeer duisend jaar lank.</p> 
 <p><a name="an_20:7">20:7</a> En wanneer die duisend jaar voleindig is, sal die Satan uit sy gevangenis ontbind word;</p> 
 <p><a name="an_20:8">20:8</a> en hy sal uitgaan om die nasies te verlei wat in die vier hoeke van die aarde is, die Gog en die Magog, om hulle te versamel vir die oorlog; en hulle getal is soos die sand van die see.</p> 
 <p><a name="an_20:9">20:9</a> En hulle het opgekom oor die breedte van die aarde en die laer van die heiliges en die geliefde stad omsingel, en vuur het van God uit die hemel neergedaal en hulle verslind.</p> 
 <p><a name="an_20:10">20:10</a> En die duiwel wat hulle verlei het, is in die poel van vuur en swawel gewerp waar die dier en die valse profeet is; en hulle sal dag en nag gepynig word tot in alle ewigheid.</p> 
 <p><a name="an_20:11">20:11</a> En ek het 'n groot wit troon gesien en Hom wat daarop sit, voor wie se aangesig die aarde en die hemel weggevlug het; en daar is geen plek vir hulle gevind nie.</p> 
 <p><a name="an_20:12">20:12</a> En ek het die dode, klein en groot, voor God sien staan, en die boeke is geopen; en 'n ander boek, die boek van die lewe, is geopen. En die dode is geoordeel na wat in die boeke geskryf is, volgens hulle werke.</p> 
 <p><a name="an_20:13">20:13</a> En die see het die dode gegee wat daarin was, en die dood en die doderyk het die dode gegee wat daarin was; en hulle is geoordeel, elkeen volgens sy werke.</p> 
 <p><a name="an_20:14">20:14</a> En die dood en die doderyk is in die poel van vuur gewerp. Dit is die tweede dood.</p> 
 <p><a name="an_20:15">20:15</a> En as dit bevind is dat iemand nie opgeskryf was in die boek van die lewe nie, is hy in die poel van vuur gewerp.</p> 
 <p><a name="an_21:1">21:1</a> En ek het 'n nuwe hemel en 'n nuwe aarde gesien, want die eerste hemel en die eerste aarde het verbygegaan; en die see was daar nie meer nie.</p> 
 <p><a name="an_21:2">21:2</a> En ek, Johannes, het die heilige stad, die nuwe Jerusalem, sien neerdaal van God uit die hemel, toeberei soos 'n bruid wat vir haar man versier is.</p> 
 <p><a name="an_21:3">21:3</a> En ek het 'n groot stem uit die hemel hoor sê: Kyk, die tabernakel van God is by die mense, en Hy sal by hulle woon, en hulle sal sy volk wees; en God self sal by hulle wees as hulle God.</p> 
 <p><a name="an_21:4">21:4</a> En God sal al die trane van hulle oë afvee, en daar sal geen dood meer wees nie; ook droefheid en geween en moeite sal daar nie meer wees nie, want die eerste dinge het verbygegaan.</p> 
 <p><a name="an_21:5">21:5</a> En Hy wat op die troon sit, het gesê: Kyk, Ek maak alles nuut. En Hy het aan my gesê: Skryf, want hierdie woorde is waaragtig en betroubaar.</p> 
 <p><a name="an_21:6">21:6</a> En Hy het vir my gesê: Dit is verby! Ek is die Alfa en die Oméga, die begin en die einde. Aan die dorstige sal Ek gee uit die fontein van die water van die lewe, verniet.</p> 
 <p><a name="an_21:7">21:7</a> Hy wat oorwin, sal alles beërwe; en Ek sal vir hom 'n God wees, en hy sal vir My 'n seun wees.</p> 
 <p><a name="an_21:8">21:8</a> Maar wat die vreesagtiges aangaan en die ongelowiges en gruwelikes en moordenaars en hoereerders en towenaars en afgodedienaars en al die leuenaars hulle deel is in die poel wat brand met vuur en swawel: dit is die tweede dood.</p> 
 <p><a name="an_21:9">21:9</a> En een van die sewe engele wat die sewe skale gehad het, vol van die sewe laaste plae, het na my gekom en met my gespreek en gesê: Kom hierheen, ek sal jou die bruid toon, die vrou van die Lam.</p> 
 <p><a name="an_21:10">21:10</a> En hy het my in die gees weggevoer op 'n groot en hoë berg en my die groot stad getoon, die heilige Jerusalem, wat uit die hemel van God neerdaal;</p> 
 <p><a name="an_21:11">21:11</a> en dit het die heerlikheid van God gehad, en sy lig was soos 'n baie kosbare steen, soos die kristalhelder jaspissteen.</p> 
 <p><a name="an_21:12">21:12</a> En dit het 'n groot en hoë muur met twaalf poorte gehad, en by die poorte twaalf engele, en name daarop geskrywe, naamlik dié van die twaalf stamme van die kinders van Israel.</p> 
 <p><a name="an_21:13">21:13</a> Aan die oostekant was daar drie poorte, aan die noordekant drie poorte, aan die suidekant drie poorte, aan die westekant drie poorte.</p> 
 <p><a name="an_21:14">21:14</a> En die muur van die stad het twaalf fondamente gehad, en daarop was die name van die twaalf apostels van die Lam.</p> 
 <p><a name="an_21:15">21:15</a> En hy wat met my gespreek het, het 'n goue meetroede gehad, om die stad en sy poorte en sy muur te meet.</p> 
 <p><a name="an_21:16">21:16</a> En die stad het vierkantig gelê, en sy lengte was net so groot as sy breedte. En hy het die stad met die meetroede gemeet op duisend vyf honderd myl; sy lengte en breedte en hoogte was gelyk.</p> 
 <p><a name="an_21:17">21:17</a> En hy het sy muur gemeet op honderd vier en veertig el, volgens 'n mens se maat, wat die maat van 'n engel is.</p> 
 <p><a name="an_21:18">21:18</a> En die boustof van sy muur was jaspis, en die stad was suiwer goud soos suiwer glas.</p> 
 <p><a name="an_21:19">21:19</a> En die fondamente van die muur van die stad was versierd met allerhande edelgesteentes. Die eerste fondament was jaspis, die tweede saffier, die derde chalcedoon, die vierde smarag;</p> 
 <p><a name="an_21:20">21:20</a> die vyfde sardóniks, die sesde sardius, die sewende chrisoliet, die agtste beril, die negende topaas, die tiende chrísopraas, die elfde hiasínt, die twaalfde ametís.</p> 
 <p><a name="an_21:21">21:21</a> En die twaalf poorte was twaalf pêrels; elkeen van die poorte was uit een pêrel, en die straat van die stad was suiwer goud soos deurskynende glas.</p> 
 <p><a name="an_21:22">21:22</a> En 'n tempel het ek nie daarin gesien nie, want die Here God, die Almagtige, is sy tempel, en die Lam.</p> 
 <p><a name="an_21:23">21:23</a> En die stad het die son of die maan nie nodig om in hom te skyn nie, want die heerlikheid van God het hom verlig, en die Lam is sy lamp.</p> 
 <p><a name="an_21:24">21:24</a> En die nasies van die wat gered word, sal in die lig daarvan wandel, en die konings van die aarde bring hulle heerlikheid en eer daarin.</p> 
 <p><a name="an_21:25">21:25</a> En bedags want nag sal daar nie meer wees nie sal sy poorte nooit gesluit word nie;</p> 
 <p><a name="an_21:26">21:26</a> en hulle sal die heerlikheid en die eer van die nasies daarin bring.</p> 
 <p><a name="an_21:27">21:27</a> En daarin sal nie inkom iets wat verontreinig en gruwelikheid en leuens doen nie; maar net die wat geskrywe is in die boek van die lewe van die Lam.</p> 
 <p><a name="an_22:1">22:1</a> En hy het my getoon 'n suiwer rivier van die water van die lewe, helder soos kristal, wat uitstroom uit die troon van God en van die Lam.</p> 
 <p><a name="an_22:2">22:2</a> In die middel van sy straat en weerskante van die rivier was die boom van die lewe wat twaalf maal vrugte dra en elke maand sy vrugte gee, en die blare van die boom is tot genesing van die nasies.</p> 
 <p><a name="an_22:3">22:3</a> En daar sal geen enkele vervloeking meer wees nie, en die troon van God en van die Lam sal daarin wees, en sy diensknegte sal Hom dien.</p> 
 <p><a name="an_22:4">22:4</a> En hulle sal sy aangesig sien, en sy Naam sal op hulle voorhoofde wees.</p> 
 <p><a name="an_22:5">22:5</a> En nag sal daar nie wees nie; en hulle het geen lamp of sonlig nodig nie, omdat die Here God hulle verlig; en hulle sal as konings regeer tot in alle ewigheid.</p> 
 <p><a name="an_22:6">22:6</a> En hy het vir my gesê: Hierdie woorde is betroubaar en waaragtig; en die Here, die God van die heilige profete, het sy engel gestuur om sy diensknegte te toon wat gou moet gebeur.</p> 
 <p><a name="an_22:7">22:7</a> Kyk, Ek kom gou. Salig is hy wat die woorde van die profesie van hierdie boek bewaar.</p> 
 <p><a name="an_22:8">22:8</a> En dit is ek, Johannes, wat dit gesien en gehoor het; en toe ek dit gehoor en gesien het, het ek neergeval om te aanbid voor die voete van die engel wat my hierdie dinge getoon het.</p> 
 <p><a name="an_22:9">22:9</a> Toe sê hy vir my: Moenie! want ek is 'n mededienskneg van jou en van jou broeders, die profete, en van hulle wat die woorde van hierdie boek bewaar. Aanbid God.</p> 
 <p><a name="an_22:10">22:10</a> En hy het vir my gesê: Moenie die woorde van die profesie van hierdie boek verseël nie, want die tyd is naby.</p> 
 <p><a name="an_22:11">22:11</a> Wie onreg doen, laat hom nog meer onreg doen; en wie vuil is, laat hom nog vuiler word; en laat die regverdige nog regverdiger word, en laat die heilige nog heiliger word.</p> 
 <p><a name="an_22:12">22:12</a> En kyk, Ek kom gou, en my loon is by My, om elkeen te vergeld soos sy werk sal wees.</p> 
 <p><a name="an_22:13">22:13</a> Ek is die Alfa en die Oméga, die begin en die einde, die eerste en die laaste.</p> 
 <p><a name="an_22:14">22:14</a> Salig is die wat sy gebooie doen, sodat hulle reg kan hê op die boom van die lewe en ingaan deur die poorte in die stad.</p> 
 <p><a name="an_22:15">22:15</a> Maar buite is die honde en die towenaars en die hoereerders en die moordenaars en die afgodedienaars en elkeen wat leuens liefhet en doen.</p> 
 <p><a name="an_22:16">22:16</a> Ek, Jesus, het my engel gestuur om hierdie dinge aan julle voor die gemeentes te betuig. Ek is die wortel en die geslag van Dawid, die blink môrester.</p> 
 <p><a name="an_22:17">22:17</a> En die Gees en die bruid sê: Kom! En laat hom wat hoor, sê: Kom! En laat hom wat dors het, kom; en laat hom wat wil, die water van die lewe neem, verniet.</p> 
 <p><a name="an_22:18">22:18</a> Want ek betuig aan elkeen wat die woorde van die profesie van hierdie boek hoor: As iemand by hierdie dinge byvoeg, dan sal God oor hom die plae byvoeg waarvan in hierdie boek geskrywe is.</p> 
 <p><a name="an_22:19">22:19</a> En as iemand iets van die woorde van die boek van hierdie profesie wegneem, dan sal God sy deel wegneem uit die boek van die lewe en uit die heilige stad en uit die dinge waarvan in hierdie boek geskrywe is.</p> 
 <p><a name="an_22:20">22:20</a> Hy wat dit getuig, sê: Ja, Ek kom gou. Amen, ja kom, Here Jesus!</p> 
 <p><a name="an_22:21">22:21</a> Die genade van onse Here Jesus Christus sy met julle almal! Amen.</p> </body>