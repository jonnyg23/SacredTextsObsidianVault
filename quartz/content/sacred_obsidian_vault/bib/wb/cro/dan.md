<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="eze.htm">Previous</a> 
 <a href="hos.htm">Next</a> 
 </center>
 <hr>
  <h3 align="center">Croatian Bible: Daniel</h3> 
 <p><a name="an_1:1">1:1</a> Treće godine kraljevanja Jojakima, kralja Judeje, dođe Nabukodonozor, kralj Babilona, na Jeruzalem te ga opsjede. </p> 
 <p><a name="an_1:2">1:2</a> Gospodin mu dade  u ruke Jojakima, kralja judejskog, i dio predmeta iz Doma Božjega;  on ih dopremi u zemlju Šinear i pohrani predmete u riznici svojih  bogova. </p> 
 <p><a name="an_1:3">1:3</a> Kralj naredi Ašfenazu, starješini svojih dvorjanika, da  dovede od Izraelaca nekoliko dječaka kraljevskoga ili velikaškog  roda: </p> 
 <p><a name="an_1:4">1:4</a> neka budu bez nedostatka, lijepi, vrsni u svakoj mudrosti, dobro poučeni i bistri, prikladni da stoje na kraljevu dvoru;  Ašfenaz neka ih nauči pismu i jeziku Kaldejaca. </p> 
 <p><a name="an_1:5">1:5</a> Kralj im odredi  dnevni obrok od kraljevskih jela i od vina sa svoga stola. Neka  se odgajaju tri godine, a poslije toga imali bi stajati pred  kraljem. </p> 
 <p><a name="an_1:6">1:6</a> Među njima bijahu Judejci: Daniel, Hananija, Mišael  i Azarja. </p> 
 <p><a name="an_1:7">1:7</a> Dvorjanički starješina nadjene im imena: Daniel  će se zvati Baltazar, Hananija Šadrak, Mišael Mešak, Azarja Abed  Nego. </p> 
 <p><a name="an_1:8">1:8</a> Daniel je u srcu odlučio da se neće okaljati kraljevim  jelima i vinom s njegova stola, pa zamoli dvorjaničkog starješinu  da ga poštedi te se ne okalja. </p> 
 <p><a name="an_1:9">1:9</a> Bog dade Danielu te nađe dobrohotnost  i smilovanje u dvorjaničkog starješine. </p> 
 <p><a name="an_1:10">1:10</a> Starješina reče Danielu:  "Bojim se svoga gospodara kralja; on vam je odredio jelo i pilo, pa ako vidi da su vam lica mršavija nego u drugih dječaka vaše  dobi, ja ću zbog vas biti kriv pred kraljem." </p> 
 <p><a name="an_1:11">1:11</a> Tada reče Daniel  čuvaru koga bijaše dvorjanički starješina odredio Danielu, Hananiji, Mišaelu i Azarji: </p> 
 <p><a name="an_1:12">1:12</a> "Molim te, pokušaj sa svojim slugama deset  dana: neka nam se daje povrće za jelo i voda za pilo. </p> 
 <p><a name="an_1:13">1:13</a> Vidjet  ćeš onda kakvi ćemo biti mi a kakvi dječaci koji jedu od kraljevih  jela, pa učini sa svojim slugama po onome što budeš vidio." </p> 
 <p><a name="an_1:14">1:14</a> On  pristade i stavi ih na kušnju deset dana. </p> 
 <p><a name="an_1:15">1:15</a> A nakon deset dana  oni bijahu ljepši i ugojeniji nego svi dječaci koji jeđahu od  kraljevih jela. </p> 
 <p><a name="an_1:16">1:16</a> Od tada čuvar dokinu njihova jela i obrok  vina što su imali piti te im davaše povrća.</p> 
 <p><a name="an_1:17">1:17</a> Ovoj četvorici dječaka dade Bog znanje i razumijevanje  svih knjiga i mudrosti. Daniel razumijevaše viđenja i sne. </p> 
 <p><a name="an_1:18">1:18</a> Pošto  se navršilo vrijeme određeno od kralja da mu ih dovedu, dvorjanički  starješina uvede ih pred Nabukodonozora. </p> 
 <p><a name="an_1:19">1:19</a> Kralj razgovaraše  s njima i među svima ne nađe se nijedan kao Daniel, Hananija, Mišael i Azarja. I tako oni ostadoše pred kraljem. </p> 
 <p><a name="an_1:20">1:20</a> I u svemu  mudrom i umnom o čemu ih ispitivaše kralj nađe da su deset puta  vrsniji od svih čarobnika i gatalaca što ih bijaše u svem njegovu  kraljevstvu. </p> 
 <p><a name="an_1:21">1:21</a> Daniel ostade ondje do prve godine kralja Kira.</p> 
 <p><a name="an_2:1">2:1</a> Druge godine Nabukodonozorova kraljevanja usni Nabukodonozor  sanje: njegov se duh zbog toga uznemiri, a san ga ostavi. </p> 
 <p><a name="an_2:2">2:2</a> Kralj  naredi da se pozovu čarobnici i gataoci, zaklinjači i zvjezdari  da protumače kralju njegove sanje. </p> 
 <p><a name="an_2:3">2:3</a> Dođoše dakle te stadoše  pred kralja. Kralj im reče: "Usnih jednu sanju i moj se duh uznemiri  od želje da razumijem sanju." </p> 
 <p><a name="an_2:4">2:4</a> Kaldejci odgovoriše kralju (aramejski): "O kralju, živ bio dovijeka! Pripovjedi svoju sanju slugama  svojim, a mi ćemo ti otkriti njezino značenje." </p> 
 <p><a name="an_2:5">2:5</a> Kralj odgovori  i reče zvjezdarima: "Moja je odluka neopoziva: ako mi ne kažete  što sam snio i što san znači, bit ćete rastrgani u komade, a  vaše će kuće postati smetišta. </p> 
 <p><a name="an_2:6">2:6</a> No ako mi otkrijete moju sanju  i njezino značenje, dobit ćete od mene darove i poklone i velike  časti. Otkrijte mi dakle što sam snio i što san znači." </p> 
 <p><a name="an_2:7">2:7</a> Oni  opet odgovoriše: "Neka kralj rekne svoju sanju slugama svojim, a mi ćemo mu otkriti njezino značenje." </p> 
 <p><a name="an_2:8">2:8</a> A kralj: "Dobro ja  znam da želite dobiti na vremenu jer znate da je moja odluka  neopoziva. </p> 
 <p><a name="an_2:9">2:9</a> Ako mi ne kažete što sam snio, znači da me namjeravate  obmanjivati varavim riječima i izmišljotinama dok nekako ne prođe  vrijeme. Stoga, recite mi moj san, pa ću znati da li mi možete  kazati i njegovo značenje!"</p> 
 <p><a name="an_2:10">2:10</a> Zvjezdari odgovoriše pred kraljem: "Nema na svijetu čovjeka  koji bi takvo što mogao otkriti kralju. I stoga nijedan kralj, ma kako velik i moćan, takvo što ne traži od čarobnika, gataoca  ili zvjezdara. </p> 
 <p><a name="an_2:11">2:11</a> Što tražiš, kralju, teško je, i nema ga tko  bi to mogao otkriti kralju osim bogova, koji ne borave među smrtnicima."</p> 
 <p><a name="an_2:12">2:12</a> Tada se kralj silno razgnjevi i razbjesni te naredi da  se pogube svi mudraci babilonski. </p> 
 <p><a name="an_2:13">2:13</a> Pošto je objavljena naredba  da se ubiju mudraci, potražiše i Daniela i njegove drugove da  ih pogube. </p> 
 <p><a name="an_2:14">2:14</a> No Daniel se mudrim i umnim riječima obrati na  Arjoka, zapovjednika kraljevskih straža, koji bijaše izišao da  pogubi mudrace babilonske. </p> 
 <p><a name="an_2:15">2:15</a> On reče Arjoku, zapovjedniku kraljevu:  "Zašto je kralj izdao tako strogu naredbu?" Arjok pripovjedi  Danielu, </p> 
 <p><a name="an_2:16">2:16</a> a Daniel otiđe kralju i zamoli da mu dade vremena  te će kralju otkriti što san znači.</p> 
 <p><a name="an_2:17">2:17</a> Daniel uđe u svoju kuću te sve kaza Hananiji, Mišaelu  i Azarji, svojim drugovima, </p> 
 <p><a name="an_2:18">2:18</a> da mole milosrđe u Boga Nebeskoga  radi te tajne, da Daniel i njegovi drugovi ne poginu s drugim  mudracima babilonskim. </p> 
 <p><a name="an_2:19">2:19</a> I objavi se tajna Danielu u noćnom  viđenju. A Daniel blagoslovi Boga Nebeskoga. </p> 
 <p><a name="an_2:20">2:20</a> Daniel prihvati  riječ i reče: "Bilo ime Božje blagoslovljeno odvijeka dovijeka, njegova je mudrost i sila.</p> 
 <p><a name="an_2:21">2:21</a> On mijenja doba i vremena, ruši i postavlja kraljeve, daje mudrost mudrima a znanje pronicavima.</p> 
 <p><a name="an_2:22">2:22</a> On otkriva dubine i tajne, zna što je u tminama i svjetlost prebiva u njega.</p> 
 <p><a name="an_2:23">2:23</a> Tebe, o Bože otaca mojih, slavim i hvalim što si mi dao mudrost i jakost! Evo, objavio si mi ono što smo te molili, objavio si nam što kralj traži."</p> 
 <p><a name="an_2:24">2:24</a> Daniel ode k Arjoku, kome bijaše kralj naredio da smakne  mudrace babilonske. Uđe i reče mu: "Ne ubijaj mudraca babilonskih!  Odvedi me kralju, pa ću mu otkriti što san znači." </p> 
 <p><a name="an_2:25">2:25</a> Arjok  žurno odvede Daniela kralju i reče: "Našao sam među izgnanicima  judejskim čovjeka koji će kralju kazati što san znači." </p> 
 <p><a name="an_2:26">2:26</a> Kralj  reče Danielu (koji se zvaše Baltazar): "Jesi li kadar kazati  mi san koji sam usnio i što znači?"</p> 
 <p><a name="an_2:27">2:27</a> Daniel odgovori pred kraljem: "Tajnu koju istražuje kralj  ne mogahu kralju otkriti mudraci, čarobnici, gataoci i zaklinjači; </p> 
 <p><a name="an_2:28">2:28</a> ali ima na nebu Bog koji objavljuje tajne i on je saopćio  kralju Nabukodonozoru ono što će biti na svršetku dana. Evo tvoje  sanje i onoga što ti se prividjelo na postelji:</p> 
 <p><a name="an_2:29">2:29</a> O kralju, na tvojoj ti postelji dođoše misli o tome što  će se dogoditi kasnije, a Otkrivatelj tajna saopćio ti je ono  što će biti. </p> 
 <p><a name="an_2:30">2:30</a> Iako nemam mudrosti više nego ostali smrtnici, ta mi je tajna objavljena samo zato da njezino značenje saopćim  kralju i da upoznaš misli svoga srca.</p> 
 <p><a name="an_2:31">2:31</a> Ti si, o kralju, imao viđenje: gle, kip, golem kip, vrlo  blistav, stajaše pred tobom, strašan za oči. </p> 
 <p><a name="an_2:32">2:32</a> Tome kipu glava  bijaše od čistog zlata, prsa i ruke od srebra, trbuh i bedra  od mjedi, </p> 
 <p><a name="an_2:33">2:33</a> gnjati od željeza, a stopala dijelom od željeza, dijelom od gline. </p> 
 <p><a name="an_2:34">2:34</a> Ti si promatrao: iznenada se odvali kamen  a da ga ne dodirnu ruka, pa udari u kip, u stopala od željeza  i gline te ih razbi. </p> 
 <p><a name="an_2:35">2:35</a> Tada se smrvi najednom željezo i glina, mjed, srebro i zlato, i sve postade kao pljeva na gumnu ljeti  i vjetar sve odnese bez traga. A kamen koji bijaše u kip udario  postade veliko brdo te napuni svu zemlju. </p> 
 <p><a name="an_2:36">2:36</a> To bijaše sanja;  a njezino ćemo značenje reći pred kraljem."</p> 
 <p><a name="an_2:37">2:37</a> "Ti, o kralju, kralju kraljeva, komu Bog Nebeski dade  kraljevstvo, silu moć i slavu - </p> 
 <p><a name="an_2:38">2:38</a> i u čije je ruke stavio,  gdje god se našli, sinove ljudske, životinje poljske, ptice nebeske  i postavio te gospodarom nad svim time - ti si glava od zlata. </p> 
 <p><a name="an_2:39">2:39</a> Poslije tebe ustat će drugo kraljevstvo, slabije od tvoga, pa treće, od mjedi, koje će gospodariti svom zemljom. </p> 
 <p><a name="an_2:40">2:40</a> A  četvrto kraljevstvo bit će tvrdo poput željeza, poput željeza  koje sve satire i mrvi; kao željezo koje razbija, skršit će i  razbit sva ona kraljevstva. </p> 
 <p><a name="an_2:41">2:41</a> Stopala koja si vidio, dijelom  glina a dijelom željezo, jesu podijeljeno kraljevstvo; imat će  nešto od čvrstoće željeza prema onome što si vidio željezo izmiješano  s glinom. </p> 
 <p><a name="an_2:42">2:42</a> Prsti stopala, dijelom željezo a dijelom glina:  kraljevstvo će biti dijelom čvrsto a dijelom krhko. </p> 
 <p><a name="an_2:43">2:43</a> A što  si vidio željezo izmiješano s glinom: oni će se miješati ljudskim  sjemenom, ali se neće držati zajedno, kao što se ni željezo ne  da pomiješati s glinom. </p> 
 <p><a name="an_2:44">2:44</a> U vrijeme ovih kraljeva Bog Nebeski  podići će kraljevstvo koje neće nikada propasti i neće prijeći  na neki drugi narod. Ono će razbiti i uništiti sva ona kraljevstva, a samo će stajati dovijeka - </p> 
 <p><a name="an_2:45">2:45</a> kao što si vidio da se kamen  s brijega odvalio a da ga ne dodirnu ruka te smrvio željezo,  mjed, glinu, srebro i zlato. Veliki je Bog saopćio kralju što  se ima dogoditi. Sanja je istinita, a tumačenje joj pouzdano."</p> 
 <p><a name="an_2:46">2:46</a> Nato kralj Nabukodonozor pade ničice i pokloni se pred  Danielom. Naredi da mu prinesu dar i kad. </p> 
 <p><a name="an_2:47">2:47</a> I reče kralj Danielu:  "Zaista, vaš je bog Bog nad bogovima i gospodar nad kraljevima, Otkrivatelj tajna, kad si mogao otkriti ovu tajnu." </p> 
 <p><a name="an_2:48">2:48</a> Kralj  uzvisi Daniela i dariva ga mnogim blistavim darovima. Postavi  ga upraviteljem sve pokrajine babilonske i starješinom svih mudraca  babilonskih. </p> 
 <p><a name="an_2:49">2:49</a> Daniel zamoli kralja da odredi za upravitelje  pokrajine babilonske Šadraka, Mešaka i Abed Nega, a Daniel ostade  na kraljevu dvoru.</p> 
 <p><a name="an_3:1">3:1</a> Kralj Nabukodonozor odredi da se načini zlatni kip, visok šezdeset  lakata i širok šest, i da ga postave u ravnici Duri, u pokrajini  babilonskoj. </p> 
 <p><a name="an_3:2">3:2</a> Kralj Nabukodonozor pozva satrape, namjesnike, upravitelje, savjetnike, rizničare, suce i zakonoznance i sve  namjesnike pokrajina da dođu na posvetu kipa što ga podiže kralj  Nabukodonozor. </p> 
 <p><a name="an_3:3">3:3</a> Tada se sakupiše satrapi, namjesnici, upravitelji, savjetnici, rizničari, suci i zakonoznanci i svi namjesnici  pokrajinske vlasti na posvetu kipa što ga podiže kralj Nabukodonozor.  I stadoše pred kip što podiže Nabukodonozor.</p> 
 <p><a name="an_3:4">3:4</a> Glasnik proglasi: "O narodi, plemena i jezici, evo što  vam se naređuje: </p> 
 <p><a name="an_3:5">3:5</a> u času kad začujete zvuke roga, frule, citre, sambuke, psaltira, gajda i svakovrsnih drugih glazbala, bacite  se na tlo i poklonite se zlatnome kipu što ga podiže kralj Nabukodonozor! </p> 
 <p><a name="an_3:6">3:6</a> Tko se ne baci na tlo i ne pokloni, bit će smjesta bačen u  peć užarenu." </p> 
 <p><a name="an_3:7">3:7</a> Zato, čim začuše zvuk roga, frule, citre, sambuke, psaltira, gajda i svakovrsnih drugih glazbala, baciše se na  tlo svi narodi, plemena i jezici klanjajući se zlatnome kipu  što ga podiže kralj Nabukodonozor.</p> 
 <p><a name="an_3:8">3:8</a> Uto dođoše neki Kaldejci i optužiše Judejce. </p> 
 <p><a name="an_3:9">3:9</a> Rekoše  kralju Nabukodonozoru: "O kralju, živ bio dovijeka! </p> 
 <p><a name="an_3:10">3:10</a> Ti si, kralju, naredio svakom čovjeku koji začuje zvuke roga, frule, citre, sambuke, psaltira, gajda i svakovrsnih drugih glazbala  da se baci na tlo i da se pokloni zlatnome kipu; </p> 
 <p><a name="an_3:11">3:11</a> a tko se  ne baci na tlo i ne pokloni, da bude bačen u peć užarenu. </p> 
 <p><a name="an_3:12">3:12</a> A  evo, ovdje su Judejci koje si postavio za upravitelje pokrajine  babilonske: Šadrak, Mešak i Abed Nego. Ti ljudi ne mare za te, o kralju; oni ne štuju tvojih bogova i nisu se poklonili zlatnome  kipu što si ga podigao."</p> 
 <p><a name="an_3:13">3:13</a> Nabukodonozor, bijesan i gnjevan, pozva Šadraka, Mešaka  i Abed Nega. Odmah ih dovedoše pred kralja. </p> 
 <p><a name="an_3:14">3:14</a> A Nabukodonozor  im reče: "Je li istina, Šadrače, Mešače i Abed Nego, da vi ne  štujete mojih bogova i da se ne klanjate zlatnome kipu što ga  podigoh? </p> 
 <p><a name="an_3:15">3:15</a> Jeste li voljni, čim začujete zvuk roga, frule,  citre, sambuke, psaltira, gajda i svakovrsnih drugih glazbala, baciti se na tlo i pokloniti se kipu što ga načinih? Ako li  mu se ne poklonite, bit ćete smjesta bačeni u peć užarenu; i  koji je taj bog koji bi vas izbavio iz ruke moje?"</p> 
 <p><a name="an_3:16">3:16</a> Šadrak, Mešak i Abed Nego odgovoriše kralju Nabukodonozoru:  "Ne treba da ti odgovorimo na to. </p> 
 <p><a name="an_3:17">3:17</a> Bog naš, kome služimo,  može nas izbaviti iz užarene peći i od ruke tvoje, kralju; on  će nas i izbaviti. </p> 
 <p><a name="an_3:18">3:18</a> No ako toga i ne učini, znaj, o kralju:  mi nećemo služiti tvojemu bogu niti ćemo se pokloniti kipu što  si ga podigao."</p> 
 <p><a name="an_3:19">3:19</a> Na te riječi kralj Nabukodonozor uskipje bijesom, a lice  mu se iznakazi na Šadraka, Mešaka i Abed Nega. </p> 
 <p><a name="an_3:20">3:20</a> On naredi  da se peć ugrije sedam puta jače no inače i jakim ljudima iz  svoje vojske zapovjedi da svežu Šadraka, Mešaka i Abed Nega i  bace u peć punu žarkoga ognja. </p> 
 <p><a name="an_3:21">3:21</a> Svezaše ih, dakle, i u plaštevima, obući i kapama baciše u zažarenu peć. </p> 
 <p><a name="an_3:22">3:22</a> Kako kraljeva zapovijed  bijaše žurna a peć preko mjere užarena, plamen ubi ljude koji  su bacali Šadraka, Mešaka i Abed Nega. </p> 
 <p><a name="an_3:23">3:23</a> A tri čovjeka - Šadrak, Mešak i Abed Nego - padoše svezani u zažarenu peć.</p> 
 <p><a name="an_3:24">3:24</a> I hodahu posred plamena hvaleći Boga, slaveći Gospoda. </p> 
 <p><a name="an_3:25">3:25</a> Stavši Azarja otvori usta i pomoli se usred ognja ovako: </p> 
 <p><a name="an_3:26">3:26</a> "Blagoslovljen i hvaljen budi, Gospode, Bože otaca naših, i neka ime tvoje bude slavljeno dovijeka! </p> 
 <p><a name="an_3:27">3:27</a> Pravedan si u svemu što učini nama, sva su tvoja djela istinita, svi tvoji putovi pravi, svi tvoji sudovi istina. </p> 
 <p><a name="an_3:28">3:28</a> Po pravdi si presudio u svemu što si poslao na nas i na sveti grad otaca naših, Jeruzalem: zbog naših si grijeha ovako postupio s nama, u istini i pravednosti. </p> 
 <p><a name="an_3:29">3:29</a> Zgriješili smo i počinili bezakonje odmetnuvši se od tebe, sagriješili teško; ne slušasmo naredbe tvoje. </p> 
 <p><a name="an_3:30">3:30</a> Nismo ih čuvali i nismo vršili što nam bijaše naređeno za naše dobro. </p> 
 <p><a name="an_3:31">3:31</a> Sve što si poslao na nas, sve što si nam učinio, pravedno si učinio. </p> 
 <p><a name="an_3:32">3:32</a> Kad si nas predao u ruke bezakonika, dušmana naših, najgorih odmetnika, i kralju nepravednom, najgorem na zemlji, </p> 
 <p><a name="an_3:33">3:33</a> te danas ne smijemo otvoriti usta: sramota i ruglo pokrivaju one koji ti služe i tebi se klanjaju. </p> 
 <p><a name="an_3:34">3:34</a> O, ne zapusti nas zauvijek, zbog imena svoga, i ne razvrgni Saveza svoga, </p> 
 <p><a name="an_3:35">3:35</a> ne uskrati nam svoje milosrđe zbog Abrahama, miljenika svoga; zbog Izaka, sluge svojega; zbog Izraela, sveca svojega, </p> 
 <p><a name="an_3:36">3:36</a> kojima si obećao umnožit' potomstvo kao zvijezde nebeske i kao pijesak na obali morskoj. </p> 
 <p><a name="an_3:37">3:37</a> Gospode, postadosmo najmanji među narodima, prezreni po svoj zemlji poradi grijeha svojih. </p> 
 <p><a name="an_3:38">3:38</a> Nemamo sada vojvode, proroka, kneza, paljenice, klanice, prinosa, kada, ni mjesta gdje da prinesemo prvence tebi </p> 
 <p><a name="an_3:39">3:39</a> Üi da nađemo milosrđe. No primi nas slomljene duše, duha ponizna! </p> 
 <p><a name="an_3:40">3:40</a> Kao paljenice ovnova i bikova, kao tisuće pretilih janjaca - takva nek' bude žrtva naša pred tobom danas da nas pomiri s tobom - jer se neće postidjeti oni koji se u te uzdaju. </p> 
 <p><a name="an_3:41">3:41</a> Odsada ćemo svim srcem slijediti tebe, tebe se bojati i tražiti lice tvoje. </p> 
 <p><a name="an_3:42">3:42</a> Ne postidi nas, već postupaj s nama po blagosti svojoj, po velikoj ljubavi svojoj! </p> 
 <p><a name="an_3:43">3:43</a> Izbavi nas, kao nekoć, čudesima svojim, proslavi ime svoje, Gospode! </p> 
 <p><a name="an_3:44">3:44</a> Neka se postide oni koji zlo čine slugama tvojim: neka se postide svoga nasilja i neka im sila skršena bude! </p> 
 <p><a name="an_3:45">3:45</a> Nek' znaju da si ti jedini Bog i Gospod, slavan po svoj zemlji!" Anđeo Gospodnji u užarenoj peći </p> 
 <p><a name="an_3:46">3:46</a> Kraljeve sluge koje ih bijahu bacile u peć neprestano  poticahu oganj zemnim uljem, smolom, kučinama i vinjagom, </p> 
 <p><a name="an_3:47">3:47</a> tako  te plamen lizaše četrdeset i devet lakata iznad peći. </p> 
 <p><a name="an_3:48">3:48</a> Buknuvši, spali Kaldejce koji se nađoše oko peći. </p> 
 <p><a name="an_3:49">3:49</a> No Anđeo Gospodnji  siđe u peć k Azarji i njegovim drugovima; izagna plamen ognja  iz peći </p> 
 <p><a name="an_3:50">3:50</a> te usred peći puhaše kao rosni lahor, a oganj ih  ne dodirnu niti im zadade bol ili kakvu neugodnost. Pjesma triju mladića </p> 
 <p><a name="an_3:51">3:51</a> Tada sva trojica zapjevaše u peći jednim glasom, slaveći  i blagoslivljajući Boga: </p> 
 <p><a name="an_3:52">3:52</a> "Blagoslovljen budi, Gospodine, Bože otaca naših, hvaljen i uzvisivan dovijeka! Blagoslovljeno, slavno i sveto ime tvoje, hvaljeno i uzvisivano dovijeka! </p> 
 <p><a name="an_3:53">3:53</a> Blagoslovljen budi u Domu svete slave svoje, hvaljen i slavljen dovijeka! </p> 
 <p><a name="an_3:54">3:54</a> Blagoslovljen budi na prijestolju kraljevstva svoga, hvaljen i uzvisivan dovijeka! </p> 
 <p><a name="an_3:55">3:55</a> Blagoslovljen, ti što istražuješ bezdane i sjediš nad kerubima, hvaljen i uzvisivan dovijeka! </p> 
 <p><a name="an_3:56">3:56</a> Blagoslovljen budi na svodu nebeskom, hvaljen i slavljen dovijeka! </p> 
 <p><a name="an_3:57">3:57</a> Sva djela Gospodnja, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:58">3:58</a> Anđeli Gospodnji, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:59">3:59</a> Nebesa, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:60">3:60</a> Sve vode nad nebesima, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:61">3:61</a> Sve sile Gospodnje, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:62">3:62</a> Sunce i mjeseče, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:63">3:63</a> Zvijezde nebeske, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:64">3:64</a> Sve kiše i rose, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:65">3:65</a> Svi vjetrovi, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:66">3:66</a> Ognju i žare, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:67">3:67</a> Studeni i vrućino, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:68">3:68</a> Rose i mrazovi, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:69">3:69</a> Lede i studeni, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:70">3:70</a> Tuče i snijezi, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:71">3:71</a> Noći i dani, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:72">3:72</a> Svjetlo i tmino, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:73">3:73</a> Munje i oblaci, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:74">3:74</a> Zemlja neka blagoslivlje Gospoda: neka ga hvali i uzvisuje dovijeka! </p> 
 <p><a name="an_3:75">3:75</a> Bregovi i brežuljci, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:76">3:76</a> Sve raslinstvo na zemlji, blagoslivljaj Gospoda: hvalite i uzvisujte ga dovijeka! </p> 
 <p><a name="an_3:77">3:77</a> Izvori, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:78">3:78</a> Mora i rijeke, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:79">3:79</a> Kitovi i sve što se miče u vodama, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:80">3:80</a> Ptice nebeske, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:81">3:81</a> Sve divlje i pitome životinje, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:82">3:82</a> Sinovi ljudski, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:83">3:83</a> Izraele, blagoslivljaj Gospoda: hvali i uzvisuj ga dovijeka! </p> 
 <p><a name="an_3:84">3:84</a> Svećenici Gospodnji, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:85">3:85</a> Sluge Gospodnje, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:86">3:86</a> Dusi i duše pravednih, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:87">3:87</a> Sveti i ponizni srcem, blagoslivljajte Gospoda: hvalite i uzvisujte ga dovijeka! </p> 
 <p><a name="an_3:88">3:88</a> Hananijo, Azarjo, Mišaele, blagoslivljajte Gospoda: hvalite i uzvisujte ga dovijeka! Jer on nas je spasio od Podzemlja, on nas je istrgao iz ruke smrti, on nas je izbavio iz peći užarene, on nas je izbavio iz plamena. </p> 
 <p><a name="an_3:89">3:89</a> Slavite Gospoda jer je dobar, jer je vječna ljubav njegova! </p> 
 <p><a name="an_3:90">3:90</a> Svi štovatelji Gospodnji, blagoslivljajte Boga nad bogovima, hvalite i zahvaljujte, jer vječna je ljubav njegova!"]</p> 
 <p><a name="an_3:24">3:24</a> Tada se kralj Nabukodonozor zaprepasti i brzo ustade.  Zapita svoje savjetnike: "Nismo li bacili ova tri čovjeka svezana  u oganj?" Oni odgovoriše: "Jesmo, kralju!" </p> 
 <p><a name="an_3:25">3:25</a> On reče: "Ali  ja vidim četiri čovjeka, odriješeni šeću po vatri i ništa im  se zlo ne događa; četvrti je sličan sinu Božjemu."</p> 
 <p><a name="an_3:26">3:26</a> Nabukodonozor priđe vratima užarene peći i viknu: "Šadrače, Mešače i Abed Nego, sluge Boga Višnjega, iziđite i dođite ovamo!" Tada iziđoše iz ognja Šadrak, Mešak i Abed Nego.</p> 
 <p><a name="an_3:27">3:27</a> Sakupiše se satrapi, starješine, upravitelji i kraljevi  savjetnici da vide te ljude: oganj ne bijaše naudio njihovu tijelu, kosa im na glavi neopaljena, plaštevi im neoštećeni, nikakav  se zadah ognja ne bijaše uhvatio njih. </p> 
 <p><a name="an_3:28">3:28</a> Nabukodonozor viknu:  "Blagoslovljen bio Bog Šadrakov, Mešakov i Abed Negov, koji je  poslao svog anđela i izbavio svoje sluge, one koji se uzdahu  u njega te se ne pokoriše kraljevoj naredbi, već radije predadoše  svoje tijelo ognju negoli da štuju ili se klanjaju drugome osim  svome Bogu! </p> 
 <p><a name="an_3:29">3:29</a> Naređujem dakle: O narodi, plemena i jezici,  svatko između vas tko bi pogrdio Boga Šadrakova, Mešakova i Abed  Negova neka bude raskomadan, a njegova kuća pretvorena u smetlište, jer nema boga koji bi mogao izbaviti kao ovaj."</p> 
 <p><a name="an_3:30">3:30</a> Tada kralj uzvisi Šadraka, Mešaka i Abed Nega na visoke  položaje u pokrajini babilonskoj.</p> 
 <p><a name="an_3:31">3:31</a> Nabukodonozor, kralj, svim plemenima, narodima i jezicima  po svoj zemlji: Obilovali mirom! </p> 
 <p><a name="an_3:32">3:32</a> Svidjelo mi se obznaniti  vam znakove i čudesa što ih na meni učini Bog Svevišnji.</p> 
 <p><a name="an_3:33">3:33</a> Znakovi njegovi kako su veliki! Čudesa njegova kako silna! Kraljevstvo njegovo - kraljevstvo vječno! Vlast njegova za sva pokoljenja!</p> 
 <p><a name="an_4:1">4:1</a> Ja, Nabukodonozor, življah mirno u svojoj kući i sretno u svojoj  palači, </p> 
 <p><a name="an_4:2">4:2</a> kad vidjeh sanju koja me uplašila. Utvare i viđenja  što su mi se na mom ležaju vrzla po glavi uznemiriše me. </p> 
 <p><a name="an_4:3">4:3</a> I  naredih: neka mi pozovu sve mudrace babilonske da mi kažu što  sanja znači. </p> 
 <p><a name="an_4:4">4:4</a> Dođoše gataoci, čarobnici, zvjezdari i tumači  znakova: ja im rekoh svoju sanju, a oni mi ne znadoše reći njezino  značenje. </p> 
 <p><a name="an_4:5">4:5</a> Tada dođe preda me Daniel, koji je nazvan Baltazar  prema imenu moga boga, i u komu prebiva duh Boga Svetoga. Ja  mu pripovjedih svoju sanju:</p> 
 <p><a name="an_4:6">4:6</a> "Baltazare, starješino gatalaca, znam da u tebi prebiva  duh Boga Svetoga i da ti nijedna tajna nije preteška: evo sanje  što je imah: daj mi njezino značenje. </p> 
 <p><a name="an_4:7">4:7</a> Evo viđenja što mi se  na postelji vrzlo po glavi: Pogledam, kad evo jedno stablo usred zemlje vrlo veliko.</p> 
 <p><a name="an_4:8">4:8</a> Stablo poraste, postade snažno, visina mu doseže nebo, vidjelo se s krajeva zemlje.</p> 
 <p><a name="an_4:9">4:9</a> Krošnja mu bijaše lijepa, plodovi obilni; na njemu je bilo hrane za sve, u njegovoj sjeni počivaše zvijerje poljsko, na njegovim se granama gnijezdile ptice nebeske i svako se tijelo hranilo od njega.</p> 
 <p><a name="an_4:10">4:10</a> Ja promatrah viđenja što su mi se na mojoj postelji vrzla po glavi kad, evo, Stražar, Svetac, silazi s neba,</p> 
 <p><a name="an_4:11">4:11</a> silnim glasom viče: 'Posijecite stablo, okrešite mu grane, počupajte mu lišće, pobacajte plodove! Neka se životinje razbjegnu ispod njega i ptice s grana njegovih!</p> 
 <p><a name="an_4:12">4:12</a> U zemlji ostavite panj i korijenje u gvozdenim i mjedenim okovima, u travi poljskoj! Neka ga pere rosa nebeska, i travu zemaljsku neka dijeli sa zvijerjem poljskim!</p> 
 <p><a name="an_4:13">4:13</a> Neka mu se promijeni srce čovječje, srce životinjsko nek' mu se dade! Sedam vremena neka prođe nad njim!</p> 
 <p><a name="an_4:14">4:14</a> Tako su presudili Stražari, tako su odlučili Sveci, da sve živo upozna kako Svevišnji ima vlast nad kraljevstvom ljudskim: on ga daje kome hoće i postavlja nad njim najnižega od ljudi!'</p> 
 <p><a name="an_4:15">4:15</a> Ovo je sanja što je vidjeh ja, kralj Nabukodonozor. A  ti, Baltazare, reci mi njezino značenje, jer mi nijedan od mudraca  moga kraljevstva to ne može reći; ti možeš, jer u tebi je duh  Boga Svetoga."</p> 
 <p><a name="an_4:16">4:16</a> Tada se Daniel, nazvan Baltazar, načas smete i prestraši  u svojim mislima. Kralj reče: "Baltazare, ne daj se zbuniti ovom  sanjom i njezinim značenjem!" Baltazar odgovori: "Gospodaru moj, ova sanja neka bude tvojim dušmanima i njezino značenje tvojim  mrziteljima! </p> 
 <p><a name="an_4:17">4:17</a> Stablo koje si vidio, veliko i snažno, koje  seže sve do neba i vidi se po svoj zemlji, </p> 
 <p><a name="an_4:18">4:18</a> krošnje lijepe  i plodova obilnih na kojem bijaše hrane za sve i pod kojim počiva  zvijerje poljsko, a na njegovim se granama gnijezde ptice nebeske: </p> 
 <p><a name="an_4:19">4:19</a> to si ti, o kralju, koji si velik i moćan, veličina ti se  povećala i dosegla do neba, a tvoja vlast do krajeva zemlje. </p> 
 <p><a name="an_4:20">4:20</a> A što je vidio kralj kako Stražar, Svetac, silazi s neba  te govori: 'Posijecite stablo, raskomadajte ga, no njegov panj  i korijenje ostavite u zemlji, u gvozdenim i mjedenim okovima, u travi poljskoj, neka ga pere rosa nebeska i dio neka mu bude  sa zvijerjem poljskim dok ne prođe sedam vremena nad njim' - </p> 
 <p><a name="an_4:21">4:21</a> ovo je značenje, o kralju, odluka Svevišnjega što će se ispuniti  na mom gospodaru kralju:</p> 
 <p><a name="an_4:22">4:22</a> Izagnat će te iz društva ljudi i sa životinjama ćeš poljskim boraviti; hranit ćeš se travom kao goveda, tebe će prati rosa nebeska; sedam će vremena proći nad tobom dok ne upoznaš da Svevišnji ima vlast nad kraljevstvom ljudskim i da ga daje kome on hoće.</p> 
 <p><a name="an_4:23">4:23</a> A što se reklo 'Ostavite panj i korijenje stabla' - tvoje  će se kraljevstvo obnoviti čim spoznaš da Nebesa imaju svu vlast. </p> 
 <p><a name="an_4:24">4:24</a> Zato, kralju, neka ti bude mio moj savjet: iskupi svoje grijehe  pravednim djelima i svoja bezakonja milosrđem prema siromasima, da bi ti potrajala sreća."</p> 
 <p><a name="an_4:25">4:25</a> Sve se to dogodi kralju Nabukodonozoru. </p> 
 <p><a name="an_4:26">4:26</a> Dvanaest  mjeseci kasnije, šetajući babilonskim kraljevskim dvorom, </p> 
 <p><a name="an_4:27">4:27</a> kralj  govoraše: "Nije li to taj veliki Babilon što ga ja sagradih da  mi bude kraljevskom prijestolnicom - snagom svoje moći, na slavu  svoga veličanstva?"</p> 
 <p><a name="an_4:28">4:28</a> Još bijahu te riječi u ustima njegovim kad s neba dođe  glas:  "Tebi se objavljuje, kralju Nabukodonozore! Kraljevstvo ti se oduzelo;</p> 
 <p><a name="an_4:29">4:29</a> bit ćeš izagnan iz društva ljudi, sa životinjama ćeš poljskim boraviti; hranit ćeš se travom kao goveda, i sedam će vremena proći nad tobom dok ne spoznaš da Svevišnji ima vlast nad kraljevstvom ljudskim, i da ga on daje kome hoće."</p> 
 <p><a name="an_4:30">4:30</a> I smjesta se riječ izvrši na Nabukodonozoru: bi izagnan  iz društva ljudi, jeđaše travu kao goveda, prala ga rosa nebeska;  vlasi mu narastoše poput orlova perja, a njegovi nokti kao ptičje  pandže. </p> 
 <p><a name="an_4:31">4:31</a> "Pošto se navršiše određeni dani, ja, Nabukodonozor,  podigoh oči prema nebu, razum mi se vrati, tada blagoslovih Svevišnjega hvaleći i uzvisujući onoga koji živi dovijeka: njegovo je kraljevstvo - kraljevstvo vječno, njegova je vlast za sva pokoljenja.</p> 
 <p><a name="an_4:32">4:32</a> Stanovnici zemlje - upravo kao da ih i nema: po svojoj volji postupa on s vojskom nebeskom i sa žiteljima zemaljskim. Nitko ne može zaustaviti njegovu ruku ili mu kazati: 'Što to radiš?'</p> 
 <p><a name="an_4:33">4:33</a> U isti čas razum mi se vrati, i na slavu moje kraljevske  časti vrati mi se veličanstvo i sjaj; moji me savjetnici i velikaši  potražiše, bih uspostavljen u kraljevsku čast i moja veličina  još poraste. </p> 
 <p><a name="an_4:34">4:34</a> Sada ja, Nabukodonozor, hvalim, uzvisujem i slavim Kralja nebeskoga, čija su sva djela istina, svi putovi pravda i koji može poniziti one koji hode u oholosti."</p> 
 <p><a name="an_5:1">5:1</a> Kralj Baltazar priredi veliku gozbu tisući svojih velikaša;  s njima je pio vino. </p> 
 <p><a name="an_5:2">5:2</a> Opijen vinom, Baltazar naredi da se donese  zlatno i srebrno suđe koje njegov otac Nabukodonozor bijaše oteo  iz jeruzalemskog Svetišta, pa da iz njega pije kralj, njegovi  velikaši, njegove žene i suložnice. </p> 
 <p><a name="an_5:3">5:3</a> Donesoše dakle zlatno  i srebrno suđe oteto iz Božjega doma u Jeruzalemu i stadoše piti  iz njega kralj i njegovi velikaši, njegove žene i suložnice. </p> 
 <p><a name="an_5:4">5:4</a> Pili su vino i slavili svoje bogove od zlata i srebra, mjedi  i željeza, drva i kamena.</p> 
 <p><a name="an_5:5">5:5</a> Iznenada se pojaviše prsti čovječje ruke koji stadoše  pisati, nasuprot velikom svijećnjaku, po okrečenu zidu kraljevskog  dvora, i kralj vidje dlan ruke koja pisaše. </p> 
 <p><a name="an_5:6">5:6</a> Kralj problijedje, misli ga uznemiriše, zglobovi njegovih kukova popustiše i koljena  mu stadoše udarati jedno o drugo. </p> 
 <p><a name="an_5:7">5:7</a> Glasno dozva čarobnike,  zvjezdare i gataoce. I reče kralj mudracima babilonskim: "Tko  pročita ovo pismo i otkrije mi njegov smisao, bit će obučen u  grimiz, oko vrata nosit će zlatan lanac i bit će treći u kraljevstvu." </p> 
 <p><a name="an_5:8">5:8</a> Pristupe svi mudraci kraljevi, ali ne mogoše pročitati pismo  niti mu otkriti značenje. </p> 
 <p><a name="an_5:9">5:9</a> Kralj se Baltazar zbog toga silno  uplaši, problijedje, a njegovi velikaši ostadoše zbunjeni.</p> 
 <p><a name="an_5:10">5:10</a> Kraljica, čuvši riječi kralja i velikaša, uđe u gozbenu  dvoranu i reče: "Kralju, živ bio dovijeka! Neka se tvoje misli  ne uznemiruju i tvoje lice neka ne blijedi! </p> 
 <p><a name="an_5:11">5:11</a> Ima u tvome kraljevstvu  čovjek u kome prebiva duh Boga Svetoga. Još za vremena tvoga  oca nađe se u njemu svjetlo, razum i mudrost slična mudrosti  bogova. I zato ga kralj Nabukodonozor, otac tvoj, imenova starješinom  čarobnika, gatalaca, zvjezdara i mudraca. </p> 
 <p><a name="an_5:12">5:12</a> Budući da se u  tom Danielu - koga kralj bijaše nazvao Baltazarom - našao duh  izvanredan, znanje, bistrina, vještina da tumači sanje, da rješava  zagonetke i da razrješuje teškoće, pozovi stoga Daniela i on  će ti kazati značenje."</p> 
 <p><a name="an_5:13">5:13</a> Dovedoše Daniela pred kralja, a kralj ga upita: "Jesi  li ti Daniel, jedan od izgnanika judejskih koje dovede iz Judeje  kralj moj otac? </p> 
 <p><a name="an_5:14">5:14</a> Čujem da duh Božji prebiva na tebi i da je  u tebi svjetlo, razum i mudrost izvanredna. </p> 
 <p><a name="an_5:15">5:15</a> Dovedoše mi mudrace  i čarobnike da pročitaju ovo pismo i da mi reknu njegovo značenje, ali oni nisu kadri otkriti mi njegov smisao. </p> 
 <p><a name="an_5:16">5:16</a> A čujem da  si ti kadar dati tumačenja i da razrješuješ teškoće. Ako si dakle  kadar pročitati ovo pismo i reći mi njegovo značenje, bit ćeš  odjeven u grimiz i nosit ćeš zlatan lanac oko vrata i bit ćeš  treći u kraljevstvu."</p> 
 <p><a name="an_5:17">5:17</a> Daniel prihvati riječ i odgovori kralju: "Tvoji darovi  neka ti ostanu, i svoje poklone daj drugima! A ja ću pročitati  ovo pismo kralju i kazat ću mu njegovo značenje. </p> 
 <p><a name="an_5:18">5:18</a> O kralju, Bog je Svevišnji dao kraljevstvo, veličinu, veličanstvo i slavu  Nabukodonozoru, ocu tvome. </p> 
 <p><a name="an_5:19">5:19</a> Zbog veličine koju mu bijaše dao  drhtahu od straha pred njim narodi, plemena i jezici: on ubijaše  po svojoj volji, ostavljaše na životu koga je htio, uzdizaše  koga je htio, ponizivaše koga je htio. </p> 
 <p><a name="an_5:20">5:20</a> No kad mu se srce  uzdiglo i duh uzobijestio do drskosti, tada bi oboren sa svoga  kraljevskog prijestolja i slava mu bijaše oduzeta. </p> 
 <p><a name="an_5:21">5:21</a> Bi izagnan  iz ljudskog društva i srce mu posta slično životinjskom: prebivaše  s divljim magarcima; poput goveda jeđaše travu; nebeska je rosa  prala njegovo tijelo, dok ne spozna da Svevišnji Bog ima vlast  nad kraljevstvom ljudskim i stavlja mu na čelo onoga koga on  hoće. </p> 
 <p><a name="an_5:22">5:22</a> No ti, Baltazare, sine njegov, nisi ponizio srce svoje, iako si znao sve ovo: </p> 
 <p><a name="an_5:23">5:23</a> ti si se podigao protiv Gospoda Nebeskoga, dao si da ti donesu suđe iz njegova Doma i pili ste vino iz  njega ti, tvoji velikaši, tvoje žene i tvoje suložnice, hvaleći  bogove od zlata i srebra, od mjedi i željeza, od drva i kamena, koji ne vide, ne čuju niti razumiju, a nisi dao slavu Bogu koji  u svojoj ruci drži dah tvoj i sve tvoje putove. </p> 
 <p><a name="an_5:24">5:24</a> I zato on  posla ovu ruku koja napisa ovo pismo."</p> 
 <p><a name="an_5:25">5:25</a> "A evo što je napisano: Mene, Mene, Tekel, Parsin. </p> 
 <p><a name="an_5:26">5:26</a> A  te riječi znače: Mene: izmjerio je Bog tvoje kraljevstvo i učinio  mu kraj; </p> 
 <p><a name="an_5:27">5:27</a> Tekel: bio si vagnut na tezulji i nađen si prelagan; </p> 
 <p><a name="an_5:28">5:28</a> Parsin: razdijeljeno je tvoje kraljevstvo i predano Medijcima  i Perzijancima."</p> 
 <p><a name="an_5:29">5:29</a> Tada Baltazar naredi da Daniela obuku u grimiz, da mu  oko vrata objese zlatan lanac i da ga proglase trećim u kraljevstvu.</p> 
 <p><a name="an_5:30">5:30</a> Iste te noći kaldejski kralj Baltazar bi ubijen.</p> 
 <p><a name="an_6:1">6:1</a> A Darije Medijac preuze kraljevstvo, star već šezdeset i dvije  godine. </p> 
 <p><a name="an_6:2">6:2</a> Svidjelo se Dariju da postavi nad svojim kraljevstvom  stotinu i dvadeset satrapa da budu nad svim kraljevstvom. </p> 
 <p><a name="an_6:3">6:3</a> Njima  na čelo stavi tri pročelnika - Daniel bijaše jedan od njih -  kojima će satrapi polagati račun da se ne bi dosađivalo kralju. </p> 
 <p><a name="an_6:4">6:4</a> Daniel se toliko isticaše svojim izvanrednim duhom iznad pročelnika  i satrapa te kralj mišljaše da ga postavi nad svim kraljevstvom.</p> 
 <p><a name="an_6:5">6:5</a> Tada pročelnici i satrapi stadoše tražiti povod, štogod  oko državne uprave, zbog čega bi mogli optužiti Daniela; ali  ne mogoše na njemu naći ništa takvo, ništa zbog čega bi ga prekorili, jer bijaše vjeran, na njemu ni nemara ni ogrešenja. </p> 
 <p><a name="an_6:6">6:6</a> Ti ljudi  rekoše tada: "Nećemo naći nikakva povoda protiv Daniela, osim  da nađemo nešto protiv njega u zakonu njegova Boga."</p> 
 <p><a name="an_6:7">6:7</a> Tada pročelnici i satrapi navališe na kralja te mu rekoše:  "O kralju Darije, živ bio dovijeka! </p> 
 <p><a name="an_6:8">6:8</a> Svi pročelnici kraljevstva, predstojnici i satrapi, savjetnici i namjesnici složiše se u  tome da bi trebalo da kralj izda naredbu i zabranu: svaki onaj  koji bi u roku od trideset dana upravio molbu bilo na kojega  boga ili čovjeka, osim na tebe, o kralju, bit će bačen u lavsku  jamu. </p> 
 <p><a name="an_6:9">6:9</a> O kralju, potvrdi tu zabranu i potpiši naredbu da bude  neopoziva prema nepromjenljivom medijsko-perzijskom zakonu!"</p> 
 <p><a name="an_6:10">6:10</a> Nato kralj Darije potpisa pismo i zabranu.</p> 
 <p><a name="an_6:11">6:11</a> Saznavši Daniel da je spis potpisan, otiđe u svoju kuću.  Prozori gornje sobe bijahu otvoreni prema Jeruzalemu. Tu je on  tri puta na dan padao na koljena blagoslivljajući, moleći i hvaleći  Boga, kako je uvijek činio. </p> 
 <p><a name="an_6:12">6:12</a> Oni ljudi nahrupiše i nađoše  Daniela gdje moli i zaziva svoga Boga. </p> 
 <p><a name="an_6:13">6:13</a> Tada odoše i pred  kraljem se pozvaše na kraljevsku zabranu: "Zar ti nisi potpisao  zabranu prema kojoj će svaki onaj koji bi u vremenu od trideset  dana upravio molbu na nekoga boga ili čovjeka, osim na tebe,  o kralju, biti bačen u lavsku jamu?" Kralj odgovori: "Tako je  odlučeno po nepromjenljivom medijsko-perzijskom zakonu." </p> 
 <p><a name="an_6:14">6:14</a> Tada  rekoše kralju: "Daniel, onaj od izgnanika judejskih, ne mari  za tebe, o kralju, ni za tvoju zabranu koju si potpisao: tri  puta na dan obavlja svoju molitvu."</p> 
 <p><a name="an_6:15">6:15</a> Čuvši te riječi, kralj se vrlo ražalosti i odluči spasiti  Daniela. Sve do sunčeva zalaza nastojaše da ga spasi. </p> 
 <p><a name="an_6:16">6:16</a> Ali  oni ljudi navališe na kralja govoreći: "Znaj, o kralju, da prema  medijsko-perzijskom zakonu nijedna kraljevska zabrana ili odluka  ne može biti opozvana!"</p> 
 <p><a name="an_6:17">6:17</a> Tada kralj naredi da dovedu Daniela i da ga bace u lavsku  jamu. Kralj reče Danielu: "Bog tvoj, kome tako postojano služiš, neka te izbavi." </p> 
 <p><a name="an_6:18">6:18</a> Donesoše kamen i staviše ga jami na otvor.  Kralj ga zapečati prstenom svojim i prstenom svojih velikaša, da se ništa ne mijenja za Daniela.</p> 
 <p><a name="an_6:19">6:19</a> Kralj se vrati u svoj dvor i provede noć ne okusivši  jela i ne dopustivši da mu dovedu suložnice. Nije mogao usnuti. </p> 
 <p><a name="an_6:20">6:20</a> Kralj ustade u ranu zoru, kad se danilo, i pođe brzo k lavskoj  jami. </p> 
 <p><a name="an_6:21">6:21</a> Kad se primače blizu, viknu žalosnim glasom Danielu:  "Daniele, slugo Boga živoga, je li te Bog, kome postojano služiš, mogao izbaviti od lavova?" </p> 
 <p><a name="an_6:22">6:22</a> Daniel odgovori: "O kralju, živ  bio dovijeka! </p> 
 <p><a name="an_6:23">6:23</a> Moj je Bog poslao svog Anđela; zatvorio je  ralje lavovima te mi ne naudiše, jer sam nedužan pred njim. Pa  i pred tobom, o kralju, ja sam bez krivice." </p> 
 <p><a name="an_6:24">6:24</a> Kralj se vrlo  obradova i naredi da Daniela izvade iz jame. Izvadiše Daniela  iz jame neozlijeđena, jer se bijaše uzdao u svoga Boga. </p> 
 <p><a name="an_6:25">6:25</a> Kralj  zapovjedi da dovedu one ljude koji bijahu optužili Daniela i  da ih bace u lavsku jamu - njih, njihove žene i njihovu djecu:  i prije nego dodirnuše tlo, lavovi ih zgrabiše i smrviše im kosti.</p> 
 <p><a name="an_6:26">6:26</a> Nato kralj Darije napisa svim plemenima, narodima i jezicima  što stanuju po svoj zemlji: "Obilovali mirom! </p> 
 <p><a name="an_6:27">6:27</a> Evo naredbe  koju donosim: u svemu mojem kraljevstvu neka se ljudi boje i  neka dršću pred Bogom Danielovim: On je Bog živi, on ostaje dovijeka! Njegovo kraljevstvo neće propasti, njegovoj vlasti nema kraja!</p> 
 <p><a name="an_6:28">6:28</a> On izbavlja i spasava, čini znake i čudesa na nebesima i na zemlji! On je spasio Daniela iz šapa lavljih!"</p> 
 <p><a name="an_6:29">6:29</a> Daniel bijaše sretan za vladanja Darija i za vladanja Kira  Perzijanca. </p> 
 <p><a name="an_7:1">7:1</a> Prve godine Baltazara, kralja babilonskoga, usni Daniel san:  utvare mu se na postelji vrzle glavom. Sažeto zapisa što je usnio.</p> 
 <p><a name="an_7:2">7:2</a> Kazivaše ovako: Noću u viđenju pogledah, kad eno: četiri vjetra nebeska uzbibaše  veliko more. </p> 
 <p><a name="an_7:3">7:3</a> Četiri goleme nemani iziđoše iz mora, svaka drukčija.  Prva bijaše kao lav, a krila joj orlovska. </p> 
 <p><a name="an_7:4">7:4</a> Dok je promatrah, krila joj se iščupaše, diže se ona sa zemlje i uspravi na noge  kao čovjek, i bijaše joj dano srce čovječje. </p> 
 <p><a name="an_7:5">7:5</a> Kad eno druga  neman: gle, sasvim drukčija: kao medvjed, s jedne strane uspravljena, tri joj rebra u raljama, među zubima. I bijaše joj rečeno: "Ustani, nažderi se mesa!" </p> 
 <p><a name="an_7:6">7:6</a> Gledah dalje, i evo: treća neman kao leopard, na leđima joj četiri ptičja krila: imaše četiri glave, i dana  joj je moć. </p> 
 <p><a name="an_7:7">7:7</a> Zatim, u noćnim viđenjima, pogledah, kad eno:  četvrta neman, strahovita, užasna, izvanredno snažna: imaše velike  gvozdene zube; ona žderaše, mrvljaše, a što preostade, gazila  je nogama. Razlikovala se od prijašnjih nemani i imaše deset  rogova. </p> 
 <p><a name="an_7:8">7:8</a> Promatrah joj rogove, i gle: među njima poraste jedan  mali rog; i pred tim se rogom iščupaše tri prijašnja roga. I  gle, na tome rogu oči kao oči čovječje i usta koja govorahu velike  hule. </p> 
 <p><a name="an_7:9">7:9</a> Gledao sam: Prijestolja bjehu postavljena i Pradavni sjede. Odijelo mu bijelo poput snijega; vlasi na glavi kao čista vuna. Njegovo prijestolje kao plamenovi ognjeni i točkovi kao žarki oganj.</p> 
 <p><a name="an_7:10">7:10</a> Rijeka ognjena tekla, izvirala ispred njega. Tisuću tisuća služahu njemu, mirijade stajahu pred njim. Sud sjede, knjige se otvoriše.</p> 
 <p><a name="an_7:11">7:11</a> Ja gledah tada, zbog buke velikih hula što ih govoraše  rog, i dok gledah, neman bi ubijena, njezino tijelo raskomadano  i predano ognju. </p> 
 <p><a name="an_7:12">7:12</a> Ostalim nemanima vlast bi oduzeta, ali im  duljina života bi na jedno vrijeme i rok. </p> 
 <p><a name="an_7:13">7:13</a> Gledah u noćnim viđenjima i gle, na oblacima nebeskim dolazi kao Sin čovječji. On se približi Pradavnome i dovedu ga k njemu.</p> 
 <p><a name="an_7:14">7:14</a> Njemu bi predana vlast, čast i kraljevstvo, da mu služe svi narodi, plemena i jezici. Vlast njegova vlast je vječna i nikada neće proći, kraljevstvo njegovo neće propasti.</p> 
 <p><a name="an_7:15">7:15</a> Meni, Danielu, smete se zbog toga sav duh, viđenja mi  se vrzoše glavom, svega me prestraviše. </p> 
 <p><a name="an_7:16">7:16</a> Pristupih jednome  od onih koji stajahu ondje i zamolih ga da mi rekne istinu o  svemu tome. On mi odgovori i kaza mi značenje:</p> 
 <p><a name="an_7:17">7:17</a> "One četiri goleme nemani jesu četiri kralja koji će  se dići na zemlji. </p> 
 <p><a name="an_7:18">7:18</a> Ali će od njih kraljevstvo preuzeti Sveci  Svevišnjega i oni će ga posjedovati za vijeke vjekova."</p> 
 <p><a name="an_7:19">7:19</a> Zaželjeh tada saznati istinu o četvrtoj nemani, onoj  koja se razlikovaše od svih drugih, bila izvanredno strašna,  imala gvozdene zube i mjedene pandže i koja je žderala i mrvila  i nogama gazila što preostajaše; </p> 
 <p><a name="an_7:20">7:20</a> i o deset rogova što bijahu  na njezinoj glavi, i o drugom rogu koji poraste dok tri prva  otpadoše - o rogu koji imaše oči i usta što govorahu velike hule  i koji bijaše veći nego drugi rogovi. </p> 
 <p><a name="an_7:21">7:21</a> I gledao sam kako ovaj  rog ratuje protiv Svetaca te ih nadvladava, </p> 
 <p><a name="an_7:22">7:22</a> dok ne dođe Pradavni, koji dosudi pravdu Svecima Svevišnjega, i dok ne dođe vrijeme  kad Sveci zaposjedoše kraljevstvo. </p> 
 <p><a name="an_7:23">7:23</a> On reče: "Četvrta neman bit će četvrto kraljevstvo na zemlji, različito od svih kraljevstava. Progutat će svu zemlju, zgazit' je i smrviti.</p> 
 <p><a name="an_7:24">7:24</a> A deset rogova: Od ovoga kraljevstva nastat će deset kraljeva, a iza njih će se podići jedan drugi različit od onih prvih - i oborit će tri kralja.</p> 
 <p><a name="an_7:25">7:25</a> On će huliti na Svevišnjega, zatirati Svece Svevišnjega; pomišljat će da promijeni blagdane i Zakon, i Sveci će biti predani u njegove ruke na jedno vrijeme i dva vremena i polovinu vremena.</p> 
 <p><a name="an_7:26">7:26</a> Tada će sjesti Sud, vlast mu oduzeti, razoriti, sasvim uništiti.</p> 
 <p><a name="an_7:27">7:27</a> A kraljevstvo, vlast i veličanstvo pod svim nebesima dat će se puku Svetaca Svevišnjega. Kraljevstvo njegovo kraljevstvo je vječno, i sve vlasti služit će mu i pokoravati se njemu."</p> 
 <p><a name="an_7:28">7:28</a> Ovdje se završava izvještaj. Ja, Daniel, bijah vrlo potresen  u svojim mislima i lice mi problijedje, ali sve ovo sačuvah u  srcu svojemu.</p> 
 <p><a name="an_8:1">8:1</a> Treće godine kralja Baltazara ukaza se meni, Danielu, viđenje  poslije onoga koje mi se ukazalo prije. </p> 
 <p><a name="an_8:2">8:2</a> Gledah viđenje, i  dok gledah, nađoh se u Šušanu, čvrstu gradu u pokrajini Elamu;  i u viđenju se vidjeh na rijeci Ulaju. </p> 
 <p><a name="an_8:3">8:3</a> Podigoh oči, i gle:  ovan stajaše kraj rijeke. Imaše dva roga: oba roga visoka, no  jedan viši nego drugi, a onaj viši narastao poslije. </p> 
 <p><a name="an_8:4">8:4</a> Gledah  kako ovan bode na zapad, na sjever i jug. Nijedna mu se životinja  ne mogaše oprijeti, ništa mu ne mogaše izbjeći. Činio je što  je htio, osilio se.</p> 
 <p><a name="an_8:5">8:5</a> Dok sam promatrao, gle: jarac dolazi sa zapada povrh sve  zemlje, ne dodirujući tla; jarac imaše silan rog među očima. </p> 
 <p><a name="an_8:6">8:6</a> Približi se dvorogom ovnu kojega bijah vidio gdje stoji kraj  rijeke i potrča na njega u svoj žestini svoje snage. </p> 
 <p><a name="an_8:7">8:7</a> Vidjeh  kako se približi ovnu: bijesno udari na ovna i slomi mu oba roga, a ovan nije imao snage da mu se opre; obori ga jarac na zemlju  i stade ga nogama gaziti; nikoga ne bijaše da spasi ovna. </p> 
 <p><a name="an_8:8">8:8</a> Jarac  osili veoma, ali kad osili, veliki se rog slomi, a na njegovu  mjestu izrastoše četiri velika roga prema četiri vjetra nebeska.</p> 
 <p><a name="an_8:9">8:9</a> Iz jednoga od njih izbi malen rog, ali taj silno poraste  prema jugu i istoku, prema Divoti. </p> 
 <p><a name="an_8:10">8:10</a> On poraste sve do Nebeske  vojske, obori na zemlju neke iz Vojske i od zvijezda pa ih zgazi  nogama. </p> 
 <p><a name="an_8:11">8:11</a> Poraste sve do Zapovjednika Vojske, oduze mu svagdašnju  žrtvu i razori mu njegovo Sveto mjesto. </p> 
 <p><a name="an_8:12">8:12</a> Vojska se digla na  žrtvu svagdašnju zbog opačine, na zemlju oborila istinu i uspje  u svemu što činjaše.</p> 
 <p><a name="an_8:13">8:13</a> Tada čuh gdje jedan Svetac govori, a drugi Svetac upita  onoga koji govoraše: "Dokle će trajati ovo viđenje o svagdašnjoj  žrtvi i o opačini što pustoši i gazi Svetište i Vojsku?" </p> 
 <p><a name="an_8:14">8:14</a> Odgovori:  "Još dvije tisuće i tri stotine večeri i jutara; tada će Svetište  biti očišćeno."</p> 
 <p><a name="an_8:15">8:15</a> Kad sam ja, Daniel, gledajući ovo viđenje, tražio da  ga razumijem, gle, preda me stade kao neki čovjek. </p> 
 <p><a name="an_8:16">8:16</a> Začuh  glas čovječji gdje viče preko Ulaja: "Gabriele, objasni mu to  viđenje!" </p> 
 <p><a name="an_8:17">8:17</a> On pođe onamo gdje stajah i kad mi se približi, strah me obuze i padoh na lice. On mi reče: "Sine čovječji,  razumij: jer ovo je viđenje za vrijeme posljednje." </p> 
 <p><a name="an_8:18">8:18</a> On još  govoraše, a ja se onesvijestih, padoh na zemlju. On me dotače  i uspravi na mom mjestu. </p> 
 <p><a name="an_8:19">8:19</a> I reče: "Evo, kazat ću ti što će  doći na kraju gnjeva, najavljeni svršetak. </p> 
 <p><a name="an_8:20">8:20</a> Ovan što si ga  vidio - njegova dva roga - to su kraljevi Medije i Perzije. </p> 
 <p><a name="an_8:21">8:21</a> Rutavi  jarac jest kralj Grčke; veliki rog među njegovim očima jest prvi  kralj; </p> 
 <p><a name="an_8:22">8:22</a> slomljeni rog i četiri roga što izbiše na njegovu  mjestu, to su četiri kraljevstva što će izići iz njegova naroda, ali neće imati njegovu moć.</p> 
 <p><a name="an_8:23">8:23</a> I potkraj njihova kraljevanja, kad bezakonici navrše mjeru, ustat će kralj, drzak i lukav.</p> 
 <p><a name="an_8:24">8:24</a> Njegova će moć porasti, ali ne svojom snagom; nesmiljeno će pustošiti, uspijevat će u svojim pothvatima, zatirat' junake i narod Svetaca.</p> 
 <p><a name="an_8:25">8:25</a> Zbog njegove lukavosti prijevara će uspijevati u njegovoj ruci. On će se uznijeti u svome srcu, iz čista mira upropastit će mnoge. Suprotstavit će se Knezu nad knezovima, ali će - ne rukom - biti skršen.</p> 
 <p><a name="an_8:26">8:26</a> Viđenje o večerima i jutrima o kojem je bilo govora istinito je; no ti ga zapečati, jer je za daleke dane."</p> 
 <p><a name="an_8:27">8:27</a> Tada ja, Daniel, obnemogoh i bijah bolestan više dana.  Zatim ustadoh da vršim kraljevske poslove. Bijah smeten zbog  viđenja, no nitko to nije dokučio.</p> 
 <p><a name="an_9:1">9:1</a> Prve godine Darija, sina Artakserksova, iz roda Medijaca, koji  vladaše kraljevstvom kaldejskim, </p> 
 <p><a name="an_9:2">9:2</a> prve dakle godine njegova  kraljevanja, ja, Daniel, istraživah u Pismima broj godina koje  se - prema riječi koju Jahve uputi proroku Jeremiji - imaju ispuniti  nad ruševinama Jeruzalema: sedamdeset godina. </p> 
 <p><a name="an_9:3">9:3</a> Ja obratih svoje  lice prema Gospodinu Bogu nastojeći moliti se i zaklinjati u  postu, kostrijeti i pepelu. </p> 
 <p><a name="an_9:4">9:4</a> Ja se moljah Jahvi, Bogu svome, priznavajući: "Ah, Gospodine moj, Bože veliki i strahoviti, koji čuvaš  Savez i naklonost onima koji tebe ljube i čuvaju zapovijedi tvoje! </p> 
 <p><a name="an_9:5">9:5</a> Mi sagriješismo, mi bezakonje počinismo, zlo učinismo, odmetnusmo  se i udaljismo od zapovijedi i naredaba tvojih. </p> 
 <p><a name="an_9:6">9:6</a> Nismo slušali  sluge tvoje, proroke koji govorahu u tvoje ime našim kraljevima, našim knezovima, našim očevima, svemu puku zemlje. </p> 
 <p><a name="an_9:7">9:7</a> U tebe  je, Gospodine, pravednost, a u nas stid na obrazu, kao u ovaj  dan, u nas Judejaca, Jeruzalemaca, svega Izraela, blizu i daleko, u svim zemljama kuda si ih rastjerao zbog nevjernosti kojom  ti se iznevjeriše. </p> 
 <p><a name="an_9:8">9:8</a> Jahve, stid na obraz nama, našim kraljevima, našim knezovima, našim očevima, jer sagriješismo protiv tebe! </p> 
 <p><a name="an_9:9">9:9</a> U Gospoda je Boga našega smilovanje i oproštenje jer smo se  odmetnuli od njega </p> 
 <p><a name="an_9:10">9:10</a> i nismo slušali glas Jahve, Boga našega, da slijedimo njegove zakone što nam ih dade po svojim slugama, prorocima.</p> 
 <p><a name="an_9:11">9:11</a> Sav je Izrael prestupio Zakon tvoj, odmetnuo se ne slušajući  tvoj glas. Zato se na nas izlila kletva i prokletstvo, kako je  zapisano u Zakonu Mojsija, sluge Božjega - jer sagriješismo protiv  Njega. </p> 
 <p><a name="an_9:12">9:12</a> Izvršio je prijetnje kojima je zaprijetio nama i sucima  koji su nam sudili: svalio je na nas tešku nesreću te se ne dogodi  pod nebom što se dogodi u Jeruzalemu. </p> 
 <p><a name="an_9:13">9:13</a> Sva ova nesreća, kao  što je zapisano u Zakonu Mojsijevu, došla je na nas, a mi nismo  umilostivili lice Jahve, Boga svojega: nismo se obratili od svojih  bezakonja pa da prionemo uz istinu tvoju. </p> 
 <p><a name="an_9:14">9:14</a> Jahve je bdio nad  nesrećom, on je dovede na nas. Jer je pravedan Jahve, Bog naš, u svim djelima koja učini, a mi nismo slušali glas njegov.</p> 
 <p><a name="an_9:15">9:15</a> A sada, Gospode, Bože naš, koji si moćnom svojom rukom  izveo narod svoj iz zemlje egipatske - i time sebi stekao ime  koje traje do danas: mi sagriješismo, mi zlo učinismo. </p> 
 <p><a name="an_9:16">9:16</a> Gospode, po svoj pravednosti svojoj odvrati svoj gnjev i svoju jarost  od Jeruzalema, grada svojega, Svete gore svoje, jer zbog naših  grijeha i zlodjela naših otaca Jeruzalem i tvoj narod ruglo su  svima koji nas okružuju." </p> 
 <p><a name="an_9:17">9:17</a> "A sada poslušaj, o Bože naš, molitvu sluge svoga i usrdne  molbe njegove. Neka tvoje lice zasja nad svetištem tvojim opustošenim  - zbog tebe, Gospode! </p> 
 <p><a name="an_9:18">9:18</a> Prikloni uho svoje, Bože moj, i slušaj!  Otvori oči te pogledaj našu pustoš i grad koji se tvojim zove  imenom! Jer mi te ne molimo zbog svoje pravednosti, već zbog  velikih smilovanja tvojih. </p> 
 <p><a name="an_9:19">9:19</a> Gospode, čuj! Gospode, oprosti!  Gospode, poslušaj i čini! Ne oklijevaj - zbog sebe, Bože moj, jer se tvojim imenom zove grad tvoj i narod tvoj!"</p> 
 <p><a name="an_9:20">9:20</a> Ja sam još govorio, moleći se i priznavajući grijehe  svoje i grijehe svog naroda Izraela i usrdno zaklinjući Jahvu, svoga Boga, za Svetu goru Boga svoga. </p> 
 <p><a name="an_9:21">9:21</a> Dok sam dakle ja još  govorio moleći se, onaj čovjek Gabriel, koga vidjeh na početku  viđenja, doletje u brzu letu, dotače me se u vrijeme večernjeg  prinosa </p> 
 <p><a name="an_9:22">9:22</a> i pouči me: "Daniele, evo me: dođoh da te poučim. </p> 
 <p><a name="an_9:23">9:23</a> Od početka tvoje molitve izišla je riječ, i ja dođoh da ti  je navijestim. Ti si miljenik. Pazi dobro na riječ, razumij viđenje."</p> 
 <p><a name="an_9:24">9:24</a> "Sedamdeset je sedmica određeno tvom narodu i tvom svetom gradu da se dokrajči opačina, da se stavi pečat grijehu, da se zadovolji za bezakonje, da se uvede vječna pravednost, da se stavi pečat viđenju i prorocima, da se pomaže Sveti nad svetima.</p> 
 <p><a name="an_9:25">9:25</a> Znaj i razumij: Od časa kad izađe riječ 'Neka se vrate i neka opet sagrade Jeruzalem' pa do Kneza Pomazanika: sedam sedmica, a onda šezdeset i dvije sedmice, i bit će opet sagrađeni trg i opkop, i to u teško vrijeme.</p> 
 <p><a name="an_9:26">9:26</a> A poslije šezdeset i dvije sedmice bit će Pomazanik pogubljen, ali ne za sebe. Narod jednog kneza koji će doći razorit će Grad i Svetište: svršetak im je u propasti, a do svršetka rat i određena pustošenja.</p> 
 <p><a name="an_9:27">9:27</a> I sklopit će savez s mnogima za jednu sedmicu: a u polovici sedmice prestat će žrtva i prinos: na vrhu Hrama bit će grozota pustoši sve do svršetka, dok se određeno pustošenje ne obori na pustošnika."</p> 
 <p><a name="an_10:1">10:1</a> Treće godine Kira, kralja perzijskoga, Danielu, prozvanome  Baltazar, bi objavljena riječ - riječ istinita: velik rat. On  je nastojao razumjeti riječ, i razumijevanje bi mu dano u viđenju.</p> 
 <p><a name="an_10:2">10:2</a> U te dane ja, Daniel, žalovao sam tri sedmice: </p> 
 <p><a name="an_10:3">10:3</a> nisam  jeo tečnih jela; meso ni vino nije ulazilo u moja usta i nisam  se mazao uljem dok ne prođoše te tri sedmice. </p> 
 <p><a name="an_10:4">10:4</a> Dvadeset i četvrtoga  dana prvog mjeseca bijah na obali velike rijeke Tigrisa; </p> 
 <p><a name="an_10:5">10:5</a> podigoh  oči da vidim, i gle: Čovjek odjeven u lanene haljine, oko pasa mu pojas od zlata ofirskoga,</p> 
 <p><a name="an_10:6">10:6</a> tijelo mu poput krizolita, lice kao munja, oči kao baklje ognjene, ruke i noge poput mjedi uglađene, zvuk riječi njegovih kao žamor mnoštva.</p> 
 <p><a name="an_10:7">10:7</a> Jedini ja, Daniel, gledah ovo viđenje, ljudi koji bijahu  sa mnom ne vidješe ga, ali ih spopade silan strah te pobjegoše  da se sakriju. </p> 
 <p><a name="an_10:8">10:8</a> Ostadoh sam gledajući to veliko viđenje; onemoćah, lice mi problijedje, iznakazi se, snaga me ostavi.</p> 
 <p><a name="an_10:9">10:9</a> Začuh glas njegovih riječi, i kad razabrah glas, onesvijestih  se i padoh licem na zemlju. </p> 
 <p><a name="an_10:10">10:10</a> I gle: ruka me dotače i pomože  mi da se uprem na koljena i na dlanove. </p> 
 <p><a name="an_10:11">10:11</a> On mi reče: "Daniele, miljeniče, pripazi na riječi koje ću ti kazati! Ustani, jer  ja sam evo k tebi poslan." To reče, a ja ustadoh dršćući.</p> 
 <p><a name="an_10:12">10:12</a> I kaza mi: "Ne boj se, Daniele, jer od prvoga dana kad  si odlučio da se poniziš pred svojim Bogom da bi razumio, tvoje  su riječi uslišane i ja sam došao zbog tvojih riječi. </p> 
 <p><a name="an_10:13">10:13</a> Knez  kraljevstva perzijskoga protivio mi se dvadeset i jedan dan,  ali Mihael, jedan od prvih Knezova, dođe mi u pomoć. Ostavih  ga nasuprot Knezu perzijskome, </p> 
 <p><a name="an_10:14">10:14</a> a ja dođoh da ti kažem što  će zadesiti tvoj narod na svršetku dana. Jer još će jedno viđenje  biti za one dane."</p> 
 <p><a name="an_10:15">10:15</a> Pošto mi to reče, ja oborih pogled na zemlju, bez riječi. </p> 
 <p><a name="an_10:16">10:16</a> I gle: onaj, sličan sinu čovječjem dotače se mojih usana.  Otvorih usta da govorim te rekoh onome koji stajaše preda mnom:  "Gospodaru moj, zbog ovog viđenja obuzeše me tjeskobe i onemoćah. </p> 
 <p><a name="an_10:17">10:17</a> I kako će sluga Gospodina svoga govoriti s Gospodinom kad  posve onemoćah i dah me ostavi?" </p> 
 <p><a name="an_10:18">10:18</a> Tada me se opet dotače onaj  što bijaše kao čovjek te me okrijepi. </p> 
 <p><a name="an_10:19">10:19</a> On reče: "Ne boj se, miljeniče! Mir tebi! Budi jak! Ohrabri se!" I dok mi to govoraše, ja se ohrabrih pa rekoh: "Govori, Gospodine, jer si me ohrabrio!"</p> 
 <p><a name="an_10:20">10:20</a> Tada će on: "Znaš li zašto sam došao k tebi? Sad ću se  vratiti da se borim protiv Kneza Perzije; a čim svršim, doći  će Knez Grčke. </p> 
 <p><a name="an_10:21">10:21</a> Ali ću ti prije otkriti što je zapisano u  Knjizi istine. Nema nikoga tko bi se sa mnom protiv njih borio, osim Mihaela, Kneza vašega,</p> 
 <p><a name="an_11:1">11:1</a> moje potpore i moga okrilja. </p> 
 <p><a name="an_11:2">11:2</a> A sada ću ti otkriti istinu. Evo: još će tri kralja ustati za Perziju: četvrti će biti  bogatiji od svih ostalih, pa kad se zbog svoga bogatstva osili, sve će podići protiv kraljevstva grčkoga.</p> 
 <p><a name="an_11:3">11:3</a> Ustat će junački kralj, vladat će silnom moću i činiti  što ga bude volja. </p> 
 <p><a name="an_11:4">11:4</a> A čim se ustane, njegovo će se kraljevstvo  raspasti i bit će razdijeljeno na četiri vjetra nebeska, ali  ne među njegove potomke; i neće više biti tako moćno kao za njegove  vladavine, jer će njegovo kraljevstvo biti razoreno i predano  drugima, a ne njima.</p> 
 <p><a name="an_11:5">11:5</a> Kralj će Juga postati moćan; jedan će od njegovih zapovjednika  biti moćniji od njega i zavladat će većom moću nego što je njegova.</p> 
 <p><a name="an_11:6">11:6</a> Nekoliko godina kasnije oni će se udružiti, a kći kralja  Juga doći će kralju Sjevera da sklope ugovor. Ali ona tim neće  sačuvati snagu svoje mišice i njezino se potomstvo neće održati:  bit će predana ona, i njezina pratnja, i njezino dijete, i njezin  pomagač u tim vremenima.</p> 
 <p><a name="an_11:7">11:7</a> No jedan će se izdanak njezina korijena podići na njezino  mjesto, navalit će na vojsku, prodrijet će u tvrđavu kralja Sjevera, postupati s njima po miloj volji i pobijediti ih. </p> 
 <p><a name="an_11:8">11:8</a> Pa i njihove  bogove, njihove kipove i njihovo dragocjeno suđe, srebrno i zlatno, odnijet će kao plijen u Egipat. Nekoliko godina bit će jači  od kralja Sjevera, </p> 
 <p><a name="an_11:9">11:9</a> koji će onda prodrijeti u kraljevstvo kralja  Juga, odakle će se vratiti u svoju zemlju. </p> 
 <p><a name="an_11:10">11:10</a> Ali će se onda  njegovi sinovi naoružati, skupit će silnu vojsku, odlučno će  navaliti i poput poplave proći, zatim će se opet zametnuti rat  sve do njegove utvrde. </p> 
 <p><a name="an_11:11">11:11</a> Tada će se kralj Juga razgnjeviti  i zavojštiti na kralja Sjevera; podići će silnu vojsku i nadvladati  vojsku njegovu. </p> 
 <p><a name="an_11:12">11:12</a> Mnoštvo će biti uništeno, a on će se zbog  toga uzoholiti; pobit će desetke tisuća, ali se neće održati: </p> 
 <p><a name="an_11:13">11:13</a> kralj će Sjevera opet dići vojsku veću nego prije, i poslije  nekoliko godina navalit će s velikom, dobro opremljenom vojskom. </p> 
 <p><a name="an_11:14">11:14</a> U to vrijeme mnogi će se podići protiv kralja Juga; ustat  će i nasilnici iz tvog naroda da se ispuni viđenje, ali će propasti.</p> 
 <p><a name="an_11:15">11:15</a> Doći će kralj Sjevera: podići će nasipe da zauzme jedan  utvrđeni grad. Mišice Juga neće odoljeti, pa ni izabrane čete  neće imati snage da se odupru. </p> 
 <p><a name="an_11:16">11:16</a> Onaj će navaliti protiv njega  i učinit će s njime kako mu se prohtije - nitko mu se neće oprijeti:  zaustavit će se u Divoti, uništenje je u njegovim rukama. </p> 
 <p><a name="an_11:17">11:17</a> Čvrsto  odlučivši da se pošto-poto domogne svega njegova kraljevstva, sklopit će s njim ugovor dajući mu jednu kćer za ženu da ga  upropasti, ali mu neće uspjeti, neće se to zbiti. </p> 
 <p><a name="an_11:18">11:18</a> Zatim će  se okrenuti prema otocima i mnoge će osvojiti, ali će jedan zapovjednik  dokrajčiti tu sramotu, sramotu mu sramotom vratiti.</p> 
 <p><a name="an_11:19">11:19</a> Brže će nagnuti prema utvrdama svoje zemlje, ali će posrnuti, pasti, više ga neće biti. </p> 
 <p><a name="an_11:20">11:20</a> Na njegovo će mjesto doći jedan  koji će u diku kraljevstva poslati poreznika, ali će u kratko  vrijeme poginuti bez gnjeva i boja.</p> 
 <p><a name="an_11:21">11:21</a> Na njegovo će se mjesto uzdići nitkov kome ne pripada  kraljevska čast. Ali on će iznenada doći i spletkama se domoći  kraljevstva. </p> 
 <p><a name="an_11:22">11:22</a> Pred njim će biti preplavljene i skršene navalne snage  i sam knez Saveza. </p> 
 <p><a name="an_11:23">11:23</a> Unatoč sporazumu s njime, izdajnički će  navaliti i svladati ga s malo ljudi. </p> 
 <p><a name="an_11:24">11:24</a> Iznenada će upasti u  bogate pokrajine i postupat će kako nisu postupali njegovi očevi  ni očevi njegovih otaca, rasipajući među svoje plijen, pljačku  i bogatstvo, smišljat će osnove protiv tvrdih gradova, ali samo  za neko vrijeme.</p> 
 <p><a name="an_11:25">11:25</a> Pokrenut će, s velikom vojskom, svoju snagu i hrabrost  protiv kralja Juga. Kralj Juga krenut će u rat s mnogom i moćnom  vojskom, ali neće izdržati, jer će se protiv njega skovati spletke. </p> 
 <p><a name="an_11:26">11:26</a> I oni koji jeđahu za njegovim stolom skršit će ga: njegova  će vojska biti uništena i mnogi će posječeni popadati.</p> 
 <p><a name="an_11:27">11:27</a> Oba će kralja smišljati zlo; sjedeći za istim stolom, govorit će laži jedan drugome: ali neće uspjeti, jer je svršetak  odložen do određenog vremena. </p> 
 <p><a name="an_11:28">11:28</a> Vratit će se on u svoju zemlju  s velikim blagom; srcem protiv svetoga Saveza, učinit će svoje  i vratiti se u svoju zemlju.</p> 
 <p><a name="an_11:29">11:29</a> U određeno vrijeme opet će krenuti protiv Juga, ali sada  neće biti kao prvi put. </p> 
 <p><a name="an_11:30">11:30</a> Kitimski će brodovi navaliti na njega, i on će se uplašiti. Vratit će se, bjesnjeti protiv svetoga  Saveza i opet će se sporazumjeti s onima koji napustiše sveti  Savez. </p> 
 <p><a name="an_11:31">11:31</a> Čete će njegove doći i oskvrnuti svetište-tvrđu, dokinut'  svagdašnju žrtvu i ondje postaviti grozotu pustoši. </p> 
 <p><a name="an_11:32">11:32</a> Svojim  će spletkama navesti na otpad one koji se ogrešuju o Savez, ali  ljudi koji ljube Boga ostat će postojani i vršit će svoje. </p> 
 <p><a name="an_11:33">11:33</a> Umnici  u narodu poučavat će mnoštvo, ali će ih jedno vrijeme zatirati  mačem i ognjem, izgnanstvom i pljačkanjem. </p> 
 <p><a name="an_11:34">11:34</a> Dok ih budu zatirali, samo će im nekolicina pomagati, a mnogi će im se pridružiti  prijevarno. </p> 
 <p><a name="an_11:35">11:35</a> Od umnika neki će pasti, da se prokušaju, probrani, čisti do vremena svršetka, jer još nije došlo određeno vrijeme.</p> 
 <p><a name="an_11:36">11:36</a> Kralj će raditi što god mu se prohtije, uznoseći i uzdižući  sebe iznad svih bogova: protiv Boga nad bogovima govorit će hule  i uspijevat će dok se gnjev ne navrši - jer ono što je određeno, to će se ispuniti. </p> 
 <p><a name="an_11:37">11:37</a> Neće mariti za bogove svojih otaca ni  za Miljenika ženÄa niti za kojega drugog boga: samog će sebe  izdizati iznad sviju. </p> 
 <p><a name="an_11:38">11:38</a> Mjesto njih častit će boga tvrđava, boga koga nisu poznavali njegovi očevi, častiti ga zlatom i  srebrom, dragim kamenjem i drugim dragocjenostima. </p> 
 <p><a name="an_11:39">11:39</a> Navalit  će na tvrđave gradova pomoću stranog boga: one koji njega priznaju  obasut će počastima i dat će im vlast nad mnoštvom i dijelit  će im zemlju za nagradu.</p> 
 <p><a name="an_11:40">11:40</a> U vrijeme svršetka kralj će se Juga zaratiti s njime;  kralj će Sjevera navaliti na nj svojim kolima, svojim konjanicima  i svojim mnogim brodovima. Provalit će u zemlje i proći njima  poput poplave. </p> 
 <p><a name="an_11:41">11:41</a> Prodrijet će u Divotu i mnogi će pasti. Njegovim  će rukama izmaći Edom i Moab i glavnina sinova Amonovih.</p> 
 <p><a name="an_11:42">11:42</a> Pružit će svoju ruku za zemljama: Egipat mu neće izmaći. </p> 
 <p><a name="an_11:43">11:43</a> On će se domoći zlatnog i srebrnog blaga i svih dragocjenosti  Egipta. Pratit će ga Libijci i Etiopljani. </p> 
 <p><a name="an_11:44">11:44</a> Ali će ga uznemiriti  vijesti s istoka i sa sjevera te će poći vrlo gnjevan da uništi  i zatre mnoštvo. </p> 
 <p><a name="an_11:45">11:45</a> Postavit će svoje dvorske šatore između  mora i Svete gore Divote. Ali će i njemu doći kraj, i nitko mu  neće pomoći.</p> 
 <p><a name="an_12:1">12:1</a> U ono će vrijeme ustati Mihael, veliki knez koji štiti sinove  tvog naroda. Bit će to vrijeme tjeskobe kakve ne bijaše otkako  je ljudi pa do toga vremena. U ono vrijeme tvoj će se narod spasiti  - svi koji se nađu zapisani u Knjizi.</p> 
 <p><a name="an_12:2">12:2</a> Tada će se probuditi mnogi koji snivaju u prahu zemljinu;  jedni za vječni život, drugi za sramotu, za vječnu gadost. </p> 
 <p><a name="an_12:3">12:3</a> Umnici  će blistati kao sjajni nebeski svod, i koji su mnoge učili pravednosti, kao zvijezde navijeke, u svu vječnost.</p> 
 <p><a name="an_12:4">12:4</a> A ti, Daniele, drži u tajnosti ove riječi i zapečati ovu  knjigu do vremena svršetka! Mnogi će tumarati, i bezakonja će  rasti." </p> 
 <p><a name="an_12:5">12:5</a> Ja, Daniel, pogledah, kad eno: druga dvojica stajahu jedan  s jedne, drugi s druge strane rijeke. </p> 
 <p><a name="an_12:6">12:6</a> Jedan upita čovjeka  odjevena u lanene haljine koji stajaše iznad voda rijeke: "Kada  će doći kraj tim čudesima?" </p> 
 <p><a name="an_12:7">12:7</a> Začuh čovjeka odjevena u lanene  haljine, koji stajaše iznad voda rijeke; on podiže k nebu desnicu  i ljevicu, kunući se Vječno živim. "Nakon jednog vremena, dva  vremena i pola vremena - kada dođe kraj rasulu snage svetoga  naroda - sve će se to svršiti."</p> 
 <p><a name="an_12:8">12:8</a> Ja slušah, ali ne razumjeh, pa upitah: "Gospodaru, kako  će to svršiti?" </p> 
 <p><a name="an_12:9">12:9</a> On reče: "Idi, Daniele, ove su riječi tajne  i zapečaćene do vremena svršetka. </p> 
 <p><a name="an_12:10">12:10</a> Mnogi će se očistiti, ubijeliti  i prokušati; a bezbožnici će i dalje biti bezbožni; bezbožnici  se neće urazumjeti, a umnici će razumjeti. </p> 
 <p><a name="an_12:11">12:11</a> Od časa kad bude  dokinuta svagdašnja žrtva i postavljena grozota pustoši: tisuću  dvjesta i devedeset dana. </p> 
 <p><a name="an_12:12">12:12</a> Blago onomu koji dočeka i dosegne  tisuću trista trideset i pet dana! </p> 
 <p><a name="an_12:13">12:13</a> A ti idi i otpočini; ustat  ćeš da primiš svoju baštinu na kraju dana."</p> 
 <p><a name="an_13:1">13:1</a> U Babilonu življaše neki čovjek po imenu Jojakim. </p> 
 <p><a name="an_13:2">13:2</a> On se  oženi Suzanom, kćerju Hilkijinom, veoma lijepom i bogobojaznom. </p> 
 <p><a name="an_13:3">13:3</a> Njezini roditelji bijahu pravednici i odgojiše svoju kćer  po Zakonu Mojsijevu. </p> 
 <p><a name="an_13:4">13:4</a> Jojakim bijaše vrlo bogat: uz kuću imaše  vrt. Judejci se skupljahu kod njega jer bijaše poštovaniji od  svih. </p> 
 <p><a name="an_13:5">13:5</a> One godine izabraše za suce dva starca iz naroda. O takvima  reče Gospod: "Bezakonje izađe iz Babilona po starješinama, sucima  koji su se smatrali upravljačima naroda." </p> 
 <p><a name="an_13:6">13:6</a> Ovi posjećivahu  kuću Jojakimovu, i svi koji imahu kakvu parnicu obraćahu se njima.</p> 
 <p><a name="an_13:7">13:7</a> Kad bi se narod, oko podneva, razišao, Suzana bi dolazila  šetati u vrt svog muža. </p> 
 <p><a name="an_13:8">13:8</a> Ona je dva starca svaki dan promatrahu  gdje ulazi i šeta, pa je poželješe. </p> 
 <p><a name="an_13:9">13:9</a> Izgubiše od toga razum, odvratiše svoje oči od Neba i zaboraviše njegove pravedne sudove. </p> 
 <p><a name="an_13:10">13:10</a> Obojica njome ranjena, skrivahu jedan od drugoga svoju muku,</p> 
 <p><a name="an_13:11">13:11</a> jer su se stidjeli priznati svoju pohotu za njom, </p> 
 <p><a name="an_13:12">13:12</a> ali  su živo nastojali da je svaki dan vide.</p> 
 <p><a name="an_13:13">13:13</a> Jednom se rastadoše rekavši: "Hajdemo kući, doba je ručku."  I svaki ode na svoju stranu, </p> 
 <p><a name="an_13:14">13:14</a> ali se vratiše i nađoše na istom  mjestu. Ispitujući se za povod, priznaše pohotu za njom, i tada  ugovoriše priliku kad bi mogli zateći Suzanu samu. </p> 
 <p><a name="an_13:15">13:15</a> I dok  su tako vrebali zgodan dan, uđe ona jednom, kao i minulih dana, samo sa dvije djevojke: htjede se okupati u vrtu, jer bijaše  vruće. </p> 
 <p><a name="an_13:16">13:16</a> Ondje ne bijaše nikoga: osim ona dva starca, koji  je, skriveni, vrebahu. </p> 
 <p><a name="an_13:17">13:17</a> Ona reče djevojkama: "Donesite mi  ulja i pomasti pa zaključajte vrtna vrata da se okupam!" </p> 
 <p><a name="an_13:18">13:18</a> One  učine kako im zapovjedi: zaključaše vrtna vrata te iziđoše na  pokrajna vrata da donesu što im je zapovjedila; ništa nisu znale  o starcima, jer bijahu skriveni.</p> 
 <p><a name="an_13:19">13:19</a> Čim djevojke izađoše, oni ustadoše i pritrčaše k njoj. </p> 
 <p><a name="an_13:20">13:20</a> "Evo, rekoše, vrtna su vrata zaključana, nitko nas ne vidi.  Mi te se poželjesmo, podaj nam se i budi naša! </p> 
 <p><a name="an_13:21">13:21</a> Ako li nećeš, mi ćemo protiv tebe svjedočiti da je neki mladić bio s tobom  i da si zbog toga udaljila od sebe svoje djevojke." </p> 
 <p><a name="an_13:22">13:22</a> Suzana  zastenja: "Odasvud sam pritisnuta: učinim li to, smrt me čeka;  ne učinim li, neću vam ruci umaći. </p> 
 <p><a name="an_13:23">13:23</a> Milije mi je da nedužna  padnem u vaše ruke nego da sagriješim pred Gospodom." </p> 
 <p><a name="an_13:24">13:24</a> I povika  iza glasa. Okrenuše vikati i oba starca na nju, </p> 
 <p><a name="an_13:25">13:25</a> a jedan potrča  i otvori vrtna vrata.</p> 
 <p><a name="an_13:26">13:26</a> Kad ukućani čuše krikove u vrtu, dotrčaše na pokrajnja  vrata da vide što se dogodilo. </p> 
 <p><a name="an_13:27">13:27</a> Pošto starci ispripovjediše  svoju pripovijest, postidješe se sluge veoma, jer se o Suzani  takvo što nikad ne ču. </p> 
 <p><a name="an_13:28">13:28</a> Sutradan se narod sabra kod Jojakima, njezina muža. Dođoše onamo starci, puni bezbožne namjere da  Suzanu usmrte. </p> 
 <p><a name="an_13:29">13:29</a> Rekoše skupljenu narodu: "Pošaljite po Suzanu, kćer Hilkijinu, ženu Jojakimovu!" Poslaše po nju. </p> 
 <p><a name="an_13:30">13:30</a> Ona dođe  sa svojim roditeljima, djecom i svim rođacima. </p> 
 <p><a name="an_13:31">13:31</a> A Suzana bijaše  veoma ljupka i ljepolika. </p> 
 <p><a name="an_13:32">13:32</a> Kako bijaše pod koprenom, oni bezakonici  narediše da skine koprenu da bi se nasitili njezine ljepote. </p> 
 <p><a name="an_13:33">13:33</a> Svi njezini plakahu, a tako i svi koji je gledahu. </p> 
 <p><a name="an_13:34">13:34</a> Oba  starca ustadoše usred naroda i staviše joj ruke na glavu. </p> 
 <p><a name="an_13:35">13:35</a> Ona  plačući, srca zaufana u Gospoda, pogleda prema nebu. </p> 
 <p><a name="an_13:36">13:36</a> Starci  rekoše: "Dok mi šetasmo sami po vrtu, uđe ona sa dvije djevojke, zaključa vrtna vrata i otpusti djevojke. </p> 
 <p><a name="an_13:37">13:37</a> Priđe k njoj mladić  koji bijaše skriven i leže s njom. </p> 
 <p><a name="an_13:38">13:38</a> Mi bijasmo u kutu vrta;  videći to bezakonje, potrčasmo k njima. </p> 
 <p><a name="an_13:39">13:39</a> Vidjesmo ih zajedno, ali ne mogosmo uhvatiti mladića jer bijaše jači od nas pa otvori  vrata i pobježe. </p> 
 <p><a name="an_13:40">13:40</a> Ali ovu uhvatismo i zapitasmo tko ono bijaše. </p> 
 <p><a name="an_13:41">13:41</a> Ne htjede nam kazati. Za to svjedočimo." Povjerova im zbor - tÓa oni bijahu starješine narodne, suci, i osudiše je na smrt.</p> 
 <p><a name="an_13:42">13:42</a> Suzana povika iza glasa: "Bože vječni, ti koji poznaješ  tajne, koji znaš sve prije negoli se zbude, </p> 
 <p><a name="an_13:43">13:43</a> ti znadeš da  su lažno svjedočili protiv mene. I evo umrijet' mi je, a da ne  učinih ništa od onoga što je njihova pakost izmislila protiv  mene." </p> 
 <p><a name="an_13:44">13:44</a> Gospod usliši njezin vapaj. </p> 
 <p><a name="an_13:45">13:45</a> Dok su je vodili u smrt, probudi Bog sveti duh mladog momčića Daniela. </p> 
 <p><a name="an_13:46">13:46</a> On povika  iza glasa: "Ja sam čist od krvi njezine!" </p> 
 <p><a name="an_13:47">13:47</a> Sav se narod okrenu  prema njemu i zapita: "Što si to kazao?" </p> 
 <p><a name="an_13:48">13:48</a> Stade posred njih  i reče: "Tako li ste ludi, sinovi Izraelovi? Bez istrage i bez  uvida u istinu osudiste kćer Izraelovu? </p> 
 <p><a name="an_13:49">13:49</a> Vratite se u sudnicu, jer lažno ovi svjedočiše protiv nje."</p> 
 <p><a name="an_13:50">13:50</a> Sav se narod brzo vrati, a starješine mu rekoše: "Dođi, sjedni među nas i reci nam, jer tebi Bog dade starješinstvo!"</p> 
 <p><a name="an_13:51">13:51</a> Tada im reče Daniel: "Rastavite daleko jednoga od drugoga, i ja ću ih ispitati." </p> 
 <p><a name="an_13:52">13:52</a> Rastaviše ih, pa Daniel dozva jednoga  od njih i reče mu: "Stari zlikovče, sada dođoše na te grijesi  koje nekoć učini, </p> 
 <p><a name="an_13:53">13:53</a> donoseći nepravedne presude, osuđujući  nedužne i oslobađajući krivce, dok Gospod govori: 'Nedužna i  pravedna da nisi ubio.' </p> 
 <p><a name="an_13:54">13:54</a> Sada, dakle, ako si ovu doista vidio, reci nam: pod kojim si ih drvetom vidio zajedno?" On odgovori:  "Pod jednom trišljom." </p> 
 <p><a name="an_13:55">13:55</a> Daniel reče: "Zaista, slagao si na  svoju glavu. Evo, Anđeo je Božji već dobio od Boga zapovijed  da te rasiječe po sredini."</p> 
 <p><a name="an_13:56">13:56</a> I otpusti ovoga, a dade dovesti drugoga te mu reče: "Sjeme  Kanaanovo, a ne Judino, ljepota te zaludila, strast ti srce okrenula! </p> 
 <p><a name="an_13:57">13:57</a> Ovako ste radili sa kćerima Izraelovim, a one su vam se od  straha podavale. Ali se kći Judina ne podloži vašem bezakonju. </p> 
 <p><a name="an_13:58">13:58</a> Reci mi dakle pod kojim si ih drvetom zatekao zajedno!" On  odgovori: "Pod jasikom." </p> 
 <p><a name="an_13:59">13:59</a> Daniel mu reče: "Pravo si i ti lagao  na svoju glavu. Anđeo Božji čeka s mačem u ruci da te rasiječe  po sredini te vas obojicu zatre."</p> 
 <p><a name="an_13:60">13:60</a> Tada sav zbor stade iza glasa vikati i blagoslivljati  Boga koji spasava one što se u nj uzdaju. </p> 
 <p><a name="an_13:61">13:61</a> I okrenuše se protiv  one dvojice staraca kojima je Daniel iz njihovih usta dokazao  lažno svjedočenje. </p> 
 <p><a name="an_13:62">13:62</a> I učiniše njima kako u svojoj pakosti  oni smisliše bližnjemu: pogubiše ih prema zakonu Mojsijevu. Tako  onoga dana bi spašena jedna nedužna krv.</p> 
 <p><a name="an_13:63">13:63</a> Hilkija i njegova žena dadoše hvalu Bogu za svoju kćer  Suzanu, a tako i Jojakim, muž njezin, i svi njezini rođaci, što  se na njoj ne nađe ništa sramotno.</p> 
 <p><a name="an_13:64">13:64</a> I od onoga dana Daniel postade velik u očima naroda.</p> 
 <p><a name="an_14:1">14:1</a> Kralj Astijag bi pridružen svojim ocima, a naslijedi ga Kir  Perzijanac. </p> 
 <p><a name="an_14:2">14:2</a> Daniel življaše kod kralja, koji ga poštivaše  više nego bilo kojega od svojih prijatelja. </p> 
 <p><a name="an_14:3">14:3</a> A imali su u Babilonu  kumira imenom Bela i prinosili mu svaki dan po dvanaest artaba  najboljeg brašna, četrdeset ovaca i šest metreta vina. </p> 
 <p><a name="an_14:4">14:4</a> I kralj  ga je štovao i svaki dan išao da mu se klanja. A Daniel se klanjaše  svome Bogu. </p> 
 <p><a name="an_14:5">14:5</a> Stoga mu reče kralj: "Zašto se ti ne klanjaš Belu?"  On odgovori: "Jer ne štujem rukotvorenih kumira, nego Boga živoga, koji stvori nebo i zemlju i koji gospodari svakim tijelom!" </p> 
 <p><a name="an_14:6">14:6</a> Tada će kralj: "Ti dakle misliš da Bel nije živi bog? Zar  ne vidiš što sve pojede i popije svaki dan?" </p> 
 <p><a name="an_14:7">14:7</a> I reče Daniel  smiješeći se: "Ne varaj se, kralju; iznutra je od gline, izvana  od mjedi; nikada taj još nije ni jeo ni pio."</p> 
 <p><a name="an_14:8">14:8</a> Kralj, bijesan, dozva Belove svećenike te im reče: "Ako  mi ne reknete tko jede ovu hranu, umrijet ćete; no ako dokažete  da to Bel jede, umrijet će Daniel što pogrdi Bela." </p> 
 <p><a name="an_14:9">14:9</a> I reče  Daniel kralju: "Neka bude po tvojoj riječi!" A svećenika Belovih  bijaše sedamdeset, ne brojeći žene i djecu.</p> 
 <p><a name="an_14:10">14:10</a> Kralj tako uđe s Danielom u hram Belov. </p> 
 <p><a name="an_14:11">14:11</a> Svećenici  mu Belovi rekoše: "Mi ćemo izići, a ti, o kralju, naredi da se  postave jela i donese miješano vino: zatim zaključaj vrata i  zapečati ih svojim prstenom; ako ujutro dođeš i ne nađeš da je  Bel sve pojeo, neka umremo - mi ili Daniel, naš klevetnik."</p> 
 <p><a name="an_14:12">14:12</a> Nisu se bojali, jer bijahu načinili pod stolom tajni  ulaz kojim bi svaki dan dolazili i trošili jelo.</p> 
 <p><a name="an_14:13">14:13</a> Ali kad oni izađoše i kralj dade postaviti jela Belu,</p> 
 <p><a name="an_14:14">14:14</a> Daniel naredi svojim slugama da donesu pepela i njime pospu  sav hram pred očima kraljevim. Tada iziđoše, zaključaše vrata, zapečatiše ih kraljevim prstenom te otiđoše. </p> 
 <p><a name="an_14:15">14:15</a> Svećenici,  po običaju, dođoše noću sa ženama i djecom: sve izjedoše i popiše. </p> 
 <p><a name="an_14:16">14:16</a> Kralj sutradan urani, a tako i Daniel. </p> 
 <p><a name="an_14:17">14:17</a> I kralj ga zapita:  "Daniele, jesu li pečati nepovrijeđeni?" - "Nepovrijeđeni su, kralju", odgovori Daniel. </p> 
 <p><a name="an_14:18">14:18</a> Čim se otvoriše vrata, kralj pogleda  na stol i povika iza glasa: "Velik li si, Bele, i nema nikakve  prijevare u tebe!" </p> 
 <p><a name="an_14:19">14:19</a> Daniel se nasmija; zadrža kralja da ne  uđe, pa mu reče: "Pogledaj pod, istraži čije su ovo stope!" </p> 
 <p><a name="an_14:20">14:20</a> "Vidim  stope muškaraca, žena i djece" reče kralj. </p> 
 <p><a name="an_14:21">14:21</a> I bijesan, dade  uhvatiti svećenike, žene i djecu njihovu. Tada mu pokazaše tajna  vrata na koja su ulazili i trošili ono što bijaše na stolu. </p> 
 <p><a name="an_14:22">14:22</a> Kralj  ih dade pogubiti, a Bela predade Danielu, koji razori njega i  njegov hram.</p> 
 <p><a name="an_14:23">14:23</a> A bijaše i velik zmaj koga štovahu Babilonci. </p> 
 <p><a name="an_14:24">14:24</a> Kralj  reče Danielu: "Hoćeš reći da je mjeden? Gle! Živi, jede, pije:  nećeš valjda kazati da ovo nije živi bog. Pokloni mu se!" </p> 
 <p><a name="an_14:25">14:25</a> Daniel  odgovori: "Ja se klanjam Gospodu Bogu svome; on je Bog živi.  A ti, kralju, daj mi vlast, i ja ću ubiti ovu zmiju bez mača  i bez toljage." </p> 
 <p><a name="an_14:26">14:26</a> I reče kralj: "Dajem ti!" </p> 
 <p><a name="an_14:27">14:27</a> Tada Daniel  uze smole, masti i dlaka, sve to ispeče, načini od toga kuglice  te ih baci zmaju u ždrijelo. Zmaj proguta i rasprsnu se. A Daniel  reče: "Gledajte čemu se klanjate!"</p> 
 <p><a name="an_14:28">14:28</a> Kad to čuše Babilonci, silno se razbjesnješe i pobuniše  se protiv kralja. Rekoše: "Kralj postade Židov: Bela sruši, zmaja  ubi, svećenike pokla." </p> 
 <p><a name="an_14:29">14:29</a> Navališe dakle kralju i rekoše: "Predaj  nam Daniela, inače ćemo ubiti tebe i tvoj dom!" </p> 
 <p><a name="an_14:30">14:30</a> I vidje kralj  da žestoko navaljuju; prisiljen, preda im Daniela. </p> 
 <p><a name="an_14:31">14:31</a> Oni ga  baciše u lavlju jamu: i ostade ondje šest dana. </p> 
 <p><a name="an_14:32">14:32</a> U jami bijaše  sedam lavova kojima davahu svaki dan po dva trupla i dvije ovce:  tada im ne dadoše ništa da bi proždrli Daniela.</p> 
 <p><a name="an_14:33">14:33</a> A prorok Habakuk bijaše u Judeji: upravo bijaše skuhao  kašu i nadrobio kruha u posudu te pošao da odnese žeteocima u  polje. </p> 
 <p><a name="an_14:34">14:34</a> I Anđeo Gospodnji reče Habakuku: "Odnesi ručak koji  imaš u Babilon, Danielu u lavljoj jami!" </p> 
 <p><a name="an_14:35">14:35</a> Habakuk odgovori:  "Gospodine, Babilon ne vidjeh i za jamu ne znam!" </p> 
 <p><a name="an_14:36">14:36</a> Anđeo ga  Gospodnji uhvati za vrh glave i noseći za kiku spusti ga u Babilonu  povrh jame hitrinom svoga duha. </p> 
 <p><a name="an_14:37">14:37</a> I povika Habakuk: "Daniele, Daniele, uzmi ručak što ti ga šalje Bog!" </p> 
 <p><a name="an_14:38">14:38</a> A Daniel reče:  "Spomenuo si se mene, Bože, i nisi zapustio one koji tebe ljube." </p> 
 <p><a name="an_14:39">14:39</a> I ustade Daniel i blagova, a Anđeo Gospodnji odmah vrati  Habakuka u njegovu zemlju.</p> 
 <p><a name="an_14:40">14:40</a> Sedmoga dana dođe kralj da oplače Daniela; priđe jami, pogleda, kad ono: Daniel sjedi. </p> 
 <p><a name="an_14:41">14:41</a> Tada kralj povika iza glasa:  "Velik si, Gospode Bože Danielov, i nema drugoga Boga osim tebe!" </p> 
 <p><a name="an_14:42">14:42</a> I zapovjedi da Daniela izvade iz jame i da onamo bace one  koji su njega htjeli upropastiti: lavovi ih učas požderaše pred  njegovim očima.</p> 
 <p></p><hr>
 <center>
 <a href="hos.htm">Next: Hosea</a></center>
 </body>