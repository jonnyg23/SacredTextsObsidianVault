<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="exo.htm">Next</a> 
 </center>
 <hr>
  <h3 align="center">Croatian Bible: Genesis</h3> 
 <p><a name="an_1:1">1:1</a> U početku stvori Bog nebo i zemlju. </p> 
 <p><a name="an_1:2">1:2</a> Zemlja bijaše pusta  i prazna; tama se prostirala nad bezdanom i Duh Božji lebdio  je nad vodama.</p> 
 <p><a name="an_1:3">1:3</a> I reče Bog: "Neka bude svjetlost!" I bi svjetlost. </p> 
 <p><a name="an_1:4">1:4</a> I  vidje Bog da je svjetlost dobra; i rastavi Bog svjetlost od tame. </p> 
 <p><a name="an_1:5">1:5</a> Svjetlost prozva Bog dan, a tamu prozva noć. Tako bude večer, pa jutro - dan prvi.</p> 
 <p><a name="an_1:6">1:6</a> I reče Bog: "Neka bude svod posred voda da dijeli vode  od voda!" I bi tako. </p> 
 <p><a name="an_1:7">1:7</a> Bog načini svod i vode pod svodom odijeli  od voda nad svodom. </p> 
 <p><a name="an_1:8">1:8</a> A svod prozva Bog nebo. Tako bude večer, pa jutro - dan drugi.</p> 
 <p><a name="an_1:9">1:9</a> I reče Bog: "Vode pod nebom neka se skupe na jedno mjesto  i neka se pokaže kopno!" I bi tako. </p> 
 <p><a name="an_1:10">1:10</a> Kopno prozva Bog zemlja, a skupljene vode mora. I vidje Bog da je dobro.</p> 
 <p><a name="an_1:11">1:11</a> I reče Bog: "Neka proklija zemlja zelenilom - travom  sjemenitom, stablima plodonosnim, koja, svako prema svojoj vrsti, na zemlji donose plod što u sebi nosi svoje sjeme. I bi tako. </p> 
 <p><a name="an_1:12">1:12</a> I nikne iz zemlje zelena trava što se sjemeni, svaka prema  svojoj vrsti, i stabla koja rode plodovima što u sebi nose svoje  sjeme, svako prema svojoj vrsti. I vidje Bog da je dobro. </p> 
 <p><a name="an_1:13">1:13</a> Tako  bude večer, pa jutro - dan treći.</p> 
 <p><a name="an_1:14">1:14</a> I reče Bog: "Neka budu svjetlila na svodu nebeskom da  luče dan od noći, da budu znaci blagdanima, danima i godinama,</p> 
 <p><a name="an_1:15">1:15</a> i neka svijetle na svodu nebeskom i rasvjetljuju zemlju!"  I bi tako. </p> 
 <p><a name="an_1:16">1:16</a> I načini Bog dva velika svjetlila - veće da vlada  danom, manje da vlada noću - i zvijezde. </p> 
 <p><a name="an_1:17">1:17</a> I Bog ih postavi  na svod nebeski da rasvjetljuju zemlju, </p> 
 <p><a name="an_1:18">1:18</a> da vladaju danom  i noću i da rastavljaju svjetlost od tame. I vidje Bog da je  dobro. </p> 
 <p><a name="an_1:19">1:19</a> Tako bude večer, pa jutro - dan četvrti.</p> 
 <p><a name="an_1:20">1:20</a> I reče Bog: "Nek' povrvi vodom vreva živih stvorova,  i ptice nek' polete nad zemljom, svodom nebeskim!" I bi tako. </p> 
 <p><a name="an_1:21">1:21</a> Stvori Bog morske grdosije i svakovrsne žive stvorove što  mile i vrve vodom i ptice krilate svake vrste. I vidje Bog da  je dobro. </p> 
 <p><a name="an_1:22">1:22</a> I blagoslovi ih govoreći: "Plodite se i množite  i napunite vode morske! I ptice neka se namnože na zemlji!" </p> 
 <p><a name="an_1:23">1:23</a> Tako  bude večer, pa jutro - dan peti.</p> 
 <p><a name="an_1:24">1:24</a> I reče Bog: "Neka zemlja izvede živa bića, svako prema  svojoj vrsti: stoku, gmizavce i zvjerad svake vrste!" I bi tako. </p> 
 <p><a name="an_1:25">1:25</a> I stvori Bog svakovrsnu zvjerad, stoku i gmizavce svake vrste.  I vidje Bog da je dobro.</p> 
 <p><a name="an_1:26">1:26</a> I reče Bog: "Načinimo čovjeka na svoju sliku, sebi slična, da bude gospodar ribama morskim, pticama nebeskim i stoci -  svoj zemlji - i svim gmizavcima što puze po zemlji!"</p> 
 <p><a name="an_1:27">1:27</a> Na svoju sliku stvori Bog čovjeka, na sliku Božju on ga stvori, muško i žensko stvori ih.</p> 
 <p><a name="an_1:28">1:28</a> I blagoslovi ih Bog i reče im: "Plodite se, i množite, i napunite zemlju, i sebi je podložite! Vladajte ribama u moru  i pticama u zraku i svim živim stvorovima što puze po zemlji!" </p> 
 <p><a name="an_1:29">1:29</a> I doda Bog: "Evo, dajem vam sve bilje što se sjemeni, po  svoj zemlji, i sva stabla plodonosna što u sebi nose svoje sjeme:  neka vam budu za hranu! </p> 
 <p><a name="an_1:30">1:30</a> A zvijerima na zemlji i pticama u  zraku i gmizavcima što puze po zemlji u kojima je dah života  - neka je za hranu sve zeleno bilje!" I bi tako. </p> 
 <p><a name="an_1:31">1:31</a> I vidje  Bog sve što je učinio, i bijaše veoma dobro. Tako bude večer, pa jutro - dan šesti.</p> 
 <p><a name="an_2:1">2:1</a> Tako bude dovršeno nebo i zemlja sa svom svojom vojskom. </p> 
 <p><a name="an_2:2">2:2</a> I  sedmoga dana Bog dovrši svoje djelo koje učini. I počinu u sedmi  dan od svega djela koje učini. </p> 
 <p><a name="an_2:3">2:3</a> I blagoslovi Bog sedmi dan  i posveti, jer u taj dan počinu od svega djela svoga koje učini.</p> 
 <p><a name="an_2:4">2:4</a> To je postanak neba i zemlje, tako su stvarani.  Kad je Jahve, Bog, sazdao nebo i zemlju, </p> 
 <p><a name="an_2:5">2:5</a> još nije bilo  nikakva poljskoga grmlja po zemlji, još ne bijaše niklo nikakvo  poljsko bilje, jer Jahve, Bog, još ne pusti dažda na zemlju i  nije bilo čovjeka da zemlju obrađuje. </p> 
 <p><a name="an_2:6">2:6</a> Ipak, voda je izvirala  iz zemlje i natapala svu površinu zemaljsku. </p> 
 <p><a name="an_2:7">2:7</a> Jahve, Bog, napravi  čovjeka od praha zemaljskog i u nosnice mu udahne dah života.  Tako postane čovjek živa duša.</p> 
 <p><a name="an_2:8">2:8</a> I Jahve, Bog, zasadi vrt na istoku, u Edenu, i u nj smjesti  čovjeka koga je napravio. </p> 
 <p><a name="an_2:9">2:9</a> Tada Jahve, Bog, učini te iz zemlje  nikoše svakovrsna stabla - pogledu zamamljiva a dobra za hranu  - i stablo života, nasred vrta, i stablo spoznaje dobra i zla.</p> 
 <p><a name="an_2:10">2:10</a> Rijeka je izvirala iz Edena da bi natapala vrt; odatle  se granala u četiri kraka. </p> 
 <p><a name="an_2:11">2:11</a> Prvom je ime Pišon, a optječe  svom zemljom havilskom, u kojoj ima zlata. </p> 
 <p><a name="an_2:12">2:12</a> Zlato je te zemlje  dobro, a ima ondje i bdelija i oniksa. </p> 
 <p><a name="an_2:13">2:13</a> Drugoj je rijeci ime  Gihon, a optječe svu zemlju Kuš. </p> 
 <p><a name="an_2:14">2:14</a> Treća je rijeka Tigris,  a teče na istok od Ašura; četvrta je Eufrat.</p> 
 <p><a name="an_2:15">2:15</a> Jahve, Bog, uzme čovjeka i postavi ga u edenski vrt da  ga obrađuje i čuva. </p> 
 <p><a name="an_2:16">2:16</a> Jahve, Bog, zapovjedi čovjeku: "Sa svakoga  stabla u vrtu slobodno jedi, </p> 
 <p><a name="an_2:17">2:17</a> ali sa stabla spoznaje dobra  i zla da nisi jeo! U onaj dan u koji s njega okusiš, zacijelo  ćeš umrijeti!"</p> 
 <p><a name="an_2:18">2:18</a> I reče Jahve, Bog: "Nije dobro da čovjek bude sam: načinit  ću mu pomoć kao što je on." </p> 
 <p><a name="an_2:19">2:19</a> Tada Jahve, Bog, načini od zemlje  sve životinje u polju i sve ptice u zraku i predvede ih čovjeku  da vidi kako će koju nazvati, pa kako koje stvorenje čovjek prozove, da mu tako bude ime. </p> 
 <p><a name="an_2:20">2:20</a> Čovjek nadjene imena svoj stoci, svim  pticama u zraku i životinjama u polju. No čovjeku se ne nađe  pomoć kao što je on. </p> 
 <p><a name="an_2:21">2:21</a> Tada Jahve, Bog, pusti tvrd san na čovjeka  te on zaspa, pa mu izvadi jedno rebro, a mjesto zatvori mesom. </p> 
 <p><a name="an_2:22">2:22</a> Od rebra što ga je uzeo čovjeku napravi Jahve, Bog, ženu  pa je dovede čovjeku. </p> 
 <p><a name="an_2:23">2:23</a> Nato čovjek reče: "Gle, evo kosti od mojih kostiju, mesa od mesa mojega! Ženom neka se zove, od čovjeka kad je uzeta!"</p> 
 <p><a name="an_2:24">2:24</a> Stoga će čovjek ostaviti oca i majku da prione uza svoju  ženu i bit će njih dvoje jedno tijelo.</p> 
 <p><a name="an_2:25">2:25</a> A bijahu oboje goli - čovjek i njegova žena - ali ne  osjećahu stida.</p> 
 <p><a name="an_3:1">3:1</a> Zmija bijaše lukavija od sve zvjeradi što je stvori Jahve,  Bog. Ona reče ženi: "Zar vam je Bog rekao da ne smijete jesti  ni s jednog drveta u vrtu?" </p> 
 <p><a name="an_3:2">3:2</a> Žena odgovori zmiji: "Plodove  sa stabala u vrtu smijemo jesti. </p> 
 <p><a name="an_3:3">3:3</a> Samo za plod stabla što je  nasred vrta rekao je Bog: 'Da ga niste jeli! I ne dirajte u nj, da ne umrete!'" </p> 
 <p><a name="an_3:4">3:4</a> Nato će zmija ženi: "Ne, nećete umrijeti! </p> 
 <p><a name="an_3:5">3:5</a> Nego, zna Bog: onog dana kad budete s njega jeli, otvorit  će vam se oči, i vi ćete biti kao bogovi koji razlučuju dobro  i zlo." </p> 
 <p><a name="an_3:6">3:6</a> Vidje žena da je stablo dobro za jelo, za oči zamamljivo, a za mudrost poželjno: ubere ploda njegova i pojede. Dade i  svom mužu, koji bijaše s njom, pa je i on jeo. </p> 
 <p><a name="an_3:7">3:7</a> Tada se obadvoma  otvore oči i upoznaju da su goli. Spletu smokova lišća i naprave  sebi pregače.</p> 
 <p><a name="an_3:8">3:8</a> Uto čuju korak Jahve, Boga, koji je šetao vrtom za dnevnog  povjetarca. I sakriju se - čovjek i njegova žena - pred Jahvom, Bogom, među stabla u vrtu. </p> 
 <p><a name="an_3:9">3:9</a> Jahve, Bog, zovne čovjeka: "Gdje  si?" - reče mu. </p> 
 <p><a name="an_3:10">3:10</a> On odgovori: "Čuo sam tvoj korak po vrtu;  pobojah se jer sam go, pa se sakrih." </p> 
 <p><a name="an_3:11">3:11</a> Nato mu reče: "Tko  ti kaza da si go? Ti si, dakle, jeo sa stabla s kojega sam ti  zabranio jesti?" </p> 
 <p><a name="an_3:12">3:12</a> Čovjek odgovori: "Žena koju si stavio uza  me - ona mi je dala sa stabla pa sam jeo." </p> 
 <p><a name="an_3:13">3:13</a> Jahve, Bog, reče  ženi: "Što si to učinila?" "Zmija me prevarila pa sam jela",  odgovori žena.</p> 
 <p><a name="an_3:14">3:14</a> Nato Jahve, Bog, reče zmiji: "Kad si to učinila, prokleta bila među svim životinjama i svom zvjeradi divljom! Po trbuhu svome puzat ćeš i zemlju jesti sveg života svog!</p> 
 <p><a name="an_3:15">3:15</a> Neprijateljstvo ja zamećem između tebe i žene, između roda tvojeg i roda njezina: on će ti glavu satirati, a ti ćeš mu vrebati petu."</p> 
 <p><a name="an_3:16">3:16</a> A ženi reče: "Trudnoći tvojoj muke ću umnožit, u mukama djecu ćeš rađati. Žudnja će te mužu tjerati, a on će gospodariti nad tobom."</p> 
 <p><a name="an_3:17">3:17</a> A čovjeku reče: "Jer si poslušao glas svoje žene te jeo  sa stabla s kojega sam ti zabranio jesti rekavši: S njega da  nisi jeo! - evo: Zemlja neka je zbog tebe prokleta: s trudom ćeš se od nje hraniti svega vijeka svog!</p> 
 <p><a name="an_3:18">3:18</a> Rađat će ti trnjem i korovom, a hranit ćeš se poljskim raslinjem.</p> 
 <p><a name="an_3:19">3:19</a> U znoju lica svoga kruh svoj ćeš jesti dokle se u zemlju ne vratiš: tÓa iz zemlje uzet si bio - prah si, u prah ćeš se i vratiti."</p> 
 <p><a name="an_3:20">3:20</a> Svojoj ženi čovjek nadjene ime Eva, jer je majka svima  živima. </p> 
 <p><a name="an_3:21">3:21</a> I načini Jahve, Bog, čovjeku i njegovoj ženi odjeću  od krzna pa ih odjenu. </p> 
 <p><a name="an_3:22">3:22</a> Zatim reče Bog: "Evo, čovjek postade  kao jedan od nas - znajući dobro i zlo! Da ne bi sada pružio  ruku, ubrao sa stabla života pa pojeo i živio navijeke!" </p> 
 <p><a name="an_3:23">3:23</a> Zato  ga Jahve, Bog, istjera iz vrta edenskoga da obrađuje zemlju iz  koje je i uzet. </p> 
 <p><a name="an_3:24">3:24</a> Istjera, dakle, čovjeka i nastani ga istočno  od vrta edenskog, pa postavi kerubine i plameni mač koji se svjetlucao  - da straže nad stazom koja vodi k stablu života.</p> 
 <p><a name="an_4:1">4:1</a> Čovjek pozna svoju ženu Evu, a ona zače i rodi Kajina, pa reče:  "Muško sam čedo stekla pomoću Jahve!" </p> 
 <p><a name="an_4:2">4:2</a> Poslije rodi Abela,  brata Kajinova; Abel postane stočar, a Kajin zemljoradnik. </p> 
 <p><a name="an_4:3">4:3</a> I  jednoga dana Kajin prinese Jahvi žrtvu od zemaljskih plodova. </p> 
 <p><a name="an_4:4">4:4</a> A prinese i Abel od prvine svoje stoke, sve po izbor pretilinu.  Jahve milostivo pogleda na Abela i njegovu žrtvu, </p> 
 <p><a name="an_4:5">4:5</a> a na Kajina  i žrtvu njegovu ni pogleda ne svrati. Stoga se Kajin veoma razljuti  i lice mu se namrgodi. </p> 
 <p><a name="an_4:6">4:6</a> I Jahve reče Kajinu: "Zašto si ljut?  Zašto ti je lice namrgođeno? </p> 
 <p><a name="an_4:7">4:7</a> Jer ako pravo radiš, vedrinom  odsijevaš. A ne radiš li pravo, grijeh ti je kao zvijer na pragu  što na te vreba; još mu se možeš oduprijeti." </p> 
 <p><a name="an_4:8">4:8</a> Kajin pak reče  svome bratu Abelu: "Hajdemo van!" I našavši se na polju, Kajin  skoči na brata Abela te ga ubi.</p> 
 <p><a name="an_4:9">4:9</a> Potom Jahve zapita Kajina: "Gdje ti je brat Abel?" "Ne  znam", odgovori. "Zar sam ja čuvar brata svoga?" </p> 
 <p><a name="an_4:10">4:10</a> Jahve nastavi:  "Što si učinio? Slušaj! Krv brata tvoga iz zemlje k meni viče. </p> 
 <p><a name="an_4:11">4:11</a> Stoga budi proklet na zemlji koja je rastvorila usta da proguta  s ruke tvoje krv brata tvoga! </p> 
 <p><a name="an_4:12">4:12</a> Obrađivat ćeš zemlju, ali ti  više neće davati svoga roda. Vječni ćeš skitalica na zemlji biti!" </p> 
 <p><a name="an_4:13">4:13</a> A Kajin reče Jahvi: "Kazna je moja odviše teška da se snosi. </p> 
 <p><a name="an_4:14">4:14</a> Evo me tjeraš danas s plodnoga tla; moram se skrivati od  tvoga lica i biti vječni lutalac na zemlji - tko me god nađe, može me ubiti." </p> 
 <p><a name="an_4:15">4:15</a> A Jahve mu reče: "Ne! Nego tko ubije Kajina, sedmerostruka osveta na njemu će se izvršiti!" I Jahve stavi  znak na Kajina, da ga tko, našavši ga, ne ubije. </p> 
 <p><a name="an_4:16">4:16</a> Kajin ode  ispred lica Jahvina u zemlju Nod, istočno od Edena, i ondje se  nastani. </p> 
 <p><a name="an_4:17">4:17</a> Kajin pozna svoju ženu te ona zače i rodi Henoka. Podigao  je grad i grad prozvao imenom svoga sina - Henok. </p> 
 <p><a name="an_4:18">4:18</a> Henoku  se rodio Irad, a od Irada potekao Mehujael; od Mehujaela poteče  Metušael, od Metušaela Lamek. </p> 
 <p><a name="an_4:19">4:19</a> Lamek uzme dvije žene. Jedna  se zvala Ada, a druga Sila. </p> 
 <p><a name="an_4:20">4:20</a> Ada rodi Jabala, koji je postao  praocem onih što pod šatorima žive sa stokom. </p> 
 <p><a name="an_4:21">4:21</a> Bratu mu bijaše  ime Jubal. On je praotac svih koji sviraju na liru i sviralu. </p> 
 <p><a name="an_4:22">4:22</a> Sila rodi Tubal-Kajina, praoca onih koji kuju bakar i željezo.  Tubal-Kajinovoj sestri bijaše ime Naama.</p> 
 <p><a name="an_4:23">4:23</a> Lamek prozbori svojim ženama: "Ada i Sila, glas moj poslušajte! Žene Lamekove, čujte mi besjedu: Čovjeka sam ubio jer me ranio i dijete jer me udarilo.</p> 
 <p><a name="an_4:24">4:24</a> Ako će Kajin biti osvećen sedmerostruko, Lamek će sedamdeset i sedam puta!"</p> 
 <p><a name="an_4:25">4:25</a> Adam pozna svoju ženu te ona rodi sina i nadjenu mu ime  Šet. Reče ona: "Bog mi dade drugo dijete mjesto Abela, koga ubi  Kajin." </p> 
 <p><a name="an_4:26">4:26</a> Šetu se rodi sin, komu on nadjenu ime Enoš. Tada  se počelo zazivati ime Jahvino.</p> 
 <p><a name="an_5:1">5:1</a> Ovo je povijest Adamova roda. Kad je Bog stvorio čovjeka, napravio ga je na priliku svoju; </p> 
 <p><a name="an_5:2">5:2</a> stvorio je muško i žensko. A kad ih je stvorio, blagoslovi  ih i nazva - čovjek.</p> 
 <p><a name="an_5:3">5:3</a> Kad je Adamu bilo sto i trideset godina, rodi mu se sin  njemu sličan, na njegovu sliku; nadjenu mu ime Šet. </p> 
 <p><a name="an_5:4">5:4</a> Po rođenju  Šetovu Adam je živio osam stotina godina te mu se rodilo još  sinova i kćeri. </p> 
 <p><a name="an_5:5">5:5</a> Adam poživje u svemu devet stotina i trideset  godina. Potom umrije.</p> 
 <p><a name="an_5:6">5:6</a> Kad je Šetu bilo sto i pet godina, rodi mu se Enoš. </p> 
 <p><a name="an_5:7">5:7</a> Po  rođenju Enoševu Šet je živio osam stotina i sedam godina te mu  se rodilo još sinova i kćeri. </p> 
 <p><a name="an_5:8">5:8</a> Šet poživje u svemu devet stotina  i dvanaest godina. Potom umrije.</p> 
 <p><a name="an_5:9">5:9</a> Kad je Enošu bilo devedeset godina, rodi mu se Kenan. </p> 
 <p><a name="an_5:10">5:10</a> Po rođenju Kenanovu Enoš je živio osam stotina i petnaest  godina te mu se rodilo još sinova i kćeri. </p> 
 <p><a name="an_5:11">5:11</a> Enoš poživje u  svemu devet stotina i pet godina. Potom umrije.</p> 
 <p><a name="an_5:12">5:12</a> Kad je Kenanu bilo sedamdeset godina, rodi mu se Mahalalel. </p> 
 <p><a name="an_5:13">5:13</a> Po rođenju Mahalalelovu Kenan je živio osam stotina i četrdeset  godina te mu se rodilo još sinova i kćeri. </p> 
 <p><a name="an_5:14">5:14</a> Kenan poživje  u svemu devet stotina i deset godina. Potom umrije.</p> 
 <p><a name="an_5:15">5:15</a> Kad je Mahalalelu bilo šezdeset i pet godina, rodi mu  se Jered. </p> 
 <p><a name="an_5:16">5:16</a> Po rođenju Jeredovu Mahalalel je živio osam stotina  i trideset godina te mu se rodilo još sinova i kćeri. </p> 
 <p><a name="an_5:17">5:17</a> Mahalalel  poživje u svemu osam stotina devedeset i pet godina. Potom umrije.</p> 
 <p><a name="an_5:18">5:18</a> Kad je Jeredu bilo sto šezdeset i dvije godine, rodi  mu se Henok. </p> 
 <p><a name="an_5:19">5:19</a> Po rođenju Henokovu Jered je živio osam stotina  godina te mu se rodilo još sinova i kćeri. </p> 
 <p><a name="an_5:20">5:20</a> Jered poživje  u svemu devet stotina šezdeset i dvije godine. Potom umrije.</p> 
 <p><a name="an_5:21">5:21</a> Kad je Henoku bilo šezdeset i pet godina, rodi mu se  Metušalah. </p> 
 <p><a name="an_5:22">5:22</a> Henok je hodio s Bogom. Po rođenju Metušalahovu  Henok je živio trista godina te mu se rodilo još sinova i kćeri. </p> 
 <p><a name="an_5:23">5:23</a> Henok poživje u svemu trista šezdeset i pet godina. </p> 
 <p><a name="an_5:24">5:24</a> Henok  je hodio s Bogom, potom iščeznu; Bog ga uze.</p> 
 <p><a name="an_5:25">5:25</a> Kad je Metušalahu bilo sto osamdeset i sedam godina,  rodi mu se Lamek. </p> 
 <p><a name="an_5:26">5:26</a> Po rođenju Lamekovu Metušalah je živio  sedam stotina osamdeset i dvije godine te mu se rodilo još sinova  i kćeri. </p> 
 <p><a name="an_5:27">5:27</a> Metušalah poživje u svemu devet stotina šezdeset  i devet godina. Potom umrije.</p> 
 <p><a name="an_5:28">5:28</a> Kad su Lameku bile sto osamdeset i dvije godine, rodi  mu se sin. </p> 
 <p><a name="an_5:29">5:29</a> Nadjene mu ime Noa, govoreći: "Ovaj će nam pribavljati, u trudu i naporu naših ruku, utjehu iz zemlje koju je Bog prokleo." </p> 
 <p><a name="an_5:30">5:30</a> Po rođenju Noinu Lamek je živio pet stotina devedeset i pet  godina te mu se rodilo još sinova i kćeri. </p> 
 <p><a name="an_5:31">5:31</a> Lamek poživje  u svemu sedam stotina sedamdeset i sedam godina. Potom umrije.</p> 
 <p><a name="an_5:32">5:32</a> Pošto je Noa proživio pet stotina godina, rode mu se  Šem, Ham i Jafet.</p> 
 <p><a name="an_6:1">6:1</a> Kad su se ljudi počeli širiti po zemlji i kćeri im se narodile,</p> 
 <p><a name="an_6:2">6:2</a> opaze sinovi Božji da su kćeri ljudske pristale, pa ih uzimahu  sebi za žene koje su god htjeli. </p> 
 <p><a name="an_6:3">6:3</a> Onda Jahve reče: "Neće moj  duh u čovjeku ostati dovijeka; čovjek je tjelesan, pa neka mu  vijek bude stotinu dvadeset godina." </p> 
 <p><a name="an_6:4">6:4</a> U ona su vremena - a  i kasnije - na zemlji bili Nefili, kad su Božji sinovi općili  s ljudskim kćerima pa im one rađale djecu. To su oni od starine  po snazi glasoviti ljudi.</p> 
 <p><a name="an_6:5">6:5</a> Vidje Jahve kako je čovjekova pokvarenost na zemlji velika  i kako je svaka pomisao u njegovoj pameti uvijek samo zloća. </p> 
 <p><a name="an_6:6">6:6</a> Jahve se pokaja i u svom srcu ražalosti što je načinio čovjeka  na zemlji. </p> 
 <p><a name="an_6:7">6:7</a> Reče Jahve: "Ljude koje sam stvorio izbrisat ću  s lica zemlje - od čovjeka do zvijeri, puzavce i ptice u zraku  - jer sam se pokajao što sam ih napravio." </p> 
 <p><a name="an_6:8">6:8</a> Ali je Noa našao  milost u očima Jahvinim.</p> 
 <p><a name="an_6:9">6:9</a> Ovo je povijest Noina: Noa je bio čovjek pravedan i neporočan u svom vremenu. S  Bogom je Noa hodio. </p> 
 <p><a name="an_6:10">6:10</a> Tri su se sina rodila Noi: Šem, Ham i  Jafet. </p> 
 <p><a name="an_6:11">6:11</a> U očima Božjim zemlja se bila iskvarila; nepravdom se  napunila. </p> 
 <p><a name="an_6:12">6:12</a> I kad je Bog vidio kako se zemlja iskvarila - tÓa  svako se biće na zemlji izopačilo - </p> 
 <p><a name="an_6:13">6:13</a> reče Bog Noi: "Odlučio  sam da bude kraj svim bićima jer se zemlja napunila opačinom;  i, evo, uništit ću ih zajedno sa zemljom. </p> 
 <p><a name="an_6:14">6:14</a> Napravi sebi korablju  od smolastoga drveta; korablju načini s prijekletima i obloži  je iznutra i izvana paklinom. </p> 
 <p><a name="an_6:15">6:15</a> A pravit ćeš je ovako: neka  korablja bude trista lakata u duljinu, pedeset u širinu, a trideset  lakata u visinu. </p> 
 <p><a name="an_6:16">6:16</a> Na korablji načini otvor za svjetlo, završi  ga jedan lakat od vrha. Vrata na korablji načini sa strane; neka  ima donji, srednji i gornji kat. </p> 
 <p><a name="an_6:17">6:17</a> Ja ću, evo, pustiti potop  - vode na zemlju - da izgine svako biće pod nebom, sve u čemu  ima dah života: sve na zemlji mora poginuti. </p> 
 <p><a name="an_6:18">6:18</a> A s tobom ću  učiniti Savez; ti ćeš ući u korablju - ti i s tobom tvoji sinovi, tvoja žena i žene tvojih sinova. </p> 
 <p><a name="an_6:19">6:19</a> A od svega što je živo  - od svih bića - uvedi u korablju od svakoga po dvoje da s tobom  preživi, i neka budu muško i žensko. </p> 
 <p><a name="an_6:20">6:20</a> Od ptica prema njihovim  vrstama, od životinja prema njihovim vrstama i od svih stvorova  što po tlu puze prema njihovim vrstama: po dvoje od svega neka  uđe k tebi da preživi. </p> 
 <p><a name="an_6:21">6:21</a> Sa sobom uzmi svega za jelo pa čuvaj  da bude hrane tebi i njima."</p> 
 <p><a name="an_6:22">6:22</a> Noa učini tako. Sve kako mu je Bog naredio, tako je izvršio.</p> 
 <p><a name="an_7:1">7:1</a> Onda Jahve reče Noi: "Uđi ti i sva tvoja obitelj u korablju, jer sam uvidio da si ti jedini preda mnom pravedan u ovom vremenu. </p> 
 <p><a name="an_7:2">7:2</a> Uzmi sa sobom od svih čistih životinja po sedam parova: mužjaka  i njegovu ženku. </p> 
 <p><a name="an_7:3">7:3</a> Isto tako od ptica nebeskih po sedam parova  - mužjaka i ženku - da im se sjeme sačuva na zemlji. </p> 
 <p><a name="an_7:4">7:4</a> Jer ću  do sedam dana pustiti dažd po zemlji četrdeset dana i četrdeset  noći te ću istrijebiti s lica zemlje svako živo biće što sam  ga načinio."</p> 
 <p><a name="an_7:5">7:5</a> Noa učini sve kako mu je Jahve naredio.</p> 
 <p><a name="an_7:6">7:6</a> Noi bijaše šest stotina godina kad je potop došao na zemlju. </p> 
 <p><a name="an_7:7">7:7</a> I pred vodama potopnim uđu s Noom u korablju njegovi sinovi, njegova žena i žene sinova njegovih. </p> 
 <p><a name="an_7:8">7:8</a> Od čistih životinja  i od životinja koje nisu čiste, od ptica, od svega što zemljom  puzi, </p> 
 <p><a name="an_7:9">7:9</a> uđe po dvoje - mužjak i ženka - u korablju s Noom, kako  je Bog naredio Noi. </p> 
 <p><a name="an_7:10">7:10</a> A sedmoga dana zapljušte potopne vode  po zemlji.</p> 
 <p><a name="an_7:11">7:11</a> U dan onaj - šestote godine Noina života, mjeseca drugog, dana u mjesecu sedamnaestog - navale svi izvori bezdana, rastvore se ustave nebeske.</p> 
 <p><a name="an_7:12">7:12</a> I udari dažd na zemlju da pljušti četrdeset dana i četrdeset  noći. </p> 
 <p><a name="an_7:13">7:13</a> Onog dana uđe u korablju Noa i njegovi sinovi: Šem, Ham i Jafet, Noina žena i tri žene Noinih sinova s njima; </p> 
 <p><a name="an_7:14">7:14</a> oni, pa sve vrste životinja: stoka, gmizavci što po tlu gmižu, ptice  i svakovrsna krilata stvorenja, </p> 
 <p><a name="an_7:15">7:15</a> uđu u korablju s Noom, po  dvoje od svih bića što u sebi imaju dah života. </p> 
 <p><a name="an_7:16">7:16</a> Što uđe,  sve bijaše par, mužjak i ženka od svih bića, kako je Bog naredio  Noi.  Onda Jahve zatvori za njim vrata.</p> 
 <p><a name="an_7:17">7:17</a> Pljusak je na zemlju padao četrdeset dana; vode sveudilj  rasle i korablju nosile: digla se visoko iznad zemlje. </p> 
 <p><a name="an_7:18">7:18</a> Vode  su nad zemljom bujale i visoko rasle, a korablja plovila površinom. </p> 
 <p><a name="an_7:19">7:19</a> Vode su sve silnije navaljivale i rasle nad zemljom, tako  te prekriše sva najviša brda pod nebom. </p> 
 <p><a name="an_7:20">7:20</a> Petnaest lakata dizale  se vode povrh potonulih brda. </p> 
 <p><a name="an_7:21">7:21</a> Izgiboše sva bića što se po  zemlji kreću: ptice, stoka, zvijeri, svi gmizavci i svi ljudi. </p> 
 <p><a name="an_7:22">7:22</a> Sve što u svojim nosnicama imaše dah života - sve što bijaše  na kopnu - izgibe. </p> 
 <p><a name="an_7:23">7:23</a> Istrijebi se svako biće s površja zemaljskog:  čovjek, životinje, gmizavci i ptice nebeske, sve se izbrisa sa  zemlje. Samo Noa ostade i oni što bijahu s njim u korablji. </p> 
 <p><a name="an_7:24">7:24</a> Stotinu  pedeset dana vladahu vode zemljom.</p> 
 <p><a name="an_8:1">8:1</a> Onda se Bog sjeti Noe, svih zvijeri i sve stoke što bijaše  s njim u korablji, pa pokrenu vjetar nad zemljom da uzbije vodu. </p> 
 <p><a name="an_8:2">8:2</a> Zatvoriše se izvori bezdanu i ustave nebeske, i dažd s neba  prestade. </p> 
 <p><a name="an_8:3">8:3</a> Polako se povlačile vode sa zemlje. Nakon stotinu  pedeset dana vode su jenjale, </p> 
 <p><a name="an_8:4">8:4</a> a sedmoga mjeseca, sedamnaestog  dana u mjesecu korablja se zaustavi na brdima Ararata. </p> 
 <p><a name="an_8:5">8:5</a> Vode  su neprestano opadale do desetog mjeseca, a prvoga dana desetog  mjeseca pokažu se brdski vrhunci.</p> 
 <p><a name="an_8:6">8:6</a> Kad je izminulo četrdeset dana, Noa otvori prozor što  ga je načinio na korablji; </p> 
 <p><a name="an_8:7">8:7</a> ispusti gavrana, a gavran svejednako  odlijetaše i dolijetaše dok se vode sa zemlje nisu isušile. </p> 
 <p><a name="an_8:8">8:8</a> Zatim  ispusti golubicu da vidi je li voda nestala sa zemlje. </p> 
 <p><a name="an_8:9">8:9</a> Ali  golubica ne nađe uporišta nogama te se vrati k njemu u korablju, jer voda još pokrivaše svu površinu; on pruži ruku, uhvati golubicu  te je unese k sebi u korablju. </p> 
 <p><a name="an_8:10">8:10</a> Počeka još sedam dana pa opet  pusti golubicu iz korablje. </p> 
 <p><a name="an_8:11">8:11</a> Prema večeri golubica se vrati  k njemu, i gle! u kljunu joj svjež maslinov list; tako je Noa  doznao da su opale vode sa zemlje. </p> 
 <p><a name="an_8:12">8:12</a> Još počeka sedam dana  pa opet pusti golubicu: više mu se nije vratila.</p> 
 <p><a name="an_8:13">8:13</a> Šest stotina prve godine Noina života, prvoga mjeseca, prvog dana u mjesecu uzmakoše vode sa zemlje. Noa skine pokrov s korablje i pogleda: površina okopnjela.</p> 
 <p><a name="an_8:14">8:14</a> A drugoga mjeseca, sedamnaestog dana u mjesecu, zemlja  bijaše suha.</p> 
 <p><a name="an_8:15">8:15</a> Tada Bog reče Noi: </p> 
 <p><a name="an_8:16">8:16</a> "Iziđi iz korablje, ti, tvoja  žena, tvoji sinovi i žene tvojih sinova s tobom. </p> 
 <p><a name="an_8:17">8:17</a> Sa sobom  izvedi sva živa bića, sva stvorenja što su s tobom: ptice, stoku  i sve gmizavce što zemljom puze; neka zemljom vrve, plode se  i na zemlji množe!" </p> 
 <p><a name="an_8:18">8:18</a> I Noa iziđe, a s njime sinovi njegovi, žena njegova i žene sinova njegovih. </p> 
 <p><a name="an_8:19">8:19</a> Sve životinje, svi  gmizavci, sve ptice - svi stvorovi što se zemljom miču - iziđu  iz korablje, vrsta za vrstom.</p> 
 <p><a name="an_8:20">8:20</a> I podiže Noa žrtvenik Jahvi; uze od svih čistih životinja  i od svih čistih ptica i prinese na žrtveniku žrtve paljenice. </p> 
 <p><a name="an_8:21">8:21</a> Jahve omirisa miris ugodni pa reče u sebi: "Nikad više neću  zemlju u propast strovaliti zbog čovjeka, tÓa čovječje su misli  opake od njegova početka; niti ću ikad više uništiti sva živa  stvorenja, kako sam učinio.</p> 
 <p><a name="an_8:22">8:22</a> Sve dok zemlje bude, sjetve, žetve, studeni, vrućine, ljeta, zime, dani, noći nikada prestati neće."</p> 
 <p><a name="an_9:1">9:1</a> Tada Bog blagoslovi Nou i njegove sinove i reče im: "Plodite  se i množite i zemlju napunite. </p> 
 <p><a name="an_9:2">9:2</a> Neka vas se boje i od vas  strahuju sve životinje na zemlji, sve ptice u zraku, sve što  se po zemlji kreće i sve ribe u moru: u vaše su ruke predane. </p> 
 <p><a name="an_9:3">9:3</a> Sve što se kreće i živi neka vam bude za hranu: sve vam dajem, kao što vam dadoh zeleno bilje. </p> 
 <p><a name="an_9:4">9:4</a> Samo ne smijete jesti mesa  u kojem je još duša, to jest njegova krv. </p> 
 <p><a name="an_9:5">9:5</a> A za vašu krv, za  vaš život, tražit ću obračun: tražit ću ga od svake životinje;  i od čovjeka za njegova druga tražit ću obračun za ljudski život.</p> 
 <p><a name="an_9:6">9:6</a> Tko prolije krv čovjekovu, njegovu će krv čovjek proliti! Jer na sliku Božju stvoren je čovjek!</p> 
 <p><a name="an_9:7">9:7</a> A vi, plodite se, i množite i zemlju napunite, i podložite  je sebi!"</p> 
 <p><a name="an_9:8">9:8</a> Još reče Bog Noi i njegovim sinovima s njim: </p> 
 <p><a name="an_9:9">9:9</a> "A ja, evo, sklapam svoj Savez s vama i s vašim potomstvom poslije  vas </p> 
 <p><a name="an_9:10">9:10</a> i sa svim živim stvorovima što su s vama: s pticama,  sa stokom, sa zvijerima - sa svime što je s vama izišlo iz korablje  - sa svim živim stvorovima na zemlji. </p> 
 <p><a name="an_9:11">9:11</a> Držat ću se ja svog  Saveza s vama te nikada više vode potopne neće uništiti živa  bića niti će ikad više potop zemlju opustošiti."</p> 
 <p><a name="an_9:12">9:12</a> I reče Bog: "A ovo znamen je Saveza koji stavljam između sebe i vas i svih živih bića što su s vama, za naraštaje buduće:</p> 
 <p><a name="an_9:13">9:13</a> Dugu svoju u oblak stavljam, da zalogom bude Savezu između mene i zemlje.</p> 
 <p><a name="an_9:14">9:14</a> Kad oblake nad zemlju navučem i duga se u oblaku pokaže,</p> 
 <p><a name="an_9:15">9:15</a> spomenut ću se Saveza svoga, Saveza između mene i vas i stvorenja svakoga živog: potopa više neće biti da uništi svako biće.</p> 
 <p><a name="an_9:16">9:16</a> U oblaku kad se pojavi duga, ja ću je vidjeti i vjekovnog ću se sjećati Saveza između Boga i svake žive duše, svakog tijela na zemlji."</p> 
 <p><a name="an_9:17">9:17</a> I reče Bog Noi: "To neka je znak Saveza koji sam postavio  između sebe i svih živih bića što su na zemlji."</p> 
 <p><a name="an_9:18">9:18</a> Sinovi Noini, koji su iz korablje izišli, bijahu: Šem, Ham i Jafet. Ham je praotac Kanaanaca. </p> 
 <p><a name="an_9:19">9:19</a> Ovo su trojica Noinih  sinova i od njih se sav svijet razgranao.</p> 
 <p><a name="an_9:20">9:20</a> Noa, zemljoradnik, zasadio vinograd. </p> 
 <p><a name="an_9:21">9:21</a> Napio se vina  i opio, pa se otkrio nasred šatora. </p> 
 <p><a name="an_9:22">9:22</a> Ham, praotac Kanaanaca, opazi oca gola pa to kaza dvojici svoje braće vani. </p> 
 <p><a name="an_9:23">9:23</a> Šem  i Jafet uzmu ogrtač, obojica ga prebace sebi preko ramena pa  njime, idući natraške, pokriju očevu golotinju. Lica im bijahu  okrenuta na drugu stranu, tako te ne vidješe oca gola.</p> 
 <p><a name="an_9:24">9:24</a> Kad se Noa otrijeznio od vina i saznao što mu je učinio  najmlađi sin, reče:</p> 
 <p><a name="an_9:25">9:25</a> "Neka je proklet Kanaanac, braći svojoj najniži sluga nek' bude!"</p> 
 <p><a name="an_9:26">9:26</a> Onda nastavi: "Blagoslovljen Jahve, Šemov Bog, Kanaanac nek' mu je sluga!</p> 
 <p><a name="an_9:27">9:27</a> Nek Bog raširi Jafeta da prebiva pod šatorima Šemovim, Kanaanac nek' mu je sluga!"</p> 
 <p><a name="an_9:28">9:28</a> Poslije Potopa Noa poživje trista pedeset godina. </p> 
 <p><a name="an_9:29">9:29</a> U  svemu poživje Noa devet stotina pedeset godina; potom umrije.</p> 
 <p><a name="an_10:1">10:1</a> Ovo je povijest Noinih sinova: Šema, Hama i Jafeta, kojima  su se rodili sinovi poslije Potopa.</p> 
 <p><a name="an_10:2">10:2</a> Sinovi su Jafetovi: Gomer, Magog, Madaj, Javan, Tubal, Mešak, Tiras. </p> 
 <p><a name="an_10:3">10:3</a> A sinovi su Gomerovi: Aškenaz, Rifat i Togarma. </p> 
 <p><a name="an_10:4">10:4</a> Javanovi su opet sinovi: Eliša, Taršiš, Kitijci i Dodanci. </p> 
 <p><a name="an_10:5">10:5</a> Od njih su se razgranali narodi po otocima. To su Jafetovi sinovi prema svojim zemljama - svaki s vlastitim  jezikom - prema svojim plemenima i narodima.</p> 
 <p><a name="an_10:6">10:6</a> Sinovi su Hamovi: Kuš i Misrajim, Put i Kanaan. </p> 
 <p><a name="an_10:7">10:7</a> Kuševi  su: Seba, Havila, Sabta, Rama i Sabteka. Ramini su: Šeba i Dedan.</p> 
 <p><a name="an_10:8">10:8</a> Od Kuša se rodio Nimrod, koji je postao prvi velmoža na  zemlji. </p> 
 <p><a name="an_10:9">10:9</a> Voljom Jahve bio je silan lovac. Zato se veli: "Kao  Nimrod, silan lovac voljom Jahve." </p> 
 <p><a name="an_10:10">10:10</a> Glavno uporište njegova  kraljevstva bili su: Babilon, Erek, Akad i Kalne, svi u zemlji  Šinearu. </p> 
 <p><a name="an_10:11">10:11</a> Iz ove je zemlje došao Ašur. On je podigao Ninivu, Rehobot Ir, Kalah </p> 
 <p><a name="an_10:12">10:12</a> i Resen između Ninive i Kalaha (to je  glavni grad).</p> 
 <p><a name="an_10:13">10:13</a> Od Misrajima potekli su Ludijci, Anamijci, Lehabijci, Naftuhijci, </p> 
 <p><a name="an_10:14">10:14</a> pa Patrušani, Kasluhijci i Kaftorci, od kojih  su potekli Filistejci.</p> 
 <p><a name="an_10:15">10:15</a> Od Kanaana potječe Sidon, njegov prvenac, i Het. </p> 
 <p><a name="an_10:16">10:16</a> Dalje:  Jebusejci, Amorejci, Girgašani, </p> 
 <p><a name="an_10:17">10:17</a> Hivijci, Arkijci, Sinijci,</p> 
 <p><a name="an_10:18">10:18</a> Arvađani, Semarjani i Hamaćani. Poslije se kanaanska plemena  razgranaše, </p> 
 <p><a name="an_10:19">10:19</a> tako da se granica Kanaanaca protezala od Sidona  prema Geraru sve do Gaze pa prema Sodomi, Gomori, Admi i Sebojimu  sve do Leše.</p> 
 <p><a name="an_10:20">10:20</a> To su sinovi Hamovi prema svojim plemenima i jezicima, po svojim zemljama i narodima.</p> 
 <p><a name="an_10:21">10:21</a> A i Šemu - praocu svih sinova Eberovih i starijem bratu  Jafetovu - rodili se sinovi. </p> 
 <p><a name="an_10:22">10:22</a> Šemovi su sinovi: Elam, Ašur, Arpakšad, Lud i Aram. </p> 
 <p><a name="an_10:23">10:23</a> A Aramovi su sinovi: Us, Hul, Geter  i Maš. </p> 
 <p><a name="an_10:24">10:24</a> Arpakšad rodi Šelaha, Šelah rodi Ebera. </p> 
 <p><a name="an_10:25">10:25</a> Eberu  su se rodila dva sina: jednomu bješe ime Peleg, jer se za njegova  vijeka zemlja razdijelila. Njegovu je bratu bilo ime Joktan. </p> 
 <p><a name="an_10:26">10:26</a> Od Joktana se rodiše: Almodad, Šelef, Hasarmavet, Jerah, </p> 
 <p><a name="an_10:27">10:27</a> Hadoram, Uzal, Dikla, </p> 
 <p><a name="an_10:28">10:28</a> Obal, Abimael, Šeba, </p> 
 <p><a name="an_10:29">10:29</a> Ofir,  Havila i Jobab. Sve su to sinovi Joktanovi. </p> 
 <p><a name="an_10:30">10:30</a> Njihova se naselja  protezahu od Meše sve do Sefara, brdovitih krajeva na istoku.</p> 
 <p><a name="an_10:31">10:31</a> To su sinovi Šemovi prema svojim plemenima, jezicima  i zemljama, po svojim narodima.</p> 
 <p><a name="an_10:32">10:32</a> To su rodovi Noinih sinova prema svojim lozama i narodima.  Od njih su se razgranali narodi po zemlji poslije Potopa.</p> 
 <p><a name="an_11:1">11:1</a> Sva je zemlja imala jedan jezik i riječi iste. </p> 
 <p><a name="an_11:2">11:2</a> Ali kako  su se ljudi selili s istoka, naiđu na jednu dolinu u zemlji Šinearu  i tu se nastane. </p> 
 <p><a name="an_11:3">11:3</a> Jedan drugome reče: "Hajdemo praviti opeke  te ih peći da otvrdnu!" Opeke im bile mjesto kamena, a paklina  im služila za žbuku. </p> 
 <p><a name="an_11:4">11:4</a> Onda rekoše: "Hajde da sebi podignemo  grad i toranj s vrhom do neba! Pribavimo sebi ime, da se ne raspršimo  po svoj zemlji!"</p> 
 <p><a name="an_11:5">11:5</a> Jahve se spusti da vidi grad i toranj što su ga gradili  sinovi čovječji. </p> 
 <p><a name="an_11:6">11:6</a> Jahve reče. "Zbilja su jedan narod, s jednim  jezikom za sve! Ovo je tek početak njihovih nastojanja. Sad im  ništa neće biti neostvarivo što god naume izvesti. </p> 
 <p><a name="an_11:7">11:7</a> Hajde da  siđemo i jezik im pobrkamo, da jedan drugome govora ne razumije." </p> 
 <p><a name="an_11:8">11:8</a> Tako ih Jahve rasu odande po svoj zemlji te ne sazidaše grada. </p> 
 <p><a name="an_11:9">11:9</a> Stoga mu je ime Babel, jer je ondje Jahve pobrkao govor svima  u onom kraju i odande ih je Jahve raspršio po svoj zemlji.</p> 
 <p><a name="an_11:10">11:10</a> Ovo su potomci Šemovi: Kad je Šemu bilo sto godina - dvije godine poslije Potopa  - rodi mu se Arpakšad. </p> 
 <p><a name="an_11:11">11:11</a> Po rođenju Arpakšadovu Šem je živio  petsto godina te mu se rodilo još sinova i kćeri.</p> 
 <p><a name="an_11:12">11:12</a> Kad je Arpakšadu bilo trideset i pet godina, rodi mu  se Šelah. </p> 
 <p><a name="an_11:13">11:13</a> Po rođenju Šelahovu Arpakšad je živio četiri stotine  i tri godine te mu se rodilo još sinova i kćeri.</p> 
 <p><a name="an_11:14">11:14</a> Kad je Šelahu bilo trideset godina, rodi mu se Eber. </p> 
 <p><a name="an_11:15">11:15</a> Po rođenju Eberovu Šelah je živio četiri stotine i tri godine  te mu se rodilo još sinova i kćeri.</p> 
 <p><a name="an_11:16">11:16</a> Kad su Eberu bile trideset i četiri godine, rodi mu se  Peleg. </p> 
 <p><a name="an_11:17">11:17</a> Po rođenju Pelegovu Eber je živio četiri stotine i  trideset godina te mu se rodilo još sinova i kćeri.</p> 
 <p><a name="an_11:18">11:18</a> Kad je Pelegu bilo trideset godina, rodi mu se Reu. </p> 
 <p><a name="an_11:19">11:19</a> Po  rođenju Reuovu Peleg je živio dvjesta i devet godina te mu se  rodilo još sinova i kćeri.</p> 
 <p><a name="an_11:20">11:20</a> Kad su Reuu bile trideset i dvije godine, rodi mu se  Serug. </p> 
 <p><a name="an_11:21">11:21</a> Po rođenju Serugovu Reu je živio dvjesta i sedam godina  te mu se rodilo još sinova i kćeri.</p> 
 <p><a name="an_11:22">11:22</a> Kad je Serugu bilo trideset godina, rodi mu se Nahor. </p> 
 <p><a name="an_11:23">11:23</a> Po rođenju Nahorovu Serug je živio dvjesta godina te mu se  rodilo još sinova i kćeri.</p> 
 <p><a name="an_11:24">11:24</a> Kad je Nahoru bilo dvadeset i devet godina, rodi mu se  Terah. </p> 
 <p><a name="an_11:25">11:25</a> Po rođenju Terahovu Nahor je živio sto i devetnaest  godina te mu se rodilo još sinova i kćeri.</p> 
 <p><a name="an_11:26">11:26</a> Kad je Terahu bilo sedamdeset godina, rode mu se: Abram, Nahor i Haran.</p> 
 <p><a name="an_11:27">11:27</a> Ovo je povijest Terahova. Terahu se rodio Abram, Nahor  i Haran; a Haranu se rodio Lot. </p> 
 <p><a name="an_11:28">11:28</a> Haran umrije za života svoga  oca Teraha, u svome rodnom kraju, u Uru Kaldejskom. </p> 
 <p><a name="an_11:29">11:29</a> Abram  se i Nahor ožene. Abramovoj ženi bijaše ime Saraja, a Nahorovoj  Milka; ova je bila kći Harana, oca Milke i Jiske. </p> 
 <p><a name="an_11:30">11:30</a> Saraja  bijaše nerotkinja - nije imala poroda.</p> 
 <p><a name="an_11:31">11:31</a> Terah povede svoga sina Abrama, svog unuka Lota, sina  Haranova, svoju snahu Saraju, ženu svoga sina Abrama, pa se zaputi  s njima iz Ura Kaldejskoga u zemlju kanaansku. Kad stignu do  Harana, ondje se nastane.</p> 
 <p><a name="an_11:32">11:32</a> Dob Terahova dosegnu dvjesta i pet godina; a onda Terah  umrije u Haranu.</p> 
 <p><a name="an_12:1">12:1</a> Jahve reče Abramu: "Idi iz zemlje svoje, iz zavičaja i doma očinskog, u krajeve koje ću ti pokazati.</p> 
 <p><a name="an_12:2">12:2</a> Velik ću narod od tebe učiniti, blagoslovit ću te, ime ću ti uzveličati, i sam ćeš biti blagoslov.</p> 
 <p><a name="an_12:3">12:3</a> Blagoslivljat ću one koji te blagoslivljali budu, koji te budu kleli, njih ću proklinjati; sva plemena na zemlji tobom će se blagoslivljati."</p> 
 <p><a name="an_12:4">12:4</a> Abram se zaputi kako mu je Jahve rekao. S njime krenu  i Lot. Abramu je bilo sedamdeset i pet godina kad je otišao iz  Harana. </p> 
 <p><a name="an_12:5">12:5</a> Abram uze sa sobom svoju ženu Saraju, svoga bratića  Lota, svu imovinu što su je namakli i svu čeljad koju su stekli  u Haranu te svi pođu u zemlju kanaansku. Kad su stigli u Kanaan,</p> 
 <p><a name="an_12:6">12:6</a> Abram prođe zemljom do mjesta Šekema - do hrasta More. Kanaanci  su onda bili u zemlji. </p> 
 <p><a name="an_12:7">12:7</a> Jahve se javi Abramu pa mu reče: "Tvome  ću potomstvu dati ovu zemlju." Abram tu podigne žrtvenik Jahvi  koji mu se objavio. </p> 
 <p><a name="an_12:8">12:8</a> Odatle prijeđe u brdoviti kraj, na istok  od Betela. Svoj šator postavi između Betela na zapadu i Aja na  istoku. Ondje podigne žrtvenik Jahvi i zazva ime Jahvino.</p> 
 <p><a name="an_12:9">12:9</a> Od postaje do postaje Abram se pomicao prema Negebu.</p> 
 <p><a name="an_12:10">12:10</a> Ali kad je zemljom zavladala glad, Abram se spusti u  Egipat da ondje proboravi, jer je velika glad harala zemljom. </p> 
 <p><a name="an_12:11">12:11</a> Kad je bio na ulazu u Egipat, reče svojoj ženi Saraji: "Znam  da si lijepa žena. </p> 
 <p><a name="an_12:12">12:12</a> Kad te Egipćani vide, reći će: 'To je  njegova žena', i mene će ubiti, a tebe na životu ostaviti. </p> 
 <p><a name="an_12:13">12:13</a> Nego  reci da si mi sestra, tako da i meni bude zbog tebe dobro i da, iz obzira prema tebi, poštede moj život."</p> 
 <p><a name="an_12:14">12:14</a> Zbilja, kad je Abram ušao u Egipat, Egipćani vide da  je žena veoma lijepa. </p> 
 <p><a name="an_12:15">12:15</a> Vide je faraonovi dvorani pa je pohvale  faraonu i odvedu ženu na faraonov dvor. </p> 
 <p><a name="an_12:16">12:16</a> Abramu pođe dobro  zbog nje; steče on stoke i goveda, magaraca, slugu i sluškinja, magarica i deva.</p> 
 <p><a name="an_12:17">12:17</a> Ali Jahve udari faraona i njegov dom velikim nevoljama  zbog Abramove žene Saraje. </p> 
 <p><a name="an_12:18">12:18</a> I faraon pozva Abrama pa reče:  "Što si mi to učinio? Zašto mi nisi kazao da je ona tvoja žena? </p> 
 <p><a name="an_12:19">12:19</a> Zašto si rekao: 'Ona mi je sestra', pa je ja uzeh sebi za  ženu? A sad, evo ti žene; uzmi je i hajde!"</p> 
 <p><a name="an_12:20">12:20</a> Faraon ga onda preda momcima, a oni ga otprave s njegovom  ženom i sa svime što bijaše njegovo.</p> 
 <p><a name="an_13:1">13:1</a> Iz Egipta Abram ode gore u Negeb sa svojom ženom i sa svime  što je imao. I Lot bješe s njim. </p> 
 <p><a name="an_13:2">13:2</a> Abram je bio veoma bogat  stokom, srebrom i zlatom. </p> 
 <p><a name="an_13:3">13:3</a> Od postaje do postaje iz Negeba  išao je do Betela, </p> 
 <p><a name="an_13:4">13:4</a> do mjesta na kojem je bio postavio šator, između Betela i Aja, gdje je prije podigao žrtvenik. Tu je Abram  zazivao ime Jahvino.</p> 
 <p><a name="an_13:5">13:5</a> I Lot, koji iđaše s Abramom, imaše ovaca, goveda i šatora,</p> 
 <p><a name="an_13:6">13:6</a> tako da ih kraj ne bi izdržavao kad bi zajedno ostali. Njihovo  je blago bilo veliko, te zajedno nisu mogli boraviti. </p> 
 <p><a name="an_13:7">13:7</a> Svađa  je nastajala između pastira stoke Abramove i pastira stoke Lotove.  Tada su zemlju nastavali Kanaanci i Perižani. </p> 
 <p><a name="an_13:8">13:8</a> Zato Abram reče  Lotu: "Neka ne bude svađe između mene i tebe, između pastira  mojih i tvojih - tÓa mi smo braća! </p> 
 <p><a name="an_13:9">13:9</a> Nije li sva zemlja pred  tobom? Odvoji se od mene! Kreneš li ti nalijevo, ja ću nadesno;  ako ćeš ti nadesno, ja ću nalijevo."</p> 
 <p><a name="an_13:10">13:10</a> Lot podiže oči i vidje kako je dobro posvuda natapana  sva Jordanska dolina, kao kakav vrt Jahvin, kao zemlja egipatska  prema Soaru. - Bilo je to prije nego što je Jahve uništio Sodomu  i Gomoru. - </p> 
 <p><a name="an_13:11">13:11</a> Lot izabere za se svu Jordansku dolinu i ode  na istok. Tako se odijele jedan od drugoga. </p> 
 <p><a name="an_13:12">13:12</a> Abram ostade  u kanaanskoj zemlji, dok je Lot živio po mjestima u dolini i  razapeo svoje šatore do Sodome. </p> 
 <p><a name="an_13:13">13:13</a> A žitelji Sodome bijahu veoma  opaki, sami grešnici protiv Jahve.</p> 
 <p><a name="an_13:14">13:14</a> Jahve reče Abramu, pošto se Lot od njega rastao: "Oči  svoje podigni i s mjesta na kojem si pogledaj prema sjeveru,  jugu, istoku i zapadu; </p> 
 <p><a name="an_13:15">13:15</a> jer svu zemlju što je možeš vidjeti  dat ću tebi i tvome potomstvu zauvijek. </p> 
 <p><a name="an_13:16">13:16</a> Potomstvo ću tvoje  učiniti kao prah na zemlji. Ako tko mogne prebrojiti prah zemlje, i tvoje će potomstvo moći prebrojiti. </p> 
 <p><a name="an_13:17">13:17</a> Na noge! Prođi zemljom  uzduž i poprijeko jer ću je tebi predati."</p> 
 <p><a name="an_13:18">13:18</a> Abram digne šatore i dođe pa se naseli kod hrasta Mamre, što je u Hebronu. Ondje podigne žrtvenik Jahvi.</p> 
 <p><a name="an_14:1">14:1</a> Kad Amrafel bijaše kralj Šineara, Ariok kralj Elasara, Kedor-Laomer  kralj Elama, Tidal kralj Gojima, </p> 
 <p><a name="an_14:2">14:2</a> povedoše oni rat protiv Bere, kralja Sodome, Birše, kralja Gomore, Šinaba, kralja Adme, Šemebera, kralja Sebojima, i protiv kralja u Beli, to jest Soaru.</p> 
 <p><a name="an_14:3">14:3</a> I vojske se sliju u dolinu Sidim, gdje je danas Slano  more. </p> 
 <p><a name="an_14:4">14:4</a> Dvanaest su godina služili Kedor-Laomera, ali trinaeste  godine dignu se na ustanak. </p> 
 <p><a name="an_14:5">14:5</a> U četrnaestoj godini digne se  Kedor-Laomer i kraljevi koji su bili s njim te potuku Refaimce  u Ašterot Karnajimu, Zuzijce u Hamu, Emijce na ravnici Kirjatajimu,</p> 
 <p><a name="an_14:6">14:6</a> Horijce u brdskom kraju Seiru, blizu El Parana, koji je uz  pustinju. </p> 
 <p><a name="an_14:7">14:7</a> Onda se povuku natrag i stignu u En Mišpat, to jest  Kadeš, i pokore sve krajeve Amalečana i Amorejaca, koji su nastavali  Haseson Tamar. </p> 
 <p><a name="an_14:8">14:8</a> Zatim istupi kralj Sodome, kralj Gomore, kralj  Adme, kralj Sebojima i kralj Bele, odnosno Soara, te zapodjenu  borbu protiv onih u dolini Sidimu: </p> 
 <p><a name="an_14:9">14:9</a> Kedor-Laomera, kralja Elama, Tidala, kralja Gojima, Amrafela, kralja Šineara, Arioka, kralja  Elasara - četiri kralja protiv pet.</p> 
 <p><a name="an_14:10">14:10</a> Dolina Sidim bila je puna provalija s paklinom, pa kraljevi  Sodome i Gomore, na bijegu, u njih poskaču, a ostali izmaknu  u planine. </p> 
 <p><a name="an_14:11">14:11</a> Pobjednici pokupe sve blago po Sodomi i Gomori  i svu hranu pa odu. </p> 
 <p><a name="an_14:12">14:12</a> Pograbe i Lota, Abramova bratića - i  on je živio u Sodomi - i njegovo blago pa otiđu.</p> 
 <p><a name="an_14:13">14:13</a> A bjegunac neki - rođak Eškola i Anera, Abramovih saveznika  - donese vijest Abramu Hebrejcu dok je boravio kod hrasta Amorejske  Mamre. </p> 
 <p><a name="an_14:14">14:14</a> Kad je Abram čuo da mu je bratić zarobljen, skupi  svoju momčad - rođenu u njegovu domu - njih trista osamnaest, pa pođe u potjeru do Dana. </p> 
 <p><a name="an_14:15">14:15</a> Podijeli svoje momke u dvije  čete, napadne noću te one potuče. Progonio ih je do Hobe, sjeverno  od Damaska. </p> 
 <p><a name="an_14:16">14:16</a> Povrati sve blago, svoga bratića Lota i njegovo  blago, žene i ostali svijet.</p> 
 <p><a name="an_14:17">14:17</a> Pošto se vratio, porazivši Kedor-Laomera i kraljeve koji  su bili s njim, u susret mu, u dolinu Šave, to jest u Kraljev  dol, iziđe kralj Sodome. </p> 
 <p><a name="an_14:18">14:18</a> A Melkisedek, kralj Šalema, iznese  kruha i vina. On je bio svećenik Boga Svevišnjega. </p> 
 <p><a name="an_14:19">14:19</a> Blagoslovi  ga govoreći: "Od Boga Svevišnjega, Stvoritelja neba i zemlje, neka je Abramu blagoslov!</p> 
 <p><a name="an_14:20">14:20</a> I Svevišnji Bog, što ti u ruke preda neprijatelje, hvaljen bio!" Abram mu dade desetinu od svega.</p> 
 <p><a name="an_14:21">14:21</a> Tada kralj Sodome reče Abramu: "Meni daj ljude, a dobra  uzmi sebi!" </p> 
 <p><a name="an_14:22">14:22</a> Abram odgovori kralju Sodome: "Ruku uzdižem pred  Jahvom, Svevišnjim Stvoriteljem neba i zemlje, </p> 
 <p><a name="an_14:23">14:23</a> da neću uzeti  ni končića, ni remena od obuće, niti išta što je tvoje da ne  kažeš: na meni se Abram obogatio. </p> 
 <p><a name="an_14:24">14:24</a> Ne, meni ništa, osim što  su moji momci upotrijebili; i dio za momčad što je sa mnom išla:  Aner, Eškol i Mamre, oni neka uzmu svoj dio."</p> 
 <p><a name="an_15:1">15:1</a> Poslije tih događaja Jahve uputi Abramu riječ u ukazanju: "Ne boj se, Abrame, ja sam ti zaštita; a nagrada tvoja bit će vrlo velika!"</p> 
 <p><a name="an_15:2">15:2</a> Abram odgovori: "Gospodine moj, Jahve, čemu mi tvoji darovi  kad ostajem bez poroda; kad je mojoj kući nasljednik Eliezer  Damaščanin? </p> 
 <p><a name="an_15:3">15:3</a> Kako mi nisi dao potomstva - nastavi Abram - jedan  će, eto, od mojih ukućana postati moj baštinik." </p> 
 <p><a name="an_15:4">15:4</a> Ali mu Jahve  opet uputi riječ: "Taj neće biti tvoj baštinik, nego će ti baštinik  biti tvoj potomak." </p> 
 <p><a name="an_15:5">15:5</a> Izvede ga van i reče: "Pogledaj na nebo  i zvijezde prebroj ako ih možeš prebrojiti." A onda doda: "Toliko  će biti tvoje potomstvo." </p> 
 <p><a name="an_15:6">15:6</a> Abram povjerova Jahvi, i on mu to  uračuna u pravednost.</p> 
 <p><a name="an_15:7">15:7</a> Tada mu on reče: "Ja sam Jahve koji sam te odveo iz Ura  Kaldejskoga da ti predam ovu zemlju u posjed." </p> 
 <p><a name="an_15:8">15:8</a> A on odvrati:  "Gospodine moj, Jahve, kako ću ja doznati da ću je zaposjesti?" </p> 
 <p><a name="an_15:9">15:9</a> Odgovori mu: "Prinesi mi junicu od tri godine, kozu od tri  godine, ovna od tri godine, jednu grlicu i jednog golubića." </p> 
 <p><a name="an_15:10">15:10</a> Sve mu to donese, rasiječe na pole i metnu sve pole jednu  prema drugoj; ptica nije rasijecao. </p> 
 <p><a name="an_15:11">15:11</a> Ptice grabežljivice obarale  se na leševe, ali ih je Abram rastjerivao. </p> 
 <p><a name="an_15:12">15:12</a> Kad je sunce bilo  pri zalazu, dubok san obuzme Abrama, a onda se na nj spusti gust  mrak pun jeze. </p> 
 <p><a name="an_15:13">15:13</a> Tada Bog reče Abramu: "Dobro znaj da će tvoji  potomci biti stranci u tuđoj zemlji; robovat će i biti tlačeni  četiri stotine godina, </p> 
 <p><a name="an_15:14">15:14</a> ali narodu kojem budu služili ja ću  suditi; i konačno će izići s velikim blagom. </p> 
 <p><a name="an_15:15">15:15</a> A ti ćeš k ocima  svojim u miru poći, u sretnoj starosti bit ćeš sahranjen. </p> 
 <p><a name="an_15:16">15:16</a> Oni  će se ovamo vratiti za četvrtog naraštaja, jer mjera se zlodjela  amorejskih još nije navršila."</p> 
 <p><a name="an_15:17">15:17</a> Kad je sunce zašlo i pao gust mrak, pojavi se zadimljen  žeravnjak i goruća zublja te prođu između onih dijelova. </p> 
 <p><a name="an_15:18">15:18</a> Toga  je dana Jahve sklopio Savez s Abramom rekavši: "Potomstvu tvojemu dajem zemlju ovu od Rijeke u Egiptu do Velike rijeke, rijeke Eufrata:</p> 
 <p><a name="an_15:19">15:19</a> Kenijce, Kenižane, Kadmonce,</p> 
 <p><a name="an_15:20">15:20</a> Hetite, Perižane, Refaimce, </p> 
 <p><a name="an_15:21">15:21</a> Amorejce, Kanaance, Girgašane, Jebusejce."</p> 
 <p><a name="an_16:1">16:1</a> Abramova žena Saraja nije mu rađala djece. A imaše ona sluškinju  Egipćanku - zvala se Hagara. </p> 
 <p><a name="an_16:2">16:2</a> I reče Saraja Abramu: "Vidiš, Jahve me učinio nerotkinjom. Hajde k mojoj sluškinji, možda  ću imati djece." Abram posluša riječ Sarajinu.</p> 
 <p><a name="an_16:3">16:3</a> Tako, pošto je Abram proboravio deset godina u zemlji  kanaanskoj, njegova žena Saraja uzme Hagaru, Egipćanku, sluškinju  svoju, pa je dade svome mužu Abramu za ženu. </p> 
 <p><a name="an_16:4">16:4</a> Uđe on k Hagari  te ona zače. A kad je vidjela da je začela, s prezirom je gledala  na svoju gospodaricu. </p> 
 <p><a name="an_16:5">16:5</a> Tada reče Saraja Abramu: "Nepravda što  se meni nanosi tvoja je krivnja! Prepustila sam svoju sluškinju  tvome zagrljaju, ali otkako opazi da je zanijela, s prezirom  na me gleda. Jahve sudio i meni i tebi!" </p> 
 <p><a name="an_16:6">16:6</a> Nato Abram odvrati  Saraji: "Tvoja je sluškinja u tvojoj ruci: kako ti se čini da  je dobro, tako prema njoj postupi!" Saraja postupi prema njoj  tako loše da ona od nje pobježe.</p> 
 <p><a name="an_16:7">16:7</a> Anđeo Jahvin nađe je kod izvora u pustinji - uz vrelo  što je na putu prema Šuru - </p> 
 <p><a name="an_16:8">16:8</a> pa je zapita: "Hagaro, sluškinjo  Sarajina, odakle dolaziš i kamo ideš?" "Bježim, evo, od svoje  gospodarice Saraje", odgovori ona.</p> 
 <p><a name="an_16:9">16:9</a> Nato joj anđeo Jahvin reče: "Vrati se svojoj gospodarici  i pokori joj se!" </p> 
 <p><a name="an_16:10">16:10</a> Još joj reče anđeo Jahvin: "Tvoje ću potomstvo  silno umnožiti; od mnoštva se neće moći ni prebrojiti." </p> 
 <p><a name="an_16:11">16:11</a> Dalje  joj je anđeo Jahvin rekao: "Gle, zanijela si i rodit ćeš sina. Nadjeni mu ime Jišmael, jer Jahve ču jad tvoj.</p> 
 <p><a name="an_16:12">16:12</a> On će biti kao divlje magare: ruka će se njegova dizati na svakoga i svačija ruka na njega; i pred licem sve mu braće on će stan sebi podići."</p> 
 <p><a name="an_16:13">16:13</a> A Jahvu koji joj govoraše nazva: "Ti si El Roi - Svevid  Bog", jer - reče ona - "vidjeh Boga i nakon viđenja - još živim!" </p> 
 <p><a name="an_16:14">16:14</a> Stoga se taj zdenac zove Beer Lahaj Roi - Zdenac životvornog  Svevida, a eno ga između Kadeša i Bereda.</p> 
 <p><a name="an_16:15">16:15</a> Rodi Hagara Abramu sina, a Abram sinu što mu ga rodi  Hagara nadjene ime Jišmael. </p> 
 <p><a name="an_16:16">16:16</a> Abramu je bilo osamdeset i šest  godina kad mu je Hagara rodila Jišmaela.</p> 
 <p><a name="an_17:1">17:1</a> Kad je Abramu bilo devedeset i devet godina, ukaza mu se Jahve  pa mu reče: "Ja sam El Šadaj - Bog Svesilni, Mojim hodi putem i neporočan budi.</p> 
 <p><a name="an_17:2">17:2</a> A Savez svoj ja sklapam s tobom i silno ću te razmnožiti."</p> 
 <p><a name="an_17:3">17:3</a> Abram pade ničice dok mu Bog govoraše dalje:</p> 
 <p><a name="an_17:4">17:4</a> "A ovo je Savez moj s tobom: postat ćeš ocem mnogim narodima;</p> 
 <p><a name="an_17:5">17:5</a> i nećeš se više zvati Abram - već Abraham će ti ime biti, jer naroda mnogih ocem ja te postavljam.</p> 
 <p><a name="an_17:6">17:6</a> Silno ću te rodnim učiniti; narode ću iz tebe izvesti;  i kraljevi će od tebe izaći. </p> 
 <p><a name="an_17:7">17:7</a> Savez svoj sklapam između sebe  i tebe i tvoga potomstva poslije tebe - Savez svoj za vjekove:  ja ću biti Bogom tvojim i tvoga potomstva poslije tebe. </p> 
 <p><a name="an_17:8">17:8</a> Tebi  i tvome potomstvu poslije tebe dajem zemlju u kojoj boraviš kao  pridošlica - svu zemlju kanaansku - u vjekovni posjed; a ja ću  biti njihov Bog."</p> 
 <p><a name="an_17:9">17:9</a> Još reče Bog Abrahamu: "A ti Savez čuvaj moj - ti i tvoje  potomstvo poslije tebe u sve vijeke. </p> 
 <p><a name="an_17:10">17:10</a> A ovo je Savez moj s  tobom i tvojim potomstvom poslije tebe koji ćeš vršiti: svako  muško među vama neka bude obrezano. </p> 
 <p><a name="an_17:11">17:11</a> Obrezujte se, i to neka  bude znak Saveza između mene i vas. </p> 
 <p><a name="an_17:12">17:12</a> Svako muško među vama, kroz vaša pokoljenja, kad mu se navrši osam dana, neka bude  obrezano; i rob, rođen u vašem domu, i onaj što bude kupljen  od stranca, koji ne bude od vaše krvi. </p> 
 <p><a name="an_17:13">17:13</a> Da, i rob rođen u  tvome domu ili za novac kupljen mora se obrezati! Tako će moj  Savez na vašem tijelu ostati vječnim Savezom. </p> 
 <p><a name="an_17:14">17:14</a> Muško koje  se ne bi obrezalo neka se odstrani od svoga roda: takav je prekršio  moj Savez."</p> 
 <p><a name="an_17:15">17:15</a> Još reče Bog Abrahamu: "Tvojoj ženi Saraji nije više  ime Saraja: Sara će joj ime biti. </p> 
 <p><a name="an_17:16">17:16</a> Nju ću ja blagosloviti  i od nje ti dati sina; blagoslov ću na nju izliti te će se narodi  od nje razviti; kraljevi će narodima od nje poteći." </p> 
 <p><a name="an_17:17">17:17</a> Abraham  pade ničice pa se nasmija i reče u sebi: "Onome komu je stotinu  godina, zar se može roditi dijete? Zar će Sara u devedesetoj  rod rađati!" </p> 
 <p><a name="an_17:18">17:18</a> Abraham reče Bogu: "Neka tvojom milošću Jišmael  poživi!" </p> 
 <p><a name="an_17:19">17:19</a> A Bog reče: "Ipak će ti tvoja žena Sara roditi sina;  nadjeni mu ime Izak. Savez svoj s njime ću sklopiti, Savez vječni  s njime i s njegovim potomstvom poslije njega. </p> 
 <p><a name="an_17:20">17:20</a> I za Jišmaela  uslišah te. Evo ga blagoslivljam: rodnim ću ga učiniti i silno  ga razmnožiti; dvanaest će knezova od njega postati i u velik  će narod izrasti. </p> 
 <p><a name="an_17:21">17:21</a> Ali ću držati svoj Savez s Izakom, koga  će ti roditi Sara dogodine u ovo doba." </p> 
 <p><a name="an_17:22">17:22</a> Kad je završio razgovor  s njim, od Abrahama Bog se podiže.</p> 
 <p><a name="an_17:23">17:23</a> Uzme zatim Abraham svoga sina Jišmaela i sve robove koji  su bili rođeni u njegovu domu i sve koje je kupio novcem - sve  muške ukućane - pa ih toga istog dana obreže, kako mu je Bog  rekao. </p> 
 <p><a name="an_17:24">17:24</a> Abrahamu bijaše devedeset i devet godina kad se obrezao,</p> 
 <p><a name="an_17:25">17:25</a> a njegovu sinu Jišmaelu bijaše trinaest godina kad ga obreza. </p> 
 <p><a name="an_17:26">17:26</a> Tako su toga istog dana bili obrezani Abraham i njegov sin  Jišmael; </p> 
 <p><a name="an_17:27">17:27</a> i svi muškarci njegova doma, rođeni u njegovoj kući  ili za novac kupljeni od stranca - svi s njim bijahu obrezani.</p> 
 <p><a name="an_18:1">18:1</a> Jahve mu se ukaza kod hrasta Mamre dok je on sjedio na ulazu  u šator za dnevne žege. </p> 
 <p><a name="an_18:2">18:2</a> Podigavši oči, opazi tri čovjeka gdje  stoje nedaleko od njega. Čim ih spazi, potrča s ulaza šatora  njima u susret. Pade ničice na zemlju </p> 
 <p><a name="an_18:3">18:3</a> pa reče: "Gospodine  moj, ako sam stekao milost u tvojim očima, nemoj mimoići svoga  sluge! </p> 
 <p><a name="an_18:4">18:4</a> Nek' se donese malo vode: operite noge i pod stablom  otpočinite. </p> 
 <p><a name="an_18:5">18:5</a> Donijet ću kruha da se okrijepite prije nego pođete  dalje. TÓa k svome ste sluzi navratili." Oni odgovore: "Dobro, učini kako si rekao!"</p> 
 <p><a name="an_18:6">18:6</a> Abraham se požuri u šator k Sari pa joj reče: "Brzo! Tri  mjerice najboljeg brašna! Zamijesi i prevrtu ispeci!" </p> 
 <p><a name="an_18:7">18:7</a> Zatim  Abraham otrča govedima, uhvati tele, mlado i debelo, i dade ga  momku da ga brže zgotovi. </p> 
 <p><a name="an_18:8">18:8</a> Poslije uzme masla, mlijeka i zgotovljeno  tele pa stavi pred njih, a sam stajaše pred njima, pod stablom, dok su blagovali.</p> 
 <p><a name="an_18:9">18:9</a> "Gdje ti je žena Sara?" - zapitaju ga. "Eno je pod šatorom", odgovori. </p> 
 <p><a name="an_18:10">18:10</a> Onda on reče: "Vratit ću se k tebi kad isteče  vrijeme trudnoće; a tvoja žena Sara imat će sina." Iza njega, na ulazu u šator, Sara je prisluškivala. </p> 
 <p><a name="an_18:11">18:11</a> Abraham i Sara  bijahu u odmakloj dobi, ostarjeli. U Sare bijaše prestalo što  biva u žena. </p> 
 <p><a name="an_18:12">18:12</a> Zato se u sebi Sara smijala i govorila: "Pošto  sam uvenula, sad da spoznam nasladu? A još mi je i gospodar star!" </p> 
 <p><a name="an_18:13">18:13</a> Onda Jahve upita Abrahama: "A zašto se Sara smijala i govorila:  'Kako ću rod roditi ja starica?' </p> 
 <p><a name="an_18:14">18:14</a> Zar je Jahvi išta nemoguće?  Navratit ću se k tebi kad isteče vrijeme trudnoće: Sara će imati  sina." </p> 
 <p><a name="an_18:15">18:15</a> Sara se napravi nevještom govoreći: "Nisam se smijala."  Jer se prestrašila. Ali on reče: "Jesi, smijala si se!"</p> 
 <p><a name="an_18:16">18:16</a> Ljudi ustanu i krenu put Sodome. Abraham pođe s njima  da ih isprati. </p> 
 <p><a name="an_18:17">18:17</a> Jahve pomisli: "Zar da sakrivam od Abrahama  što ću učiniti </p> 
 <p><a name="an_18:18">18:18</a> kad će od Abrahama nastati velik i brojan  narod te će se svi narodi zemlje njim blagoslivljati? </p> 
 <p><a name="an_18:19">18:19</a> Njega  sam izlučio zato da pouči svoju djecu i svoju buduću obitelj  kako će hoditi putem Jahvinim, radeći što je dobro i pravedno, tako da Jahve mogne ostvariti što je Abrahamu obećao." </p> 
 <p><a name="an_18:20">18:20</a> Onda  Jahve nastavi: "Velika je vika na Sodomu i Gomoru da je njihov  grijeh pretežak. </p> 
 <p><a name="an_18:21">18:21</a> Idem dolje da vidim rade li zaista kako  veli tužba što je do mene stigla. Želim razvidjeti."</p> 
 <p><a name="an_18:22">18:22</a> Odande ljudi krenu prema Sodomi, dok je Abraham još stajao  pred Jahvom. </p> 
 <p><a name="an_18:23">18:23</a> Nato se Abraham primače bliže i reče: "Hoćeš  li iskorijeniti i nevinoga s krivim? </p> 
 <p><a name="an_18:24">18:24</a> Možda ima pedeset nevinih  u gradu. Zar ćeš uništiti mjesto radije nego ga poštedjeti zbog  pedeset nevinih koji budu ondje? </p> 
 <p><a name="an_18:25">18:25</a> Daleko to bilo od tebe da  ubijaš nevinoga kao i krivoga, tako da i nevini i krivi prođu  jednako! Daleko bilo od tebe! Zar da ni Sudac svega svijeta ne  radi pravo?" </p> 
 <p><a name="an_18:26">18:26</a> "Ako nađem u gradu Sodomi pedeset nevinih",  odvrati Jahve, "zbog njih ću poštedjeti cijelo mjesto."</p> 
 <p><a name="an_18:27">18:27</a> "Ja se, evo, usuđujem govoriti Gospodinu", opet progovori  Abraham. - "Ja, prah i pepeo! </p> 
 <p><a name="an_18:28">18:28</a> Da slučajno bude nevinih pet  manje od pedeset, bi li uništio sav grad zbog tih pet?" "Neću  ga uništiti ako ih ondje nađem četrdeset i pet", odgovori. </p> 
 <p><a name="an_18:29">18:29</a> "Ako  ih se ondje možda nađe samo četrdeset?" - opet će Abraham. "Neću  to učiniti zbog četrdesetorice", odgovori.</p> 
 <p><a name="an_18:30">18:30</a> "Neka se Gospodin ne ljuti ako nastavim. Ako ih se ondje  nađe možda samo trideset?" - opet će on. "Neću to učiniti", odgovori, "ako ih ondje nađem samo trideset." </p> 
 <p><a name="an_18:31">18:31</a> "Evo se opet usuđujem  govoriti Gospodinu", nastavi dalje. "Ako ih se slučajno ondje  nađe samo dvadeset?" "Neću ga uništiti", odgovori, "zbog dvadesetorice." </p> 
 <p><a name="an_18:32">18:32</a> "Neka se Gospodin ne ljuti", on će opet, "ako rečem još samo  jednom: Ako ih je slučajno ondje samo deset?" "Neću ga uništiti  zbog njih deset", odgovori.</p> 
 <p><a name="an_18:33">18:33</a> Kad je Jahve završio razgovor s Abrahamom, ode, a Abraham  se vrati u svoje mjesto.</p> 
 <p><a name="an_19:1">19:1</a> Ona dva anđela stignu navečer u Sodomu dok je Lot sjedio na  vratima Sodome. Kad ih Lot ugleda, ustade i pođe im u susret.  Nakloni se licem do zemlje, </p> 
 <p><a name="an_19:2">19:2</a> a onda im reče: "Molim, gospodo, svrnite u kuću svoga sluge da noć provedete i noge operete;  a onda možete na put rano." A oni rekoše: "Ne, noć ćemo provesti  na trgu." </p> 
 <p><a name="an_19:3">19:3</a> Ali ih on uporno navraćaše, i oni se uvratiše k  njemu i uđoše u njegovu kuću. On ih ugosti, ispeče pogaču te  blagovaše. </p> 
 <p><a name="an_19:4">19:4</a> Još ne bijahu legli na počinak, kad građani Sodome, mladi  i stari, sav narod do posljednjeg čovjeka, opkole kuću. </p> 
 <p><a name="an_19:5">19:5</a> Zovnu  Lota pa mu reknu: "Gdje su ljudi što su noćas došli k tebi? Izvedi  nam ih da ih se namilujemo?" </p> 
 <p><a name="an_19:6">19:6</a> Lot iziđe k njima na ulaz, a  za sobom zatvori vrata. </p> 
 <p><a name="an_19:7">19:7</a> "Braćo moja," reče on, "molim vas, ne činite toga zla! </p> 
 <p><a name="an_19:8">19:8</a> Imam, evo, dvije kćeri s kojima još čovjek  nije imao dodira: njih ću vam izvesti pa činite s njima što želite;  samo ovim ljudima nemojte ništa učiniti jer su došli pod sjenu  moga krova." </p> 
 <p><a name="an_19:9">19:9</a> "Odstupi odatle!" - rekoše. - "Došao kao dotepenac, a za suca se već postavlja. Sad ćemo mi s tobom gore nego s  njima." I nasrnuše na jadnika Lota i navališe na vrata da ih  razbiju. </p> 
 <p><a name="an_19:10">19:10</a> Ali ona dvojica pruže ruke van, povukoše Lota k  sebi u kuću i zatvore vrata; </p> 
 <p><a name="an_19:11">19:11</a> a ljude pred vratima, mlade  i stare, zabliješte tako da nisu mogli naći vrata.</p> 
 <p><a name="an_19:12">19:12</a> Onda ona dvojica upitaju Lota: "Koga još ovdje imaš:  sinove i kćeri, sve koje imaš u gradu iz mjesta izvedi! </p> 
 <p><a name="an_19:13">19:13</a> Jer  mi ćemo zatrti ovo mjesto: vika je na njih pred Jahvom postala  tolika te nas Jahve posla da ga uništimo." </p> 
 <p><a name="an_19:14">19:14</a> Iziđe Lot da to  kaže svojima budućim zetovima koji namjeravahu uzeti njegove  kćeri te reče: "Na noge! Odlazite iz ovog mjesta jer će Jahve  uništiti grad!" Ali je u očima svojih budućih zetova ispao kao  da zbija šalu.</p> 
 <p><a name="an_19:15">19:15</a> Kako zora puče, anđeli navale na Lota govoreći: "Na noge!  Uzmi svoju ženu i svoje dvije kćeri koje su ovdje da ne budeš  zatrt kaznom grada!" </p> 
 <p><a name="an_19:16">19:16</a> Ali on oklijevaše. Zato ga oni uzeše  za ruku, a tako i njegovu ženu i njegove dvije kćeri i - po smilovanju  Jahvinu nad njim - odvedoše ih i ostaviše izvan grada. </p> 
 <p><a name="an_19:17">19:17</a> Kad  ih izvedoše u polje, jedan progovori: "Bježi da život spasiš!  Ne obaziri se niti se igdje u ravnici zaustavljaj! Bježi u brdo  da ne budeš zatrt!" </p> 
 <p><a name="an_19:18">19:18</a> Ali Lot odvrati: "Nemoj, gospodine! </p> 
 <p><a name="an_19:19">19:19</a> Nego  ako je tvoj sluga našao milost u tvojim očima - a toliko milosrđe  već si mi iskazao spasivši mi život - ja ne mogu pobjeći u brdo  a da me nesreća ne snađe i ne poginem. </p> 
 <p><a name="an_19:20">19:20</a> Eno onamo grada; dosta  je blizu da u nj pobjegnem, a mjesto je tako malo. Daj da onamo  bježim - mjesto je zbilja maleno - daj da život spasim!" </p> 
 <p><a name="an_19:21">19:21</a> Odgovori  mu: "Uslišat ću ti i tu molbu i neću zatrti grada o kojemu govoriš. </p> 
 <p><a name="an_19:22">19:22</a> Brzo! Bježi onamo, jer ne mogu ništa činiti dok ti onamo  ne stigneš." Zato se onaj grad zove Soar.</p> 
 <p><a name="an_19:23">19:23</a> Kako je sunce na zemlju izlazilo i Lot ulazio u Soar,</p> 
 <p><a name="an_19:24">19:24</a> Jahve zapljušti s neba na Sodomu i Gomoru sumpornim ognjem </p> 
 <p><a name="an_19:25">19:25</a> i uništi one gradove i svu onu ravnicu, sve žitelje gradske  i sve raslinstvo na zemlji. </p> 
 <p><a name="an_19:26">19:26</a> A Lotova se žena obazre i pretvori  se u stup soli.</p> 
 <p><a name="an_19:27">19:27</a> Sutradan u rano jutro Abraham se požuri na mjesto gdje  je stajao pred Jahvom, </p> 
 <p><a name="an_19:28">19:28</a> upravi pogled prema Sodomi i Gomori  i svoj ravnici u daljini: i vidje kako se diže dim nad zemljom  kao dim kakve klačine.</p> 
 <p><a name="an_19:29">19:29</a> Tako se Bog, dok je zatirao gradove u ravnici u kojima  je Lot boravio, sjetio Abrahama i uklonio Lota ispred propasti.</p> 
 <p><a name="an_19:30">19:30</a> Lot se bojao boraviti u Soaru, pa sa svoje dvije kćeri  ode gore iz Soara i nastani se u brdu. On i njegove dvije kćeri  živjeli su u pećini. </p> 
 <p><a name="an_19:31">19:31</a> Starija reče mlađoj: "Otac nam ostarje, a muža na zemlji nema da bude s nama, kako je običaj po svem  svijetu. </p> 
 <p><a name="an_19:32">19:32</a> Hajdemo oca opiti vinom, pa s njime leći: tako ćemo  s ocem sačuvati potomstvo." </p> 
 <p><a name="an_19:33">19:33</a> One noći opiju oca vinom, i starija  ode te legne sa svojim ocem, a on nije znao kad je legla ni kad  je ustala. </p> 
 <p><a name="an_19:34">19:34</a> Sutradan starija reče mlađoj: "Sinoć sam, eto, ležala ja s našim ocem; napojimo ga vinom i noćas, pa idi ti  i s njim lezi: tako ćemo ocu sačuvati potomstvo." </p> 
 <p><a name="an_19:35">19:35</a> Opiju oca  vinom i one noći te mlađa ode i s njim legne, a on nije znao  kad je legla ni kad je ustala. </p> 
 <p><a name="an_19:36">19:36</a> Tako obje Lotove kćeri zanesu  s ocem. </p> 
 <p><a name="an_19:37">19:37</a> Starija rodi sina i nadjenu mu ime Moab. On je praotac  današnjih Moabaca. </p> 
 <p><a name="an_19:38">19:38</a> I mlađa rodi sina i nadjene mu ime Ben-Ami.  On je praotac današnjih Amonaca.</p> 
 <p><a name="an_20:1">20:1</a> Odande Abraham krene u krajeve Negeba i nastani se između  Kadeša i Šura. Dok je boravio kao pridošlica u Geraru, </p> 
 <p><a name="an_20:2">20:2</a> rekao  je Abraham za svoju ženu Saru da mu je sestra. I Abimelek, kralj  gerarski, uze Saru sebi. </p> 
 <p><a name="an_20:3">20:3</a> Ali Bog dođe Abimeleku noću u snu  te mu reče: "Zbog žene koju si uzeo moraš umrijeti, jer je ona  žena udata." </p> 
 <p><a name="an_20:4">20:4</a> A nije se Abimelek k njoj približavao. Zato reče:  "Gospodine, zar ćeš pravednika pogubiti? </p> 
 <p><a name="an_20:5">20:5</a> Zar mi on nije rekao:  'Ona mi je sestra.' A ona mi je sama rekla: 'On je moj brat.'  Čiste sam savjesti i neokaljanih ruku ovo učinio." </p> 
 <p><a name="an_20:6">20:6</a> Bog mu  odvrati u snu: "Znam da si to učinio čiste savjesti; i ja sam  te zadržavao da protiv mene ne griješiš; i nisam dopuštao da  je dotakneš. </p> 
 <p><a name="an_20:7">20:7</a> Sada vrati čovjeku ženu njegovu; prorok je on;  molit će se za tebe da ostaneš na životu. Ako je ne vratiš, znaj  da ćeš umrijeti, ti i svi tvoji."</p> 
 <p><a name="an_20:8">20:8</a> Rano ujutro Abimelek ustane, sazove sve svoje sluge i  kaže im sve što je bilo, a ljudi se veoma uplaše. </p> 
 <p><a name="an_20:9">20:9</a> Potom Abimelek  dozva Abrahama te mu reče: "Što si nam učinio! Čime sam se ja  ogriješio prema tebi da izložiš mene i moje kraljevstvo velikoj  grehoti? Ponio si se prema meni kako ne valja. </p> 
 <p><a name="an_20:10">20:10</a> Što si, dakle  na umu imao", upita dalje Abimelek, "kad si tako radio?" </p> 
 <p><a name="an_20:11">20:11</a> Abraham  uzvrati: "Zbilja sam držao da nema Božjeg straha u ovome mjestu, pa će me ljudi ubiti zbog moje žene. </p> 
 <p><a name="an_20:12">20:12</a> A onda, ona je uistinu  moja sestra: kći je moga oca, iako ne i moje majke, pa je pošla  za me. </p> 
 <p><a name="an_20:13">20:13</a> A kad me Bog udaljio od doma očeva, rekoh joj: Ovu  mi uslugu učini: kamo god dođemo, reci o meni da sam ti brat."</p> 
 <p><a name="an_20:14">20:14</a> Abimelek uzme ovaca i goveda, sluga i sluškinja pa ih  dade Abrahamu; vrati mu i njegovu ženu Saru. </p> 
 <p><a name="an_20:15">20:15</a> Abimelek zatim  reče: "Evo, moja ti je zemlja otvorena. Nastani se gdje ti se  svidi!" </p> 
 <p><a name="an_20:16">20:16</a> A Sari reče: "Evo tisuću srebrnika što ih dajem tvome  bratu: neka ti budu koprenom pred očima sviju što su s tobom.  Ti si svakako opravdana." </p> 
 <p><a name="an_20:17">20:17</a> Abraham se pomoli Bogu, i Bog ozdravi  Abimeleka, njegovu ženu i njegove sluškinje, tako te opet mogahu  rađati. </p> 
 <p><a name="an_20:18">20:18</a> Jer Jahve bijaše zbog Sare, Abrahamove žene, zatvorio  svaku utrobu u domu Abimelekovu.</p> 
 <p><a name="an_21:1">21:1</a> Jahve se sjeti Sare kako je rekao i učini joj kako je obećao: </p> 
 <p><a name="an_21:2">21:2</a> Sara zače i rodi Abrahamu sina u njegovoj starosti - u vrijeme  koje je Bog označio. </p> 
 <p><a name="an_21:3">21:3</a> Abraham nadjene ime Izak svome sinu što  mu ga Sara rodi. </p> 
 <p><a name="an_21:4">21:4</a> I poslije osam dana obreza Abraham svoga  sina Izaka, kako mu je Bog naredio. </p> 
 <p><a name="an_21:5">21:5</a> Abrahamu bijaše stotinu  godina kad mu se rodio sin Izak.</p> 
 <p><a name="an_21:6">21:6</a> Sara reče: "Dade mi Bog da se nasmijem, i tko god to čuje  nasmijat će mi se."</p> 
 <p><a name="an_21:7">21:7</a> Još doda: "Tko bi ikad rekao Abrahamu: djecu će ti Sara dojiti! Ipak sina mu rodih u starosti".</p> 
 <p><a name="an_21:8">21:8</a> Dijete je raslo i bilo od sise odbijeno. A u dan u koji  Izak bijaše od sise odbijen Abraham priredi veliku gozbu.</p> 
 <p><a name="an_21:9">21:9</a> Jednom opazi Sara gdje se sin koga je Egipćanka Hagara  Abrahamu rodila igra s njezinim sinom Izakom, </p> 
 <p><a name="an_21:10">21:10</a> pa reče Abrahamu:  "Otjeraj tu sluškinju i njezina sina, jer sin sluškinje ne smije  biti baštinik s mojim sinom - s Izakom!"</p> 
 <p><a name="an_21:11">21:11</a> To je Abrahamu bilo nemilo, jer je i Jišmael bio njegov  sin. </p> 
 <p><a name="an_21:12">21:12</a> Ali Bog reče Abrahamu: "Nemoj se uznemirivati zbog dječaka  i zbog svoje sluškinje; sve što ti kaže Sara poslušaj, jer će  Izakovo potomstvo tebi ovjekovječiti ime. </p> 
 <p><a name="an_21:13">21:13</a> I od sina tvoje  sluškinje podići ću velik narod, jer je tvoj potomak."</p> 
 <p><a name="an_21:14">21:14</a> Rano ujutro Abraham uze kruha i mješinicu vode pa dade  Hagari; stavi to na njezina ramena, zajedno s dječakom, te je  otpusti. Vrludala je amo-tamo po pustinji Beer Šebe. </p> 
 <p><a name="an_21:15">21:15</a> Potrošivši  vodu iz mješinice, ostavi dijete pod jednim grmom, </p> 
 <p><a name="an_21:16">21:16</a> a sama  ode i sjede nasuprot, daleko koliko luk može dobaciti. Govorila  je u sebi: "Neću da vidim kako dijete umire." Sjedeći tako, udari  u jecanje.</p> 
 <p><a name="an_21:17">21:17</a> Bog ču plač dječaka te anđeo Božji zovne s neba Hagaru  i reče joj: "Što ti je, Hagaro? Ne boj se! Jer je Bog čuo plač  dječaka u njegovoj nevolji. </p> 
 <p><a name="an_21:18">21:18</a> Na noge! Digni dječaka i utješi  ga, jer od njega ću podići velik narod." </p> 
 <p><a name="an_21:19">21:19</a> Tada joj Bog otvori  oči pa ona opazi studenac. Ode i napuni vodom mješinicu pa napoji  dječaka. </p> 
 <p><a name="an_21:20">21:20</a> Bog je bio s dječakom te je rastao i odrastao. Živio  je u pustinji te postao vješt u strijeljanju iz luka. </p> 
 <p><a name="an_21:21">21:21</a> Dom  mu bijaše u pustinji Paranu; a njegova mu majka dobavi ženu iz  zemlje egipatske.</p> 
 <p><a name="an_21:22">21:22</a> U to vrijeme Abimelek - koga je pratio Fikol, zapovjednik  njegove vojske - reče Abrahamu: "Bog je s tobom u svemu što radiš. </p> 
 <p><a name="an_21:23">21:23</a> Stoga mi se ovdje i sada zakuni Bogom da nećeš varati ni  mene ni moju rodbinu i prijatelje nego da ćeš se prema meni i  prema zemlji u kojoj sad boraviš ponašati pošteno, kao što sam  se ja prema tebi ponio." </p> 
 <p><a name="an_21:24">21:24</a> "Kunem se", odgovori Abraham.</p> 
 <p><a name="an_21:25">21:25</a> Onda Abraham prekori Abimeleka zbog zdenca vode što su  ga Abimelekove sluge bile prisvojile. </p> 
 <p><a name="an_21:26">21:26</a> A Abimelek reče: "Ne  znam tko je to učinio; ni ti me nisi o tome obavijestio, niti  sam ja o tome čuo, osim danas." </p> 
 <p><a name="an_21:27">21:27</a> Abraham uzme ovaca i goveda  pa ih dade Abimeleku te njih dvojica sklope savez. </p> 
 <p><a name="an_21:28">21:28</a> Potom  Abraham razluči napose sedam janjaca od stada. </p> 
 <p><a name="an_21:29">21:29</a> Nato Abimelek  zapita Abrahama: "Što znači ovih sedam janjaca koje si na stranu  stavio?" </p> 
 <p><a name="an_21:30">21:30</a> A on odgovori: "Primi ovih sedam janjaca iz moje  ruke da mi bude dokazom da sam ja iskopao ovaj zdenac." </p> 
 <p><a name="an_21:31">21:31</a> Zato  se ono mjesto nazvalo Beer Šeba; jer se njih dvojica ondje zakleše.</p> 
 <p><a name="an_21:32">21:32</a> Pošto su sklopili savez kod Beer Šebe, Abimelek i zapovjednik  njegove vojske Fikol odu i vrate se u zemlju Filistejaca. </p> 
 <p><a name="an_21:33">21:33</a> Abraham  zasadi kod Beer Šebe tamarisku i ondje zazove ime Jahve - Boga  Vječnoga. </p> 
 <p><a name="an_21:34">21:34</a> Dugo je vremena Abraham proveo u zemlji filistejskoj  kao pridošlica.</p> 
 <p><a name="an_22:1">22:1</a> Poslije tih događaja Bog stavi Abrahama na kušnju. Zovnu ga:  "Abrahame!" On odgovori: "Evo me!" </p> 
 <p><a name="an_22:2">22:2</a> Bog nastavi: "Uzmi svoga  sina, jedinca svoga Izaka koga ljubiš, i pođi u krajinu Moriju  pa ga ondje prinesi kao žrtvu paljenicu na brdu koje ću ti pokazati."</p> 
 <p><a name="an_22:3">22:3</a> Ujutro Abraham podrani, osamari magarca, sa sobom povede  dvojicu svojih slugu i svog sina Izaka, pošto je prije nacijepao  drva za žrtvu paljenicu, i uputi se na mjesto koje mu je Bog  označio. </p> 
 <p><a name="an_22:4">22:4</a> Treći dan Abraham podigne oči i opazi mjesto izdaleka. </p> 
 <p><a name="an_22:5">22:5</a> Abraham onda reče slugama: "Vi ostanite ovdje uz magarca,  a ja i dječak odosmo gore da se poklonimo, pa ćemo se vratiti  k vama". </p> 
 <p><a name="an_22:6">22:6</a> Abraham uzme drva za žrtvu paljenicu, stavi ih na  sina Izaka, a u svoju ruku uzme kremen i nož. Tako pođu obojica  zajedno. </p> 
 <p><a name="an_22:7">22:7</a> Onda Izak reče svome ocu Abrahamu: "Oče!" "Evo me, sine!" - javi se on. "Evo kremena i drva," opet će sin, "ali  gdje je janje za žrtvu paljenicu?" </p> 
 <p><a name="an_22:8">22:8</a> "Bog će već providjeti  janje za žrtvu paljenicu, sine moj!" - odgovori Abraham. I nastave  put. </p> 
 <p><a name="an_22:9">22:9</a> Stignu na mjesto o kojemu je Bog govorio. Ondje Abraham  podigne žrtvenik, naslaže drva, sveže svog sina Izaka i položi  ga po drvima na žrtvenik. </p> 
 <p><a name="an_22:10">22:10</a> Pruži sad Abraham ruku i uzme nož  da zakolje svog sina. </p> 
 <p><a name="an_22:11">22:11</a> Uto ga zovne s neba anđeo Jahvin i  poviče: "Abrahame! Abrahame!" "Evo me!" - odgovori on. </p> 
 <p><a name="an_22:12">22:12</a> "Ne  spuštaj ruku na dječaka", reče, "niti mu što čini! Sad, evo,  znam da se Boga bojiš, jer nisi uskratio ni svog sina, jedinca  svoga." </p> 
 <p><a name="an_22:13">22:13</a> Podiže Abraham oči i pogleda, i gle - za njim ovan, rogovima se zapleo u grmu. Tako Abraham ode, uzme ovna i prinese  ga za žrtvu paljenicu mjesto svoga sina. </p> 
 <p><a name="an_22:14">22:14</a> Onome mjestu Abraham  dade ime "Jahve proviđa". Zato se danas veli: "Na brdu Jahvina  proviđanja." </p> 
 <p><a name="an_22:15">22:15</a> Anđeo Jahvin zovne Abrahama s neba drugi put </p> 
 <p><a name="an_22:16">22:16</a> i reče:  "Kunem se samim sobom, izjavljuje Jahve: Kad si to učinio i nisi  mi uskratio svog jedinca sina, </p> 
 <p><a name="an_22:17">22:17</a> svoj ću blagoslov na te izliti  i učiniti tvoje potomstvo brojnim poput zvijezda na nebu i pijeska  na obali morskoj! A tvoji će potomci osvajati vrata svojih neprijatelja. </p> 
 <p><a name="an_22:18">22:18</a> Budući da si poslušao moju zapovijed, svi će se narodi zemlje  blagoslivljati tvojim potomstvom."</p> 
 <p><a name="an_22:19">22:19</a> Zatim se Abraham vrati k svojim slugama pa se zajedno  upute u Beer Šebu. U Beer Šebi se Abraham nastani.</p> 
 <p><a name="an_22:20">22:20</a> Poslije tih događaja obavijeste Abrahama: "I tvome bratu  Nahoru Milka je porodila djecu: </p> 
 <p><a name="an_22:21">22:21</a> njegova prvorođenca Usa,  brata mu Buza i Kemuela - oca Aramova, </p> 
 <p><a name="an_22:22">22:22</a> Keseda, Haza, Pildaša, Jidlafa i Betuela." </p> 
 <p><a name="an_22:23">22:23</a> Betuel je bio otac Rebekin. Njih je  osam rodila Milka Nahoru, Abrahamovu bratu. </p> 
 <p><a name="an_22:24">22:24</a> A i njegova suložnica, kojoj bijaše ime Reuma, rodila je Tebaha, Gahama, Tahaša i Maaku.</p> 
 <p><a name="an_23:1">23:1</a> Duljina Sarina života bila je stotinu dvadeset i sedam godina. </p> 
 <p><a name="an_23:2">23:2</a> Sara umrije u Kirjat Arbi, to jest u Hebronu, u zemlji kanaanskoj;  i Abraham uđe u žalost za Sarom i naricaše za njom.</p> 
 <p><a name="an_23:3">23:3</a> Potom se Abraham digne ispred svoje pokojnice te prozbori  sinovima Hetovim: </p> 
 <p><a name="an_23:4">23:4</a> "Premda sam ja među vama doseljeni stranac, prodajte mi zemljište za grob među vama, tako da mogu iznijeti  svoju pokojnicu i sahraniti je." </p> 
 <p><a name="an_23:5">23:5</a> A sinovi Hetovi odgovore  Abrahamu: </p> 
 <p><a name="an_23:6">23:6</a> "Gospodine, saslušaj nas! Ti si izabranik Božji  u našoj sredini. Pokopaj svoju pokojnicu u našem najbiranijem  grobu. Nitko ti od nas neće odbiti svoga groba da mogneš sahraniti  svoju pokojnicu." </p> 
 <p><a name="an_23:7">23:7</a> Nato se Abraham diže pa se mještanima, sinovima  Hetovim, duboko pokloni </p> 
 <p><a name="an_23:8">23:8</a> te im reče: "Ako se slažete da svoju  pokojnicu uklonim i sahranim, čujte me: zauzmite se za me kod  Efrona, sina Soharova, </p> 
 <p><a name="an_23:9">23:9</a> da mi proda spilju Makpelu što njemu  pripada a nalazi se na kraju njegova posjeda; neka mi je za punu  cijenu, u vašoj nazočnosti, proda u vlasništvo za sahranjivanje."</p> 
 <p><a name="an_23:10">23:10</a> A Efron je sjedio sa sinovima Hetovim. Potom Efron, Hetit, odgovori Abrahamu da ga čuju sinovi Hetovi svojim ušima - svi  koji su sjedili u vijeću onoga grada: </p> 
 <p><a name="an_23:11">23:11</a> "Ne, moj gospodine!  Saslušaj mene! Ja tebi dajem poljanu i spilju što je na njoj;  darujem ti to pred sinovima svoga naroda. Sahrani svoju pokojnicu." </p> 
 <p><a name="an_23:12">23:12</a> Abraham se duboko nakloni mještanima, </p> 
 <p><a name="an_23:13">23:13</a> a onda progovori  Efronu da mještani čuju na svoje uši: "Ded me samo poslušaj!  Dajem ti cijenu za poljanu; primi je od mene da ondje mogu sahraniti  svoju pokojnicu!" </p> 
 <p><a name="an_23:14">23:14</a> Efron odgovori Abrahamu: </p> 
 <p><a name="an_23:15">23:15</a> "Čuj me, moj  gospodine: zemljište u vrijednosti od četiri stotine srebrnika, što je to tebi i meni! Sahrani, dakle, svoju pokojnicu!" </p> 
 <p><a name="an_23:16">23:16</a> Abraham  se složi s Efronom; isplati Abraham Efronu novac što ga je spomenuo  tako da su na svoje uši čuli sinovi Hetovi - četiri stotine srebrnika  trgovačke mjere.</p> 
 <p><a name="an_23:17">23:17</a> I tako Efronova poljana u Makpeli nasuprot Mamri - poljana, spilja i sva stabla što su bila na poljani - </p> 
 <p><a name="an_23:18">23:18</a> prijeđe u vlasništvo  Abrahamovo u nazočnosti sinova Hetovih, sviju koji su sjedili  u vijeću svoga grada. </p> 
 <p><a name="an_23:19">23:19</a> A onda Abraham sahrani svoju ženu Saru  u spilji na poljani Makpeli nasuprot Mamri - danas Hebronu -  u zemlji kanaanskoj. </p> 
 <p><a name="an_23:20">23:20</a> Tako je poljana i spilja na njoj prešla  od sinova Hetovih u vlasništvo Abrahamovo za sahranjivanje.</p> 
 <p><a name="an_24:1">24:1</a> Abraham bijaše već ostario, zašao u godine, Jahve je Abrahama  blagoslovio u svemu.</p> 
 <p><a name="an_24:2">24:2</a> Abraham prozbori svome najstarijem sluzi u kući, pod čijom  je upravom bilo sve njegovo: "Stavi svoju ruku pod moje stegno </p> 
 <p><a name="an_24:3">24:3</a> da te zakunem Jahvom, Bogom neba i Bogom zemlje, da mome sinu  nećeš nabaviti za ženu ni jednu od kćeri Kanaanaca, među kojima  boravim, </p> 
 <p><a name="an_24:4">24:4</a> nego ćeš otići u moj rodni kraj i dobaviti ženu mom  sinu Izaku." </p> 
 <p><a name="an_24:5">24:5</a> A sluga mu reče: "A što ako žena ne htjedne za  mnom ići u ovu zemlju? Hoću li ja onda odvesti tvoga sina u zemlju  iz koje si ti došao?" </p> 
 <p><a name="an_24:6">24:6</a> Abraham mu odgovori: "Dobro pripazi  da onamo ne vodiš moga sina! </p> 
 <p><a name="an_24:7">24:7</a> Jahve, Bog nebesa, koji me odveo  iz kuće moga oca i rodnog kraja i koji mi je pod zakletvom obećao:  'Tvome ću potomstvu dati ovu zemlju', pred tobom će poslati svog  anđela, i odande ćeš ti dovesti ženu mome sinu. </p> 
 <p><a name="an_24:8">24:8</a> A ako žena  ne bude htjela za tobom poći, ti ćeš biti oslobođen od ove moje  zakletve; ali moga sina onamo ne vodi!" </p> 
 <p><a name="an_24:9">24:9</a> Tako sluga stavi svoju  ruku pod stegno Abrahamu, svom gospodaru, te mu se zakune.</p> 
 <p><a name="an_24:10">24:10</a> Sluga opremi deset gospodarevih deva, ponese sa sobom  svakog blaga svoga gospodara pa se zaputi u Aram Naharajim, u  Nahorov grad. </p> 
 <p><a name="an_24:11">24:11</a> Pusti deve da poliježu izvan grada, pokraj  studenca. Bijaše večer, kad žene izlaze da crpu vodu. </p> 
 <p><a name="an_24:12">24:12</a> Onda  reče: "Oh, Jahve, Bože moga gospodara Abrahama, molim te, iziđi  mi danas u susret i mome gospodaru Abrahamu milost iskaži! </p> 
 <p><a name="an_24:13">24:13</a> Evo  me kraj studenca, a kćeri onih iz grada dolaze crpsti vodu; </p> 
 <p><a name="an_24:14">24:14</a> pa  neka djevojka kojoj ja rečem: 'Molim te, spusti svoj vrč da se  napijem', a ona odgovori: 'Pij! I deve ću ti napojiti', bude  ona koju si odredio za svoga slugu Izaka. Tako ću saznati da  si iskazao milost mome gospodaru."</p> 
 <p><a name="an_24:15">24:15</a> Tek što on izreče svoje, gle, dođe Rebeka, kći Betuelova;  taj Betuel bijaše sin Milke, žene Abrahamova brata Nahora. Dođe  ona s krčagom na ramenu. </p> 
 <p><a name="an_24:16">24:16</a> Djevojka je bila krasna, djevica  koju muškarac nije dirnuo. Siđe ona k vrelu, napuni krčag i eto  je opet gore. </p> 
 <p><a name="an_24:17">24:17</a> Sluga joj potrča u susret i reče: "Daj mi malo  vode iz svog vrča!" </p> 
 <p><a name="an_24:18">24:18</a> "Pij, gospodine!" - odgovori ona. Brzo  spusti krčag na ruku i dade mu piti. </p> 
 <p><a name="an_24:19">24:19</a> Kad je njega napojila, reče: "Nalit ću i tvojim devama da se napoje." </p> 
 <p><a name="an_24:20">24:20</a> Izlivši brzo  krčag u korito, otrča natrag zdencu da ponovo zahvaća, i tako  nali svim njegovim devama. </p> 
 <p><a name="an_24:21">24:21</a> Čovjek ju je šutke motrio ne bi  li saznao je li Jahve njegov put uspješno priveo kraju ili nije.</p> 
 <p><a name="an_24:22">24:22</a> Kad su deve prestale piti, čovjek izvadi viticu od zlata, tešku pol šekela, i stavi je na njezine nosnice, a na ruke joj  stavi dvije zlatne narukvice, teške deset šekela. </p> 
 <p><a name="an_24:23">24:23</a> Zatim reče:  "Kaži mi čija si kći. Ima li u kući tvoga oca mjesta za nas da  prenoćimo?" </p> 
 <p><a name="an_24:24">24:24</a> Ona mu odgovori: "Ja sam kći Betuela, koga je  Milka rodila Nahoru." </p> 
 <p><a name="an_24:25">24:25</a> Još mu doda: "Ima slame i p§iće kod  nas u obilju, a i mjesta za prenoćište." </p> 
 <p><a name="an_24:26">24:26</a> Čovjek se onda duboko  nakloni te iskaže poštovanje Jahvi </p> 
 <p><a name="an_24:27">24:27</a> i progovori: "Neka je  blagoslovljen Jahve, Bog moga gospodara Abrahama, što nije uskratio  svoju ljubav i svoju vjernost mome gospodaru. Mene je Jahve vodio  pravim putem, u kuću brata moga gospodara."</p> 
 <p><a name="an_24:28">24:28</a> Djevojka otrča i sve ovo ispripovjedi u kući svoje majke. </p> 
 <p><a name="an_24:29">24:29</a> A Rebeka imala brata komu bijaše ime Laban. Laban se požuri  van, k čovjeku kod studenca. </p> 
 <p><a name="an_24:30">24:30</a> Čim je vidio nosnu viticu i  narukvice na rukama svoje sestre te čuo kako je njegova sestra  Rebeka rekla: "Ovako mi je čovjek govorio", on pođe onome koji  je još stajao kod deva na studencu. </p> 
 <p><a name="an_24:31">24:31</a> Reče on: "Hajde unutra, blagoslovljeni od Jahve! Što stojiš vani kad sam ja spremio  kuću i mjesto za deve." </p> 
 <p><a name="an_24:32">24:32</a> Tako čovjek uđe u kuću. Rastovare  deve i dadu im slame i p§iće, a njemu i ljudima koji su ga pratili  donesu vode da operu noge. </p> 
 <p><a name="an_24:33">24:33</a> Ali kad su preda nj stavili hranu, reče: "Neću jesti dok ne kažem što imam kazati." A Laban mu  reče: "Onda kazuj!"</p> 
 <p><a name="an_24:34">24:34</a> "Ja sam sluga Abrahamov", poče on. </p> 
 <p><a name="an_24:35">24:35</a> "Jahve je uvelike  blagoslovio moga gospodara te je postao bogat. Nadavao mu je  ovaca i goveda, srebra i zlata, sluga i sluškinja, deva i magaradi. </p> 
 <p><a name="an_24:36">24:36</a> Sara, žena moga gospodara, rodi mu sina pošto je ostarjela, i on mu ustupi sve svoje. </p> 
 <p><a name="an_24:37">24:37</a> Potom mene moj gospodar zakune  rekavši: 'Nemoj uzeti za ženu mome sinu djevojku Kanaanku, u  zemlji u kojoj boravim kao stranac, </p> 
 <p><a name="an_24:38">24:38</a> nego otiđi k obitelji  moga oca, k mojoj rodbini, da nađeš ženu mome sinu.' </p> 
 <p><a name="an_24:39">24:39</a> A ja  rekoh svome gospodaru: 'A što ako žena za mnom ne pođe?' </p> 
 <p><a name="an_24:40">24:40</a> On  mi odgovori: 'Jahve, pred čijim sam licem hodio, poslat će s  tobom svog anđela i tvoje će putovanje dovesti k cilju, a ti  ćeš naći ženu mome sinu od moje rodbine, od obitelji moga oca. </p> 
 <p><a name="an_24:41">24:41</a> Jedino ćeš ovako biti oslobođen moje zakletve: ako dođeš  k mojoj rodbini, i oni te odbiju, od moje si zakletve oslobođen.' </p> 
 <p><a name="an_24:42">24:42</a> Danas dođoh na studenac i rekoh: 'Jahve, Bože moga gospodara  Abrahama, ako si voljan da uspješno završim putovanje što sam  ga poduzeo, </p> 
 <p><a name="an_24:43">24:43</a> ja, evo, stojim kraj studenca, a djevojka koja  dođe vodu crpsti i ja joj rečem: Daj mi da se napijem malo vode  iz tvog vrča! - </p> 
 <p><a name="an_24:44">24:44</a> i koja mi kaže: Pij ti, a i tvojim ću devama  zahvatiti! - ona neka bude žena koju je Jahve odredio sinu moga  gospodara.' </p> 
 <p><a name="an_24:45">24:45</a> Tek što sam ja završio govor u sebi, kad se,  evo, pojavi Rebeka s vrčem na ramenu; siđe k izvoru i zahvati.  Ja joj rekoh: 'Daj mi da se napijem!' </p> 
 <p><a name="an_24:46">24:46</a> Ona brzo spusti vrč  i odvrati: 'Pij! A napojit ću i tvoje deve.' Tako sam se ja napio, a ona napoji i moje deve. </p> 
 <p><a name="an_24:47">24:47</a> Pitao sam je: 'Čija si kći?' Odgovorila  je: 'Kći sam Betuela, koga je Nahoru rodila Milka.' Tada joj  stavim viticu na nos a narukvice na ruke. </p> 
 <p><a name="an_24:48">24:48</a> Duboko se naklonim  i štovanje Jahvi iskažem te blagoslovim Jahvu, Boga gospodara  moga, koji me vodio pravim putem da uzmem kćer brata moga gospodara  njegovu sinu. </p> 
 <p><a name="an_24:49">24:49</a> A sad, ako kanite iskazati ljubav i vjernost  mome gospodaru, recite mi; ako li ne, to mi kažite, tako da mogu  krenuti bilo desno bilo lijevo."</p> 
 <p><a name="an_24:50">24:50</a> Tada odgovore Laban i Betuel: "Od Jahve to dolazi; mi  tu ne možemo reći ni da ni ne. </p> 
 <p><a name="an_24:51">24:51</a> Rebeka je, eto, pred tobom:  uzmi je pa idi, neka bude ženom sinu tvoga gospodara, kako je  Jahve rekao." </p> 
 <p><a name="an_24:52">24:52</a> Kad Abrahamov sluga ču njihov pristanak, do  zemlje se nakloni Jahvi. </p> 
 <p><a name="an_24:53">24:53</a> Sluga zatim izvadi srebrnih i zlatnih  predmeta te haljina i dade ih Rebeki, a dade darova i njezinu  bratu i majci.</p> 
 <p><a name="an_24:54">24:54</a> Tada jedoše i piše on i ljudi koji su bili s njim i provedoše  noć. Kad su ujutro ustali, on reče: "Pustite me da se vratim  svome gospodaru!" </p> 
 <p><a name="an_24:55">24:55</a> A njezin brat i majka odgovore: "Neka djevojka  ostane s nama još desetak dana, pa poslije toga pođi!" </p> 
 <p><a name="an_24:56">24:56</a> On  im reče: "Ne zadržavajte me kad je Jahve moje putovanje uspješno  kraju priveo. Pustite me da se vratim svome gospodaru!" </p> 
 <p><a name="an_24:57">24:57</a> Oni  odgovore: "Pozovimo djevojku i upitajmo što ona misli!" </p> 
 <p><a name="an_24:58">24:58</a> Dozovu  Rebeku pa je upitaju: "Hoćeš li poći s ovim čovjekom?" Ona odgovori:  "Hoću." </p> 
 <p><a name="an_24:59">24:59</a> I tako otpreme svoju sestru Rebeku i njezinu dojilju  s Abrahamovim slugom i njegovim ljudima. </p> 
 <p><a name="an_24:60">24:60</a> Blagoslove Rebeku  i reknu joj: "Sejo naša, budi mati nebrojenim tisućama, a dušmana svojih vrata potomci ti zaposjeli!"</p> 
 <p><a name="an_24:61">24:61</a> Onda se diže Rebeka i njezine dvorkinje, zajahaše deve  te pođoše za čovjekom. Tako sluga preuze Rebeku i ode.</p> 
 <p><a name="an_24:62">24:62</a> Izak se vratio iz blizine Beer Lahaj Roja; živio je,  naime, u kraju Negeba. </p> 
 <p><a name="an_24:63">24:63</a> U predvečerje iziđe Izak da se poljem  prošeta; diže oči i ugleda deve gdje dolaze. </p> 
 <p><a name="an_24:64">24:64</a> Kad Rebeka,  podigavši svoje oči, opazi Izaka, sjaha s deve </p> 
 <p><a name="an_24:65">24:65</a> pa zapita  slugu: "Tko je onaj čovjek što poljem ide nama u susret?" A sluga  odgovori: "Ono je moj gospodar." Nato ona uze koprenu te se pokri.</p> 
 <p><a name="an_24:66">24:66</a> Sluga ispriča Izaku sve što je učinio. </p> 
 <p><a name="an_24:67">24:67</a> Tada Izak  uvede Rebeku u svoj šator i uze je sebi za ženu. U ljubavi prema  njoj Izak je nalazio utjehu nakon smrti svoje majke.</p> 
 <p><a name="an_25:1">25:1</a> Abraham je sebi uzeo još jednu ženu; zvala se Ketura. </p> 
 <p><a name="an_25:2">25:2</a> Ona  mu je rodila Zimrana, Jokšana, Medana, Midjana, Jišbaka i Šuaha. </p> 
 <p><a name="an_25:3">25:3</a> A od Jokšana rodili se Šeba i Dedan. Dedanovi su potomci:  Ašurci, Letušci i Leumci. </p> 
 <p><a name="an_25:4">25:4</a> Sinovi su Midjanovi: Efa, Efer,  Hanok, Abida i Eldaa. Sve su to potomci Keturini.</p> 
 <p><a name="an_25:5">25:5</a> Abraham prenese sav svoj imutak na Izaka; </p> 
 <p><a name="an_25:6">25:6</a> a sinovima  od svojih suložnica dade Abraham samo darove i još ih za svoga  života razašalje po istoku - daleko od svog sina Izaka - u Istočni  kraj. </p> 
 <p><a name="an_25:7">25:7</a> Ovo je duljina Abrahamova života što ga je proživio:  stotinu sedamdeset i pet godina. </p> 
 <p><a name="an_25:8">25:8</a> Zatim Abraham preminu, umrije  u sretnoj dobi - star i pun godina - te bi pridružen svojim precima. </p> 
 <p><a name="an_25:9">25:9</a> Njegovi sinovi, Izak i Jišmael, sahrane ga u spilji Makpeli, na poljani Efrona, sina Hetita Sohara, nasuprot Mamri: </p> 
 <p><a name="an_25:10">25:10</a> to  je poljana što ju je Abraham kupio od Hetovih sinova. Ondje je  sahranjen Abraham i njegova žena Sara. </p> 
 <p><a name="an_25:11">25:11</a> Poslije Abrahamove  smrti Bog je blagoslivljao njegova sina Izaka. Izak je živio  blizu Beer Lahaj Roja.</p> 
 <p><a name="an_25:12">25:12</a> Ovo je povijest Abrahamova sina Jišmaela, koga je Abrahamu  rodila Sarina sluškinja, Egipćanka Hagara. </p> 
 <p><a name="an_25:13">25:13</a> A ovo su sinovi  Jišmaelovi, svaki po svom imenu i po svom rođenju: Jišmaelov  prvenac Nebajot, Kedar, Adbeel, Mibsam, </p> 
 <p><a name="an_25:14">25:14</a> Mišma, Duma, Masa,</p> 
 <p><a name="an_25:15">25:15</a> Hadad, Tema, Jetur, Nafiš i Kedma.</p> 
 <p><a name="an_25:16">25:16</a> To su Jišmaelovi sinovi i to su njihova imena prema njihovim  naseljima i taborištima: dvanaest poglavica od isto toliko plemena. </p> 
 <p><a name="an_25:17">25:17</a> A ovo je duljina Jišmaelova života: stotinu trideset i sedam  godina. Zatim izdahnu; umrije i bi pridružen svojim precima. </p> 
 <p><a name="an_25:18">25:18</a> Potomstvo mu se naselilo od Havile do Šura, koji je na istok  Egiptu idući prema Ašuru. Nastaniše se nasuprot svojoj braći.</p> 
 <p><a name="an_25:19">25:19</a> Ovo je povijest Abrahamova sina Izaka: Izak se rodio  od Abrahama. </p> 
 <p><a name="an_25:20">25:20</a> Izaku je bilo četrdeset godina kad se oženio  Rebekom, kćerkom Aramejca Betuela iz Padan Arama, a sestrom Aramejca  Labana. </p> 
 <p><a name="an_25:21">25:21</a> Izak se obrati Jahvi za svoju ženu jer je bila nerotkinja.  Jahve ga usliša te njegova žena Rebeka zače. </p> 
 <p><a name="an_25:22">25:22</a> No djeca se  u njezinoj utrobi tako sudarala te ona uzviknu: "Ako je tako, zašto ću živjeti!" Ode, dakle, da se posavjetuje s Jahvom. </p> 
 <p><a name="an_25:23">25:23</a> I  Jahve joj reče: "Dva su svijeta u utrobi tvojoj; dva će se naroda iz tvog krila odijeliti. Narod će nad narodom gospodovati, stariji će služiti mlađemu."</p> 
 <p><a name="an_25:24">25:24</a> Došlo vrijeme da rodi, kad gle - blizanci u njezinoj  utrobi. </p> 
 <p><a name="an_25:25">25:25</a> Pojavi se prvi. Bio je crven; sav runjav kao ogrtač.  Stoga mu nadjenuše ime Ezav. </p> 
 <p><a name="an_25:26">25:26</a> Potom se pojavi njegov brat.  Rukom se držao Ezavu za petu. Zato mu nadjenuše ime Jakov. Izaku  je bilo šezdeset godina kad su oni rođeni.</p> 
 <p><a name="an_25:27">25:27</a> Kad su dječaci odrasli, Ezav postane vješt lovac, čovjek  pustare. Jakov je bio čovjek krotak i boravio je u šatorima. </p> 
 <p><a name="an_25:28">25:28</a> Izaku je Ezav bio draži jer je volio divljač, a Rebeka je  više voljela Jakova.</p> 
 <p><a name="an_25:29">25:29</a> Jednom Jakov kuhaše jelo. Ezav stigne s polja, gladan. </p> 
 <p><a name="an_25:30">25:30</a> Reče Ezav Jakovu: "Daj mi toga crvenog variva da pojedem  jer sam izgladnio." Stoga mu je ime Edom. </p> 
 <p><a name="an_25:31">25:31</a> A Jakov odgovori:  "Ustupi mi prije svoje prvorodstvo!" </p> 
 <p><a name="an_25:32">25:32</a> Ezav reče: "Evo me skoro  na smrti; što će mi prvorodstvo!" </p> 
 <p><a name="an_25:33">25:33</a> Jakov nastavi: "Prije mi  se zakuni!" On mu se zakune, i tako proda Jakovu svoje prvorodstvo. </p> 
 <p><a name="an_25:34">25:34</a> Tada Jakov dade Ezavu kruha i čorbe od sočivice. Jeo je i  pio, onda se digao i otišao. Tako Ezav pogazi svoje prvorodstvo.</p> 
 <p><a name="an_26:1">26:1</a> U zemlji zavlada glad, različita od prijašnje što je bila  za vrijeme Abrahama, pa Izak ode Abimeleku, kralju Filistejaca, u Geraru. </p> 
 <p><a name="an_26:2">26:2</a> Jahve mu se ukaza i reče: "Ne silazi u Egipat:  boravi u zemlji koju ću ti označiti. </p> 
 <p><a name="an_26:3">26:3</a> U ovoj se zemlji nastani, ja ću s tobom biti i blagoslivljati te; tebi i tvome potomstvu  dat ću sve ove krajeve, da izvršim zakletvu kojom sam se zakleo  tvome ocu Abrahamu. </p> 
 <p><a name="an_26:4">26:4</a> Tvoje ću potomstvo umnožiti kao zvijezde  na nebesima i tvome ću potomstvu predati sve ove krajeve, tako  da će se tvojim potomstvom blagoslivljati svi narodi zemlje; </p> 
 <p><a name="an_26:5">26:5</a> a to zato što je Abraham slušao moj glas i pokoravao se mojim  zapovijedima, mojim zakonima i odredbama!"</p> 
 <p><a name="an_26:6">26:6</a> Tako Izak ostane u Geraru. </p> 
 <p><a name="an_26:7">26:7</a> Kad su ga mještani pitali  o njegovoj ženi, reče: "Ona mi je sestra." Bojao se reći: "Ona  mi je žena", misleći: "Mještani bi me mogli ubiti zbog Rebeke  jer je lijepa." </p> 
 <p><a name="an_26:8">26:8</a> Kako su se ondje duže zadržali, kralj Filistejaca  Abimelek jednom pogleda kroz prozor i opazi kako Izak miluje  svoju ženu Rebeku. </p> 
 <p><a name="an_26:9">26:9</a> Nato Abimelek pozove Izaka te reče: "Tako, ona ti je žena! Kako si mogao reći da ti je sestra?" Izak mu  odgovori: "Jer sam mislio da bih zbog nje mogao poginuti." </p> 
 <p><a name="an_26:10">26:10</a> Abimelek  reče: "Zašto si nam to učinio? Umalo netko od ljudi nije legao  s tvojom ženom. Tako bi na nas svalio krivnju." </p> 
 <p><a name="an_26:11">26:11</a> Onda Abimelek  izda naredbu svemu narodu: "Tko se god dotakne ovog čovjeka i  njegove žene, glavu će izgubiti."</p> 
 <p><a name="an_26:12">26:12</a> Izak je sijao u onom kraju i one godine urodilo mu stostruko.  Jahve ga blagoslivljao </p> 
 <p><a name="an_26:13">26:13</a> te je čovjek bivao sve bogatiji, dok  nije postao vrlo bogat. </p> 
 <p><a name="an_26:14">26:14</a> Stekao je stada ovaca i goveda i  mnogu služinčad, tako da su mu Filistejci zavidjeli. </p> 
 <p><a name="an_26:15">26:15</a> Zato  Filistejci zasuše sve bunare što su ih sluge njegova oca bile  iskopale - u vrijeme njegova oca Abrahama - i napuniše ih zemljom. </p> 
 <p><a name="an_26:16">26:16</a> Onda Abimelek reče Izaku: "Idi od nas jer si postao mnogo  moćniji od nas!"</p> 
 <p><a name="an_26:17">26:17</a> Tako Izak ode odande, postavi svoj šator u gerarskoj  dolini i nastani se ondje. </p> 
 <p><a name="an_26:18">26:18</a> Izak opet iskopa bunare za vodu  što su bili iskopani u vrijeme njegova oca Abrahama, a Filistejci  ih bili zasuli poslije Abrahamove smrti. On ih je nazvao istim  imenima kojima ih je zvao i njegov otac. </p> 
 <p><a name="an_26:19">26:19</a> Ali kad su Izakove  sluge, dok su u dolini kopale, ondje našle bunar sa živom vodom,</p> 
 <p><a name="an_26:20">26:20</a> pastiri iz Gerara posvade se s Izakovim pastirima govoreći:  "Naša je voda!" Bunaru je dao ime Esek, jer su se oni s njim  svadili. </p> 
 <p><a name="an_26:21">26:21</a> A kad su iskopali drugi bunar te se i zbog njega  svađali, nazva ga imenom Sitna. </p> 
 <p><a name="an_26:22">26:22</a> Odatle se preseli pa iskopa  drugi bunar. Zbog njega se nisu svađali, pa ga nazove imenom  Rehobot i protumači: "Jer nam je Jahve dao prostor da se na zemlji  umnožimo." </p> 
 <p><a name="an_26:23">26:23</a> Odande se popne u Beer Šebu.</p> 
 <p><a name="an_26:24">26:24</a> Iste mu se noći ukaže Jahve i reče: "Ja sam Bog oca tvoga Abrahama. Ne boj se, ja sam s tobom! Blagoslovit ću te, potomke ti umnožit, zbog Abrahama, sluge svojega."</p> 
 <p><a name="an_26:25">26:25</a> Izak tu podigne žrtvenik i zazove Jahvu po imenu; postavi  ondje svoj šator, a njegove sluge počnu kopati bunar.</p> 
 <p><a name="an_26:26">26:26</a> Uto mu dođe Abimelek iz Gerara sa svojim savjetnikom  Ahuzatom i s Fikolom, zapovjednikom vojske. </p> 
 <p><a name="an_26:27">26:27</a> Izak ih upita:  "Zašto ste došli k meni kad me mrzite i kad ste me otjerali od  sebe?" </p> 
 <p><a name="an_26:28">26:28</a> Oni odgovore: "Jasno vidimo da je Jahve s tobom. Stoga  pomislismo: neka zakletva bude veza između nas i tebe. Daj da  s tobom sklopimo savez: </p> 
 <p><a name="an_26:29">26:29</a> ti nama nećeš zla nanositi, kao što  mi tebe nismo zlostavljali, nego uvijek prema tebi lijepo postupali  i s mirom te otpustili. A blagoslov Jahvin bio nad tobom." </p> 
 <p><a name="an_26:30">26:30</a> On  im priredi gozbu te su jeli i pili.</p> 
 <p><a name="an_26:31">26:31</a> Rano ujutro jedni se drugima zakunu. Potom ih Izak otpusti  i oni od njega odu u miru. </p> 
 <p><a name="an_26:32">26:32</a> Toga istog dana dođu Izakove sluge  i obavijeste ga o bunaru što su ga iskopali te mu reknu: "Našli  smo vodu." </p> 
 <p><a name="an_26:33">26:33</a> On ga prozva Šiba. Zato je ime onom gradu do danas  - Beer Šeba.</p> 
 <p><a name="an_26:34">26:34</a> Kad je Ezavu bilo četrdeset godina, uzme za ženu Juditu, kćer Hetita Beerija, i Basematu, kćer Hetita Elona.</p> 
 <p><a name="an_26:35">26:35</a> One postadoše izvor ogorčenja Izaku i Rebeki.  </p> 
 <p><a name="an_27:1">27:1</a> Ostarje Izak, vid mu se očinji gasio. Zato zovne svoga starijeg  sina Ezava i reče mu: "Sine!" On mu odgovori: "Evo me!" </p> 
 <p><a name="an_27:2">27:2</a> A  on nastavi: "Vidiš, ostario sam, a ne znam dana svoje smrti. </p> 
 <p><a name="an_27:3">27:3</a> Zato uzmi svoju opremu, svoj tobolac i luk, pa idi u pustaru  i ulovi mi divljači. </p> 
 <p><a name="an_27:4">27:4</a> Onda mi pripremi ukusan obrok, kako volim, te mi ga donesi da blagujem, pa da te mognem blagosloviti prije  nego umrem."</p> 
 <p><a name="an_27:5">27:5</a> Rebeka je slušala dok je Izak govorio svome sinu Ezavu, i kad je Ezav otišao u pustaru da ulovi divljači svome ocu, </p> 
 <p><a name="an_27:6">27:6</a> Rebeka reče svome sinu Jakovu: "Upravo sam čula kako tvoj  otac govori tvome bratu Ezavu: </p> 
 <p><a name="an_27:7">27:7</a> 'Donesi mi divljači te mi priredi  ukusan obrok da blagujem pa da te pred licem Jahvinim blagoslovim  prije nego umrem.' </p> 
 <p><a name="an_27:8">27:8</a> A sad, sine moj, poslušaj me i učini kako  ti naredim. </p> 
 <p><a name="an_27:9">27:9</a> Otiđi k stadu i odande mi donesi dva lijepa kozleta, a ja ću od njih prirediti ukusan obrok tvome ocu, kako on voli. </p> 
 <p><a name="an_27:10">27:10</a> Onda ti donesi svome ocu da jede te tebe mogne blagosloviti  prije nego umre." </p> 
 <p><a name="an_27:11">27:11</a> Ali Jakov odgovori svojoj majci Rebeki:  "E, ali moj je brat Ezav runjav, a ja sam bez dlaka! </p> 
 <p><a name="an_27:12">27:12</a> Možda  me se moj otac dotakne te ću u njegovim očima ispasti varalicom  i na se svaliti prokletstvo, a ne blagoslov." </p> 
 <p><a name="an_27:13">27:13</a> Ali njegova  mu majka odgovori: "Sine moj, tvoje prokletstvo neka padne na  mene! Samo ti mene poslušaj, otiđi i donesi!"</p> 
 <p><a name="an_27:14">27:14</a> Ode on, nađe i donese svojoj majci, a njegova majka priredi  ukusan obrok, kako je njegov otac volio. </p> 
 <p><a name="an_27:15">27:15</a> Potom Rebeka uzme  najljepše odijelo svoga starijeg sina Ezava što je u kući imala, pa u nj odjene svoga mlađeg sina Jakova. </p> 
 <p><a name="an_27:16">27:16</a> U kožu kozleta  zamota mu ruke i goli dio vrata. </p> 
 <p><a name="an_27:17">27:17</a> Stavi zatim ukusan obrok  i kruh što ga je pripravila na ruke svoga sina Jakova.</p> 
 <p><a name="an_27:18">27:18</a> Ode on k ocu i reče: "Oče!" On odgovori: "Evo me. Koji  si ti moj sin?" </p> 
 <p><a name="an_27:19">27:19</a> A Jakov odgovori svome ocu: "Ja sam Ezav, tvoj prvorođenac; učinio sam kako si mi rekao. Sad ustaj, sjedi  pa jedi moje lovine, da me onda mogneš blagosloviti." </p> 
 <p><a name="an_27:20">27:20</a> Izak  upita svoga sina: "Kako si tako brzo uspio, sine moj?" On odgovori:  "Jer mi je Jahve, Bog tvoj, bio milostiv." </p> 
 <p><a name="an_27:21">27:21</a> Potom Izak reče  Jakovu: "Primakni se, sine moj, da opipam jesi li ti zbilja moj  sin Ezav ili nisi." </p> 
 <p><a name="an_27:22">27:22</a> Jakov se primakne k svome ocu Izaku,  koji ga opipa i reče: "Glas je Jakovljev, ali su ruke Ezavove." </p> 
 <p><a name="an_27:23">27:23</a> Nije ga prepoznao jer su mu ruke bile runjave kao i ruke  njegova brata Ezava. Kad ga je htio blagosloviti, </p> 
 <p><a name="an_27:24">27:24</a> upita još  jednom: "Jesi li ti zaista moj sin Ezav?" Odgovori on: "Jesam." </p> 
 <p><a name="an_27:25">27:25</a> Potom reče Izak: "Stavi preda me da blagujem lovine svoga  sina pa da te blagoslovi duša moja." Jakov ga posluži pa je jeo.  Zatim mu donese i vina, pa je pio. </p> 
 <p><a name="an_27:26">27:26</a> Poslije toga reče mu njegov  otac Izak: "Primakni se, sine moj, i poljubi me!" </p> 
 <p><a name="an_27:27">27:27</a> Kad se  primače i poljubi ga, Izak osjeti miris njegove odjeće pa ga  blagoslovi:  "Gle, miris sina mog nalik je mirisu polja koje Jahve blagoslovi.</p> 
 <p><a name="an_27:28">27:28</a> Neka ti Bog daje rosu s neba i rodnost zemlje: izobilje žita i mladoga vina.</p> 
 <p><a name="an_27:29">27:29</a> Narodi ti služili, plemena ti se klanjala! Braćom svojom gospodari, nek sinci majke tvoje pred tobom padaju! Proklet bio tko tebe proklinje; blagoslovljen tko te blagoslivlje!"</p> 
 <p><a name="an_27:30">27:30</a> Tek što se Jakov udaljio od svoga oca Izaka - pošto je  Izak podijelio blagoslov Jakovu - njegov brat Ezav dođe iz lova. </p> 
 <p><a name="an_27:31">27:31</a> I on priredi ukusan obrok i donese ga svome ocu. I reče svome  ocu: "Ustani, oče moj, i blaguj od lovine svoga sina da me onda  mogneš blagosloviti!" </p> 
 <p><a name="an_27:32">27:32</a> A njegov ga otac Izak zapita: "Tko  si ti?" On odgovori: "Ja sam tvoj prvorođenac Ezav!" </p> 
 <p><a name="an_27:33">27:33</a> Izak  se silno prepadne: "Pa tko je onda bio onaj što je divljači ulovio  i meni već donio? Blagovao sam je prije nego si ti došao; onoga  sam blagoslovio i blagoslovljen će ostati." </p> 
 <p><a name="an_27:34">27:34</a> Kad je Ezav čuo  riječi svoga oca, kriknu glasno i gorko zaplaka pa reče svome  ocu: "I mene blagoslovi, oče!" </p> 
 <p><a name="an_27:35">27:35</a> A on odvrati: "Brat tvoj dođe  na prijevaru i odnese tvoj blagoslov." </p> 
 <p><a name="an_27:36">27:36</a> "Zato valjda što mu  je ime Jakov, dvaput me već prevario", reče Ezav. "Oduzeo mi  prvorodstvo, a sad mi evo oduze i blagoslov." Onda doda: "Zar  za me nisi sačuvao nikakva blagoslova?" </p> 
 <p><a name="an_27:37">27:37</a> Izak odgovori Ezavu:  "Njega sam već postavio za tvoga gospodara; njemu sam svu njegovu  braću predao za sluge; žitom sam ga i vinom opskrbio. A što sad  za te mogu učiniti, sine moj?" </p> 
 <p><a name="an_27:38">27:38</a> Ezav odgovori svome ocu: "Zar  ti, oče, raspolažeš samo jednim blagoslovom? Blagoslovi i mene, oče moj!" Ezav jecaše na sav glas. </p> 
 <p><a name="an_27:39">27:39</a> Tada otac njegov Izak  progovori i reče: "Daleko od plodna tla dom tvoj će biti, daleko od rose s neba.</p> 
 <p><a name="an_27:40">27:40</a> Od mača svoga ćeš živjeti, brata svoga ćeš služiti. Ali jednom, kada se pobuniš, jaram ćeš njegov stresti sa svog vrata."</p> 
 <p><a name="an_27:41">27:41</a> Ezav zamrzi Jakova zbog blagoslova kojim ga je otac njegov  blagoslovio pa reče u sebi: "Čim dođu dani žalosti za mojim ocem, ubit ću ja svoga brata Jakova." </p> 
 <p><a name="an_27:42">27:42</a> Kada su Rebeki javili te  riječi što ih je izrekao njezin stariji sin Ezav, zovne ona svoga  mlađeg sina Jakova te mu reče: "Pazi! Brat ti se Ezav nosi mišlju  kako će te ubiti. </p> 
 <p><a name="an_27:43">27:43</a> Ali ti, sine moj, poslušaj mene: odmah  bježi mome bratu Labanu u Haran. </p> 
 <p><a name="an_27:44">27:44</a> Ostani kod njega neko vrijeme, dok bijes brata tvoga na te jenja, </p> 
 <p><a name="an_27:45">27:45</a> dok se srdžba brata tvoga  odvrati od tebe te on zaboravi što si mu učinio. Ja ću onda po  te poslati i odande te dovesti. Zašto da vas obojicu izgubim  u jedan dan!"</p> 
 <p><a name="an_27:46">27:46</a> Potom Rebeka reče Izaku: "Moj mi je život dosadio zbog  ovih žena Hetitkinja. Ako se i Jakov oženi kojom kao što su ove  urođenice, Hetitkinjom, što će mi onda život!"</p> 
 <p><a name="an_28:1">28:1</a> Stoga Izak pozove Jakova, blagoslovi ga te mu naloži: "Nemoj  uzimati ženu od kanaanskih djevojaka. </p> 
 <p><a name="an_28:2">28:2</a> Odmah se zaputi u Padan  Aram, u dom Betuela, oca svoje majke, pa odande sebi uzmi ženu, od kćeri Labana, brata svoje majke. </p> 
 <p><a name="an_28:3">28:3</a> A Bog Svemožni, El-Šadaj, neka te blagoslovi i neka te učini rodnim i brojnim, tako da  postaneš mnoštvo naroda. </p> 
 <p><a name="an_28:4">28:4</a> Neka protegne na te blagoslov Abrahamov, na te i na tvoje potomstvo, tako da zaposjedneš zemlju u kojoj  boraviš kao pridošlica, a koju je Bog predao Abrahamu!" </p> 
 <p><a name="an_28:5">28:5</a> Tako  Izak otpremi Jakova, i on ode u Padan Aram Labanu, sinu Aramejca  Betuela, bratu Rebeke, majke Jakova i Ezava.</p> 
 <p><a name="an_28:6">28:6</a> Kad je Ezav vidio kako je Izak blagoslovio Jakova kad  ga je otpremao u Padan Aram da odande sebi uzme ženu, naređujući  mu kad ga je blagoslivljao: "Ne smiješ uzeti ženu od kanaanskih  djevojaka", </p> 
 <p><a name="an_28:7">28:7</a> i da je Jakov poslušao svoga oca i svoju majku  te otišao u Padan Aram, </p> 
 <p><a name="an_28:8">28:8</a> Ezav shvati koliko su djevojke kanaanske  mrske njegovu ocu Izaku. </p> 
 <p><a name="an_28:9">28:9</a> Stoga ode k Jišmaelu te se, uza žene  koje već imaše, oženi Mahalatom, kćerju Jišmaela, sina Abrahamova, a sestrom Nebajotovom.</p> 
 <p><a name="an_28:10">28:10</a> Jakov ostavi Beer Šebu i zaputi se u Haran. </p> 
 <p><a name="an_28:11">28:11</a> Stigne  u neko mjesto i tu prenoći, jer sunce bijaše već zašlo. Uzme  jedan kamen s onog mjesta, stavi ga pod glavu i na tom mjestu  legne. </p> 
 <p><a name="an_28:12">28:12</a> I usne san: ljestve stoje na zemlji, a vrhom do neba  dopiru, i anđeli Božji po njima se penju i silaze. </p> 
 <p><a name="an_28:13">28:13</a> Uza nj  je Jahve te mu govori: "Ja sam Jahve, Bog tvoga praoca Abrahama  i Bog Izakov. Zemlju na kojoj ležiš dat ću tebi i tvome potomstvu. </p> 
 <p><a name="an_28:14">28:14</a> Tvojih će potomaka biti kao i praha na zemlji; raširit ćete  se na zapad, istok, sjever i jug; tobom će se i tvojim potomstvom  blagoslivljati svi narodi zemlje. </p> 
 <p><a name="an_28:15">28:15</a> Dobro znaj: ja sam s tobom;  čuvat ću te kamo god pođeš te ću te dovesti natrag u ovu zemlju;  i neću te ostaviti dok ne izvršim što sam ti obećao."</p> 
 <p><a name="an_28:16">28:16</a> Jakov se probudi od sna te reče: "Zaista se Jahve nalazi  na ovome mjestu, ali ja nisam znao!" </p> 
 <p><a name="an_28:17">28:17</a> Potresen, uzviknu: "Kako  je strašno ovo mjesto! Zaista, ovo je kuća Božja, ovo su vrata  nebeska!" </p> 
 <p><a name="an_28:18">28:18</a> Rano ujutro Jakov uzme onaj kamen što ga bijaše  stavio pod glavu, uspravi ga kao stup i po vrhu mu izlije ulja. </p> 
 <p><a name="an_28:19">28:19</a> Ono mjesto on nazva Betel, dok je ime tome gradu prije bilo  Luz. </p> 
 <p><a name="an_28:20">28:20</a> Tada učini zavjet: "Ako Bog ostane sa mnom i uščuva me  na ovom putu kojim idem, dade mi kruha da jedem i odijela da  se oblačim, </p> 
 <p><a name="an_28:21">28:21</a> te se zdravo vratim kući svoga oca, Jahve će  biti moj Bog. </p> 
 <p><a name="an_28:22">28:22</a> A ovaj kamen koji sam uspravio kao stup bit  će kuća Božja. A od svega što mi budeš davao za te ću odlagati  desetinu." </p> 
 <p><a name="an_29:1">29:1</a> Jakov nastavi put i dođe u zemlju istočnu. </p> 
 <p><a name="an_29:2">29:2</a> Najednom opazi  studenac u polju. Tri su stada ovaca oko njega plandovala, jer  se na tome studencu napajahu. Velik se kamen nalazio studencu  na otvoru. </p> 
 <p><a name="an_29:3">29:3</a> Jedino kad bi se svi pastiri ondje skupili, mogli  bi odvaliti kamen s otvora i ovce napojiti; tada bi opet prevalili  kamen na njegovo mjesto, na otvor studenca.</p> 
 <p><a name="an_29:4">29:4</a> "Odakle ste, braćo moja?" - zapita ih Jakov. "Iz Harana", odgovore. </p> 
 <p><a name="an_29:5">29:5</a> "Poznajete li", pitaše ih dalje, "Nahorova sina  Labana?" "Poznajemo", odgovore. </p> 
 <p><a name="an_29:6">29:6</a> "Je li zdravo?" - opet ih  upita. "Zdravo je; a evo mu dolazi kći Rahela sa stadom", odgovore. </p> 
 <p><a name="an_29:7">29:7</a> "Još ima mnogo dana", nastavi on, "nije vrijeme spraćati blago.  Zašto ga ne napojite i ne otjerate na pašu?" </p> 
 <p><a name="an_29:8">29:8</a> "Ne možemo dok  se ne skupe svi pastiri", odgovoriše, "da odvale kamen s otvora  studenca, tako da mognemo napojiti ovce."</p> 
 <p><a name="an_29:9">29:9</a> Dok je on još s njima govorio, dođe Rahela s ovcama svoga  oca. Bila je, naime, pastirica. </p> 
 <p><a name="an_29:10">29:10</a> Kako Jakov ugleda Rahelu, kćer Labana, brata svoje majke, sa stadom svoga ujaka Labana, Jakov se primače i odvali kamen s otvora studenca te napoji  stado svoga ujaka Labana. </p> 
 <p><a name="an_29:11">29:11</a> Zatim Jakov poljubi Rahelu, a onda  briznu u plač. </p> 
 <p><a name="an_29:12">29:12</a> Potom Jakov kaza Raheli da je on sestrić njezina  oca, sin Rebekin. Nato ona otrča i obavijesti oca. </p> 
 <p><a name="an_29:13">29:13</a> Kad je  Laban čuo vijest o Jakovu, sinu svoje sestre, potrča mu u susret.  Zagrli ga i poljubi te dovede u svoju kuću. Ispriča Labanu sve  što mu se dogodilo. </p> 
 <p><a name="an_29:14">29:14</a> A onda Laban reče. "Zbilja si ti moja  kost i moje meso!" Pošto je Jakov proboravio s Labanom mjesec dana, </p> 
 <p><a name="an_29:15">29:15</a> Laban  reče Jakovu: "Zar ćeš me zato što si mi sestrić badava služiti!  Kaži mi koliko ćeš tražiti za najam?" </p> 
 <p><a name="an_29:16">29:16</a> A Laban imaše dvije  kćeri. Starijoj bijaše ime Lea, a mlađoj Rahela. </p> 
 <p><a name="an_29:17">29:17</a> Lea imala  slabe oči, a Rahela bila stasita i lijepa. </p> 
 <p><a name="an_29:18">29:18</a> Kako je Jakov  volio Rahelu, reče: "Služit ću ti sedam godina za tvoju mlađu  kćer Rahelu." </p> 
 <p><a name="an_29:19">29:19</a> Laban odvrati: "Bolje je da je tebi dam nego  kakvu strancu. Ostani sa mnom!"</p> 
 <p><a name="an_29:20">29:20</a> Tako je Jakov služio za Rahelu sedam godina, ali mu se  učinile, zbog ljubavi prema njoj, kao nekoliko dana.</p> 
 <p><a name="an_29:21">29:21</a> Poslije toga Jakov reče Labanu: "Daj mi moju ženu, jer  se moje vrijeme navršilo pa bih htio k njoj." </p> 
 <p><a name="an_29:22">29:22</a> Laban sabra  sav svijet onog mjesta i priredi gozbu. </p> 
 <p><a name="an_29:23">29:23</a> Ali navečer uzme  svoju kćer Leu pa nju uvede k Jakovu, i on priđe k njoj. </p> 
 <p><a name="an_29:24">29:24</a> Laban  dade svoju sluškinju Zilpu svojoj kćeri Lei za sluškinju. </p> 
 <p><a name="an_29:25">29:25</a> Kad  bi ujutro, a to, gle, Lea! Tada Jakov reče Labanu: "Zašto si  mi to učinio! Zar te ja nisam služio za Rahelu? Zašto si me prevario?" </p> 
 <p><a name="an_29:26">29:26</a> Laban odgovori: "U našem mjestu nije običaj da se mlađa udaje  prije starije. </p> 
 <p><a name="an_29:27">29:27</a> Završi s njom ovu ženidbenu sedmicu, a onda  ću ti dati i drugu, za drugih sedam godina službe kod mene."  Jakov pristane: navrši onu ženidbenu sedmicu. </p> 
 <p><a name="an_29:28">29:28</a> Onda mu Laban  dade i svoju kćer Rahelu za ženu. </p> 
 <p><a name="an_29:29">29:29</a> Laban dade svoju sluškinju  Bilhu svojoj kćeri Raheli za sluškinju. </p> 
 <p><a name="an_29:30">29:30</a> Jakov nato priđe  Raheli. Rahelu je više volio nego Leu. I tako je služio Labana  još sedam godina.</p> 
 <p><a name="an_29:31">29:31</a> Jahve je vidio da Lea nije voljena, te je učini plodnom, dok Rahela ostade nerotkinja. </p> 
 <p><a name="an_29:32">29:32</a> Lea zače i rodi sina; nadjenu  mu ime Ruben, a to znači, kako je ona protumačila: "Jahve je  vidio moju nevolju i stoga će me sada muž moj ljubiti." </p> 
 <p><a name="an_29:33">29:33</a> Opet  zače i rodi sina te izjavi: "Jahve je čuo da nisam voljena, stoga  mi je dao i ovoga." Zato mu nadjenu ime Šimun. </p> 
 <p><a name="an_29:34">29:34</a> Opet zače  i rodi sina te izjavi: "Sad će se moj muž meni prikloniti: tri  sam mu sina rodila." Zato mu nadjenu ime Levi. </p> 
 <p><a name="an_29:35">29:35</a> A kad je još  jednom začela i sina rodila, izjavi: "Ovaj put hvalit ću Jahvu."  Stoga sinu nadjenu ime Juda. Potom prestade rađati.</p> 
 <p><a name="an_30:1">30:1</a> Vidjevši Rahela da Jakovu ne rađa djece, postade zavidna svojoj  sestri pa reče Jakovu: "Daj mi djecu! Inače ću svisnuti!" </p> 
 <p><a name="an_30:2">30:2</a> Jakov  se razljuti na Rahelu te reče. "Zar sam ja namjesto Boga koji  ti je uskratio plod utrobe?" </p> 
 <p><a name="an_30:3">30:3</a> A ona odgovori: "Evo moje sluškinje  Bilhe: uđi k njoj, pa neka rodi na mojim koljenima, da tako i  ja steknem djecu po njoj." </p> 
 <p><a name="an_30:4">30:4</a> Dade mu dakle svoju sluškinju Bilhu  za ženu, i Jakov priđe k njoj. </p> 
 <p><a name="an_30:5">30:5</a> Bilha zače te Jakovu rodi sina. </p> 
 <p><a name="an_30:6">30:6</a> Tada Rahela reče: "Jahve mi je dosudio pravo. Uslišao je moj  glas i dao mi sina." Stoga mu nadjenu ime Dan. </p> 
 <p><a name="an_30:7">30:7</a> Rahelina sluškinja  Bilha opet zače i rodi Jakovu drugoga sina. </p> 
 <p><a name="an_30:8">30:8</a> Tada Rahela reče:  "Žestoko sam se borila sa sestrom, ali sam pobijedila." Tako  mu nadjenu ime Naftali.</p> 
 <p><a name="an_30:9">30:9</a> A vidjevši Lea da je prestala rađati, uzme svoju sluškinju  Zilpu pa je dade Jakovu za ženu. </p> 
 <p><a name="an_30:10">30:10</a> I kad je Leina sluškinja  Zilpa rodila Jakovu sina, </p> 
 <p><a name="an_30:11">30:11</a> Lea uskliknu: "Koje sreće!" Tako  mu nadjenu ime Gad. </p> 
 <p><a name="an_30:12">30:12</a> Leina sluškinja Zilpa rodi Jakovu i drugog  sina, </p> 
 <p><a name="an_30:13">30:13</a> i Lea opet uskliknu: "Blago meni! Žene će me zvati  blaženom!" Tako mu nadjenu ime Ašer.</p> 
 <p><a name="an_30:14">30:14</a> Jednoga dana, u vrijeme pšenične žetve, namjeri se Ruben  u polju na ljubavčice te ih donese svojoj majci Lei. I Rahela  reče Lei: "Daj mi od ljubavčica svoga sina!" </p> 
 <p><a name="an_30:15">30:15</a> A Lea odgovori:  "Zar ti nije dosta što si mi oduzela muža pa još hoćeš da od  mene uzmeš i ljubavčice moga sina?" Rahela odgovori: "Pa dobro, neka s tobom noćas leži u zamjenu za ljubavčice tvog sina." </p> 
 <p><a name="an_30:16">30:16</a> Kad je Jakov navečer stigao iz polja, Lea mu iziđe u susret  pa reče: "Treba da dođeš k meni, jer sam te unajmila za ljubavčice  moga sina." One je noći on s njom ležao. </p> 
 <p><a name="an_30:17">30:17</a> Bog usliša Leu;  ona zače te Jakovu rodi petog sina. </p> 
 <p><a name="an_30:18">30:18</a> Onda Lea reče: "Bog mi  je uzvratio nagradom što sam ustupila svoju sluškinju svome mužu."  Stoga sinu nadjenu ime Jisakar. </p> 
 <p><a name="an_30:19">30:19</a> Lea opet zače i rodi Jakovu  šestoga sina. </p> 
 <p><a name="an_30:20">30:20</a> Onda Lea reče: "Bog me obdari dragocjenim darom;  sada će mi moj muž dati darove: tÓa rodila sam mu šest sinova."  Tako mu nadjenu ime Zebulun. </p> 
 <p><a name="an_30:21">30:21</a> Zatim rodi kćer te joj nadjenu  ime Dina.</p> 
 <p><a name="an_30:22">30:22</a> Uto se Bog sjeti Rahele: Bog je usliša i otvori njezinu  utrobu. </p> 
 <p><a name="an_30:23">30:23</a> Ona zače i rodi sina te reče: "Ukloni Bog moju sramotu!" </p> 
 <p><a name="an_30:24">30:24</a> Nadjene mu ime Josip, rekavši: "Neka mi Jahve pridoda drugog  sina!" </p> 
 <p><a name="an_30:25">30:25</a> Pošto je Rahela rodila Josipa, Jakov reče Labanu: "Pusti  me da idem u svoj zavičaj! </p> 
 <p><a name="an_30:26">30:26</a> Daj mi moje žene za koje sam te  služio i moju djecu da mogu otići: tÓa dobro znaš kako sam te  služio." </p> 
 <p><a name="an_30:27">30:27</a> A Laban mu odgovori: "Ne idi, ako si mi prijatelj.  Znam da me Jahve blagoslivljao zbog tebe." </p> 
 <p><a name="an_30:28">30:28</a> I nadoda: "Odredi  plaću koju želiš od mene, i dat ću ti." </p> 
 <p><a name="an_30:29">30:29</a> On mu odgovori: "Ti  dobro znaš što je moja služba značila za te i kako je tvome blagu  bilo sa mnom. </p> 
 <p><a name="an_30:30">30:30</a> Malenkost što si je imao prije nego sam ja  došao povećala se vrlo mnogo, jer kuda god sam prolazio Jahve  te blagoslivljao na mojim koracima. A sad je vrijeme da poradim  i za svoj dom." </p> 
 <p><a name="an_30:31">30:31</a> On upita: "Koliko da ti platim?" Jakov odgovori:  "Nemoj mi platiti ništa! Ako mi učiniš ovo, opet ću na pašu goniti  i čuvati tvoje stado. </p> 
 <p><a name="an_30:32">30:32</a> Daj da prođem danas kroz tvoje stado  i od njega izlučim svaku garavu ovcu i svaku šarenu ili napruganu  kozu! Neka to bude moja plaća! </p> 
 <p><a name="an_30:33">30:33</a> A ubuduće kad budeš svojim  očima provjeravao moju naplatu, moje će poštenje biti svjedok  za mene: nađe li se među mojim kozama ijedna koja ne bude šarena  ili naprugana, ili među ovcama koja ne bi bila garava, neka se  smatra ukradenom!"</p> 
 <p><a name="an_30:34">30:34</a> Laban reče: "Dobro, neka bude kako si kazao."</p> 
 <p><a name="an_30:35">30:35</a> Ali toga dana Laban izluči naprugane i šarene jarce i  sve riđaste i šarene koze - svaku koja je na sebi imala bijelo  - i sve garave ovce pa ih preda svojim sinovima. </p> 
 <p><a name="an_30:36">30:36</a> I odande  gdje je Jakov pasao ostatak Labanova stada udalji se za koja  tri dana hoda.</p> 
 <p><a name="an_30:37">30:37</a> A Jakov uzme zelenih mladica od topola, badema i platana;  na njima izreza bijele pruge, otkrivši bjeliku na mladicama. </p> 
 <p><a name="an_30:38">30:38</a> Pruće tako isprugano postavi u korita, u pojila iz kojih  se stoka napajala. A kako se stoka parila kad je na vodu dolazila,</p> 
 <p><a name="an_30:39">30:39</a> to su se jarci parili uz pruće, pa su koze kozile prugaste, riđaste i šarene kozliće. </p> 
 <p><a name="an_30:40">30:40</a> Tako je i ovce Jakov bio izlučio  i glave im okrenuo prema prugastima ili posve garavima što su  bile u Labanovu stadu. Tako je za se namicao posebna stada koja  nije miješao s Labanovim stadima. </p> 
 <p><a name="an_30:41">30:41</a> Osim toga, kad bi se god  dobro uzrasla stoka parila, Jakov bi stavio pruće u korita, baš  pred oči živine, tako da se pari pred prućem. </p> 
 <p><a name="an_30:42">30:42</a> Ali ga pred  kržljavu marvu nije stavljao. Tako je kržljava zapadala Labana, a dobro razvijena Jakova. </p> 
 <p><a name="an_30:43">30:43</a> Čovjek se tako silno obogatio, stekao mnogu stoku, sluge i sluškinje, deve i magarad.</p> 
 <p><a name="an_31:1">31:1</a> Uto Jakov dozna kako Labanovi sinovi govore: "Sve dobro našega  oca uze Jakov; i od onoga što bi moralo pripasti našem ocu namaknuo  je sve ono bogatstvo." </p> 
 <p><a name="an_31:2">31:2</a> A opazi Jakov i na Labanovu licu da  se on ne drži prema njemu kao prije. </p> 
 <p><a name="an_31:3">31:3</a> Tada Jahve reče Jakovu:  "Vrati se u zemlju svojih otaca, u svoj zavičaj, i ja ću biti  s tobom!" </p> 
 <p><a name="an_31:4">31:4</a> Jakov onda pozove Rahelu i Leu u polje, k svome  stadu, </p> 
 <p><a name="an_31:5">31:5</a> pa im reče: "Ja vidim na licu vašega oca da se on ne  drži prema meni kao prije; ali Bog oca moga sa mnom je bio. </p> 
 <p><a name="an_31:6">31:6</a> I  same znate da sam vašega oca služio koliko sam god mogao; </p> 
 <p><a name="an_31:7">31:7</a> pa  ipak je vaš otac mene varao, deset mi je puta plaću mijenjao.  Ali Bog nije dopuštao da mi nanese štetu. </p> 
 <p><a name="an_31:8">31:8</a> Ako bi on rekao:  'Svaka šarena neka bude tebi za naplatu', onda bi cijelo stado  mladilo šarene; ako bi opet rekao: 'Prugasti neka budu tebi za  plaću', onda bi cijelo stado mladilo prugaste. </p> 
 <p><a name="an_31:9">31:9</a> Tako je Bog  uzimao blago od vašeg oca pa ga meni davao. </p> 
 <p><a name="an_31:10">31:10</a> Jednom, kad se  stado oplođivalo, nenadano vidjeh u snu da su jarci u stadu,  dok su se parili, bili prugasti, mjestimično bijeli i šareni. </p> 
 <p><a name="an_31:11">31:11</a> Još u snu anđeo Božji mene zovne: 'Jakove!' 'Evo me!' rekoh. </p> 
 <p><a name="an_31:12">31:12</a> A on nastavi: 'Primijeti dobro da su jarci u stadu što se  pare prugasti, mjestimično bijeli i šareni. Ja sam, naime, vidio  sve što ti je Laban činio. </p> 
 <p><a name="an_31:13">31:13</a> Ja sam Bog koji ti se ukazao u  Betelu, gdje si uljem pomazao stup i gdje si mi učinio zavjet.  Sad ustaj i idi iz ove zemlje; vrati se u svoj zavičaj!'"</p> 
 <p><a name="an_31:14">31:14</a> Nato mu Rahela i Lea odgovore: "Zar još imamo baštinskog  dijela u svome očinskom domu? </p> 
 <p><a name="an_31:15">31:15</a> Zar nas otac nije smatrao tuđinkama?  TÓa on je nas prodao, a onda je pojeo novac što ga je za nas  dobio! </p> 
 <p><a name="an_31:16">31:16</a> Sve bogatstvo što je Bog oduzeo našem ocu zbilja je  naše i djece naše. Zato izvrši sve što ti je Bog rekao!"</p> 
 <p><a name="an_31:17">31:17</a> Nato Jakov naprti na deve svoju djecu i svoje žene; </p> 
 <p><a name="an_31:18">31:18</a> pred  sobom potjera sve svoje blago, sva svoja dobra što ih je stekao, stoku što ju je namaknuo u Padan Aramu: krenu u zemlju kanaansku, k svome ocu Izaku.</p> 
 <p><a name="an_31:19">31:19</a> Laban bijaše otišao da striže svoje ovce, pa Rahela prisvoji  kućne kumire koji su pripadali njezinu ocu. </p> 
 <p><a name="an_31:20">31:20</a> Jakov zavara  Aramejca Labana tako da nije ni slutio da će bježati. </p> 
 <p><a name="an_31:21">31:21</a> I pobjegne  sa svim što je bilo njegovo. Ubrzo prijeđe Eufrat i upravi put  prema brdu Gileadu.</p> 
 <p><a name="an_31:22">31:22</a> Trećeg dana obavijeste Labana da je Jakov pobjegao. </p> 
 <p><a name="an_31:23">31:23</a> On  povede sa sobom svoje rođake te je za Jakovom išao u potjeru  sedam dana hoda; stiže ga na brdu Gileadu. </p> 
 <p><a name="an_31:24">31:24</a> Ali se Bog ukaza  Aramejcu Labanu, noću u snu, te mu reče. "Pazi da protiv Jakova  ne poduzimlješ ništa, ni dobro ni zlo!" </p> 
 <p><a name="an_31:25">31:25</a> Uto Laban stigne  Jakova. Jakov bijaše postavio svoj šator na Glavici, a Laban  se utabori na brdu Gileadu.</p> 
 <p><a name="an_31:26">31:26</a> Onda Laban reče Jakovu: "Što si to htio zavaravajući  me i odvodeći mi kćeri kao zarobljenice na maču? </p> 
 <p><a name="an_31:27">31:27</a> Zašto si  potajno pobjegao, u bludnju me zaveo i nisi me obavijestio? Otpratio  bih te s veseljem i pjesmom, uz bubnje i lire. </p> 
 <p><a name="an_31:28">31:28</a> Nisi mi dopustio  ni da izljubim svoje kćeri i svoju unučad! Zbilja si ludo postupio. </p> 
 <p><a name="an_31:29">31:29</a> U mojoj je ruci da s tobom loše postupim. Ali Bog tvoga oca  noćas mi reče: 'Pazi da protiv Jakova ne poduzmeš ništa, ni dobro  ni zlo!' </p> 
 <p><a name="an_31:30">31:30</a> Sada dobro, otišao si jer si čeznuo za svojim očinskim  domom; ali zašto si mi kumire pokrao?"</p> 
 <p><a name="an_31:31">31:31</a> Jakov odgovori Labanu: "Strepio sam od pomisli da bi  mi mogao silom oteti svoje kćeri. </p> 
 <p><a name="an_31:32">31:32</a> A kumire svoje u koga nađeš, onaj neka pogine! Ovdje pred našom braćom kaži što je tvoga  pri meni i nosi!" Jakov nije znao da ih je Rahela prisvojila. </p> 
 <p><a name="an_31:33">31:33</a> Tako Laban uđe u šator Jakovljev, pa u šator Lein, onda u  šator dviju sluškinja, ali ništa ne nađe. Izišavši iz Leina šatora, uđe u šator Rahelin. </p> 
 <p><a name="an_31:34">31:34</a> A Rahela bijaše uzela kumire i stavila  ih u sjedalo svoje deve, a onda na njih sjela. Laban je premetao  po svemu šatoru, ali ih ne nađe. </p> 
 <p><a name="an_31:35">31:35</a> Ona je, naime, rekla svome  ocu: "Neka se moj gospodar ne ljuti što ne mogu pred njim ustati  jer imam ono što je red kod žena." I tako je pretraživao, ali  kumira nije našao.</p> 
 <p><a name="an_31:36">31:36</a> Sad se Jakov ražesti i zađe u prepirku s Labanom. Otvoreno  Jakov reče Labanu: "Kakvo je moje zlodjelo, koja li je moja krivnja  da me progoniš? </p> 
 <p><a name="an_31:37">31:37</a> Eto si premetnuo sve moje stvari, pa kakav  si predmet našao od svega svog kućanstva? Položi ga tu pred moj  i svoj rod pa neka oni budu suci među nama dvojicom. </p> 
 <p><a name="an_31:38">31:38</a> Za ovih  dvadeset godina što sam ih s tobom proveo ni tvoje ovce ni tvoje  koze nisu se jalovile niti sam ja jeo ovnova iz tvoga stada. </p> 
 <p><a name="an_31:39">31:39</a> Ono što bi zvijer razdrla, tebi nisam donosio, nego bih od  svoga gubitak nadoknadio. Ti si to od mene tražio, bilo da je  nestalo danju ili da je nestalo noću. </p> 
 <p><a name="an_31:40">31:40</a> Često sam danju skapavao  od žeđi, a obnoć od studeni. San je bježao od mojih očiju. </p> 
 <p><a name="an_31:41">31:41</a> Od  ovih dvadeset godina što sam ih proveo u tvojoj kući četrnaest  sam ti godina služio za tvoje dvije kćeri, a šest godina za tvoju  stoku, jer si mi mijenjao zaradu deset puta. </p> 
 <p><a name="an_31:42">31:42</a> Da sa mnom nije  bio Bog moga oca, Bog Abrahamov, Strah Izakov, otpravio bi me  praznih ruku. Ali je Bog gledao moju nevolju i trud mojih ruku  te je sinoć dosudio."</p> 
 <p><a name="an_31:43">31:43</a> Nato Laban odgovori Jakovu: "Kćeri su moje kćeri; djeca  su moja djeca; stada su moja stada, sve što gledaš moje je. Ali  što danas mogu učiniti ovim svojim kćerima ili djeci koju su  rodile? </p> 
 <p><a name="an_31:44">31:44</a> Pa dobro, hajde da ti i ja napravimo ugovor, tako  da bude svjedok između mene i tebe."</p> 
 <p><a name="an_31:45">31:45</a> Nato Jakov uzme jedan kamen pa ga uspravi kao stup, </p> 
 <p><a name="an_31:46">31:46</a> a  onda reče svojim ljudima: "Skupite kamenja!" Tako oni nakupe  kamenja i nabace gomilu. Tu su na gomili blagovali. </p> 
 <p><a name="an_31:47">31:47</a> Laban  je nazva "Jegar sahaduta", a Jakov je nazva "Gal-ed". </p> 
 <p><a name="an_31:48">31:48</a> Onda  Laban izjavi: "Neka ova gomila danas bude svjedok između mene  i tebe!" Stoga je nazvana Gal-ed, </p> 
 <p><a name="an_31:49">31:49</a> ali i Mispa, jer je rekao.  "Neka Jahve bude na vidu i tebi i meni kad jedan drugog ne budemo  gledali. </p> 
 <p><a name="an_31:50">31:50</a> Ako budeš loše postupao prema mojim kćerima, ili  ako uzmeš druge žene uz moje kćeri, sve da nitko drugi ne bude  s nama, znaj da će Bog biti svjedok između mene i tebe."</p> 
 <p><a name="an_31:51">31:51</a> Potom Laban reče Jakovu: "Ovdje je, evo, gomila; ovdje  je stup koji sam uspravio između sebe i tebe: </p> 
 <p><a name="an_31:52">31:52</a> ova gomila  i ovaj stup neka budu jamac da ja u zloj namjeri neću ići na  te iza ove gomile i da ti nećeš ići na me iza ove gomile i ovog  stupa. </p> 
 <p><a name="an_31:53">31:53</a> Neka Bog Abrahamov i Bog Nahorov budu naši suci!"  Jakov se zakune Bogom - Strahom svoga oca Izaka. </p> 
 <p><a name="an_31:54">31:54</a> Poslije  toga Jakov prinese žrtvu na Glavici i pozva svoje ljude da blaguju.  Poslije objeda proveli su noć na Glavici.</p> 
 <p><a name="an_31:55">31:55</a> Ranim se jutrom Laban digne, izljubi svoje sinove i svoje  kćeri te ih blagoslovi; onda se zaputi natrag u svoje mjesto. </p> 
 <p><a name="an_32:1">32:1</a> Jakov je putovao svojim putem, kad mu u susret izađu anđeli  Božji. </p> 
 <p><a name="an_32:2">32:2</a> Kad ih Jakov opazi, reče: "Ovo je Božje taborište!"  Zato nazva ono mjesto Mahanajim.  </p> 
 <p><a name="an_32:3">32:3</a> Jakov pošalje pred sobom glasnike svome bratu Ezavu u  zemlju Seir, u Edomsku pustaru, </p> 
 <p><a name="an_32:4">32:4</a> i naloži im: "Ovako ćete reći  mome gospodaru Ezavu: 'Sluga tvoj Jakov poručuje ti: Boravio  sam kod Labana i dosad se ondje zadržao. </p> 
 <p><a name="an_32:5">32:5</a> Stekao sam goveda, magaradi, ovaca, sluga i sluškinja. Javljam to svome gospodaru, ne bih li našao naklonost u njegovim očima.'"</p> 
 <p><a name="an_32:6">32:6</a> Glasnici se vrate Jakovu te mu reknu: "Bili smo kod tvoga  brata Ezava; on sam dolazi ti u susret sa četiri stotine momaka."</p> 
 <p><a name="an_32:7">32:7</a> Jakov se silno uplaši. U zabrinutosti rastavi na dva tabora  ljude, stada, krda i deve što ih je sa sobom imao. </p> 
 <p><a name="an_32:8">32:8</a> Računao  je: ako Ezav naiđe na jedan tabor i napadne ga, drugi bi se tabor  mogao spasiti. </p> 
 <p><a name="an_32:9">32:9</a> Onda se Jakov pomoli: "O Bože oca moga Abrahama!  Bože oca moga Izaka! O Jahve, koji si mi naredio: 'Vrati se u  svoj rodni kraj, i ja ću ti biti dobrostiv!' </p> 
 <p><a name="an_32:10">32:10</a> Nisam vrijedan  sve dobrote koju si tako postojano iskazivao svome sluzi. TÓa  samo sam sa svojim štapom nekoć prešao ovaj Jordan, a sad sam  narastao u dva tabora. </p> 
 <p><a name="an_32:11">32:11</a> Izbavi me od šaka moga brata, od šaka  Ezavovih! Inače se bojim da bi mogao doći i umlatiti i mene,  i majke, i djecu. </p> 
 <p><a name="an_32:12">32:12</a> Ti si rekao: 'Obilnim ću te dobrima obasipati  i tvoje potomstvo umnožiti poput pijeska u moru koji se ne da  prebrojiti zbog množine.'"</p> 
 <p><a name="an_32:13">32:13</a> Ondje provede onu noć; a onda, od onog što je imao pri  ruci, pripravi dar svome bratu Ezavu: </p> 
 <p><a name="an_32:14">32:14</a> dvjesta koza i dvadeset  jaraca, dvjesta ovaca i dvadeset ovnova; </p> 
 <p><a name="an_32:15">32:15</a> trideset deva dojilica  s njihovim mladima; četrdeset krava i deset junaca; dvadeset  magarica i deset magaraca. </p> 
 <p><a name="an_32:16">32:16</a> Stado po stado preda svojim slugama.  Onda reče svojim slugama: "Idite preda mnom, ali držite razmak  među stadima!" </p> 
 <p><a name="an_32:17">32:17</a> A prvom izda naredbu rekavši: "Kad te sretne  moj brat Ezav pa te upita: 'Čiji si ti? Kamo ideš? Čije je ovo  pred tobom?' </p> 
 <p><a name="an_32:18">32:18</a> odgovori: 'Tvoga sluge Jakova; ovo je dar koji  šalje svome gospodaru Ezavu; on je tamo za nama.'" </p> 
 <p><a name="an_32:19">32:19</a> Tako je  naredio i drugome, pa trećemu i svima drugima koji su išli za  stadima: "Ovo i ovako reci Ezavu kad ga sretneš. </p> 
 <p><a name="an_32:20">32:20</a> Još mu dodaj:  'A sluga tvoj Jakov i sam je za nama.'" Mislio je naime: "Ako  ga unaprijed udobrostivim darovima, a onda se s njim suočim,  možda će mi oprostiti." </p> 
 <p><a name="an_32:21">32:21</a> Tako darovi krenu naprijed, dok je  on ostao one noći u taborištu.</p> 
 <p><a name="an_32:22">32:22</a> One noći on ustane, uzme svoje obje žene, obje svoje  sluškinje i svoje jedanaestero djece te prijeđe Jabok preko gaza. </p> 
 <p><a name="an_32:23">32:23</a> Prebacivši njih na drugu stranu toka, prebaci zatim i ostalo  što bijaše njegovo. </p> 
 <p><a name="an_32:24">32:24</a> Jakov ostane sam. I neki se čovjek rvao s njim dok nije zora svanula. </p> 
 <p><a name="an_32:25">32:25</a> Videći  da ga ne može svladati, ugane mu bedro pri zglobu, tako da se  Jakovu kuk iščašio dok su se rvali. </p> 
 <p><a name="an_32:26">32:26</a> Potom reče: "Pusti me  jer zora sviće!" Ali on odgovori: "Neću te pustiti dok me ne  blagosloviš." </p> 
 <p><a name="an_32:27">32:27</a> Nato ga onaj zapita: "Kako ti je ime?" Odgovori:  "Jakov." </p> 
 <p><a name="an_32:28">32:28</a> Onaj reče. "Više se nećeš zvati Jakov nego Izrael, jer si se hrabro borio i s Bogom i s ljudima i nadvladao si." </p> 
 <p><a name="an_32:29">32:29</a> Onda zapita Jakov: "Reci mi svoje ime!" Odgovori onaj: "Za  moje me ime ne smiješ pitati!" I tu ga blagoslovi.</p> 
 <p><a name="an_32:30">32:30</a> Onom mjestu Jakov nadjene ime Penuel jer - reče - "Vidjeh  Boga licem u lice, i na životu ostadoh." </p> 
 <p><a name="an_32:31">32:31</a> Sunce je nad njim  bilo ogranulo kad je prošao Penuel. Hramao je zbog kuka. </p> 
 <p><a name="an_32:32">32:32</a> Zato  Izraelci do današnjeg dana ne jedu kukovnu tetivu što se nalazi  na bedrenom zglobu, budući da je Jakovljev bedreni zglob bio  iščašen u kukovnoj tetivi.</p> 
 <p><a name="an_33:1">33:1</a> Jakov podiže oči i opazi gdje dolazi Ezav i s njime četiri  stotine ljudi. Onda on podijeli svoju djecu među Leu, Rahelu  i dvije sluškinje; </p> 
 <p><a name="an_33:2">33:2</a> postavi sluškinje i njihovu djecu na čelo;  iza njih Leu i njezinu djecu; a Rahelu i Josipa straga. </p> 
 <p><a name="an_33:3">33:3</a> Sam  prođe naprijed, nakloni se do zemlje sedam puta dok se ne primače  svome bratu. </p> 
 <p><a name="an_33:4">33:4</a> Ezav mu potrča u susret. Zagrli ga padnuvši mu  oko vrata, poljubi ga i zaplaka. </p> 
 <p><a name="an_33:5">33:5</a> Onda podiže oči i vidje žene  i djecu. "Tko su ovi s tobom?" - zapita. On odgovori: "Djeca  kojom je Bog obdario tvoga slugu." </p> 
 <p><a name="an_33:6">33:6</a> Potom naprijed stupe sluškinje  sa svojom djecom te se duboko naklone. </p> 
 <p><a name="an_33:7">33:7</a> Naprijed stupi i Lea  sa svojom djecom te se duboko nakloni. Najposlije stupe naprijed  Josip i Rahela te se duboko naklone.</p> 
 <p><a name="an_33:8">33:8</a> Ezav upita: "Što kaniš sa svom ovom povorkom što sam je  sreo?" Odgovori: "Naći naklonost svoga gospodara." </p> 
 <p><a name="an_33:9">33:9</a> Ezav odgovori:  "Ja imam dosta, brate moj. Neka ostane tebi što je tvoje." </p> 
 <p><a name="an_33:10">33:10</a> A  Jakov reče: "Nemoj tako! Ako sam našao naklonost u tvojim očima, primi dar iz moje ruke; jer meni je, što si me ljubezno primio, kao da gledam lice Božje. </p> 
 <p><a name="an_33:11">33:11</a> Zato prihvati moj dar što sam  ti ga donio; Bog mi je bio sklon te imam svega." Kako ga je uporno  nagovarao, Ezav prihvati.</p> 
 <p><a name="an_33:12">33:12</a> "Pođimo na put", reče Ezav, "i ja ću s tobom putovati." </p> 
 <p><a name="an_33:13">33:13</a> Ali mu on odvrati: "Zna moj gospodar da su djeca nejaka.  Osim toga, valja mi se brinuti o ovcama i kravama koje doje:  ako bi se tjerale prebrzo samo jednog dana, sve bi pocrkale. </p> 
 <p><a name="an_33:14">33:14</a> Neka moj gospodar ide ispred svoga sluge, a ja ću ići polako, uz korak marve pred sobom i uz korak djece, dok ne stignem k  svome gospodaru u Seir." </p> 
 <p><a name="an_33:15">33:15</a> Onda reče Ezav: "Da ti barem ostavim  nekoliko ljudi koji se sa mnom nalaze." Ali on odgovori: "Čemu  to? Neka ja samo nađem milost u očima svoga gospodara!" </p> 
 <p><a name="an_33:16">33:16</a> Tako  se Ezav onog dana zaputi natrag u Seir, </p> 
 <p><a name="an_33:17">33:17</a> dok je Jakov otišao  u Sukot, gdje sebi sagradi kuću, a svom blagu podigne staje.  Stoga je onom mjestu dano ime Sukot.</p> 
 <p><a name="an_33:18">33:18</a> Došavši tako iz Padan Arama, Jakov sretno stigne u grad  Šekem, koji se nalazi u zemlji kanaanskoj, i postavi svoj šator  pred gradom. </p> 
 <p><a name="an_33:19">33:19</a> A komad zemlje na kojoj je postavio svoj šator  kupi od sinova Hamora, Šekemova oca, za stotinu kesita. </p> 
 <p><a name="an_33:20">33:20</a> Tu  podiže žrtvenik i nazva ga "El, Bog Izraelov".</p> 
 <p><a name="an_34:1">34:1</a> Dina, kći koju je Lea rodila Jakovu, iziđe da posjeti neke  žene onoga kraja. </p> 
 <p><a name="an_34:2">34:2</a> Opazi je Hivijac Šekem, sin Hamora, poglavice  kraja, pa je pograbi i na silu s njom leže. </p> 
 <p><a name="an_34:3">34:3</a> Njegovo srce prione  za Dinu, Jakovljevu kćer, i on se u djevojku zaljubi. Nastojao  je pridobiti djevojčino srce. </p> 
 <p><a name="an_34:4">34:4</a> Šekem je govorio i svom ocu  Hamoru: "Onu mi djevojku uzmi za ženu!" </p> 
 <p><a name="an_34:5">34:5</a> Jakov sazna da je  Šekem obeščastio njegovu kćer Dinu. Ali kako su njegovi sinovi  bili uz blago na polju, Jakov nije poduzimao ništa dok oni ne  dođu. </p> 
 <p><a name="an_34:6">34:6</a> Uto dođe k Jakovu Šekemov otac Hamor da se s njim sporazumije,</p> 
 <p><a name="an_34:7">34:7</a> upravo kad su se Jakovljevi sinovi vraćali iz polja. Kad  su čuli vijest, ljudi su bili ojađeni i vrlo ljuti. Što je Šekem  učinio - legavši s Jakovljevom kćeri - u Izraelu je bila sramota.  To se nije smjelo trpjeti. </p> 
 <p><a name="an_34:8">34:8</a> Hamor im reče. "Moj se sin Šekem  svom dušom zaljubio u vašu kćer. Dajte mu je za ženu! </p> 
 <p><a name="an_34:9">34:9</a> Oprijateljite  se s nama: dajite nam svoje kćeri, a naše kćeri uzimajte sebi! </p> 
 <p><a name="an_34:10">34:10</a> Tako možete živjeti među nama; zemlja je pred vama da se  naselite, u njoj se slobodno krećete i stječete imovinu!" </p> 
 <p><a name="an_34:11">34:11</a> Potom  Šekem reče njezinu ocu i njezinoj braći: "Da nađem milost u vašim  očima, dat ću vam što zatražite. </p> 
 <p><a name="an_34:12">34:12</a> Tražite od mene koliko hoćete:  sve što god zapitate dat ću, samo mi dajte djevojku za ženu."</p> 
 <p><a name="an_34:13">34:13</a> Jakovljevi sinovi odgovore Šekemu i njegovu ocu Hamoru  - govorili su s prijevarom jer je obeščastio njihovu sestru Dinu  - </p> 
 <p><a name="an_34:14">34:14</a> te im rekoše: "Ne možemo pristati da svoju sestru damo  čovjeku koji nije obrezan, jer bi to za nas bila sramota. </p> 
 <p><a name="an_34:15">34:15</a> Jedino  ćemo je dati ako postanete kao i mi, ako obrežete sve svoje muškarce. </p> 
 <p><a name="an_34:16">34:16</a> Onda vam možemo davati svoje kćeri i uzimati vaše sebi, s  vama se naseliti i biti jedan rod. </p> 
 <p><a name="an_34:17">34:17</a> A ako ne pristajete na  obrezanje, uzet ćemo svoju kćer i otići." </p> 
 <p><a name="an_34:18">34:18</a> Hamoru i Šekemu, Hamorovu sinu, njihov se zahtjev učini povoljan. </p> 
 <p><a name="an_34:19">34:19</a> Mladić  nije časio da zahtjev izvrši, jer je čeznuo za Jakovljevom kćeri;  a bio je najuvaženiji od svih u očevu domu.</p> 
 <p><a name="an_34:20">34:20</a> Tako Hamor i njegov sin Šekem dođu u svoje gradsko vijeće  i obrate se svojim sugrađanima ovako: </p> 
 <p><a name="an_34:21">34:21</a> "Ovaj je svijet prijazan;  neka se među nama u zemlji nasele; neka se po njoj slobodno kreću;  ima dosta prostora u zemlji za njih; možemo uzimati njihove kćeri  sebi za žene, a njima davati svoje. </p> 
 <p><a name="an_34:22">34:22</a> No ljudi će pristati  da među nama žive i s nama budu jedan rod samo ako se svi naši  muškarci obrežu kao što su oni obrezani. </p> 
 <p><a name="an_34:23">34:23</a> Zar tako ne bi stoka  koju su stekli, sve njihovo blago - bilo naše? Pristanimo, pa  neka se među nama nasele!"</p> 
 <p><a name="an_34:24">34:24</a> Svi odrasli muškarci koji imaju pravo izaći na gradska  vrata poslušaše Hamora i njegova sina Šekema, pa bude obrezan  svaki muškarac - svaki koji ima pravo izaći na gradska vrata.</p> 
 <p><a name="an_34:25">34:25</a> A trećega dana, dok su oni još bili u bolovima, dva Jakovljeva  sina, Šimun i Levi, Dinina braća, pograbe svaki svoj mač i nesmetano  dođu u grad te poubijaju sve muškarce. </p> 
 <p><a name="an_34:26">34:26</a> Sasijeku mačem Hamora  i njegova sina Šekema, uzmu Dinu iz Šekemove kuće i odu. </p> 
 <p><a name="an_34:27">34:27</a> Ostali  Jakovljevi sinovi dođu na ubijene i opustoše grad što je njihova  sestra bila obeščašćena. </p> 
 <p><a name="an_34:28">34:28</a> Što je bilo krupne i sitne stoke  i magaradi, u gradu i u polju, otjeraju; </p> 
 <p><a name="an_34:29">34:29</a> opljačkaju sva njihova  dobra, a svu im djecu i žene - sve što je bilo po kućama - odvedu  u roblje.</p> 
 <p><a name="an_34:30">34:30</a> Jakov reče Šimunu i Leviju: "Uveli ste me u nepriliku  omrazivši me stanovnicima zemlje, Kanaancima i Perižanima. Ako  se ujedine protiv mene i napadnu me, dok je nas ovako malo na  broj, istrijebit će me s mojim domom." </p> 
 <p><a name="an_34:31">34:31</a> Oni odgovore: "Zar  da prema našoj sestri postupaju kao prema kakvoj bludnici?"</p> 
 <p><a name="an_35:1">35:1</a> Bog reče Jakovu: "Ustani, idi gore u Betel te ondje ostani!  Načini ondje žrtvenik Bogu koji ti se objavio kad si bježao od  svoga brata Ezava!"</p> 
 <p><a name="an_35:2">35:2</a> I Jakov reče svojoj obitelji i svima koji bijahu s njime:  "Odbacite tuđe kumire koji se nalaze u vašoj sredini; očistite  se i preobucite. </p> 
 <p><a name="an_35:3">35:3</a> Idemo gore u Betel; ondje ću načiniti žrtvenik  Bogu, koji me uslišao kad sam bio u nevolji i sa mnom bio na  putu kojim sam hodio." </p> 
 <p><a name="an_35:4">35:4</a> Oni predaju Jakovu sve tuđe kumire  što su ih imali i naušnice što su bile o njihovim ušima, pa ih  Jakov zakopa pod hrast kod Šekema. </p> 
 <p><a name="an_35:5">35:5</a> Kad su se zaputili, strah  od Boga spopadne okolišna mjesta, tako da nisu išli u potjeru  za Jakovljevim sinovima.</p> 
 <p><a name="an_35:6">35:6</a> Jakov stigne u Luz, to jest Betel, u zemlji kanaanskoj, i sav puk što je bio s njim. </p> 
 <p><a name="an_35:7">35:7</a> Ondje sagradi žrtvenik i mjesto  nazva El Betel, jer mu se ondje Bog objavio kad on bježaše pred  svojim bratom Ezavom. </p> 
 <p><a name="an_35:8">35:8</a> Tada umre Rebekina dojilja Debora te  je sahraniše pod Betelom, pod hrastom, koji se otad zove "Tužni  hrast". </p> 
 <p><a name="an_35:9">35:9</a> Bog se opet objavi Jakovu kad je stigao iz Padan Arama, te ga blagoslovi. </p> 
 <p><a name="an_35:10">35:10</a> Bog mu reče: "Ime ti je Jakov, ali se  odsad nećeš zvati Jakov nego će Izrael biti tvoje ime." Tako  ga prozva Izraelom.</p> 
 <p><a name="an_35:11">35:11</a> Onda mu Bog reče: "Ja sam El Šadaj - Bog Svesilni! Budi  rodan i množi se! Od tebe poteći će narod, mnoštvo naroda, i  kraljevi iz tvog će izaći krila. </p> 
 <p><a name="an_35:12">35:12</a> Zemlju što je dadoh Abrahamu  i Izaku tebi predajem; i potomstvu tvojem poslije tebe zemlju  ću ovu dati."</p> 
 <p><a name="an_35:13">35:13</a> A onda Bog ode od njega gore.</p> 
 <p><a name="an_35:14">35:14</a> Na mjestu gdje je Bog s njim govorio Jakov uspravi stup, stup od kamena; na njemu prinese žrtvu i izli ulja. </p> 
 <p><a name="an_35:15">35:15</a> A mjesto  gdje mu je Bog govorio Jakov nazva Betel.</p> 
 <p><a name="an_35:16">35:16</a> Potom odu iz Betela. Još bijaše malo puta do Efrate,  a Rahela se nađe pri porođaju. Napali je teški trudovi. </p> 
 <p><a name="an_35:17">35:17</a> Kad  su joj porođajni bolovi bili najteži, reče joj babica: "Ne boj  se jer ti je i ovo sin!" </p> 
 <p><a name="an_35:18">35:18</a> Kad se rastavljala s dušom - jer  umiraše Rahela - nadjenu sinu ime Ben Oni; ali ga otac prozva  Benjamin. </p> 
 <p><a name="an_35:19">35:19</a> Tako umrije Rahela. Sahrane je na putu u Efratu, to jest Betlehem. </p> 
 <p><a name="an_35:20">35:20</a> A na njezinu grobu Jakov podigne spomenik  - onaj što je na Rahelinu grobu do danas.</p> 
 <p><a name="an_35:21">35:21</a> Izrael krenu dalje te razape svoj šator s onu stranu  Migdal-Edera. </p> 
 <p><a name="an_35:22">35:22</a> Dok je Izrael boravio u onom kraju, ode Ruben  i legne s Bilhom, priležnicom svoga oca. Sazna za to Izrael. Izrael je imao dvanaest sinova. </p> 
 <p><a name="an_35:23">35:23</a> S Leom: Rubena, koji  je Jakovljev prvorođenac, Šimuna, Levija, Judu, Jisakara i Zebuluna; </p> 
 <p><a name="an_35:24">35:24</a> s Rahelom: Josipa i Benjamina; </p> 
 <p><a name="an_35:25">35:25</a> s Bilhom, Rahelinom sluškinjom:  Dana i Naftalija; </p> 
 <p><a name="an_35:26">35:26</a> sa Zilpom, sluškinjom Leinom: Gada i Ašera.  To su Jakovljevi sinovi što su mu se rodili u Padan Aramu.</p> 
 <p><a name="an_35:27">35:27</a> Jakov dođe k svome ocu Izaku u Mamru u Kirjat Arbu, to  je Hebron - gdje su boravili Abraham i Izak kao pridošlice. </p> 
 <p><a name="an_35:28">35:28</a> Kad  je Izaku bilo sto i osamdeset godina, umrije. </p> 
 <p><a name="an_35:29">35:29</a> Izak izdahne  i umre, starac i godinama zasićen, te bude pridružen svojim precima.  Sahrane ga njegovi sinovi, Ezav i Jakov.</p> 
 <p><a name="an_36:1">36:1</a> Ovo su potomci Ezava, koji se zvao i Edom. </p> 
 <p><a name="an_36:2">36:2</a> Ezav je uzeo  sebi žene od kanaanskih djevojaka: Adu, kćer Hetita Elona; Oholibamu, kćer Ane, unuku Sibeona Horijca; </p> 
 <p><a name="an_36:3">36:3</a> i Basematu, kćer Jišmaelovu, sestru Nebajotovu. </p> 
 <p><a name="an_36:4">36:4</a> Ada Ezavu rodi Elifaza, a Basemata rodi  Reuela, </p> 
 <p><a name="an_36:5">36:5</a> Oholibama rodi Jeuša, Jalama i Koraha. To su Ezavovi  sinovi koji se rodiše u zemlji kanaanskoj.</p> 
 <p><a name="an_36:6">36:6</a> Ezav uzme svoje žene, svoje sinove, svoje kćeri, svu čeljad  svoga doma; svoju stoku - krupnu i sitnu; svu imovinu što ju  je namakao u zemlji kanaanskoj, pa ode u zemlju seirsku, daleko  od svog brata Jakova. </p> 
 <p><a name="an_36:7">36:7</a> Njihov se, naime, posjed jako uvećao  te nisu mogli ostati zajedno: kraj u kojem su boravili nije ih  mogao izdržavati zbog njihova blaga. </p> 
 <p><a name="an_36:8">36:8</a> Tako se Ezav - Edom nazvani  - naseli u brdskom kraju Seiru.</p> 
 <p><a name="an_36:9">36:9</a> Ovo je, dakle, potomstvo Ezava, praoca Edomaca, u brdskom  kraju Seiru.</p> 
 <p><a name="an_36:10">36:10</a> Ovo su imena Ezavovih sinova: Elifaz, sin Ezavove žene  Ade; Reuel, sin Ezavove žene Basemate.</p> 
 <p><a name="an_36:11">36:11</a> Elifazovi su sinovi bili: Teman, Omar, Sefo, Gatam i  Kenaz. </p> 
 <p><a name="an_36:12">36:12</a> Timna je bila inoča Ezavova sina Elifaza; ona je Elifazu  rodila Amaleka. To su potomci Ezavove žene Ade.</p> 
 <p><a name="an_36:13">36:13</a> A ovo su sinovi Reuelovi: Nahat, Zerah, Šama i Miza.  Oni su bili sinovi Ezavove žene Basemate.</p> 
 <p><a name="an_36:14">36:14</a> A ovo su opet sinovi Ezavove žene Oholibame, Anine kćeri, unuke Sibeonove; ona je Ezavu rodila Jeuša, Jalama i Koraha.</p> 
 <p><a name="an_36:15">36:15</a> Ovo su rodovske glave Ezavovih potomaka. Potomci Ezavova prvorođenca Elifaza: knez Teman, knez Omar, knez Sefo, knez Kenaz, </p> 
 <p><a name="an_36:16">36:16</a> knez Korah, knez Gatam i knez Amalek.  To su rodovski glavari Elifazovi u zemlji edomskoj; to su potomci  Adini. </p> 
 <p><a name="an_36:17">36:17</a> A ovo su potomci Ezavova sina Reuela: knez Nahat,  knez Zerah, knez Šama i knez Miza. To su rodovski glavari Reuelovi  u zemlji edomskoj; to su potomci Ezavove žene Basemate.</p> 
 <p><a name="an_36:18">36:18</a> A ovo su potomci Ezavove žene Oholibame: knez Jeuš, knez  Jalam i knez Korah. To su rodovski glavari Ezavove žene Oholibame, kćeri Anine.</p> 
 <p><a name="an_36:19">36:19</a> To su bili sinovi Ezava-Edoma, njihovi knezovi.</p> 
 <p><a name="an_36:20">36:20</a> A ovo su sinovi Seira Horijca, žitelji one zemlje: Lotan, Šobal, Sibeon, Ana, </p> 
 <p><a name="an_36:21">36:21</a> Dišon, Eser i Dišan. To su koljenovići  Horijci, sinovi Seirovi, u zemlji edomskoj.</p> 
 <p><a name="an_36:22">36:22</a> Lotanovi sinovi bili su: Hori i Hemam; a sestra Lotanova  bila je Timna. </p> 
 <p><a name="an_36:23">36:23</a> Ovo su bili sinovi Šobalovi: Alvan, Manahat, Ebal, Šefo i Onam. </p> 
 <p><a name="an_36:24">36:24</a> Sinovi Sibeonovi bijahu Aja i Ana. Ana  je onaj koji je našao vruća vrela u pustari dok je čuvao magarad  svoga oca Sibeona. </p> 
 <p><a name="an_36:25">36:25</a> Ovo su bila djeca Ane: sin Dišon i Anina  kći Oholibama. </p> 
 <p><a name="an_36:26">36:26</a> Ovo su bili sinovi Dišonovi: Hemdan, Ešban, Jitran i Keran. </p> 
 <p><a name="an_36:27">36:27</a> Ovo su bili sinovi Eserovi: Bilhan, Zaavan  i Akan. </p> 
 <p><a name="an_36:28">36:28</a> A sinovi Dišanovi bili su: Uz i Aran.</p> 
 <p><a name="an_36:29">36:29</a> Ovo su knezovi Horijaca: knez Lotan, knez Šobal, knez  Sibeon, knez Ana, </p> 
 <p><a name="an_36:30">36:30</a> knez Dišon, knez Eser i knez Dišan. To  su bili knezovi Horijaca, glavar za glavarom, u zemlji seirskoj.</p> 
 <p><a name="an_36:31">36:31</a> Evo kraljeva koji su kraljevali u edomskoj zemlji prije  nego je zavladao kralj sinova Izraelovih. </p> 
 <p><a name="an_36:32">36:32</a> Beorov sin Bela  vladao je u Edomu; njegov se grad zvao Dinhaba. </p> 
 <p><a name="an_36:33">36:33</a> Kad je umro  Bela, na njegovo se mjesto zakraljio Jobab, sin Zeraha iz Bosre. </p> 
 <p><a name="an_36:34">36:34</a> Kad je umro Jobab, zakraljio se na njegovo mjesto Hušam iz  temanske zemlje. </p> 
 <p><a name="an_36:35">36:35</a> Kad je umro Hušam, zakraljio se na njegovo  mjesto Bedadov sin Hadad, koji je potukao Midjance na Moapskom  polju. Ime je njegovu gradu bilo Avit. </p> 
 <p><a name="an_36:36">36:36</a> Kad je umro Hadad, zakraljio se na njegovo mjesto Samla iz Masreke. </p> 
 <p><a name="an_36:37">36:37</a> Kad je  umro Samla, zakraljio se na njegovo mjesto Šaul iz Rehobota na  Rijeci. </p> 
 <p><a name="an_36:38">36:38</a> Kad umrije Šaul, zavlada Baal Hanan, Akborov sin. </p> 
 <p><a name="an_36:39">36:39</a> Kad je umro Baal Hanan, Akborov sin, vladaše Hadad. Ime je  njegovu gradu bilo Pai. Žena mu se zvala Mehetabela. Bila je  kći Matredova, iz Me Zahaba.</p> 
 <p><a name="an_36:40">36:40</a> Ovo su imena Ezavovih knezova s njihovim nazivima po  rodovima i smještaju: knez Timna, knez Alva, knez Jetet, </p> 
 <p><a name="an_36:41">36:41</a> knez  Oholibama, knez Ela, knez Pinon, </p> 
 <p><a name="an_36:42">36:42</a> knez Kenaz, knez Teman,  knez Mibzar, </p> 
 <p><a name="an_36:43">36:43</a> knez Magdiel i knez Iram. To su bili knezovi  edomski, prema njihovim naseljima u zemlji koju su zaposjeli.  To je Ezav, praotac Edomaca.</p> 
 <p><a name="an_37:1">37:1</a> A Jakov se bijaše nastanio u zemlji gdje je njegov otac boravio  kao pridošlica - u zemlji kanaanskoj.</p> 
 <p><a name="an_37:2">37:2</a> Evo nasljedstva Jakovljeva. Kao mladić, u dobi od sedamnaest godina, Josip je čuvao stada  sa svojom braćom, sinovima Bilhe i Zilpe, koje bijahu žene njegova  oca. Josip je ocu svome donosio zle glasove o njima.</p> 
 <p><a name="an_37:3">37:3</a> Izrael je volio Josipa više nego ijednog svoga sina jer  je bio dijete njegove staračke dobi; i on mu napravi kićenu haljinu. </p> 
 <p><a name="an_37:4">37:4</a> Kako njegova braća opaze da ga njihov otac voli više od svih  drugih svojih sinova, zamrze ga toliko da mu nisu mogli ni prijaznu  riječ progovoriti.</p> 
 <p><a name="an_37:5">37:5</a> Jednom Josip usni san i kaza ga svojoj braći, a oni ga  zbog toga još više zamrze. </p> 
 <p><a name="an_37:6">37:6</a> "Poslušajte", reče im, "san što  sam ga usnio! </p> 
 <p><a name="an_37:7">37:7</a> Pomislite! Vezali smo nasred polja snopove,  kadli se najednom moj snop uspravi i stade uzgor. Uto se vaši  snopovi okupe okolo i duboko se poklone mom snopu." </p> 
 <p><a name="an_37:8">37:8</a> Njegova  ga braća upitaše: "Kaniš li nad nama zakraljevati? Hoćeš li nam  biti gospodar?" I još ga više zamrze zbog njegova pričanja o  snovima. </p> 
 <p><a name="an_37:9">37:9</a> Usni on još jedan san te ga ispriča svojoj braći:  "Još sam jedan san usnuo. Pazite! Sunce, mjesec i jedanaest zvijezda  duboko mi se klanjahu!" </p> 
 <p><a name="an_37:10">37:10</a> Kad je to ispričao svome ocu, ukori  ga otac i reče mu: "Što znači taj san što si ga usnuo? Zar ćemo  doći ja, tvoja majka i tvoja braća pa ti se do zemlje klanjati?" </p> 
 <p><a name="an_37:11">37:11</a> I dok su braća od zavisti bila ljuta na nj, njegov je otac  razmišljao o svemu.</p> 
 <p><a name="an_37:12">37:12</a> Jednom njegova braća odu čuvati očeva stada blizu Šekema. </p> 
 <p><a name="an_37:13">37:13</a> Izrael reče Josipu: "Tvoja braća čuvaju stada kod Šekema, pa hajde da te pošaljem k njima." On mu odgovori: "Dobro, idem." </p> 
 <p><a name="an_37:14">37:14</a> Potom će mu otac: "Hajde i vidi kako su ti braća i stoka  pa mi javi." Tako ga otpremi iz doline Hebrona, i on stigne u  Šekem. </p> 
 <p><a name="an_37:15">37:15</a> Neki čovjek nađe ga gdje luta poljem pa ga upita: "Što  tražiš?" </p> 
 <p><a name="an_37:16">37:16</a> "Tražim braću", odgovori. "Možeš li mi kazati gdje  čuvaju stada?" </p> 
 <p><a name="an_37:17">37:17</a> A čovjek reče: "Odavde su otišli. Čuo sam  ih gdje govore: 'Hajdemo u Dotan.'" Tako Josip ode za svojom  braćom i nađe ih u Dotanu.</p> 
 <p><a name="an_37:18">37:18</a> Oni ga opaze izdaleka; prije nego im se približio, počnu  se dogovarati da ga ubiju. </p> 
 <p><a name="an_37:19">37:19</a> I jedan drugom reče: "Eno stiže  onaj sanjar! </p> 
 <p><a name="an_37:20">37:20</a> Hajde da ga sad ubijemo i bacimo u kakvu čatrnju!  Možemo kazati da ga je proždrla divlja zvijer. Vidjet ćemo što  će biti od njegovih snova!"</p> 
 <p><a name="an_37:21">37:21</a> Ali kad je to čuo Ruben, pokuša da ga izbavi iz njihovih  šaka. I reče: "Nemojmo oduzimati njegova života! </p> 
 <p><a name="an_37:22">37:22</a> Ne prolijevajte  krvi" - dalje je govorio Ruben. "Bacite ga u čatrnju u pustari;  ali ne dižite na nj ruke!" Htio ga je tako izbaviti iz njihovih  šaka i odvesti ocu. </p> 
 <p><a name="an_37:23">37:23</a> Ali kad je Josip stigao braći, oni s  Josipa svuku njegovu haljinu, haljinu kićenu što je bila na njemu; </p> 
 <p><a name="an_37:24">37:24</a> pograbe ga i bace u čatrnju. Čatrnja je bila prazna; nije  bilo u njoj vode. </p> 
 <p><a name="an_37:25">37:25</a> Potom sjednu da ručaju. Kako podignu svoje oči, opaze povorku Jišmaelaca gdje dolazi  iz Gileada. Deve su im nosile mirodije, balzam i mirisavu smolu  da ih preprodaju u Egipat. </p> 
 <p><a name="an_37:26">37:26</a> Tada reče Juda svojoj braći: "Što  ćemo postići ako ubijemo svog brata a krv njegovu sakrijemo? </p> 
 <p><a name="an_37:27">37:27</a> Hajde da ga prodamo Jišmaelcima; ali ne dižimo na nj ruke.  TÓa on je naš brat, naše meso." Braća ga poslušaju.</p> 
 <p><a name="an_37:28">37:28</a> Uto naiđu ljudi, midjanski trgovci. Braća izvuku Josipa  iz čatrnje i prodaju ga za dvadeset srebrnika Jišmaelcima, a  oni Josipa dovedu u Egipat.</p> 
 <p><a name="an_37:29">37:29</a> Kad se Ruben vratio k čatrnji i vidio da Josipa nema  u čatrnji, razdere svoju odjeću. </p> 
 <p><a name="an_37:30">37:30</a> A kad se vratio svojoj braći, povika: "Dječaka nema! Kamo ću ja sad?"</p> 
 <p><a name="an_37:31">37:31</a> A oni uzmu Josipovu haljinu, zakolju jedno kozle i haljinu  zamoče u krv. </p> 
 <p><a name="an_37:32">37:32</a> Kićenu haljinu otpreme ocu i poruče: "Ovo smo  našli; gledaj je li ovo haljina tvoga sina ili nije." </p> 
 <p><a name="an_37:33">37:33</a> Prepozna  je on pa reče: "Haljina je moga sina! Divlja ga je zvijer rastrgla!  Na komade je Josip rastrgan!" </p> 
 <p><a name="an_37:34">37:34</a> I razdere Jakov svoje haljine, stavi pokorničku kostrijet oko bokova i dugo vremena oplakivaše  svoga sina. </p> 
 <p><a name="an_37:35">37:35</a> Svi su ga njegovi sinovi i sve njegove kćeri  nastojali utješiti, ali se on ne mogaše utješiti. Govorio je:  "Ne, sići ću k svome sinu u Šeol tugujući!" Tako ga je oplakivao  njegov otac.</p> 
 <p><a name="an_37:36">37:36</a> A Midjanci ga prodaju u Egipat Potifaru, dvoraninu faraonovu, zapovjedniku straže.</p> 
 <p><a name="an_38:1">38:1</a> Otprilike u to vrijeme Juda ode od svoje braće te okrenu nekom  Adulamcu komu ime bijaše Hira. </p> 
 <p><a name="an_38:2">38:2</a> Tu Juda zapazi kćer jednog  Kanaanca - zvao se Šua - i njome se oženi. Priđe njoj </p> 
 <p><a name="an_38:3">38:3</a> te ona  zače i rodi sina, komu dade ime Er. </p> 
 <p><a name="an_38:4">38:4</a> Opet ona zače, rodi sina  i dade mu ime Onan. </p> 
 <p><a name="an_38:5">38:5</a> Još jednog sina rodi te mu nadjene ime  Šela. Nalazila se u Kezibu kad je njega rodila.</p> 
 <p><a name="an_38:6">38:6</a> Juda oženi svoga prvorođenca Era djevojkom kojoj bijaše  ime Tamara. </p> 
 <p><a name="an_38:7">38:7</a> Ali Judin prvorođenac Er uvrijedi Jahvu i Jahve  ga pogubi. </p> 
 <p><a name="an_38:8">38:8</a> Tada reče Juda Onanu: "Priđi k udovici svoga brata, izvrši prema njoj djeversku dužnost i tako očuvaj lozu svome  bratu!" </p> 
 <p><a name="an_38:9">38:9</a> Ali Onan, znajući da se sjeme neće računati kao njegovo, ispuštaše ga na zemlju kad god bi prišao bratovoj udovici, tako  da ne dade potomstva svome bratu. </p> 
 <p><a name="an_38:10">38:10</a> To što je činio uvrijedilo  je Jahvu, pa i njega pogubi. </p> 
 <p><a name="an_38:11">38:11</a> Onda Juda reče svojoj nevjesti  Tamari: "Ostani kao udovica u domu svoga oca dok poodraste moj  sin Šela." Bojao se, naime, da bi i on mogao umrijeti kao i njegova  braća. I tako Tamara ode da živi u očevu domu.</p> 
 <p><a name="an_38:12">38:12</a> Dugo vremena poslije toga umre Šuina kći, Judina žena.  Kad je prošlo vrijeme žalosti, Juda ode, zajedno sa svojim prijateljem  Adulamcem Hirom, u Timnu da striže svoje ovce. </p> 
 <p><a name="an_38:13">38:13</a> Obavijeste  Tamaru: "Eno ti je svekar", rekoše joj, "na putu u Timnu da striže  ovce." </p> 
 <p><a name="an_38:14">38:14</a> Ona svuče udovičko ruho, navuče koprenu i zamota se  pa sjede na ulazu u Enajim, što je na putu k Timni. Vidjela je, naime, da je Šela odrastao, ali nju još ne udaše za nj.</p> 
 <p><a name="an_38:15">38:15</a> Kad je Juda opazi, pomisli da je bludnica, jer je bila  pokrila lice. </p> 
 <p><a name="an_38:16">38:16</a> Svrati se on k njoj i reče: "Daj da ti priđem!"  Nije znao da mu je nevjesta. A ona odgovori: "Što ćeš mi dati  da uđeš k meni?" </p> 
 <p><a name="an_38:17">38:17</a> "Spremit ću ti jedno kozle od svoga stada", odgovori. "Treba da ostaviš jamčevinu dok ga ne pošalješ." </p> 
 <p><a name="an_38:18">38:18</a> A  on zapita: "Kakvu jamčevinu da ti ostavim?" Ona odgovori: "Svoj  pečatnjak o vrpci i štap što ti je u ruci." Dade joj jedno i  drugo, a onda priđe k njoj i ona po njem zače. </p> 
 <p><a name="an_38:19">38:19</a> Potom ona  ustade i ode; skide sa sebe koprenu i opet se odjenu u svoje  udovičko ruho.</p> 
 <p><a name="an_38:20">38:20</a> Uto Juda pošalje kozle po svom prijatelju Adulamcu da  iskupi jamčevinu iz ruku žene, ali je nije mogao naći. </p> 
 <p><a name="an_38:21">38:21</a> Upita  ljude u mjestu: "Gdje je bludnica što se nalazila uz put u Enajim?"  Oni mu odgovore: "Ovdje nije nikad bilo bludnice." </p> 
 <p><a name="an_38:22">38:22</a> Tako se  on vrati k Judi pa reče: "Nisam je mogao naći. Osim toga, ljudi  mi u mjestu rekoše da ondje nije nikad bilo bludnice." </p> 
 <p><a name="an_38:23">38:23</a> Onda  reče Juda: "Da ne ostanemo za ruglo, neka ih drži! Slao sam joj, eto, ovo kozle, ali je ti nisi našao."</p> 
 <p><a name="an_38:24">38:24</a> Otprilike poslije tri mjeseca donesoše vijest Judi: "Tvoja  nevjesta Tamara odala se bludništvu; čak je u bludničenju i začela."  "Izvedite je", naredi Juda, "pa neka se spali!" </p> 
 <p><a name="an_38:25">38:25</a> Dok su je  izvodili, ona poruči svekru: "Začela sam po čovjeku čije je ovo."  Još doda: "Vidi čiji je ovaj pečatnjak o vrpci i ovaj štap!" </p> 
 <p><a name="an_38:26">38:26</a> Juda ih prepozna pa reče: "Ona je pravednija nego ja, koji  joj nisam dao svoga sina Šelu." Ali više s njom nije imao posla.</p> 
 <p><a name="an_38:27">38:27</a> Kad joj je došlo vrijeme da rodi, pokaže se da nosi blizance. </p> 
 <p><a name="an_38:28">38:28</a> Dok je rađala, jedan od njih pruži ruku van. Nato babica  priveže za njegovu ruku crven konac govoreći: "Ovaj je izišao  prvi." </p> 
 <p><a name="an_38:29">38:29</a> Ali baš tada on uvuče ruku te iziđe njegov brat. A  ona reče: "Kakav li proder napravi!" Stoga mu nadjenu ime Peres. </p> 
 <p><a name="an_38:30">38:30</a> Poslije iziđe njegov brat koji je oko ruke imao crveni konac.  Njemu dadoše ime Zerah.</p> 
 <p><a name="an_39:1">39:1</a> Josipa dovedoše u Egipat. Tu ga od Jišmaelaca koji su ga onamo  doveli kupi Egipćanin Potifar, dvoranin faraonov i zapovjednik  njegove tjelesne straže. </p> 
 <p><a name="an_39:2">39:2</a> Jahve je bio s Josipom, zato je u  svemu imao sreću: Egipćanin ga uzme k sebi u kuću. </p> 
 <p><a name="an_39:3">39:3</a> Vidje njegov  gospodar da je Jahve s njim i da svemu što mu ruka poduzme Jahve  daje uspjeh; </p> 
 <p><a name="an_39:4">39:4</a> zavolje on Josipa, uze ga za dvoranina i postavi  ga za upravitelja svoga doma i povjeri mu sav svoj imetak. </p> 
 <p><a name="an_39:5">39:5</a> I  otkad mu je povjerio upravu svoga doma i svega svog imetka, blagoslovi  Jahve dom Egipćaninov zbog Josipa: blagoslov Jahvin bijaše na  svemu što je imao - u kući i u polju. </p> 
 <p><a name="an_39:6">39:6</a> I tako sve svoje prepusti  brizi Josipovoj te se više ni za što nije brinuo, osim za jelo  što je jeo. A Josip je bio mladić stasit i naočit.</p> 
 <p><a name="an_39:7">39:7</a> Poslije nekog vremena žena njegova gospodara zagleda se  u Josipa i reče mu: "Legni sa mnom!" </p> 
 <p><a name="an_39:8">39:8</a> On se oprije i reče ženi  svoga gospodara: "Gledaj! Otkako sam ja ovdje, moj se gospodar  ne brine ni za što u kući; sve što ima meni je povjerio. </p> 
 <p><a name="an_39:9">39:9</a> On  u ovoj kući nema više vlasti negoli ja i ništa mi ne krati, osim  tebe, jer si njegova žena. Pa kako bih ja mogao učiniti tako  veliku opačinu i sagriješiti protiv Boga!" </p> 
 <p><a name="an_39:10">39:10</a> Iako je Josipa  salijetala iz dana u dan, on nije pristajao da uz nju legne;  nije joj prilazio.</p> 
 <p><a name="an_39:11">39:11</a> Jednog dana Josip uđe u kuću na posao. Kako nikog od  služinčadi nije bilo u kući, </p> 
 <p><a name="an_39:12">39:12</a> ona ga uhvati za ogrtač i reče:  "Legni sa mnom!" Ali on ostavi svoj ogrtač u njezinoj ruci, otrže  se i pobježe van. </p> 
 <p><a name="an_39:13">39:13</a> Vidjevši ona da je u njezinoj ruci ostavio  ogrtač i pobjegao van, </p> 
 <p><a name="an_39:14">39:14</a> zovne svoje sluge te im reče: "Gledajte!  Trebalo je da nam dovede jednog Hebrejca da se s nama poigrava.  Taj k meni dođe da sa mnom legne, ali sam ja na sav glas zaviknula. </p> 
 <p><a name="an_39:15">39:15</a> A čim je čuo kako vičem, ostavi svoj ogrtač pokraj mene i  pobježe van."</p> 
 <p><a name="an_39:16">39:16</a> Uza se je držala njegov ogrtač dok mu je gospodar došao  kući. </p> 
 <p><a name="an_39:17">39:17</a> Onda i njemu kaza istu priču: "Onaj sluga Hebrejac  koga si nam doveo dođe k meni da sa mnom ljubaka! </p> 
 <p><a name="an_39:18">39:18</a> Ali čim  je čuo kako vičem, ostavi svoj ogrtač pokraj mene i pobježe van." </p> 
 <p><a name="an_39:19">39:19</a> Kad je njegov gospodar čuo pripovijest svoje žene koja reče:  "Eto, tako sa mnom tvoj sluga", razgnjevi se. </p> 
 <p><a name="an_39:20">39:20</a> Gospodar pograbi  Josipa i baci ga u tamnicu - tamo gdje su bili zatvoreni kraljevi  utamničenici. I osta u tamnici.</p> 
 <p><a name="an_39:21">39:21</a> Ali je Jahve bio s njim, iskaza naklonost Josipu te on  nađe milost u očima upravitelja tamnice. </p> 
 <p><a name="an_39:22">39:22</a> Tako upravitelj  tamnice preda u Josipove ruke sve utamničenike koji su se nalazili  u tamnici; i ondje se ništa nije radilo bez njega. </p> 
 <p><a name="an_39:23">39:23</a> Budući  da je Jahve bio s njim, upravitelj tamnice nije nadgledao ništa  što je Josipu bilo povjereno: Jahve bijaše s njim, i što god  bi poduzeo, Jahve bi to okrunio uspjehom.</p> 
 <p><a name="an_40:1">40:1</a> Poslije toga peharnik se i pekar egipatskog kralja ogriješe  o svoga gospodara, kralja egipatskog. </p> 
 <p><a name="an_40:2">40:2</a> Faraon se razljuti na  svoja dva dvoranina, glavnog peharnika i glavnog pekara, </p> 
 <p><a name="an_40:3">40:3</a> te  ih stavi u zatvor, u zgradu zapovjednika tjelesne straže - u  istu tamnicu gdje je i Josip bio zatvoren. </p> 
 <p><a name="an_40:4">40:4</a> Zapovjednik tjelesne  straže odredi Josipa da ih poslužuje. Pošto su proveli u zatvoru neko vrijeme, </p> 
 <p><a name="an_40:5">40:5</a> obojica njih  - peharnik i pekar egipatskog kralja, utamničenici - usnu san  jedne te iste noći. Svaki je usnuo svoj san; i svaki je san imao  svoje značenje. </p> 
 <p><a name="an_40:6">40:6</a> Kad je Josip ujutro došao k njima, opazi da  su neraspoloženi. </p> 
 <p><a name="an_40:7">40:7</a> Upita faraonove dvorane koji su bili s njim  u zatvoru u zgradi njegova gospodara: "Zašto ste danas tako potišteni?" </p> 
 <p><a name="an_40:8">40:8</a> Odgovore mu: "Sne smo usnuli, ali nikog nema da nam ih protumači."  Josip im reče: "Zar tumačenje ne spada na Boga? Dajte, pričajte  mi!" </p> 
 <p><a name="an_40:9">40:9</a> Onda je glavni peharnik ispripovjedio Josipu svoj san:  "Sanjao sam da je preda mnom lozov trs. </p> 
 <p><a name="an_40:10">40:10</a> Na trsu bile tri  mladice. I tek što je propupao, procvjeta i na njegovim grozdovima  sazru bobe. </p> 
 <p><a name="an_40:11">40:11</a> Kako sam u ruci držao faraonov pehar, uzmem grožđa, istiještim ga u faraonov pehar, a onda stavim pehar u faraonovu  ruku." </p> 
 <p><a name="an_40:12">40:12</a> Josip mu reče: "Ovo ti je značenje: tri mladice tri  su dana. </p> 
 <p><a name="an_40:13">40:13</a> Poslije tri dana faraon će te pomilovati i vratiti  na tvoje mjesto; opet ćeš stavljati pehar faraonu u ruku, kao  i prije, dok si mu bio peharnik. </p> 
 <p><a name="an_40:14">40:14</a> Kada ti bude opet dobro, sjeti se da sam i ja bio s tobom, pa mi učini ovu uslugu: spomeni  me faraonu i pokušaj me izvesti iz ove kuće. </p> 
 <p><a name="an_40:15">40:15</a> Jer, zbilja, bio sam silom odveden iz zemlje Hebreja; ni ovdje nisam ništa  skrivio, a baciše me u tamnicu."</p> 
 <p><a name="an_40:16">40:16</a> Kad je glavni pekar vidio kako je Josip dao dobro tumačenje, reče mu: "Usnuh da su mi na glavi tri bijele košare. </p> 
 <p><a name="an_40:17">40:17</a> U najgornjoj  bilo svakovrsna peciva što ga pekar pripravlja faraonu, ali su  ptice jele iz košare povrh moje glave." </p> 
 <p><a name="an_40:18">40:18</a> Josip odgovori: "Ovo  je značenje: tri košare tri su dana. </p> 
 <p><a name="an_40:19">40:19</a> Poslije tri dana faraon  će uzdići tvoju glavu i o drvo te objesiti te će ptice jesti  meso s tebe."</p> 
 <p><a name="an_40:20">40:20</a> I zaista, trećega dana, kad je faraon priredio gozbu  za sve svoje službenike - bio mu je rođendan - iz sredine svojih  službenika izluči glavnog peharnika i glavnog pekara. </p> 
 <p><a name="an_40:21">40:21</a> Vrati  glavnog peharnika u peharničku službu te je i dalje stavljao  pehar u faraonovu ruku, </p> 
 <p><a name="an_40:22">40:22</a> a glavnog pekara objesi, kako je  Josip protumačio. </p> 
 <p><a name="an_40:23">40:23</a> Ipak se glavni peharnik nije sjetio Josipa  - zaboravio je na nj.</p> 
 <p><a name="an_41:1">41:1</a> Poslije dvije godine usnu faraon da stoji pokraj Nila. </p> 
 <p><a name="an_41:2">41:2</a> Iz  Nila iziđe sedam krava, lijepih i debelih; pasle su po šašu. </p> 
 <p><a name="an_41:3">41:3</a> Ali odmah poslije njih iz Nila iziđe sedam drugih krava, ružnih  i mršavih, te stanu uz one krave na obali Nila. </p> 
 <p><a name="an_41:4">41:4</a> Ružne i mršave  krave požderu ono sedam lijepih i pretilih, i uto se faraon probudi.</p> 
 <p><a name="an_41:5">41:5</a> Opet zaspi te usnu drugi san: sedam punih i jedrih klasova  izraste na jednoj stabljici. </p> 
 <p><a name="an_41:6">41:6</a> Ali, eto, poslije njih uzraste  sedam klasova šturih, istočnjakom opaljenih. </p> 
 <p><a name="an_41:7">41:7</a> Šturi klasovi  proždru sedam jedrih i punih klasova. I faraon se probudi, i  gle: bio je to san.</p> 
 <p><a name="an_41:8">41:8</a> Ujutro faraon bijaše uznemiren u duši, pa pozva sve čarobnjake  i sve mudrace egipatske: ispriča im faraon svoje sne, ali mu  ih nitko nije mogao protumačiti. </p> 
 <p><a name="an_41:9">41:9</a> Onda progovori faraonov glavni  peharnik: "Moram danas spomenuti jedan svoj propust. </p> 
 <p><a name="an_41:10">41:10</a> Jednom, kad se faraon razljutio na svoje službenike, mene i glavnog  pekara stavio je u zatvor u zgradi glavnog upravitelja. </p> 
 <p><a name="an_41:11">41:11</a> Usnusmo  san iste noći, i ja i on, ali je svaki od nas usnuo san drugog  značenja. </p> 
 <p><a name="an_41:12">41:12</a> Onda je s nama bio neki mladi Hebrej, sluga zapovjednika  straže. Ispričasmo njemu svoje sne, a on nam ih protumači: kaza  svakom značenje njegova sna. </p> 
 <p><a name="an_41:13">41:13</a> Kako nam ih je protumačio, tako  nam se i dogodilo: mene vratiše na moje mjesto, a onoga objesiše."</p> 
 <p><a name="an_41:14">41:14</a> Faraon odmah pošalje po Josipa; izvuku ga brže-bolje  iz tamnice; ošišaju mu kosu, obuku novo odijelo i on stupi pred  faraona. </p> 
 <p><a name="an_41:15">41:15</a> Onda faraon reče Josipu: "Usnuo sam san, a nitko  ga ne može protumačiti. Čuo sam o tebi da možeš protumačiti san  čim ga čuješ." </p> 
 <p><a name="an_41:16">41:16</a> "Ništa ja ne mogu", odgovori Josip faraonu, "nego će Bog dati pravi odgovor faraonu."</p> 
 <p><a name="an_41:17">41:17</a> Onda je faraon pripovjedao Josipu: "U svom snu stojim  na obali Nila. </p> 
 <p><a name="an_41:18">41:18</a> I gle! Iz Nila iziđe sedam debelih i lijepih  krava. Pasle su po šašu. </p> 
 <p><a name="an_41:19">41:19</a> Poslije njih izađe drugih sedam  krava. Bile su mršave, vrlo ružne i koštunjave. Još nikad ne  vidjeh onako ružnih krava u svoj zemlji egipatskoj! </p> 
 <p><a name="an_41:20">41:20</a> I sedam  mršavih i ružnih krava proždru prvih sedam debelih krava. </p> 
 <p><a name="an_41:21">41:21</a> Pa  iako su ih progutale, nije se vidjelo da im je što u trbuhu:  bile su ružne kao i prije. Uto se probudim. </p> 
 <p><a name="an_41:22">41:22</a> Zatim sam u snu  vidio kako na jednoj stabljici uzraste sedam punih i lijepih  klasova. </p> 
 <p><a name="an_41:23">41:23</a> Ali poslije njih uzraste sedam klasova zgrčenih, šturih, istočnjakom opaljenih. </p> 
 <p><a name="an_41:24">41:24</a> I šturi klasovi proždru sedam  jedrih klasova. Kazao sam ovo i vračarima, ali nema nikoga da  mi razjasni."</p> 
 <p><a name="an_41:25">41:25</a> Onda Josip reče faraonu: "Faraonov je san samo jedan:  Bog javlja faraonu što kani učiniti. </p> 
 <p><a name="an_41:26">41:26</a> Sedam lijepih krava, to je sedam godina; sedam lijepih klasova opet je sedam godina.  Tako je samo jedan san. </p> 
 <p><a name="an_41:27">41:27</a> Sedam mršavih i ružnih krava poslije  njih, a tako i sedam praznih, istočnjakom opaljenih klasova,  označuje sedam gladnih godina. </p> 
 <p><a name="an_41:28">41:28</a> To je ono što sam već faraonu  rekao: Bog objavljuje faraonu što kani učiniti. </p> 
 <p><a name="an_41:29">41:29</a> Dolazi, evo, sedam godina velikog obilja svoj zemlji egipatskoj. </p> 
 <p><a name="an_41:30">41:30</a> A poslije  njih nastat će sedam gladnih godina, kada će se zaboraviti sve  obilje u zemlji egipatskoj. </p> 
 <p><a name="an_41:31">41:31</a> Kako glad bude harala zemljom, neće se ni znati da je u zemlji bilo obilje - zbog gladi koja  će doći - jer će biti vrlo velika. </p> 
 <p><a name="an_41:32">41:32</a> A što se faraonov san  ponovio, znači da se Bog na to zaista odlučio i da će to uskoro  provesti. </p> 
 <p><a name="an_41:33">41:33</a> Zato neka faraon izabere sposobna i mudra čovjeka  te ga postavi nad zemljom egipatskom. </p> 
 <p><a name="an_41:34">41:34</a> Nadalje, neka se faraon  pobrine da postavi nadglednika u zemlji koji će kÓupiti petinu  sve žetve u zemlji egipatskoj za sedam godina obilja. </p> 
 <p><a name="an_41:35">41:35</a> Neka  skupljaju od svakog žita za sedam dobrih godina što dolaze; neka  s ovlaštenjem faraonovim sabiru žito za hranu i pohranjuju ga  po gradovima. </p> 
 <p><a name="an_41:36">41:36</a> Neka zalihe služe za hranu u zemlji za sedam  godina gladi što će snaći zemlju egipatsku, tako da za gladi  zemlja ne propadne."</p> 
 <p><a name="an_41:37">41:37</a> Svidje se odgovor faraonu i svim njegovim službenicima. </p> 
 <p><a name="an_41:38">41:38</a> Zato faraon reče svojim službenicima: "Zar bismo mogli naći  drugoga kao što je on, čovjeka koji bi bio tako obdaren duhom  Božjim?" </p> 
 <p><a name="an_41:39">41:39</a> A onda faraon reče Josipu: "Otkako je sve to Bog  tebi otkrio, nikoga nema sposobna i mudra kao što si ti. </p> 
 <p><a name="an_41:40">41:40</a> Ti  ćeš biti upravitelj moga dvora: sav će se moj narod pokoravati  tvojim naredbama. Jedino prijestoljem ja ću biti veći od tebe. </p> 
 <p><a name="an_41:41">41:41</a> Postavljam te, evo," reče faraon Josipu, "nad svom zemljom  egipatskom." </p> 
 <p><a name="an_41:42">41:42</a> Poslije toga skine faraon sa svoje ruke pečatni  prsten i stavi ga Josipu na ruku. Zatim zaodjene Josipa odjećom  od najljepše tkanine, a o vrat mu objesi zlatan lanac. </p> 
 <p><a name="an_41:43">41:43</a> Vozio  se on u kolima kao njegov zamjenik, a pred njim klicahu: "Abrek!  Na koljena!" Tako ga postavi nad svu zemlju egipatsku. </p> 
 <p><a name="an_41:44">41:44</a> Još  faraon reče Josipu: "Premda sam ja faraon, neće nitko dići svoje  ruke ni noge bez tvog odobrenja u svoj zemlji egipatskoj." </p> 
 <p><a name="an_41:45">41:45</a> Faraon  nazva Josipa "Safenat Paneah", a za ženu mu dade Asenatu, kćer  Poti-Fere, svećenika u Onu. I Josip postade poznat po zemlji  egipatskoj. </p> 
 <p><a name="an_41:46">41:46</a> Josipu je bilo trideset godina kad je stupio u službu  faraona, kralja egipatskog. A otišavši Josip ispred faraona,  putovao je po svoj zemlji egipatskoj. </p> 
 <p><a name="an_41:47">41:47</a> Za sedam rodnih godina  zemlja je rađala u obilju; </p> 
 <p><a name="an_41:48">41:48</a> on je - u tih sedam godina što  ih je egipatska zemlja uživala - kÓupio od različite ljetine  i hranu pohranjivao u gradove, smještajući u svakom gradu urod  iz okolnih polja. </p> 
 <p><a name="an_41:49">41:49</a> Tako Josip nagomila mnogo žita, kao pijeska  u moru, pa ga prestade i mjeriti jer mu mjere ne bijaše.</p> 
 <p><a name="an_41:50">41:50</a> Dok još ne nasta gladna godina, Josip imade dva sina  koje mu rodi Asenata, kći Poti-Fere, svećenika u Onu. </p> 
 <p><a name="an_41:51">41:51</a> Prvorođencu  Josip nadjenu ime Manaše, "jer Bog je", reče, "dao te sam zaboravio  svoje teškoće i svoj očinski dom." </p> 
 <p><a name="an_41:52">41:52</a> Drugomu nadjenu ime Efrajim, "jer Bog me", reče, "učinio rodnim u zemlji moje nevolje."</p> 
 <p><a name="an_41:53">41:53</a> Sedam godina obilja koje je uživala zemlja egipatska  dođe kraju, </p> 
 <p><a name="an_41:54">41:54</a> a primače se sedam gladnih godina, kako je Josip  prorekao. U svim zemljama bijaše glad, a u svoj zemlji egipatskoj  bijaše kruha. </p> 
 <p><a name="an_41:55">41:55</a> A kad je i sva zemlja egipatska osjetila glad, puk zavapi faraonu za kruh; a faraon reče Egipćanima: "Idite  k Josipu i što god vam rekne, činite!" </p> 
 <p><a name="an_41:56">41:56</a> Kad se glad proširi  po svoj zemlji, Josip rastvori skladišta te je Egipćane opskrbljivao  žitom, jer je glad postala žestoka i u zemlji egipatskoj. </p> 
 <p><a name="an_41:57">41:57</a> Sav  je svijet išao u Egipat k Josipu da kupuje žita, jer je strašna  glad vladala po svem svijetu.</p> 
 <p><a name="an_42:1">42:1</a> Kad je Jakov čuo da u Egiptu ima žita, reče svojim sinovima:  "Što tu zurite jedan u drugoga? </p> 
 <p><a name="an_42:2">42:2</a> Čujem da ima žita u Egiptu.  Otiđite dolje te nam ga odande nabavite da ostanemo na životu  i ne pomremo." </p> 
 <p><a name="an_42:3">42:3</a> Tako desetero Josipove braće siđe da nabavi  žita iz Egipta. </p> 
 <p><a name="an_42:4">42:4</a> Benjamina, Josipova pravog brata, Jakov ne  posla s ostalima. "Da ga ne bi zadesila kakva nesreća", govorio  je. </p> 
 <p><a name="an_42:5">42:5</a> Među onima koji su išli nabavljati žito, jer u zemlji  kanaanskoj vladaše glad, bijahu i sinovi Izraelovi.</p> 
 <p><a name="an_42:6">42:6</a> Josip je bio namjesnik u zemlji; on je dijelio žito svemu  svijetu. Dođu tako i Josipova braća i poklone mu se licem do  zemlje. </p> 
 <p><a name="an_42:7">42:7</a> Josip prepozna braću čim ih ugleda, ali se prema njima  vladao kao stranac i oštro im govorio. Zapita ih: "Odakle dolazite?"  Odgovore: "Iz zemlje kanaanske došli smo da kupimo hrane." </p> 
 <p><a name="an_42:8">42:8</a> Iako  je Josip prepoznao svoju braću, oni njega nisu prepoznali. </p> 
 <p><a name="an_42:9">42:9</a> Josip  se sjeti snova što ih je o njima sanjao. I reče im: "Vi ste uhode!  Došli ste da izvidite slaba mjesta ove zemlje." </p> 
 <p><a name="an_42:10">42:10</a> Oni mu odgovore:  "Ne, gospodaru! Tvoje su sluge došle da nabave hrane. </p> 
 <p><a name="an_42:11">42:11</a> Svi  smo sinovi jednog oca; pošteni smo ljudi; sluge tvoje nikad nisu  bile uhode." </p> 
 <p><a name="an_42:12">42:12</a> On će im opet: "Ne, nego ste došli da izvidite  slaba mjesta ove zemlje." </p> 
 <p><a name="an_42:13">42:13</a> Nato oni uzvrate: "Nas, tvojih  slugu, bijaše dvanaestero braće - sinovi jednog oca, u zemlji  kanaanskoj; najmlađi je sad s ocem, a jednoga više nema." </p> 
 <p><a name="an_42:14">42:14</a> No  Josip im dobaci: "Onako kako sam vam već rekao: vi ste uhode! </p> 
 <p><a name="an_42:15">42:15</a> Ovako ću vas iskušati: odavde, tako mi faraona, nećete izići  ako vaš najmlađi brat ne dođe ovamo! </p> 
 <p><a name="an_42:16">42:16</a> Pošaljite jednoga između  sebe da vam dovede brata, a vi ostali u zatvor! Tako ću iskušati  vaše riječi i vidjeti je li u vas istina ili nije. Inače, tako  mi faraona, vi ste uhode!" </p> 
 <p><a name="an_42:17">42:17</a> Potom ih baci u zatvor na tri  dana. </p> 
 <p><a name="an_42:18">42:18</a> Treći im dan reče Josip: "Izvršite to, i ostat ćete na  životu, jer sam ja čovjek bogobojazan. </p> 
 <p><a name="an_42:19">42:19</a> Ako ste pošteni, neka  jedan od vas ostane u zatvoru, a vi ostali idite i nosite žito  svojim izgladnjelim domovima. </p> 
 <p><a name="an_42:20">42:20</a> Poslije toga dovedite mi svoga  najmlađeg brata, tako da se obistine vaše riječi te da ne izginete."  Oni pristanu. </p> 
 <p><a name="an_42:21">42:21</a> Zatim je jedan drugom govorio : "Jao nama!  Stiže nas kazna zbog našega brata; gledali smo njegovu muku dok  nas je molio za milost, ali ga nismo uslišali. Stoga nas je ova  nevolja snašla." </p> 
 <p><a name="an_42:22">42:22</a> Ruben im odvrati: "Zar vam nisam govorio:  Ne ogrešujte se o mladića! Ali vi niste slušali. Sad se traži  račun za njegovu krv." </p> 
 <p><a name="an_42:23">42:23</a> Nisu znali da ih Josip razumije, jer  su se s njim razgovarali preko tumača. </p> 
 <p><a name="an_42:24">42:24</a> On se od njih udalji  te zaplaka. Opet se vrati i razgovaraše s njima. Onda izdvoji  Šimuna između njih i naredi da bude svezan na njihove oči.  </p> 
 <p><a name="an_42:25">42:25</a> Potom Josip zapovjedi da im vreće napune žitom; da svakome  njegov novac metnu u vreću i da im daju poputninu. Tako im učine. </p> 
 <p><a name="an_42:26">42:26</a> Tada oni natovare žito na svoje magarce i krenu odande. </p> 
 <p><a name="an_42:27">42:27</a> Kad  na prenoćištu jedan od njih otvori svoju vreću da nahrani magarca, opazi svoj novac ozgo u vreći. </p> 
 <p><a name="an_42:28">42:28</a> "Moj je novac vraćen!" -  povika braći. - "Evo ga u mojoj vreći!" Zadrhta srce u njima.  Zgledaše se, uplašeni, i rekoše: "Što nam ovo Bog uradi!"</p> 
 <p><a name="an_42:29">42:29</a> Došavši k svome ocu Jakovu u zemlju kanaansku, kazaše  mu sve što ih je snašlo. </p> 
 <p><a name="an_42:30">42:30</a> "Čovjek koji je gospodar one zemlje", rekoše, "oštro nam je govorio i optužio nas kao uhode. </p> 
 <p><a name="an_42:31">42:31</a> Pošteni  smo ljudi, kazasmo mu, i nikad nismo bili uhode. </p> 
 <p><a name="an_42:32">42:32</a> Bilo nas  je dvanaestero braće, sinovi istog oca, ali jednoga više nema, dok se najmlađi sad nalazi s našim ocem u zemlji kanaanskoj. </p> 
 <p><a name="an_42:33">42:33</a> Ali čovjek koji je gospodar one zemlje reče nam: 'Ovim ću  doznati da ste pošteni ljudi: ostavite jednoga brata kod mene, a vi ostali uzmite što vam treba za izgladnjele domove, pa idite. </p> 
 <p><a name="an_42:34">42:34</a> Onda mi dovedite svoga najmlađeg brata, tako da znam da niste  uhode, nego pošteni ljudi. Poslije toga vratit ću vam vašeg brata, i vi ćete se moći slobodno kretati u ovoj zemlji.'"</p> 
 <p><a name="an_42:35">42:35</a> Kako su praznili svoje vreće, svaki nađe u vreći svoju  kesu. Opazivši to, zapadoše u strah - i oni i njihov otac. </p> 
 <p><a name="an_42:36">42:36</a> "Mene  vi ostavljate bez djece!" - reče im njihov otac. - "Josipa je  nestalo, Šimuna nema, a sad biste odveli i Benjamina. Sve se  to na me svaljuje!"</p> 
 <p><a name="an_42:37">42:37</a> Onda Ruben reče svome ocu: "Ubij moja dva sina ako ti  ga ja natrag ne dovedem! Predaj ga u moje ruke, i ja ću ti ga  vratiti!" </p> 
 <p><a name="an_42:38">42:38</a> "Moj sin neće s vama!" - uzvrati on. - "Njegov  je pravi brat već mrtav, a on je ostao sam. Ako bi ga na putu  na koji ćete poći snašla nesreća, u tuzi biste otpravili moju  sijedu glavu dolje u Šeol."  </p> 
 <p><a name="an_43:1">43:1</a> Strašna glad pritisla zemlju. </p> 
 <p><a name="an_43:2">43:2</a> Kad su pojeli hranu koju  bijahu donijeli iz Egipta, njihov im otac reče: "Idite opet i  nabavite nam malo hrane." </p> 
 <p><a name="an_43:3">43:3</a> Nato će mu Juda: "Onaj nam je čovjek  jasno rekao: 'Ne smijete preda me ako vaš brat ne bude s vama.' </p> 
 <p><a name="an_43:4">43:4</a> Ako si, dakle, voljan s nama poslati našega brata, mi ćemo  otići dolje i kupit ćemo ti žita. </p> 
 <p><a name="an_43:5">43:5</a> Ali ako njega ne pustiš  s nama, onda mi tamo i ne idemo, jer nam je onaj zaprijetio:  'Ne smijete preda me ako vaš brat ne bude s vama.'" </p> 
 <p><a name="an_43:6">43:6</a> "Zašto  ste mi", zapita Izrael, "nanijeli jad rekavši onom čovjeku da  imate još jednoga brata?" </p> 
 <p><a name="an_43:7">43:7</a> Oni odgovore: "Čovjek nas je neprestano  zapitkivao o nama i o našoj obitelji: 'Je li vam još živ otac?  Imate li još kojega brata?' Mi smo mu odgovarali na pitanja.  Kako smo mogli znati da će reći : 'Dovedite svoga brata!'"</p> 
 <p><a name="an_43:8">43:8</a> Potom Juda reče svome ocu Izraelu: "Pusti dječaka sa mnom  pa da se dignemo i krenemo; tako ćemo preživjeti, a ne pomrijeti, i mi, i ti, i naša djeca. </p> 
 <p><a name="an_43:9">43:9</a> Ja za nj jamčim; mene drži odgovornim  za nj. Ako ga tebi ne vratim i preda te ga ne dovedem, bit ću  ti kriv svega vijeka. </p> 
 <p><a name="an_43:10">43:10</a> TÓa da nismo toliko oklijevali, mogli  smo se već i dvaput vratiti."</p> 
 <p><a name="an_43:11">43:11</a> Njihov otac Izrael reče im: "Kad je tako, neka bude,  ali učinite ovo: metnite u torbe najbiranijih proizvoda ove zemlje  i ponesite na dar onom čovjeku: nešto balzama, nešto meda i mirodija, mirisne smole, pa lješnjaka i badema. </p> 
 <p><a name="an_43:12">43:12</a> Sa sobom uzmite dvostruko  novaca, jer treba vratiti novac koji ste našli u grlima svojih  vreća. Možda je ono bila zabuna. </p> 
 <p><a name="an_43:13">43:13</a> Uzmite svoga brata pa se  opet zaputite onom čovjeku. </p> 
 <p><a name="an_43:14">43:14</a> Neka Bog Svemogući, El Šadaj, potakne onog čovjeka na milosrđe prema nama te vam pusti i drugoga  brata i Benjamina. A ja, moram li bez djece ostati, neka ostanem."</p> 
 <p><a name="an_43:15">43:15</a> Uzmu ljudi darove; uzmu sa sobom dvostruko novaca, povedu  Benjamina te siđu u Egipat i stupe pred Josipa. </p> 
 <p><a name="an_43:16">43:16</a> Kad Josip  ugleda s njima Benjamina, reče upravitelju svoga kućanstva: "Odvedi  ljude u kuću, zakolji jedno živinče i pripremi, jer će ovi ljudi  blagovati sa mnom o podne!" </p> 
 <p><a name="an_43:17">43:17</a> Čovjek učini kako je Josip rekao  i povede ljude u Josipov dom.</p> 
 <p><a name="an_43:18">43:18</a> Ljudi se pobojaše kad su bili povedeni u dom Josipov  te rekoše: "Zbog novca koji se našao u našim vrećama prvi put  vode nas unutra tako da nas napadnu i zajedno s našom magaradi  uzmu za robove." </p> 
 <p><a name="an_43:19">43:19</a> Stoga se primaknu upravitelju Josipova doma  te mu, na ulazu u kuću, reknu: </p> 
 <p><a name="an_43:20">43:20</a> "Oprosti, gospodaru! Mi smo  i prije jednom dolazili da nabavimo hrane; </p> 
 <p><a name="an_43:21">43:21</a> i kad smo stigli  na prenoćište i otvorili svoje vreće, a to novac svakoga od nas  ozgo u njegovoj vreći, naš novac, ista svota. Sad smo ga donijeli  sa sobom. </p> 
 <p><a name="an_43:22">43:22</a> A ponijeli smo i drugog novca da kupimo hrane.  Mi ne znamo tko nam je stavio novac u naše vreće." </p> 
 <p><a name="an_43:23">43:23</a> "Budite  mirni", reče im on. "Ne bojte se! Bog vaš i Bog vašega oca stavio  je blago u vaše vreće. Vaš je novac k meni stigao." Potom im  izvede Šimuna.</p> 
 <p><a name="an_43:24">43:24</a> Čovjek zatim uvede ljude u Josipovu kuću; dade im vode  da operu noge, a njihovoj magaradi baci p§iće. </p> 
 <p><a name="an_43:25">43:25</a> Potom priprave  oni svoje darove za dolazak Josipov o podne, jer su čuli da će  ondje ručati.</p> 
 <p><a name="an_43:26">43:26</a> Kad je Josip došao u kuću, dadu mu darove koje su sa  sobom donijeli i do zemlje mu se poklone. </p> 
 <p><a name="an_43:27">43:27</a> Upita ih on za  zdravlje te će dalje: "A je li dobro vaš stari otac o kome ste  mi govorili? Je li još dobra zdravlja?" </p> 
 <p><a name="an_43:28">43:28</a> "Sluga tvoj, otac  naš, dobro je i još je dobra zdravlja", odgovore i duboko se  naklone iskazujući poštovanje. </p> 
 <p><a name="an_43:29">43:29</a> Podigavši svoje oči, Josip  opazi svoga brata Benjamina - sina svoje majke - te upita: "Je  li ovo vaš najmlađi brat o kome ste mi govorili?" Onda nastavi:  "Bog ti bio milostiv, sine moj!" </p> 
 <p><a name="an_43:30">43:30</a> Josip se poslije toga požuri  van jer mu se srce uzbudilo zbog brata; bilo mu je da zaplače.  Uđe u jednu sobu i tu se isplaka. </p> 
 <p><a name="an_43:31">43:31</a> Onda opere lice, ponovo  se javi i, svladavajući se, naredi: "Poslužite ručak!" </p> 
 <p><a name="an_43:32">43:32</a> Staviše  njemu napose, njima napose, a napose opet Egipćanima koji su  s njim jeli. Egipćani ne bi mogli jesti s Hebrejima, jer bi to  Egipćanima bilo odvratno. </p> 
 <p><a name="an_43:33">43:33</a> I kad posjedaše pred njim, najstariji  prema starosti svojoj, a najmlađi prema mladosti svojoj, samo  se zgledahu. </p> 
 <p><a name="an_43:34">43:34</a> I naređivaše on da jela ispred njega nose njima, a obrok Benjaminov bijaše pet puta veći od svih ostalih. I pili  su i gostili se s njim.</p> 
 <p><a name="an_44:1">44:1</a> Onda Josip naredi upravitelju svoga kućanstva: "Napuni vreće  ovih ljudi hranom koliko mogu ponijeti, a novac svakog stavi  u grlo njegove vreće. </p> 
 <p><a name="an_44:2">44:2</a> A moj pehar - onaj od srebra - stavi  u grlo vreće najmlađega, zajedno s njegovim novcem za žito."  On učini kako mu je Josip naredio.</p> 
 <p><a name="an_44:3">44:3</a> Kad je svanulo, otpreme ljude i njihove magarce. </p> 
 <p><a name="an_44:4">44:4</a> Tek  što su izišli iz grada - nisu bili odmakli daleko - kad Josip  reče upravitelju svoga kućanstva: "Na noge! Pođi za onim ljudima!  Kad ih stigneš, kaži im: 'Zašto uzvraćate zlo za dobro? </p> 
 <p><a name="an_44:5">44:5</a> Zar  iz onog pehara ne pije moj gospodar i ne čita iz njega proricanje?  Zlo ste učinili!'"</p> 
 <p><a name="an_44:6">44:6</a> Stigavši ih, ponovi im te riječi. </p> 
 <p><a name="an_44:7">44:7</a> Oni odgovore: "Zašto  nam gospodar govori tako? Daleko bilo od slugu tvojih da učine  takvo što! </p> 
 <p><a name="an_44:8">44:8</a> Čak i novac koji smo našli u svojim vrećama donijeli  smo ti natrag iz zemlje kanaanske. Kako bismo onda mogli ukrasti  srebra ili zlata iz kuće tvoga gospodara! </p> 
 <p><a name="an_44:9">44:9</a> Onaj u koga se od  tvojih slugu nađe, neka se usmrti, a mi drugi postat ćemo robovi  tvome gospodaru." </p> 
 <p><a name="an_44:10">44:10</a> "Premda je ono što predlažeš pravo", preuzme  on, "ipak će samo onaj u koga se ukradeno pronađe biti moj rob, a ostali bit ćete slobodni."</p> 
 <p><a name="an_44:11">44:11</a> Brže spustiše vreće na zemlju i svaki svoju otvori. </p> 
 <p><a name="an_44:12">44:12</a> On  je pretraživao, počevši s najstarijim i završivši s najmlađim.  Pehar se nađe u Benjaminovoj vreći. </p> 
 <p><a name="an_44:13">44:13</a> Nato oni razdru svoje  haljine; svaki ponovo natovari svoga magarca i vrate se u grad.</p> 
 <p><a name="an_44:14">44:14</a> Kad su Juda i njegova braća ponovo stupili u Josipov  dom, još je on bio ondje. Bace se preda nj na zemlju. </p> 
 <p><a name="an_44:15">44:15</a> Onda  im Josip reče: "Kakvo je to djelo što ste ga učinili? Zar ne  znate da se čovjek kao što sam ja bavi proricanjem?" </p> 
 <p><a name="an_44:16">44:16</a> Nato  Juda odgovori: "Što bismo mogli reći svome gospodaru? Što možemo  kazati, čime li se opravdati? Bog je otkrio zlodjelo tvojih slugu.  Evo nas za robove svome gospodaru - jednako nas kao i onog u  koga se našao pehar." </p> 
 <p><a name="an_44:17">44:17</a> "Daleko od mene da učinim tako!" -  odgovori. "Nego, onaj u koga se našao pehar bit će moj rob, a  vi drugi pođite mirno k svome ocu!"</p> 
 <p><a name="an_44:18">44:18</a> Onda mu se Juda primače i reče: "Gospodaru moj, molim  te, dopusti sluzi svojem da rekne riječ ušima gospodara svojega  i neka se tvoja srdžba ne razlijeva na tvog slugu. TÓa ti si  ravan faraonu. </p> 
 <p><a name="an_44:19">44:19</a> Pitao je moj gospodar svoje sluge: 'Imate  li oca ili još kojega brata?' </p> 
 <p><a name="an_44:20">44:20</a> Svome smo gospodaru odgovorili:  'Imamo stara oca; on još ima jednog sina, rođena u njegovoj staračkoj  dobi. Taj je najmlađi. Njegov je pravi brat umro, tako da je  on jedini ostao od svoje majke. Njegov ga otac osobito voli.' </p> 
 <p><a name="an_44:21">44:21</a> Potom si rekao svojim slugama: 'Dovedite mi ga ovamo da ga  vide moje oči?' </p> 
 <p><a name="an_44:22">44:22</a> A mi smo odgovorili svome gospodaru: 'Dječak  ne može ostaviti oca; kad bi ga ostavio, njegov bi otac umro.' </p> 
 <p><a name="an_44:23">44:23</a> Nato si rekao svojim slugama: 'Ako vaš najmlađi brat s vama  ne dođe ovamo, više ne smijete preda me.' </p> 
 <p><a name="an_44:24">44:24</a> Kad smo se vratili  tvome sluzi, ocu mome, kazali smo mu riječi moga gospodara. </p> 
 <p><a name="an_44:25">44:25</a> Naš  nam je otac rekao: 'Idite opet i nabavite nam malo hrane!' </p> 
 <p><a name="an_44:26">44:26</a> Odgovorili  smo: 'Ne možemo onamo. Samo ako s nama pođe naš najmlađi brat, sići ćemo, jer ne smijemo pred onoga čovjeka ako ne bude s nama  naš najmlađi brat.' </p> 
 <p><a name="an_44:27">44:27</a> Tvoj sluga, otac moj, odvrati nam: 'Kako  znate, žena mi je rodila dva sina. </p> 
 <p><a name="an_44:28">44:28</a> Jedan je nestao, te sam  zaključio: sigurno je rastrgan! Odonda ga više nisam vidio. </p> 
 <p><a name="an_44:29">44:29</a> Ako  i ovoga od mene odvedete pa ga kakva nesreća snađe, moju ćete  sijedu glavu s tugom strovaliti dolje u Šeol.' </p> 
 <p><a name="an_44:30">44:30</a> Ako sad dođem  k tvome sluzi, ocu svome, a mladić - čiji je život tako povezan  s njegovim - ne bude s nama, </p> 
 <p><a name="an_44:31">44:31</a> on će svisnuti kad vidi da dječaka  nema s nama; tako će tvoje sluge strovaliti u tuzi sijedu glavu  tvoga sluge, oca našega, dolje u Šeol. </p> 
 <p><a name="an_44:32">44:32</a> Jer tvoj je sluga  zajamčio ocu svome za dječaka, rekavši: 'Ako ti ga ne vratim, bit ću kriv svome ocu svega vijeka.' </p> 
 <p><a name="an_44:33">44:33</a> Zato, molim te, neka  tvoj sluga ostane kao rob mome gospodaru, a dječak neka ide natrag  s braćom. </p> 
 <p><a name="an_44:34">44:34</a> Jer, kako mogu k svome ocu ako dječaka nema sa  mnom! Ne bih mogao gledati jad što bi snašao moga oca."</p> 
 <p><a name="an_45:1">45:1</a> Josip se više nije mogo svladavati pred onima koji su ga okruživali  pa povika: "Neka svi odstupe!" Tako nitko nije ostao s Josipom  kad se očitovao svojoj braći. </p> 
 <p><a name="an_45:2">45:2</a> Briznuo je u glasan plač, da  su ga i Egipćani mogli čuti. Doznalo se za to i na faraonovu  dvoru. </p> 
 <p><a name="an_45:3">45:3</a> "Ja sam Josip", reče Josip svojoj braći. "Otac mi je,  dakle, još na životu!" Ali mu braća nisu mogla odgovoriti, toliko  se zapanjiše pred njim. </p> 
 <p><a name="an_45:4">45:4</a> Onda će opet Josip svojoj braći: "Primaknite  se k meni!" Kad su se primakli, nastavi: "Ja sam Josip, vaš brat;  onaj koga ste prodali u Egipat. </p> 
 <p><a name="an_45:5">45:5</a> Ali se nemojte uznemirivati  i prekoravati što ste me ovamo prodali; jer Bog je onaj koji  me pred vama poslao da vas održi u životu. </p> 
 <p><a name="an_45:6">45:6</a> Dvije su već godine  što je glad došla na zemlju, a još pet godina neće biti ni oranja  ni žetve u zemlji. </p> 
 <p><a name="an_45:7">45:7</a> Zato me Bog poslao pred vama da vam se  sačuva ostatak na zemlji te da vam život spasi velikim izbavljenjem. </p> 
 <p><a name="an_45:8">45:8</a> Tako niste vi mene poslali ovamo nego Bog; on me postavio  faraonu za oca, gospodara nad svim njegovim domom i vladaocem  nad svom zemljom egipatskom.</p> 
 <p><a name="an_45:9">45:9</a> Žurite se k mome ocu te mu recite: 'Ovo ti poručuje tvoj  sin Josip: Bog me postavio gospodarem nad svim Egiptom; siđi  k meni bez oklijevanja. </p> 
 <p><a name="an_45:10">45:10</a> Nastanit ćeš se u kraju Gošenu. Tako  ćeš biti blizu mene: ti, tvoja djeca, tvoja unučad, tvoje ovce  i goveda i sve što je tvoje. </p> 
 <p><a name="an_45:11">45:11</a> Ondje ću se za te brinuti, jer  će glad potrajati još pet godina. Tako nećeš oskudijevati ni  ti, ni tvoja obitelj, niti itko tvoj.' </p> 
 <p><a name="an_45:12">45:12</a> Ta svojim očima možete  vidjeti, kao što vidi i moj brat Benjamin, da vam to moja usta  govore. </p> 
 <p><a name="an_45:13">45:13</a> Pripovjedite ocu o mome visokom položaju u Egiptu  i sve što ste vidjeli; i brzo mi ovamo oca dovedite!"</p> 
 <p><a name="an_45:14">45:14</a> Potom zagrli brata Benjamina te zaplaka; a plakao je  i Benjamin obisnuvši mu oko vrata. </p> 
 <p><a name="an_45:15">45:15</a> Izljubi zatim svu svoju  braću, u naručju im se rasplaka. Poslije toga njegova braća zađu  s njim u razgovor.</p> 
 <p><a name="an_45:16">45:16</a> Glas se pročuje u faraonovu dvoru: "Stigla Josipova braća!"  Bilo je to drago faraonu i njegovim dvoranima. </p> 
 <p><a name="an_45:17">45:17</a> Onda faraon  reče Josipu: "Kaži svojoj braći neka učine ovo: 'Natovarite svoje  živine i odmah se uputite u zemlju kanaansku. </p> 
 <p><a name="an_45:18">45:18</a> Uzmite svoga  oca i svoje obitelji i k meni dođite! Ja ću vam dati najbolju  zemlju u Egiptu te ćete uživati od obilja ove zemlje.' </p> 
 <p><a name="an_45:19">45:19</a> A  naredi i ovo: 'Ovako učinite: Iz zemlje egipatske potjerajte  kola za svoju djecu i svoje žene, uzmite oca i dođite. </p> 
 <p><a name="an_45:20">45:20</a> Neka  vam se oči ne rastužuju za vašim stvarima, jer sve što je u Egiptu  najbolje bit će vaše.'"</p> 
 <p><a name="an_45:21">45:21</a> Sinovi Izraelovi tako učine. Po faraonovoj zapovijedi  Josip im dade kola i popudbinu. </p> 
 <p><a name="an_45:22">45:22</a> Svakom od njih dade nove  haljine, a Benjaminu dade tri stotine srebrnika i petore haljine. </p> 
 <p><a name="an_45:23">45:23</a> Isto tako pošalje svome ocu: deset magaraca natovarenih najboljim  plodovima egipatskim i deset magarica natovarenih žitom, kruhom  i namirnicama ocu za put. </p> 
 <p><a name="an_45:24">45:24</a> Isprativši svoju braću na put,  reče im: "Nemojte se putem svađati!"</p> 
 <p><a name="an_45:25">45:25</a> I tako oni odoše iz Egipta i stigoše u zemlju kanaansku, k svome ocu Jakovu. </p> 
 <p><a name="an_45:26">45:26</a> Kad mu rekoše: "Josip je živ i čak vlada  nad svom zemljom egipatskom!", njegovo se srce skameni jer im  nije mogao vjerovati. </p> 
 <p><a name="an_45:27">45:27</a> Ali kad mu ispripovjediše sve što im  je Josip rekao i kad vidje kola što ih je Josip poslao da ga  prevezu, duh njihova oca Jakova oživje. </p> 
 <p><a name="an_45:28">45:28</a> "Dosta", reče Izrael.  "Sin moj Josip još je živ! Moram poći i vidjeti ga prije nego  umrem." </p> 
 <p><a name="an_46:1">46:1</a> Tako Izrael krene na put sa svim što bijaše njegovo i stigne  u Beer Šebu te prinese žrtvu Bogu svoga oca Izaka. </p> 
 <p><a name="an_46:2">46:2</a> U noćnom  viđenju zovne Bog Izraela: "Jakove! Jakove!" On odgovori: "Evo  me!" </p> 
 <p><a name="an_46:3">46:3</a> "Ja sam Bog, Bog tvoga oca. Ne boj se sići u Egipat,  jer ću ondje od tebe proizvesti velik narod. </p> 
 <p><a name="an_46:4">46:4</a> Ja ću sići u  Egipat s tobom i sam ću te vratiti ovamo; a Josip će ti svojom  rukom oči zaklopiti."</p> 
 <p><a name="an_46:5">46:5</a> I Jakov krene iz Beer Šebe. Sinovi Izraelovi postave svoga  oca Jakova, svoju djecu i svoje žene u kola što ih je faraon  poslao da ga prevezu.</p> 
 <p><a name="an_46:6">46:6</a> Uzmu sa sobom svoje blago i dobra što ih bijahu stekli  u zemlji kanaanskoj te stignu Jakov i sve njegovo potomstvo u  Egipat. </p> 
 <p><a name="an_46:7">46:7</a> Sa sobom je u Egipat poveo svoje sinove i unuke, svoje  kćeri i kćeri svojih sinova, sve svoje potomstvo.</p> 
 <p><a name="an_46:8">46:8</a> Ovo su imena Izraelaca - Jakova i njegovih potomaka -  koji su stigli u Egipat: Jakovljev prvorođenac Ruben. </p> 
 <p><a name="an_46:9">46:9</a> Rubenovi  sinovi: Henok, Falu, Hesron i Karmi. </p> 
 <p><a name="an_46:10">46:10</a> Sinovi Šimunovi: Jemuel, Jamin, Ohad, Jakin, Sohar i Šaul, sin Kanaanke. </p> 
 <p><a name="an_46:11">46:11</a> Sinovi Levijevi:  Geršon, Kehat i Merari. </p> 
 <p><a name="an_46:12">46:12</a> Sinovi Judini: Er, Onan, Šela, Peres  i Zerah. Er i Onan umrli su u zemlji kanaanskoj. Peresovi sinovi  bili su Hesron i Hamul. </p> 
 <p><a name="an_46:13">46:13</a> Sinovi Jisakarovi: Tola, Fuva, Jašub  i Šimron. </p> 
 <p><a name="an_46:14">46:14</a> Sinovi Zebulunovi: Sered, Elon i Jahleel. </p> 
 <p><a name="an_46:15">46:15</a> To  su sinovi koje je Lea imala s Jakovom u Padan Aramu i još kćerka  Dina. U svemu je, dakle, imao sinova i kćeri trideset i troje.</p> 
 <p><a name="an_46:16">46:16</a> Sinovi Gadovi: Sifjon, Hagi, Šuni, Esbon, Eri, Arodi  i Areli. </p> 
 <p><a name="an_46:17">46:17</a> Sinovi Ašerovi: Jimna, Jišva, Jišvi, Berija i sestra  im Serah. Sinovi Berijini: Heber i Malkiel. </p> 
 <p><a name="an_46:18">46:18</a> To su bili potomci  Zilpe, koju je Laban darovao svojoj kćeri Lei. Ona je tako rodila  Jakovu šesnaest duša.</p> 
 <p><a name="an_46:19">46:19</a> Sinovi Jakovljeve žene Rahele: Josip i Benjamin. </p> 
 <p><a name="an_46:20">46:20</a> Josipu  su se u egipatskoj zemlji rodili Manaše i Efrajim. Rodila mu  ih je kći onskog svećenika Poti-Fere. </p> 
 <p><a name="an_46:21">46:21</a> Sinovi Benjaminovi:  Bela, Beker, Ašbel, Gera, Naaman, Ehi, Roš, Mupim, Hupim i Ard. </p> 
 <p><a name="an_46:22">46:22</a> To su bili potomci Rahelini koje je rodila Jakovu - u svemu  njih četrnaest.</p> 
 <p><a name="an_46:23">46:23</a> Danov je sin Hušim. </p> 
 <p><a name="an_46:24">46:24</a> Sinovi Naftalijevi: Jahseel,  Guni, Jeser i Šilem. </p> 
 <p><a name="an_46:25">46:25</a> To su bili potomci Bilhe, koju je Laban  dao svojoj kćeri Raheli. Ona je Jakovu rodila sedam potomaka.</p> 
 <p><a name="an_46:26">46:26</a> Tako je sve Jakovljeve čeljadi što je od njega poteklo  i u Egipat doselilo - ne uključujući žena Jakovljevih sinova  - u svemu šezdeset i šest osoba. </p> 
 <p><a name="an_46:27">46:27</a> I k tome dva sina Josipova  što su mu se rodila u Egiptu. Prema tome, sve čeljadi Jakovljeva  doma što se naseli u Egiptu bijaše sedamdeset duša.</p> 
 <p><a name="an_46:28">46:28</a> Izrael posla Judu naprijed k Josipu da se pred njim pojavi  u Gošenu. Kad stignu u gošenski kraj, </p> 
 <p><a name="an_46:29">46:29</a> Josip upregne svoja  kola i zaputi se u Gošen - u susret svome ocu Izraelu. Stupivši  preda nj, pade mu oko vrata i dugo je tako plakao. </p> 
 <p><a name="an_46:30">46:30</a> Onda Izrael  reče Josipu: "Sada, pošto sam rođenim očima vidio da si još živ, mogu umrijeti."</p> 
 <p><a name="an_46:31">46:31</a> Zatim Josip reče svojoj braći i očevoj obitelji: "Otići  ću i obavijestiti faraona; reći ću mu: 'Moja braća i obitelj  moga oca, koji su bili u zemlji kanaanskoj, došli su k meni. </p> 
 <p><a name="an_46:32">46:32</a> Oni su ljudi pastiri, uvijek su se bavili stočarstvom; dotjerali  su sa sobom svoja stada i sve što im pripada.' </p> 
 <p><a name="an_46:33">46:33</a> Tako, kad  vas faraon pozove i zapita: 'Čime se bavite?' </p> 
 <p><a name="an_46:34">46:34</a> odgovorite:  'Ljudi smo, sluge tvoje, koji se od početka do sad bavimo stočarstvom;  i mi i naši preci', tako da se možete naseliti u gošenskom kraju.  Svi su, naime, pastiri Egipćanima mrski."</p> 
 <p><a name="an_47:1">47:1</a> Ode, dakle, Josip te obavijesti faraona: "Moj otac i moja  braća stigoše sa svojim ovcama i govedima i sa svime što imaju  iz zemlje kanaanske, i eno ih u gošenskom kraju." </p> 
 <p><a name="an_47:2">47:2</a> I uzevši  petoricu između svoje braće, uvede ih faraonu. </p> 
 <p><a name="an_47:3">47:3</a> Onda faraon  zapita njegovu braću: "Čime se bavite?" Odgovore faraonu: "Tvoje  su sluge stočari, baš kao što su bili naši preci. </p> 
 <p><a name="an_47:4">47:4</a> Došli smo  da potražimo kratak boravak u ovoj zemlji", rekoše faraonu, "jer  je nestalo paše za stada tvojih slugu, strašna glad pritište  kanaansku zemlju. Dopusti da se tvoje sluge nastane u gošenskom  kraju." </p> 
 <p><a name="an_47:5">47:5</a> [5a] Faraon reče Josipu: [6b] "Neka se, dakle, nastane  u gošenskom kraju. A ako znaš da među njima ima prikladnih, postavi  ih za nadglednike moga osobnog blaga." [5b] Tako, kad Jakov i njegovi sinovi stigoše u Egipat i kad  faraon, kralj egipatski, to ču, reče Josipu: "Budući da su tvoj  otac i tvoja braća došli k tebi, </p> 
 <p><a name="an_47:6">47:6</a> [6a] egipatska ti je zemlja na  raspolaganju: smjesti svoga oca i svoju braću u najboljem kraju."</p> 
 <p><a name="an_47:7">47:7</a> Josip onda dovede svoga oca Jakova faraonu. Jakov blagoslovi  faraona. </p> 
 <p><a name="an_47:8">47:8</a> A faraon upita Jakova: "Koliko ti je godina?" </p> 
 <p><a name="an_47:9">47:9</a> Jakov  odgovori faraonu: "Godina moga lutalačkog življenja ima stotina  i trideset. Malo ih je i nesretne su bile godine moga života;  ne dostižu brojem godine življenja na zemlji mojih otaca." </p> 
 <p><a name="an_47:10">47:10</a> Poslije  toga Jakov se oprosti s faraonom i ode od njega.</p> 
 <p><a name="an_47:11">47:11</a> Tako Josip nastani svoga oca i svoju braću davši im u  vlasništvo najljepši kraj egipatske zemlje, u kraju Ramsesovu, kako je faraon naredio.</p> 
 <p><a name="an_47:12">47:12</a> A Josip opskrbi hranom svoga oca, svoju braću i svu očevu  obitelj sve do najmanjega.</p> 
 <p><a name="an_47:13">47:13</a> Nigdje nije bilo hrane jer je pritisla strašna glad:  izmuči ona i zemlju egipatsku i zemlju kanaansku. </p> 
 <p><a name="an_47:14">47:14</a> Josip pobra  sav novac što se nalazio u zemlji egipatskoj i zemlji kanaanskoj  u zamjenu za žito koje se prodavalo i odnese novac u faraonov  dvor. </p> 
 <p><a name="an_47:15">47:15</a> Kad je nestalo novca u zemlji egipatskoj i zemlji kanaanskoj, svi Egipćani dođu k Josipu te mu reknu: "Daj nam kruha! Zašto  da pomremo pred tvojim očima? Novca više nema." </p> 
 <p><a name="an_47:16">47:16</a> Josip odgovori:  "Predajte svoju stoku pa ću vam dati žita u zamjenu za stoku  kad je novca nestalo." </p> 
 <p><a name="an_47:17">47:17</a> Tako su oni dovodili svoju stoku Josipu, a Josip im davaše kruh u zamjenu za konje, za sitnu i krupnu  stoku i za magarad. Tako ih je one godine opskrbljivao kruhom  u zamjenu za sve njihovo blago.</p> 
 <p><a name="an_47:18">47:18</a> Kad je ona godina prošla, dođu k njemu i druge godine  te mu reknu: "Ne možemo sakriti od svoga gospodara: novca je  nestalo, blaga su već ustupljena gospodaru; drugo ništa ne preostaje  da gospodaru ustupimo nego sebe i svoje oranice. </p> 
 <p><a name="an_47:19">47:19</a> Zašto da  uništimo na tvoje oči i sebe i svoje zemlje? Uzmi i nas i naše  zemlje u zakup za kruh, i tako ćemo zajedno sa svojom zemljom  postati faraonovi kmetovi; daj sjemena da preživimo: da ne izginemo  i da nam oranice ne postanu pustoš!"</p> 
 <p><a name="an_47:20">47:20</a> Tako Josip steče faraonu u posjed sve egipatske oranice, jer je svaki Egipćanin, kako ih pritisnu glad, prodao svoje  njive. Tako je zemlja postala faraonovo vlasništvo, </p> 
 <p><a name="an_47:21">47:21</a> a narod  od jednog kraja Egipta do drugoga njegovim robljem. </p> 
 <p><a name="an_47:22">47:22</a> Jedino  nije preuzeo svećeničkih imanja, jer je faraon davao svećenicima  određeni dio, i tako su živjeli od prihoda što im ga je faraon  davao. Stoga nisu prodali svojih imanja.</p> 
 <p><a name="an_47:23">47:23</a> Onda Josip reče svijetu: "Budući da sam danas za faraona  prekupio i vas i vašu zemlju, evo vam sjeme pa zasijte zemlju. </p> 
 <p><a name="an_47:24">47:24</a> A kad bude pobiranje ljetine, faraonu ćete davati jednu petinu, dok će četiri petine ostajati vama: za zasijavanje polja, za  hranu vama i onima koji su u vašim domovima i za hranu vašoj  djeci." </p> 
 <p><a name="an_47:25">47:25</a> Oni odgovore: "Život si nam spasio! Mi smo zahvalni  svome gospodaru što možemo biti faraonovi robovi." </p> 
 <p><a name="an_47:26">47:26</a> Tako Josip  napravi za Egipat zemljišni zakon koji i danas vrijedi: petina  pripada faraonu; jedino svećenička imanja nisu prešla faraonu.</p> 
 <p><a name="an_47:27">47:27</a> Izraelci se nastaniše u zemlji egipatskoj, u kraju gošenskom;  u njem stekoše vlasništvo; bijahu rodni i broj im se veoma umnoži. </p> 
 <p><a name="an_47:28">47:28</a> U zemlji egipatskoj poživje Jakov sedamnaest godina. Tako  je duljina Jakovljeva života iznosila sto četrdeset i sedam godina. </p> 
 <p><a name="an_47:29">47:29</a> A kad se približi vrijeme Izraelu da umre, pozva svoga sina  Josipa te mu reče: "Ako mi želiš ugoditi, stavi svoju ruku pod  moje stegno kao jamstvo svoje odanosti meni: nemoj me sahraniti  u Egiptu! </p> 
 <p><a name="an_47:30">47:30</a> Kad legnem dolje sa svojim ocima, prenesi me iz  Egipta gore i sahrani me u njihovu grobnicu!" "Učinit ću kako  si rekao", odgovori. </p> 
 <p><a name="an_47:31">47:31</a> "Zakuni mi se!" - reče. I on mu se zakle.  Tada se Izrael duboko prignu na uzglavlju.  </p> 
 <p><a name="an_48:1">48:1</a> Poslije nekog vremena jave Josipu: "Eno ti je otac obolio."  Nato on uzme sa sobom svoja dva sina, Manašea i Efrajima. </p> 
 <p><a name="an_48:2">48:2</a> Kad  Jakovu rekoše: "Evo ti je došao sin Josip", Izrael skupi svoje  snage i sjede na postelju. </p> 
 <p><a name="an_48:3">48:3</a> Reče Jakov Josipu: "Bog Svemožni, El Šadaj, objavi mi se u Luzu, u zemlji kanaanskoj; blagoslov  mi dade, </p> 
 <p><a name="an_48:4">48:4</a> a potom mi reče: 'Učinit ću te rodnim i mnogobrojnim, učinit ću da postaneš skup naroda, a tvome potomstvu poslije  tebe dat ću ovu zemlju u posjed zauvijek.' </p> 
 <p><a name="an_48:5">48:5</a> Sad, oba tvoja  sina što su ti se rodila u zemlji egipatskoj, prije nego sam  ja stigao k tebi u Egipat, neka budu moji - Efrajim i Manaše  neka budu moji kao i Ruben i Šimun! </p> 
 <p><a name="an_48:6">48:6</a> A djeca što su ti se rodila  poslije njih neka ostanu tvoja; a u svom nasljedstvu neka se  zovu po imenu svoje braće.</p> 
 <p><a name="an_48:7">48:7</a> Kad sam se, naime, vraćao iz Padana, na moju žalost, tvoja  majka Rahela umrije na putovanju u kanaansku zemlju, tek u maloj  udaljenosti od Efrate. Sahranio sam je ondje uz put u Efratu, sadašnji Betlehem."</p> 
 <p><a name="an_48:8">48:8</a> Opazivši Izrael Josipove sinove, zapita: "Tko su ovi?" </p> 
 <p><a name="an_48:9">48:9</a> Josip odgovori svome ocu: "Sinovi su to moji koje mi je Bog  dao ovdje." "Dovedi mi ih da ih blagoslovim", reče. </p> 
 <p><a name="an_48:10">48:10</a> Izraelu  oči oslabile od starosti, nije vidio. Zato mu privede sinove, a on ih poljubi i zagrli. </p> 
 <p><a name="an_48:11">48:11</a> Potom Izrael reče Josipu: "Nisam  očekivao da ću još ikada vidjeti tvoje lice; kad, evo, Bog mi  dade da vidim i tvoje potomke." </p> 
 <p><a name="an_48:12">48:12</a> Josip ih tada skine s njegovih  koljena i duboko se, sve do zemlje, nakloni.</p> 
 <p><a name="an_48:13">48:13</a> Nato ih uze Josip obojicu - Efrajima svojom desnicom, Izraelu nalijevo, a Manašea svojom ljevicom, Izraelu nadesno  - te ih k njemu primače. </p> 
 <p><a name="an_48:14">48:14</a> Ali Izrael ispruži svoju desnicu  i stavi je na Efrajimovu glavu, premda je bio mlađi, a svoju  ljevicu na glavu Manašeovu - tako je držao ruke unakrst - iako  je Manaše bio prvorođenac. </p> 
 <p><a name="an_48:15">48:15</a> Tako je davao svoj blagoslov Josipu  govoreći:  "Bog, čijim su putovima hodili oci moji Abraham i Izak, Bog, koji mi je pastir bio otkako postah pa do danas,</p> 
 <p><a name="an_48:16">48:16</a> anđeo koji me od svakog zla izbavljao - djecu ovu neka blagoslovi! Neka se ime moje i mojih pređa Abrahama i Izaka po njima spominje! U mnoštva se mnogobrojna po zemlji razmnožili!"</p> 
 <p><a name="an_48:17">48:17</a> Kad je Josip vidio da je njegov otac položio desnicu  na Efrajimovu glavu, njegovim se očima to učini krivo; zato posegne  za rukom svoga oca da je pomakne s Efrajimove glave na glavu  Manašeovu. </p> 
 <p><a name="an_48:18">48:18</a> "Ne tako, oče moj," reče Josip svome ocu, "jer  ovo je prvorođenac; zato stavi desnicu na njegovu glavu!" </p> 
 <p><a name="an_48:19">48:19</a> Ali  njegov otac to odbije rekavši: "Znam ja, sine moj, znam; i od  njega će postati narod i bit će velik. Ali njegov mlađi brat  bit će veći od njega, a njegovo će potomstvo biti mnoštvo."</p> 
 <p><a name="an_48:20">48:20</a> Onoga ih, dakle, dana blagoslovi rekavši: "Vama nek' se Izrael blagoslivlja govoreći: Kao što je Efrajimu i Manašeu, nek' i tebi Bog učini!" Tako stavi Efrajima pred Manašea.</p> 
 <p><a name="an_48:21">48:21</a> Poslije Izrael reče Josipu: "Ja ću, evo, naskoro umrijeti;  no Bog će biti s vama i opet vas dovesti u zemlju vaših otaca. </p> 
 <p><a name="an_48:22">48:22</a> A tebi ostavljam Šekem, nešto više nego tvojoj braći, što  sam ga svojim mačem i lukom osvojio od Amorejaca."</p> 
 <p><a name="an_49:1">49:1</a> Jakov zatim sazva svoje sinove te reče: "Skupite se da vam  kažem što će vas snaći u kasnije vrijeme:</p> 
 <p><a name="an_49:2">49:2</a> Okupite se, čujte, sinovi Jakovljevi, čujte oca svoga Izraela!</p> 
 <p><a name="an_49:3">49:3</a> Ti Rubene, moj prvorođenče, snaga ti si moja, prvenac moje muškosti. Ističeš, se ponosom, snagom se ističeš,</p> 
 <p><a name="an_49:4">49:4</a> no, poput vode nabujao, nećeš više imati prvenstva, jer na ležaj oca svog se pope, moj tad oskvrnu krevet.</p> 
 <p><a name="an_49:5">49:5</a> Šimun i Levi braća su prava! Mačevi im oruđe nasilja.</p> 
 <p><a name="an_49:6">49:6</a> Na njihova vijećanja ja ne silazio, u njihovim zborovima udjela ne imao! U srdžbi su svojoj ljude ubijali; u obijesti bikove sakatili.</p> 
 <p><a name="an_49:7">49:7</a> Prokleta im srdžba, jer je prežestoka! Prokleta im obijest, jer je preokrutna! Razdijelit ću ih po Jakovu, Izraelom raspršiti.</p> 
 <p><a name="an_49:8">49:8</a> Judo! Tvoja braća slavit će te; svagda ti je šaka na šiji dušmana, sinci oca tvoga tebi će se klanjat.</p> 
 <p><a name="an_49:9">49:9</a> Judo, laviću mali! Plijenom si se, sine, udebljao; poput lava, poput lavice legao potrbuške! Tko bi ga dražiti smio?</p> 
 <p><a name="an_49:10">49:10</a> Od Jude žezlo se kraljevsko, ni palica vladalačka od nogu njegovih udaljiti neće dok ne dođe onaj kome pripada - kome će se narodi pokoriti.</p> 
 <p><a name="an_49:11">49:11</a> Svog magarca za lozu privezuje, mlado magarice svoje za čokot. U vinu on kupa svoju odjeću svoju halju u krvi od grožđa.</p> 
 <p><a name="an_49:12">49:12</a> Oči su mu od vina mutne, zubi bjelji od mlijeka.</p> 
 <p><a name="an_49:13">49:13</a> Zebulun će stanovati uz obalu morsku, luka spasa bit će brodarima, uz bok njegov Sidon će ležati.</p> 
 <p><a name="an_49:14">49:14</a> Jisakar je koščat magarac polegao među ogradama.</p> 
 <p><a name="an_49:15">49:15</a> Vidje da je odmor ugodan, a zemlja lijepa, te leđa svoja pod teret podmetnu i na tlaku pristade.</p> 
 <p><a name="an_49:16">49:16</a> Dan će narod svoj suditi kao svako pleme Izraelovo.</p> 
 <p><a name="an_49:17">49:17</a> Nek' Dan zmija bude na putu, guja pokraj staze što će konja za zglob ujesti, i njegov konjik nauznak će pasti.</p> 
 <p><a name="an_49:18">49:18</a> U spas tvoj se, Jahve, uzdam!</p> 
 <p><a name="an_49:19">49:19</a> Gada će pljačkat razbojnici, pljačkom će im za petama biti.</p> 
 <p><a name="an_49:20">49:20</a> U Ašera bit će hrane, poslastica za kraljeve.</p> 
 <p><a name="an_49:21">49:21</a> Naftali je košuta lakonoga koja krasnu lanad mladi.</p> 
 <p><a name="an_49:22">49:22</a> Josip je stablo plodno, plodno stablo kraj izvora, grane svoje grana preko zida.</p> 
 <p><a name="an_49:23">49:23</a> Strijelci njega saletjeli, strijeljali ga, opljačkali.</p> 
 <p><a name="an_49:24">49:24</a> Ali luk mu čvrst ostaje, mišice mu ojačale, rukom Jakog Jakovljeva, imenom Pastira, Stijene Izraela,</p> 
 <p><a name="an_49:25">49:25</a> Bogom, Ocem tvojim, koji ti pomaže, Svesilnim koji te blagoslivlje blagoslovom ozgo sa nebesa, blagoslovom ozdo iz dubina, blagoslovom iz svih prsa, iz svih utroba!</p> 
 <p><a name="an_49:26">49:26</a> Blagoslovom klasja i cvjetova, blagoslovom drevnih brda, želja vječnih brežuljaka - nek' se oni spuste na Josipa, između braće posvećenog!</p> 
 <p><a name="an_49:27">49:27</a> Benjamin je vuk grabežljivi, lovinu on jutrom jede, a navečer plijen dijeli."</p> 
 <p><a name="an_49:28">49:28</a> Sve su to Izraelova plemena - dvanaest ih na broj - i  to im je otac rekao kad ih je blagoslivljao; svakoga je od njih  blagoslovio njegovim blagoslovom.</p> 
 <p><a name="an_49:29">49:29</a> Poslije toga im dade ovu naredbu: "Naskoro ću se pridružiti  svojim precima. Sahranite me kraj mojih otaca, </p> 
 <p><a name="an_49:30">49:30</a> u spilji što  se nalazi na polju Efrona, Hetita, u spilji na polju Makpeli, nasuprot Mamri, u zemlji kanaanskoj. To je ona koju je Abraham  kupio s poljem od Hetita Efrona za mjesto sahranjivanja. </p> 
 <p><a name="an_49:31">49:31</a> Ondje  je sahranjen Abraham i njegova žena Sara; sahranjeni su ondje  Izak i njegova žena Rebeka; ondje sam ja sahranio Leu. </p> 
 <p><a name="an_49:32">49:32</a> Polje  i spilja na njemu kupljeni su od Hetita."</p> 
 <p><a name="an_49:33">49:33</a> Kad je Jakov tako naputio svoje sinove, povuče noge natrag  na postelju te izdahnu - pridruži se svojim precima.</p> 
 <p><a name="an_50:1">50:1</a> Josip se baci na oca, suzama mu oblije lice, izljubi ga. </p> 
 <p><a name="an_50:2">50:2</a> Poslije  toga Josip naredi liječnicima koji su se nalazili u njegovoj  službi da mu oca balzamiraju, i oni balzamiraše Izraela. </p> 
 <p><a name="an_50:3">50:3</a> Trebalo  je četrdeset dana: toliko, naime, traje balzamiranje. Sedamdeset  su ga dana Egipćani oplakivali. </p> 
 <p><a name="an_50:4">50:4</a> A kad je prošlo vrijeme oplakivanja, Josip reče onima u dvoru faraonovu: "Učinite mi milost i prenesite  faraonu ovo: </p> 
 <p><a name="an_50:5">50:5</a> Moj me otac zakleo govoreći: 'Kad umrem, sahrani  me u grob koji sam sebi pripravio u zemlji kanaanskoj!' Dopusti  mi da odem gore i sahranim oca, a onda ću se vratiti." </p> 
 <p><a name="an_50:6">50:6</a> Faraon  odgovori: "Otiđi gore i sahrani svoga oca kako si mu se zakleo."</p> 
 <p><a name="an_50:7">50:7</a> Tako Josip ode da sahrani oca. S njim su pošli i svi faraonovi  službenici - odličnici njegova dvora i svi dostojanstvenici egipatske  zemlje; </p> 
 <p><a name="an_50:8">50:8</a> sva Josipova obitelj, njegova braća i očeva porodica.  Jedino su u gošenskom kraju ostala njihova djeca, njihove ovce  i goveda. </p> 
 <p><a name="an_50:9">50:9</a> S njim su išla i kola i konjanici: bila je to vrlo  duga povorka.</p> 
 <p><a name="an_50:10">50:10</a> Stigavši u Goren Haatad, s onu stranu Jordana, održaše  ondje veliko i svečano naricanje. Josip održa sedmodnevnu žalost  za ocem. </p> 
 <p><a name="an_50:11">50:11</a> Kad su stanovnici te zemlje, Kanaanci, vidjeli tugovanje  u Goren Haatadu, rekoše: "To ti je svečano naricanje Egipćana!"  Zato nazovu to mjesto Abel-Misrajim. Nalazi se s onu stranu Jordana.</p> 
 <p><a name="an_50:12">50:12</a> Jakovljevi sinovi učine kako im je naredio otac: </p> 
 <p><a name="an_50:13">50:13</a> odnesu  ga u zemlju kanaansku te ga sahrane u spilji na polju Makpeli  kod Mamre, polju što ga je Abraham kupio od Hetita Efrona za  sahranjivanje. </p> 
 <p><a name="an_50:14">50:14</a> Pošto je sahranio svoga oca, Josip se vrati u Egipat  - on, njegova braća i svi koji su s njim išli da mu oca pokopaju.</p> 
 <p><a name="an_50:15">50:15</a> Kad su Josipova braća vidjela da im je otac umro, rekoše:  "Što ako je Josip na nas ljut i pokuša uzvratiti nam za sve zlo  koje smo mi njemu nanijeli?" </p> 
 <p><a name="an_50:16">50:16</a> Stoga poruče Josipu ovako: "Pred  svoju smrt tvoj je otac naredio: </p> 
 <p><a name="an_50:17">50:17</a> 'Ovako recite Josipu: Oprosti  braći svojoj zlo i grijeh što su onako okrutno prema tebi postupili.'  Oprosti, dakle, uvredu slugama Boga svoga oca!" Na te riječi  Josip brizne u plač.</p> 
 <p><a name="an_50:18">50:18</a> Tada sama njegova braća dođu k njemu, bace se preda nj  te mu reknu: "Evo nas k tebi da budemo tvoji robovi!" </p> 
 <p><a name="an_50:19">50:19</a> Josip  im odvrati: "Ne bojte se! TÓa zar sam ja namjesto Boga! </p> 
 <p><a name="an_50:20">50:20</a> Osim  toga, iako ste vi namjeravali da meni naudite, Bog je bio ono  okrenuo na dobro: da učini što se danas zbiva - da spasi život  velikom narodu. </p> 
 <p><a name="an_50:21">50:21</a> Zato se ne bojte! Ja ću se brinuti za vas  i za vašu djecu." Tako ih je smirio ljubeznim riječima.</p> 
 <p><a name="an_50:22">50:22</a> Josip ostane u Egiptu zajedno s rodom svojim i očevim.  Poživje Josip stotinu i deset godina. </p> 
 <p><a name="an_50:23">50:23</a> Tako je Josip gledao  Efrajimovu djecu do trećeg koljena; a rađala se djeca i Makiru, Manašeovu sinu, na Josipovim koljenima. </p> 
 <p><a name="an_50:24">50:24</a> Napokon reče Josip  svojoj braći: "Ja ću, evo, naskoro umrijeti. Ali će se Bog, zacijelo, sjetiti vas i odvesti vas iz ove zemlje u zemlju što ju je pod  zakletvom obećao Abrahamu, Izaku i Jakovu." </p> 
 <p><a name="an_50:25">50:25</a> Tada Josip zakune  Izraelove sinove: "Bog će se vas doista sjetiti, i tada ponesite  moje kosti odavde!"</p> 
 <p><a name="an_50:26">50:26</a> Josip umrije kad mu bijaše sto i deset godina; balzamiraše  ga i u Egiptu položiše u lijes.</p> 
 <p></p><hr>
 <center>
 <a href="exo.htm">Next: Exodus</a></center>
 </body>