<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="zac.htm">Previous</a> 
 <a href="mat.htm">Next</a> 
 </center>
 <hr>
  <h3 align="center">Croatian Bible: Malachi</h3> 
 <p><a name="an_1:1">1:1</a> Proroštvo. Riječ Gospodnja Izraelu po Malahiji.</p> 
 <p><a name="an_1:2">1:2</a> Ljubio sam vas - govori Jahve, a vi pitate: "Po čemu si nas ljubio?" Ne bijaše li Ezav brat Jakovljev? - riječ je Jahvina -</p> 
 <p><a name="an_1:3">1:3</a> ali Jakova sam zavolio, a Ezav mi omrznu: gradove mu u pustoš pretvorih, a baštinu njegovu dadoh pustinjskim šakalima.</p> 
 <p><a name="an_1:4">1:4</a> Jer, rekne li Edom: Bili smo smrvljeni, ali ćemo opet podići ruševine!" ovako kaže Jahve nad Vojskama: Neka grade oni, a ja ću razgraditi! Zvat će ih zemljom bezbožničkom i narodom na koji se Jahve srdi dovijeka! </p> 
 <p><a name="an_1:5">1:5</a> Vaše će oči vidjeti, i reći ćete: "Velik je Jahve preko granica zemlje izraelske."</p> 
 <p><a name="an_1:6">1:6</a> Sin časti oca, a sluga gospodara. Ali, ako sam ja otac, gdje je čast moja? Ako sam gospodar, gdje je strah od mene? To govori Jahve nad Vojskama vama, svećenici, koji moje ime prezirete, a pitate: "Čime smo prezreli ime tvoje?"</p> 
 <p><a name="an_1:7">1:7</a> Oskvrnjen kruh na mome prinosite žrtveniku  i još pitate: "Čime te oskvrnismo?" Time što kažete "Stol je Jahvin stvar nevažna!"</p> 
 <p><a name="an_1:8">1:8</a> A kada za žrtvu slijepu stoku prinosite,  zar to nije zlo? I kad prinosite hromo i bolesno, zar to nije zlo? Donesi takvo što svome namjesniku, hoće li biti zadovoljan i dobro te primiti? - govori Jahve nad Vojskama.</p> 
 <p><a name="an_1:9">1:9</a> Sada umilostivite lice Božje da nam se smiluje. To donose ruke vaše, hoće li vas dobro primiti? - govori Jahve nad Vojskama.</p> 
 <p><a name="an_1:10">1:10</a> O kada bi tko od vas zatvorio vrata da mi zaludu ne palite ognja na žrtveniku!  Niste mi mili - govori Jahve nad Vojskama - i ne primam žrtve iz ruke vaše.</p> 
 <p><a name="an_1:11">1:11</a> Jer od istoka do zapada veliko je ime moje među narodima, i na svakom mjestu prinosi se kad i žrtva čista Imenu mojemu, jer veliko je Ime moje među narodima - govori Jahve nad Vojskama.</p> 
 <p><a name="an_1:12">1:12</a> Ali vi ga skvrnite kada govorite: "Stol je Gospodnji okaljan  i hrana na njemu ni za što nije!"</p> 
 <p><a name="an_1:13">1:13</a> Kažete još: "Gle, šteta truda!" i prezirete ga - govori Jahve nad Vojskama. Kada dovodite stoku otetu, hromu i bolesnu, te je prinosite kao dar žrtveni, zar da to iz vaše ruke milostivo primim? - govori Jahve nad Vojskama.</p> 
 <p><a name="an_1:14">1:14</a> Proklet bio varalica koji u stadu ima ovna što mi ga je zavjetovao, a žrtvuje mi ovcu jalovicu. Jer ja sam velik kralj - govori Jahve nad Vojskama - i strašno je Ime moje među narodima.</p> 
 <p><a name="an_2:1">2:1</a> A sad vas opominjem, svećenici! </p> 
 <p><a name="an_2:2">2:2</a> Ako ne budete poslušali, ako ne budete k srcu uzeli da proslavite Ime moje - govori Jahve nad Vojskama - kletvu ću na vas svaliti i proklet ću vaš blagoslov. I već ga prokleh jer to niste k srcu uzeli.</p> 
 <p><a name="an_2:3">2:3</a> I slomit ću vam ruku, bacit ću vam u lice izmetine, izmetine vaših svetkovina, i s njima ću vas splaviti.</p> 
 <p><a name="an_2:4">2:4</a> Po tom ćete znati: to je bila moja opomena da ostane Savez moj s Levijem - govori Jahve nad Vojskama.</p> 
 <p><a name="an_2:5">2:5</a> A moj Savez s njim, to bijaše život i mir - ja sam mu ih dao: bijaše to strah - i on me se bojao, Imena se moga plašio.</p> 
 <p><a name="an_2:6">2:6</a> Zakon istine bijaše u njegovim ustima  i pakost mu ne kaljaše usana; u miru i pravičnosti hodio je sa mnom i mnoge je od grijeha odvratio.</p> 
 <p><a name="an_2:7">2:7</a> Da, usne svećenikove treba da čuvaju znanje, a iz njegovih usta treba tražiti Zakon:  ta on je glasnik Jahve nad Vojskama. </p> 
 <p><a name="an_2:8">2:8</a> Ali vi ste s puta zašli, učinili ste da se mnogi o Zakon spotiču,  raskinuli ste Savez Levijev - govori Jahve nad Vojskama.</p> 
 <p><a name="an_2:9">2:9</a> Zato učinih da vas preziru i ponizuju svi narodi jer se putova mojih vi držali niste, nego ste bili pristrani primjenjujuć Zakon. </p> 
 <p><a name="an_2:10">2:10</a> Nemamo li svi jednog Oca? Nije li nas jedan Bog stvorio? Zašto smo onda jedan drugome nevjerni  te skvrnimo Savez svojih otaca?</p> 
 <p><a name="an_2:11">2:11</a> Iznevjerio se Juda: učinili su sramotu u Izraelu i Jeruzalemu, jer Juda je oskvrnuo Svetinju, Jahvi dragu, i ženi se kćerju tuđega božanstva.</p> 
 <p><a name="an_2:12">2:12</a> Svakog tko tako učini, ma tko bio on, nek iskorijeni Jahve iz šatora Jakovljevih  i izmeđ onih koji prinose žrtvu Jahvi nad Vojskama!</p> 
 <p><a name="an_2:13">2:13</a> I ovo još vi činite: zalijevate suzama Jahvin žrtvenik tužeći i ridajući, jer on više neće da se žr  tvi prikloni, iz ruke mu vaše ona nije ugodna.</p> 
 <p><a name="an_2:14">2:14</a> I vi pitate: "Zašto?" Zato što je Jahve bio svjedok između tebe i žene mladosti tvoje kojoj si nevjeran premda ti drugarica bijaše i žena tvoga saveza.</p> 
 <p><a name="an_2:15">2:15</a> Nije li On načinio jedno jedino biće dahom životnim obdareno? A što to jedino biće traži? Božanski naraštaj! Poštuj dakle život svoj i ne budi nevjeran ženi svoje mladosti. </p> 
 <p><a name="an_2:16">2:16</a> Jer ja mrzim otpuštanje žena - govori Jahve, Bog Izraelov - i onog koji nevjerom haljine svoje kalja - govori Jahve nad Vojskama! Poštujte dakle život svoj, ne budite nevjerni!</p> 
 <p><a name="an_2:17">2:17</a> Dosađujete Jahvi svojim riječima, a pitate: "U čemu mu dosađujemo?" Time što govorite: "Svi koji zlo čine dobro su viđeni u očima Jahvinim i takvi su mu mili!" ili: "Gdje je Bog pravde?" </p> 
 <p><a name="an_3:1">3:1</a> Evo šaljem glasnika da put preda mnom pripravi. I doći će iznenada u Hram svoj Gospod koga vi tražite i anđeo Saveza koga žudite. Evo ga, dolazi već - govori Jahve nad Vojskama.</p> 
 <p><a name="an_3:2">3:2</a> Ali tko će podnijeti dan njegova dolaska  i tko će opstati kad se on pojavi? Jer on je kao oganj ljevačev i kao lužina bjeliočeva.</p> 
 <p><a name="an_3:3">3:3</a> I zasjest će kao onaj što topi srebro i pročišćava. Očistit će sinove Levijeve i pročistit će ih kao zlato i srebro, da prinose Jahvi žrtvu u pravednosti.</p> 
 <p><a name="an_3:4">3:4</a> Tad će biti draga Jahvi žrtva Judina i jeruzalemska kao u drevne dane i kao prvih godina.</p> 
 <p><a name="an_3:5">3:5</a> Doći ću k vama na sud i bit ću spreman svjedok protiv vračeva i preljubnika, protiv onih koji se lažno kunu, protiv onih koji zakidaju plaću radniku, udovici i siroti, protiv onih koji gaze pravo stranaca i mene se ne boje - govori Jahve nad Vojskama.</p> 
 <p><a name="an_3:6">3:6</a> Jer ja, Jahve, ne mijenjam se, a vi se, sinovi Jakovljevi, mijenjate bez prestanka!</p> 
 <p><a name="an_3:7">3:7</a> Od vremena svojih otaca odstupate od mojih uredaba i ne čuvate ih. Vratite se meni, a ja ću se vratiti vama - govori Jahve nad Vojskama. Pitate: "Kako da se vratimo?"</p> 
 <p><a name="an_3:8">3:8</a> Smije li čovjek prikraćivati Boga? A vi mene prikraćujete. I pitate: "U čemu te prikratismo?" U desetini i u prinosu.</p> 
 <p><a name="an_3:9">3:9</a> Udareni ste prokletstvom jer me prikraćujete vi, sav narod!</p> 
 <p><a name="an_3:10">3:10</a> Donesite čitavu desetinu u riznicu da u mojoj kući bude hrane. Tada me iskušajte - govori Jahve nad Vojskama - neću li vam otvoriti ustave nebeske i neću li izliti na vas punom mjerom blagoslov,</p> 
 <p><a name="an_3:11">3:11</a> neću li zbog vas zaprijetit skakavcu da vam više ne kvari usjeva i da vam ne bude nerodna loza u polju - govori Jahve nad Vojskama.</p> 
 <p><a name="an_3:12">3:12</a> Svi će vas narodi tad držati sretnima,  jer ćete biti zemlja blaženstva - govori Jahve nad Vojskama.</p> 
 <p><a name="an_3:13">3:13</a> Teške su besjede vaše protiv mene - govori Jahve.</p> 
 <p><a name="an_3:14">3:14</a> Vi ipak pitate: "Što smo između sebe govorili protiv tebe?" Govorili ste: "Zaludu je Bogu služiti i kakva je korist što njegove čuvamo propise i žalosni hodimo pred Jahvom nad Vojskama.</p> 
 <p><a name="an_3:15">3:15</a> Odsad ćemo sretnim zvati oholice: napreduju oni koji zlo čine, i premda Boga iskušavaju, izvuku se!"</p> 
 <p><a name="an_3:16">3:16</a> Ali kad se razgovaraju oni koji se Boga boje, Jahve pazi, sluša ih, i to se pred njim piše u knjigu spomenicu  u korist onih koji se boje Jahve i štuju Ime njegovo.</p> 
 <p><a name="an_3:17">3:17</a> Moji će biti, moja stečevina - govori Jahve nad Vojskama. U Dan koji spremam bit ću im milostiv kao što je milostiv otac sinu koji mu služi.</p> 
 <p><a name="an_3:18">3:18</a> I tada ćete opet razlikovati pravednika od grešnika, onoga koji služi Bogu od onoga koji mu ne služi.</p> 
 <p><a name="an_3:19">3:19</a> Jer evo dan dolazi poput peći užaren; oholi i zlikovci bit će kao strnjika: dan koji se bliži spalit će ih - govori Jahve nad Vojskama - da im neće ostati ni korijena ni grančice. </p> 
 <p><a name="an_3:20">3:20</a> A vama koji se Imena moga bojite sunce pravde će ogranuti sa zdravljem u zrakama, i vi ćete izlaziti poskakujući kao telad na pašu.</p> 
 <p><a name="an_3:21">3:21</a> I gazit ćete bezbožnike kao prah pod nogama u dan koji spremam" - govori Jahve nad Vojskama.</p> 
 <p><a name="an_3:22">3:22</a> "Spomenite se Zakona Mojsija, sluge moga, kome sam na  Horebu propisao zakone i uredbe za sav Izrael.</p> 
 <p><a name="an_3:23">3:23</a> Evo, poslat ću vam proroka Iliju prije nego dođe Dan Jahvin, dan velik i strašan.</p> 
 <p><a name="an_3:24">3:24</a> On će obratiti srce otaca k sinovima, a srce sinova k ocima, da ne dođem i ne udarim prokletstvom zemlju."</p> 
 <p></p><hr>
 <center>
 <a href="mat.htm">Next: Matthew</a></center>
 </body>