<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="hos.htm">Previous</a> 
 <a href="amo.htm">Next</a> 
 </center>
 <hr>
  <h3 align="center">Croatian Bible: Joel</h3> 
 <p><a name="an_1:1">1:1</a> Riječ Jahvina koja dođe Joelu, sinu Petuelovu.</p> 
 <p><a name="an_1:2">1:2</a> Čujte ovo, starci, počujte, svi žitelji zemlje! Je li ovakvo što ikad bilo u vaše dane il' u dane vaših otaca?</p> 
 <p><a name="an_1:3">1:3</a> Recite ovo svojim sinovima, vaši sinovi svojim sinovima, a njihovi sinovi potonjem koljenu.</p> 
 <p><a name="an_1:4">1:4</a> Što ostavi šaška, proždrije skakavac, što ostavi skakavac, proždrije gusjenica, što ostavi gusjenica, proždrije ljupilac.</p> 
 <p><a name="an_1:5">1:5</a> Probudite se, pijanice, i plačite! Sve vinopije, tužite za novim vinom: iz usta vam je oteto.</p> 
 <p><a name="an_1:6">1:6</a> Jer prekri moju zemlju narod moćan i bezbrojan; zubi su mu kao zubi lavlji, očnjaci mu kao u lavice.</p> 
 <p><a name="an_1:7">1:7</a> Opustoši mi lozu vinovu i polomi smokve moje; oguli ih i razbaca, grane su im pobijeljele.</p> 
 <p><a name="an_1:8">1:8</a> Plačite k'o djevica odjevena u kostrijet za zaručnikom svojim.</p> 
 <p><a name="an_1:9">1:9</a> Nestade prinosnice i ljevanice iz Doma Jahvina. Tuže svećenici, sluge Jahvine.</p> 
 <p><a name="an_1:10">1:10</a> Opustošeno polje, zemlja poharana. Poharano žito, vino propade, presahnu ulje.</p> 
 <p><a name="an_1:11">1:11</a> Tugujte, težaci, kukajte, vinogradari, za pšenicom i za ječmom, jer propade žetva poljska.</p> 
 <p><a name="an_1:12">1:12</a> Loza usahnu, uvenu smokva, mogranj, palma i jabuka: svako se drvo poljsko sasuši. Da, nestade radosti između sinova ljudskih.</p> 
 <p><a name="an_1:13">1:13</a> Svećenici, opašite kostrijet i tužite! Službenici žrtvenika, naričite! Dođite, prenoćite u kostrijeti, službenici Boga mojeg! Jer iz Doma Boga našeg nesta prinosnice i ljevanice!</p> 
 <p><a name="an_1:14">1:14</a> Naredite sveti post, proglasite zbor svečani; starješine, saberite sve stanovnike zemlje u kuću Jahve, Boga svojeg. Zavapijte Jahvi:</p> 
 <p><a name="an_1:15">1:15</a> "Jao dana!" Jer Jahvin dan je blizu i dolazi k'o pohara od Svevišnjeg.</p> 
 <p><a name="an_1:16">1:16</a> Ne iščeznu li hrana pred našim očima? Nije li nestalo radosti i sreće iz Doma Boga našega?</p> 
 <p><a name="an_1:17">1:17</a> Istrunu zrnje pod grudama; puste su žitnice, porušene spreme jer žita nesta.</p> 
 <p><a name="an_1:18">1:18</a> Kako li stoka uzdiše! Krda goveda podivljala lutaju jer im nema paše. Čak i stada ovaca kaznu podnose.</p> 
 <p><a name="an_1:19">1:19</a> Tebi, Jahve, vapijem: oganj popali pašnjake pustinjske, plamen sažga sva stabla poljska.</p> 
 <p><a name="an_1:20">1:20</a> Čak i zvijeri čeznu za tobom, jer presušiše potoci, oganj popali pašnjake pustinjske.</p> 
 <p><a name="an_2:1">2:1</a> Trubite u trubu na Sionu! Dižite uzbunu na svetoj mi gori! Neka svi stanovnici zemlje dršću, jer dolazi Jahvin dan. Da, on je blizu.</p> 
 <p><a name="an_2:2">2:2</a> Dan pun mraka i tmine, dan oblačan i crn. K'o zora po gorama se prostire narod jak i mnogobrojan, kakva ne bje nikad prije, niti će ga igda biti do vremena najdaljih.</p> 
 <p><a name="an_2:3">2:3</a> Pred njim oganj proždire, za njim plamen guta. Zemlja je k'o vrt rajski pred njim, a za njim pustinja tužna. Ništa mu ne umiče.</p> 
 <p><a name="an_2:4">2:4</a> Nalik su na konje, jure poput konjanika.</p> 
 <p><a name="an_2:5">2:5</a> Buče kao bojna kola, po gorskim vrhuncima skaču, pucketaju k'o plamen ognjeni kad strnjiku proždire, kao vojska jaka u bojnome redu.</p> 
 <p><a name="an_2:6">2:6</a> Pred njima narodi dršću i svako lice problijedi.</p> 
 <p><a name="an_2:7">2:7</a> Skaču k'o junaci, k'o ratnici se na zidove penju. Svaki ide pravo naprijed, ne odstupa od svog puta.</p> 
 <p><a name="an_2:8">2:8</a> Ne tiskaju jedan drugog, već svak' ide svojom stazom. Padaju od strijela ne kidajuć' redova.</p> 
 <p><a name="an_2:9">2:9</a> Na grad navaljuju, na zidine skaču, penju se na kuće i kroz okna ulaze poput lupeža.</p> 
 <p><a name="an_2:10">2:10</a> Pred njima se zemlja trese, nebo podrhtava, sunce, mjesec mrčaju, zvijezdama se trne sjaj.</p> 
 <p><a name="an_2:11">2:11</a> I Jahve glas svoj šalje pred vojsku svoju. I odista, tabor mu je silno velik, zapovijedi njegove moćan izvršitelj. Da, velik je Jahvin dan i vrlo strašan. Tko će ga podnijeti?</p> 
 <p><a name="an_2:12">2:12</a> "Al' i sada - riječ je Jahvina - vratite se k meni svim srcem svojim posteć', plačuć' i kukajuć'."</p> 
 <p><a name="an_2:13">2:13</a> Razderite srca, a ne halje svoje! Vratite se Jahvi, Bogu svome, jer on je nježnost sama i milosrđe, spor na ljutnju, a bogat dobrotom, on se nad zlom ražali.</p> 
 <p><a name="an_2:14">2:14</a> Tko zna neće li se opet ražaliti, neće li blagoslov ostaviti za sobom! Prinose i ljevanice Jahvi, Bogu našemu!</p> 
 <p><a name="an_2:15">2:15</a> Trubite u trubu na Sionu! Sveti post naredite, oglasite zbor svečani,</p> 
 <p><a name="an_2:16">2:16</a> narod saberite, posvetite zbor. Saberite starce, sakupite djecu, čak i nejač na prsima. Neka ženik iziđe iz svadbene sobe a nevjesta iz odaje.</p> 
 <p><a name="an_2:17">2:17</a> Između trijema i žrtvenika neka tuže svećenici, sluge Jahvine. Neka mole: "Smiluj se, Jahve, svojem narodu! Ne prepusti baštine svoje sramoti, poruzi naroda. Zašto da se kaže među narodima: Gdje im je Bog?"</p> 
 <p><a name="an_2:18">2:18</a> Tad Jahve, ljubomoran na zemlju svoju, smilova se svom narodu.</p> 
 <p><a name="an_2:19">2:19</a> Odgovori Jahve svojem narodu: "Šaljem vam, evo, žita, vina i ulja da se njime nasitite. Nikad više neću pustiti da budete na sramotu narodima.</p> 
 <p><a name="an_2:20">2:20</a> Protjerat ću Sjevernjaka od vas daleko, odagnat ga u zemlju suhu i pustu, prethodnicu u Istočno more, zalaznicu u Zapadno more. Dići će se njegov smrad, dizat će se trulež njegova." (Jer učini stvari velike.)</p> 
 <p><a name="an_2:21">2:21</a> O zemljo, ne boj se! Budi sretna, raduj se, jer Jahve učini djela velika.</p> 
 <p><a name="an_2:22">2:22</a> Zvijeri poljske, ne bojte se; pašnjaci u pustinji opet se zelene, voćke daju rod, smokva i loza nose izobila.</p> 
 <p><a name="an_2:23">2:23</a> Sinovi sionski, radujte se, u Jahvi se veselite, svojem Bogu; jer vam daje kišu jesensku u pravoj mjeri, izli na vas kišu, jesensku i proljetnu kišu kao nekoć.</p> 
 <p><a name="an_2:24">2:24</a> Gumna će biti puna žita, kace će se prelijevati od vina i ulja.</p> 
 <p><a name="an_2:25">2:25</a> "Nadoknadit ću vam godine koje izjedoše skakavac, gusjenica, ljupilac i šaška, silna vojska moja što je poslah na vas."</p> 
 <p><a name="an_2:26">2:26</a> Jest ćete izobila, jest ćete do sita, slavit ćete ime Jahve, svojeg Boga, koji je s vama čudesno postupao. ("Moj se narod neće postidjeti nikad više.")</p> 
 <p><a name="an_2:27">2:27</a> "Znat ćete da sam posred Izraela, da sam ja Jahve, vaš Bog, i nitko više. Moj se narod neće postidjeti nikad više."</p> 
 <p><a name="an_3:1">3:1</a> "Poslije ovoga izlit ću Duha svoga na svako tijelo, i proricat će vaši sinovi i kćeri, vaši će starci sanjati sne, a vaši mladići gledati viđenja.</p> 
 <p><a name="an_3:2">3:2</a> Čak ću i na sluge i sluškinje izliti Duha svojeg u dane one.</p> 
 <p><a name="an_3:3">3:3</a> Pokazat ću znamenja na nebu i zemlji, krv i oganj i stupove dima."</p> 
 <p><a name="an_3:4">3:4</a> Sunce će se prometnut' u tminu a mjesec u krv, prije nego svane Jahvin dan, velik i strašan.</p> 
 <p><a name="an_3:5">3:5</a> Svi što prizivaju ime Jahvino spašeni će biti, jer će na brdu Sionu i u Jeruzalemu biti spasenje, kao što Jahve reče, a među preživjelima oni koje Jahve pozove.</p> 
 <p><a name="an_4:1">4:1</a> "Jer, gle, u one dane i u ono vrijeme, kad okrenem udes Judeji i Jeruzalemu,</p> 
 <p><a name="an_4:2">4:2</a> sakupit ću sve narode i povesti ih u dolinu Jošafat. Ondje ću im suditi zbog Izraela, naroda mog i moje baštine, koju rastjeraše među narode i razdijeliše moju zemlju među se.</p> 
 <p><a name="an_4:3">4:3</a> Baciše ždrijeb za moj narod; davali su dječake za bludnice, djevojke prodavali za vino i pili."</p> 
 <p><a name="an_4:4">4:4</a> "I vi, Tire i Sidone, što hoćete od mene? I vi, filistejski kraljevi? Želite li mi se osvetiti? Ako se budete svetili meni, osveta će brzo na vaše glave.</p> 
 <p><a name="an_4:5">4:5</a> Na vas što mi oteste srebro i zlato, što odnesoste bogate mi riznice u svoje hramove,</p> 
 <p><a name="an_4:6">4:6</a> na vas koji prodavaste Grcima sinove Jude i Jeruzalema da biste ih otjerali od domovine njihove.</p> 
 <p><a name="an_4:7">4:7</a> Gle, ja ih kanim dići s mjesta gdje god ih prodaste, i učinit ću da vam zločin vaš padne na glave.</p> 
 <p><a name="an_4:8">4:8</a> Prodat ću vaše sinove i kćeri sinovima Judinim, a oni će ih prodat' Sabejcima, daleku narodu. Jer Jahve reče!"</p> 
 <p><a name="an_4:9">4:9</a> Razglasite ovo među narodima! Posvetite se za rat! Dižite junake! Naprijed, navalite, svi ratnici!</p> 
 <p><a name="an_4:10">4:10</a> Prekujte raonike u mačeve, kosire u koplja, nek' slabić kaže: "Junak sam!"</p> 
 <p><a name="an_4:11">4:11</a> Pohitajte i dođite, svi okolni narodi, i ondje se saberite! (Jahve, onamo pošalji svoje junake!)</p> 
 <p><a name="an_4:12">4:12</a> "Budite se, narodi, stupajte u Dolinu Jošafat, jer ću ondje sjesti da sudim svim okolnim narodima.</p> 
 <p><a name="an_4:13">4:13</a> Hvatajte se srpa: ljetina je zrela. Ustanite, siđite: tijesak je pun, prelijevaju se kace, jer je velika zloća njihova."</p> 
 <p><a name="an_4:14">4:14</a> Mnoštvo, mnoštvo u Dolini Odluke! Da, blizu je dan Jahvin u Dolini Odluke!</p> 
 <p><a name="an_4:15">4:15</a> Sunce i mjesec pomrčaše, zvijezde potamnješe.</p> 
 <p><a name="an_4:16">4:16</a> Jahve grmi sa Siona, glas diže iz Jeruzalema; nebo se i zemlja tresu. Ali je Jahve utočište svome narodu i zaštita sinovima Izraela.</p> 
 <p><a name="an_4:17">4:17</a> "Znat ćete tada da sam ja Jahve vaš Bog što stoluje na Sionu, svetoj gori svojoj. Jeruzalem će biti svetište, tuđinac više neće kroza nj proći."</p> 
 <p><a name="an_4:18">4:18</a> Kad dođe taj dan, kapat će gore moštom, iz bregova će brizgati mlijeko, kroza sva korita riječna u Judeji voda će proteći. Vrelo će šiknuti iz kuće Jahvine da natopi Dolinu sitimsku.</p> 
 <p><a name="an_4:19">4:19</a> Egipat će opustjeti, Edom će postati beživotna pustinja zbog nasilja učinjena sinovima Judinim, jer proliše krv nevinu u njihovoj zemlji.</p> 
 <p><a name="an_4:20">4:20</a> Judeja će dovijek biti naseljena i Jeruzalem u sva koljena.</p> 
 <p><a name="an_4:21">4:21</a> "Osvetit ću krv njihovu za koju se nisam još osvetio." Jahve će dići Dom svoj na Sionu.</p> 
 <p></p><hr>
 <center>
 <a href="amo.htm">Next: Amos</a></center>
 </body>