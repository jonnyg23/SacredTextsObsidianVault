<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="hab.htm">Previous</a> 
 <a href="hag.htm">Next</a> 
 </center>
 <hr>
  <h3 align="center">Croatian Bible: Zephaniah</h3> 
 <p><a name="an_1:1">1:1</a> Riječ Jahvina upućena Sefaniji, sinu Kušija, sina Gedalijina, sina Amarjina, sina Ezekijina, u vrijeme Jošije, sina Amonova, kralja judejskoga.</p> 
 <p><a name="an_1:2">1:2</a> "Da, sve ću zbrisati s lica zemlje" - riječ je Jahvina!</p> 
 <p><a name="an_1:3">1:3</a> "Izbrisat ću ljude i zvijeri, ptice nebeske i ribe morske, učinit ću da padnu bezbožnici, istrijebit ću ljude s lica zemlje" - riječ je Jahvina!</p> 
 <p><a name="an_1:4">1:4</a> "Podignut ću ruku na Judu i na sve stanovnike Jeruzalema i istrijebit ću iz ovoga mjesta ostatak Baalov, ime služitelja idolskih sa svećenicima njegovim;</p> 
 <p><a name="an_1:5">1:5</a> one koji se klanjaju na krovovima vojsci nebeskoj, one koji se klanjaju pred Jahvom a zaklinju se Milkomom;</p> 
 <p><a name="an_1:6">1:6</a> one koji su se odmetnuli od Jahve, koji ne traže Jahvu i nimalo za nj ne mare."</p> 
 <p><a name="an_1:7">1:7</a> Tišina pred Jahvom Gospodom, jer je dan Jahvin blizu! Da, Jahve je prigotovio žrtvu, posvetio je svoje uzvanike.</p> 
 <p><a name="an_1:8">1:8</a> "U dan žrtve Jahvine, kaznit ću knezove, sinove kraljeve, i sve koji se oblače na način tuđinski.</p> 
 <p><a name="an_1:9">1:9</a> Kaznit ću u taj dan sve koji preko praga poskakuju, koji Dom Gospodara svojega pune nasiljem i prijevarom."</p> 
 <p><a name="an_1:10">1:10</a> "U onaj dan" - riječ je Jahvina - "vapaj će se podići od Ribljih vrata, urlici iz novog dijela grada, silna lomljavina sa brežuljaka.</p> 
 <p><a name="an_1:11">1:11</a> Kukajte, stanovnici makteški, jer je satrt sav narod kanaanski, zbrisani su svi mjerači srebra.</p> 
 <p><a name="an_1:12">1:12</a> I u to vrijeme pretražit ću Jeruzalem sa zubljama i pohodit ću kaznom ljude koji miruju na svojoj vinskoj droždini i u svom srcu govore: 'Jahve ne može učiniti ni dobro ni zlo.'"</p> 
 <p><a name="an_1:13">1:13</a> Blago njihovo bit će prepušteno pljački, njihove kuće pustošenju. Oni su gradili kuće - neće u njima stanovati; sadili su vinograde - iz njih vina neće piti.</p> 
 <p><a name="an_1:14">1:14</a> Blizu je dan Jahvin, veliki! Blizu je i žurno dolazi! Gorak je glas dana Jahvina: tada će i junak zajaukati.</p> 
 <p><a name="an_1:15">1:15</a> Dan gnjeva, onaj dan! Dan tjeskobe i nevolje! Dan užasa i pustošenja! Dan pomrčine i naoblake! Dan tmina i magluština!</p> 
 <p><a name="an_1:16">1:16</a> Dan trubljavine i bojne vike na gradove utvrđene i na visoka kruništa.</p> 
 <p><a name="an_1:17">1:17</a> "Prepustit ću ljude nevoljama i vrludat će kao slijepci (jer su protiv Jahve sagriješili), krv će se njihova prosuti kao prašina, njihova trupla bit će bačena kao smeće.</p> 
 <p><a name="an_1:18">1:18</a> Ni njihovo srebro ni njihovo zlato neće ih spasiti." U dan gnjeva Jahvina oganj njegove revnosti svu će zemlju sažeći. Jer on će uništiti, zatrti sve stanovnike zemlje.</p> 
 <p><a name="an_2:1">2:1</a> Saberite se, skupite, narode bestidni</p> 
 <p><a name="an_2:2">2:2</a> prije nego budete izgnani kao pljeva koja se u dan rasprši, prije nego stigne na vas plamen i gnjev Jahvin, prije nego stigne na vas dan gnjeva Jahvina.</p> 
 <p><a name="an_2:3">2:3</a> Tražite Jahvu, svi skromni na zemlji, svi koji izvršavate odredbe njegove! Tražite pravdu, tražite poniznost: vi ćete možda biti zaštićeni u dan gnjeva Jahvina.</p> 
 <p><a name="an_2:4">2:4</a> Da, Gaza će postati pustinja, Aškelon pustoš. Ašdod u puklo podne bit će izgnan, Ekron iz temelja iščupan.</p> 
 <p><a name="an_2:5">2:5</a> Teško stanovnicima obale morske, narodu kretskome! Evo riječi Jahvine protivu vas: "Ja ću te poniziti, zemljo Filistejaca, uništit ću te, istrijebit ću sve tvoje stanovnike!</p> 
 <p><a name="an_2:6">2:6</a> I postat ćeš ispaša, pasište pastirsko i ograda za stado."</p> 
 <p><a name="an_2:7">2:7</a> I taj kraj pripast će u dio Ostatku doma Judina; tu će oni izvoditi blago na pašu; uvečer se odmarati u kućama aškelonskim, jer će ih pohoditi Jahve, Bog njihov, i on će promijeniti sudbinu njihovu.</p> 
 <p><a name="an_2:8">2:8</a> Čuo sam uvredu Moabovu i podrugivanja sinova Amonovih kad su vrijeđali moj narod i ponosili se zemljištem svojim.</p> 
 <p><a name="an_2:9">2:9</a> "Zato, života mi moga!" - riječ je Jahve nad Vojskama, Boga Izraelova: "Moab će postati kao Sodoma i sinovi Amonovi kao Gomora: polje obraslo koprivom, hrpa soli pustoš dovijeka. Ostatak moga naroda oplijenit će ih, preostatak moga naroda zaposjest će ih."</p> 
 <p><a name="an_2:10">2:10</a> To će biti cijena za njihovu oholost jer su se uznosili i rugali narodu Jahve nad Vojskama.</p> 
 <p><a name="an_2:11">2:11</a> Za njih će Jahve biti strašan: kad uništi sve bogove zemaljske, pred njim će se pokloniti - svaki na svojoj zemlji - svi otoci naroda.</p> 
 <p><a name="an_2:12">2:12</a> I vi, Etiopljani: "Vi ćete biti probijeni mojim mačem."</p> 
 <p><a name="an_2:13">2:13</a> Zatim će svoju ruku dići protiv Sjevera i razrušit će zemlju asirsku, od Ninive će pustoš učiniti, suhu pustoš kao pustinja.</p> 
 <p><a name="an_2:14">2:14</a> Usred nje će stado ležati, zvijeri svakojake; čaplje i pelikani počivat će noću na glavicama stupova, sova će hukati na prozoru, gavran graktati na pragu.</p> 
 <p><a name="an_2:15">2:15</a> To li je veseli grad koji je stolovao u miru, koji je u svom srcu govorio: "Ja, i jedino ja!" Gledaj! Postade razvalina, brlog zvjerinji! Svi koji pokraj njega prolaze zvižde i mašu rukama.</p> 
 <p><a name="an_3:1">3:1</a> Teško nepokornom, okaljanom, nasilničkom gradu!</p> 
 <p><a name="an_3:2">3:2</a> On nikada nije čuo poziva, nikada nije prihvatio pouku; Jahvi on se nikada nije povjerio; svome Bogu nije se nikada približio.</p> 
 <p><a name="an_3:3">3:3</a> Njegovi su knezovi usred njega - lavovi koji riču; njegovi su suci - vuci večernji koji do jutra nisu kosti glodali;</p> 
 <p><a name="an_3:4">3:4</a> proroci su njegovi - razmetljivci, puki lažljivci, svećenici njegovi skvrne Svetište, krše Zakon.</p> 
 <p><a name="an_3:5">3:5</a> Usred njega, Jahve je pravedan - on ne čini nepravde; svako jutro iznosi svoju pravicu, u praskozorje ne izostaje; ali bezbožnik srama ne poznaje.</p> 
 <p><a name="an_3:6">3:6</a> "Uništio sam narode, razorena su kruništa kula njihovih, poharao sam njihove ulice: nema više prolaznika! Razoreni su njihovi gradovi: nema ljudi, nema stanovnika!</p> 
 <p><a name="an_3:7">3:7</a> Govorio sam: 'Ti ćeš se mene ipak bojati, prigrlit ćeš pouku; u njihovim očima ne mogu nestati toliki moji pohodi.' Ali ne! - oni su žurno pokvarili sva djela svoja.</p> 
 <p><a name="an_3:8">3:8</a> Zato mene čekajte - riječ je Jahvina - do dana kad ustanem kao tužilac; jer ja sam odredio da se sakupe narodi, da se saberu kraljevstva, da na vas gnjev svoj izlijem, svu gorčinu svoje srdžbe: u vatri moje ljubomore bit će sva zemlja sažgana.</p> 
 <p><a name="an_3:9">3:9</a> Dat ću narodima čiste usne, da svi mogu zazivati ime Jahvino i služiti mu jednodušno.</p> 
 <p><a name="an_3:10">3:10</a> S druge obale rijeka etiopskih prinosit će mi žrtvene darove moji štovaoci.</p> 
 <p><a name="an_3:11">3:11</a> U onaj dan nećeš se sramiti svih svojih nedjela koja si protiv mene počinio, jer ću ukloniti iz tebe tvoje ohole hvalisavce; i nećeš se više šepiriti na Svetoj gori mojoj,</p> 
 <p><a name="an_3:12">3:12</a> jer ću pustiti da u tebi opstane samo skroman i čedan narod, i u imenu Jahvinu tražit će okrilje</p> 
 <p><a name="an_3:13">3:13</a> Ostatak Izraelov. Oni neće više činiti nepravdu, neće više govoriti laži; u njihovim ustima neće se više naći jezik prijevarni. Moći će pasti i odmarati se, i nitko im neće smetati."</p> 
 <p><a name="an_3:14">3:14</a> Klikći od radosti, Kćeri sionska, viči od veselja, Izraele! Veseli se i raduj se iz sveg srca, Kćeri jeruzalemska!</p> 
 <p><a name="an_3:15">3:15</a> Jahve te riješio tvoje osude, neprijatelje tvoje uklonio! Jahve, kralj Izraelov, u sredini je tvojoj! Ne boj se više zla!</p> 
 <p><a name="an_3:16">3:16</a> U onaj dan reći će se Jeruzalemu: "Ne boj se, Sione! Neka ti ne klonu ruke!</p> 
 <p><a name="an_3:17">3:17</a> Jahve, Bog tvoj, u sredini je tvojoj, silni spasitelj! On će se radovati tebi pun veselja, obnovit će ti svoju ljubav, kliktat će nad tobom radosno</p> 
 <p><a name="an_3:18">3:18</a> kao u dan svečani. Odvratio sam od tebe nevolju da na sebi više ne nosiš sramotu.</p> 
 <p><a name="an_3:19">3:19</a> Evo svladavam sve tvoje tlačitelje. U ono vrijeme izbavit ću sve hrome, sabrat ću prognane, pribavit im hvalu i diku po svoj zemlji gdje ih sramota bijaše dopala.</p> 
 <p><a name="an_3:20">3:20</a> U ono vrijeme ja ću vas dovesti, u ono vrijeme ja ću vas sabrati! Tada ću vam dati hvalu i diku među narodima zemlje, kad okrenem vašu sudbinu pred vašim očima" - govori Jahve.</p> 
 <p></p><hr>
 <center>
 <a href="hag.htm">Next: Haggai</a></center>
 </body>