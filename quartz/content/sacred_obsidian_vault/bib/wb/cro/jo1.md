<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="pe2.htm">Previous</a> 
 <a href="jo2.htm">Next</a> 
 </center>
 <hr>
  <h3 align="center">Croatian Bible: 1 John</h3> 
 <p><a name="an_1:1">1:1</a> Što bijaše od početka, što smo čuli, što smo vidjeli očima svojim, što razmotrismo i ruke naše opipaše o Riječi, Životu -</p> 
 <p><a name="an_1:2">1:2</a> da, Život se očitova, i vidjeli smo i svjedočimo, i navješćujemo vam Život vječni, koji bijaše kod Oca i očitova se nama -</p> 
 <p><a name="an_1:3">1:3</a> što smo vidjeli i čuli, navješćujemo i vama da i vi imate zajedništvo s nama. A naše je zajedništvo s Ocem i sa Sinom njegovim Isusom Kristom.</p> 
 <p><a name="an_1:4">1:4</a> I to vam pišemo da radost naša bude potpuna.</p> 
 <p><a name="an_1:5">1:5</a> A ovo je navještaj koji smo čuli od njega i navješćujemo vama: Bog je svjetlost i tame u njemu nema nikakve!</p> 
 <p><a name="an_1:6">1:6</a> Reknemo li da imamo zajedništvo s njim, a u tami hodimo, lažemo i ne činimo istine.</p> 
 <p><a name="an_1:7">1:7</a> Ako u svjetlosti hodimo, kao što je on u svjetlosti, imamo zajedništvo jedni s drugima i krv Isusa, Sina njegova, čisti nas od svakoga grijeha.</p> 
 <p><a name="an_1:8">1:8</a> Reknemo li da grijeha nemamo, sami sebe varamo i istine nema u nama.</p> 
 <p><a name="an_1:9">1:9</a> Ako priznamo grijehe svoje, vjeran je on i pravedan: otpustit će nam grijehe i očistiti nas od svake nepravde.</p> 
 <p><a name="an_1:10">1:10</a> Reknemo li da nismo zgriješili, pravimo ga lašcem i riječi njegove nema u nama.</p> 
 <p><a name="an_2:1">2:1</a> Dječice moja, ovo vam pišem da ne griješite. Ako tko i sagriješi, zagovornika imamo kod Oca - Isusa Krista, Pravednika.</p> 
 <p><a name="an_2:2">2:2</a> On je pomirnica za grijeha naše, i ne samo naše, nego i svega svijeta.</p> 
 <p><a name="an_2:3">2:3</a> I po ovom znamo da ga poznajemo: ako zapovijedi njegove čuvamo.</p> 
 <p><a name="an_2:4">2:4</a> Tko veli: "Poznajem ga", a zapovijedi njegovih ne čuva, lažac je, u njemu nema istine.</p> 
 <p><a name="an_2:5">2:5</a> A tko čuva riječ njegovu, u njemu je zaista savršena ljubav Božja. Po tom znamo da smo u njemu.</p> 
 <p><a name="an_2:6">2:6</a> Tko veli da u njemu ostaje, valja mu ići putom kojim je on hodio.</p> 
 <p><a name="an_2:7">2:7</a> Ljubljeni, pišem vam ne novu zapovijed, nego staru zapovijed, koju ste imali od početka. Ta stara zapovijed jest riječ koju ste čuli.</p> 
 <p><a name="an_2:8">2:8</a> A opet, novu vam zapovijed pišem - obistinjuje se u njemu i vama - jer tama prolazi, svjetlost istinita već svijetli.</p> 
 <p><a name="an_2:9">2:9</a> Tko veli da je u svjetlosti, a mrzi brata svojega, u tami je sve do sada.</p> 
 <p><a name="an_2:10">2:10</a> Tko ljubi brata svojega, u svjetlosti ostaje i sablazni u njemu nema.</p> 
 <p><a name="an_2:11">2:11</a> A tko mrzi brata svojega, u tami je, u tami hodi i ne zna kamo ide jer mu tama zaslijepi oči.</p> 
 <p><a name="an_2:12">2:12</a> Pišem vama, dječice, jer su vam grijesi oprošteni po njegovu imenu.</p> 
 <p><a name="an_2:13">2:13</a> Pišem vama, oci, jer upoznaste onoga koji je od početka. Pišem vama, mladići, jer ste pobijedili Zloga.</p> 
 <p><a name="an_2:14">2:14</a> Napisah vama, djeco, jer upoznaste Oca. Napisah vama, oci, jer upoznaste onoga koji je od početka. Napisah vama, mladići, jer ste jaki i riječ Božja u vama ostaje i pobijedili ste Zloga.</p> 
 <p><a name="an_2:15">2:15</a> Ne ljubite svijeta ni što je u svijetu. Ako tko ljubi svijet, nema u njemu ljubavi Očeve.</p> 
 <p><a name="an_2:16">2:16</a> Jer što je god svjetovno - požuda tijela, i požuda očiju, i oholost života - nije od Oca, nego od svijeta.</p> 
 <p><a name="an_2:17">2:17</a> Svijet prolazi i požuda njegova, a tko čini volju Božju, ostaje dovijeka.</p> 
 <p><a name="an_2:18">2:18</a> Djeco, posljednji je čas! I, kako ste čuli, dolazi Antikrist. I sad su se već mnogi antikristi pojavili. Odatle znamo da je posljednji čas.</p> 
 <p><a name="an_2:19">2:19</a> Od nas iziđoše, ali ne bijahu od nas. Jer kad bi bili od nas, ostali bi s nama; ali neka se očituje da nisu od nas.</p> 
 <p><a name="an_2:20">2:20</a> A vi imate Pomazanje od Svetoga, i znanje svi imate.</p> 
 <p><a name="an_2:21">2:21</a> Ne pisah vam zato što ne biste znali istine, nego jer je znate i jer znate da nikakva laž nije od istine.</p> 
 <p><a name="an_2:22">2:22</a> Tko je lažac, ako ne onaj koji tvrdi da Isus nije Krist? Antikrist je onaj </p> 
 <p><a name="an_2:23">2:23</a> tko niječe Oca i Sina. Svaki koji niječe Sina, nema ni Oca, a tko priznaje Sina, ima i Oca.</p> 
 <p><a name="an_2:24">2:24</a> A vi - što čuste od početka, u vama nek ostane. Ako u vama ostane što čuste od početka, i vi ćete ostati u Sinu i Ocu.</p> 
 <p><a name="an_2:25">2:25</a> A ovo je obećanje koje nam on obeća: život vječni.</p> 
 <p><a name="an_2:26">2:26</a> Ovo vam napisah o onima koji vas zavode.</p> 
 <p><a name="an_2:27">2:27</a> A vi - Pomazanje koje primiste od njega u vama ostaje i ne treba da vas itko poučava. Nego njegovo vas Pomazanje uči o svemu, a istinito je i nije laž, pa kao što vas je ono naučilo, ostanite u Njemu.</p> 
 <p><a name="an_2:28">2:28</a> I sada, dječice, ostanite u njemu da budemo puni pouzdanja kad se pojavi te se ne postidimo pred njim o njegovu dolasku.</p> 
 <p><a name="an_2:29">2:29</a> Ako znate da je on Pravednik, znate i da je svaki koji čini pravdu od njega rođen.</p> 
 <p><a name="an_3:1">3:1</a> Gledajte  koliku nam je ljubav darovao Otac: djeca se Božja zovemo, i jesmo. A svijet nas ne poznaje zato što ne poznaje njega.</p> 
 <p><a name="an_3:2">3:2</a> Ljubljeni, sad smo djeca Božja i još se ne očitova što ćemo biti. Znamo: kad se očituje, bit ćemo njemu slični, jer vidjet ćemo ga kao što jest.</p> 
 <p><a name="an_3:3">3:3</a> I tko god ima tu nadu u njemu, čisti se kao što je on čist.</p> 
 <p><a name="an_3:4">3:4</a> Tko god čini grijeh, čini i bezakonje; ta grijeh je bezakonje.</p> 
 <p><a name="an_3:5">3:5</a> I znate: on se pojavi da odnese grijehe i grijeha nema u njemu.</p> 
 <p><a name="an_3:6">3:6</a> Tko god u njemu ostaje, ne griješi. Tko god griješi, nije ga vidio nit upoznao.</p> 
 <p><a name="an_3:7">3:7</a> Dječice, nitko neka vas ne zavede! Tko čini pravdu, pravedan je kao što je On pravedan.</p> 
 <p><a name="an_3:8">3:8</a> Tko čini grijeh, od đavla je jer đavao griješi od početka. Zato se pojavi Sin Božji: da razori djela đavolska.</p> 
 <p><a name="an_3:9">3:9</a> Tko god je rođen od Boga, ne čini grijeha jer njegovo sjeme ostaje u njemu; ne može griješiti jer je rođen od Boga.</p> 
 <p><a name="an_3:10">3:10</a> Po ovom se raspoznaju djeca Božja i djeca đavolska: tko god ne čini pravde i tko ne ljubi brata, nije od Boga.</p> 
 <p><a name="an_3:11">3:11</a> Jer ovo je navještaj koji čuste od početka: da ljubimo jedni druge.</p> 
 <p><a name="an_3:12">3:12</a> Ne kao Kajin, koji bijaše od Zloga i ubi brata svog. A zašto ga ubi? Jer mu djela bijahu zla, a bratova pravedna.</p> 
 <p><a name="an_3:13">3:13</a> Ne čudite se, braćo ako vas svijet mrzi.</p> 
 <p><a name="an_3:14">3:14</a> Mi znamo da smo iz smrti prešli u život jer ljubimo braću; tko ne ljubi, ostaje u smrti.</p> 
 <p><a name="an_3:15">3:15</a> Tko god mrzi brata svoga, ubojica je. A znate da nijedan ubojica nema u sebi trajnoga, vječnoga života.</p> 
 <p><a name="an_3:16">3:16</a> Po ovom smo upoznali Ljubav: on je za nas položio život svoj. I mi smo dužni živote položiti za braću.</p> 
 <p><a name="an_3:17">3:17</a> Tko ima dobra ovoga svijeta i vidi brata svoga u potrebi pa zatvori pred njim srce - kako ljubav Božja ostaje u njemu?</p> 
 <p><a name="an_3:18">3:18</a> Dječice, ne ljubimo riječju i jezikom, već djelom i istinom.</p> 
 <p><a name="an_3:19">3:19</a> Po tom ćemo znati da smo od istine. I umirit ćemo pred njim srce svoje</p> 
 <p><a name="an_3:20">3:20</a> ako nas ono bilo u čem osuđuje. Jer Bog je veći od našega srca i znade sve.</p> 
 <p><a name="an_3:21">3:21</a> Ljubljeni, ako nas srce ne osuđuje, možemo zaufano k Bogu.</p> 
 <p><a name="an_3:22">3:22</a> I što god ištemo, primamo od njega jer zapovijedi njegove čuvamo i činimo što je njemu drago.</p> 
 <p><a name="an_3:23">3:23</a> I ovo je zapovijed njegova: da vjerujemo u ime Sina njegova Isusa Krista i da ljubimo jedni druge kao što nam je dao zapovijed.</p> 
 <p><a name="an_3:24">3:24</a> I tko čuva zapovijedi njegove, u njemu ostaje, i On u njemu. I po ovom znamo da on ostaje u nama: po Duhu kojeg nam je dao.</p> 
 <p><a name="an_4:1">4:1</a> Ljubljeni,  ne vjerujte svakom duhu, nego provjeravajte duhove jesu li od Boga, jer su mnogi lažni proroci izišli u svijet.</p> 
 <p><a name="an_4:2">4:2</a> Po ovom prepoznajete Duha Božjega: svaki duh koji ispovijeda da je Isus Krist došao u tijelu, od Boga je.</p> 
 <p><a name="an_4:3">4:3</a> A nijedan duh koji ne ispovijeda takva Isusa, nije od Boga: on je Antikristov, a za nj ste čuli da dolazi i sad je već na svijetu.</p> 
 <p><a name="an_4:4">4:4</a> Vi ste, dječice, od Boga i pobijedili ste ih jer je moćniji Onaj koji je u vama nego onaj koji je u svijetu.</p> 
 <p><a name="an_4:5">4:5</a> Oni su od svijeta, zato iz svijeta govore i svijet ih sluša.</p> 
 <p><a name="an_4:6">4:6</a> Mi smo od Boga. Tko poznaje Boga, nas sluša, a tko nije od Boga, ne sluša nas. Po tom prepoznajemo Duha istine i duha zablude.</p> 
 <p><a name="an_4:7">4:7</a> Ljubljeni, ljubimo jedni druge jer ljubav je od Boga; i svaki koji ljubi, od Boga je rođen i poznaje Boga.</p> 
 <p><a name="an_4:8">4:8</a> Tko ne ljubi, ne upozna Boga jer Bog je ljubav.</p> 
 <p><a name="an_4:9">4:9</a> U ovom se očitova ljubav Božja u nama: Bog Sina svoga jedinorođenoga posla u svijet da živimo po njemu.</p> 
 <p><a name="an_4:10">4:10</a> U ovom je ljubav: ne da smo mi ljubili Boga, nego - on je ljubio nas i poslao Sina svoga kao pomirnicu za grijehe naše.</p> 
 <p><a name="an_4:11">4:11</a> Ljubljeni, ako je Bog tako ljubio nas, i mi smo dužni ljubiti jedni druge.</p> 
 <p><a name="an_4:12">4:12</a> Boga nitko nikada ne vidje. Ako ljubimo jedni druge, Bog ostaje u nama, i ljubav je njegova u nama savršena.</p> 
 <p><a name="an_4:13">4:13</a> Po ovom znamo da ostajemo u njemu i on u nama: od Duha nam je svoga dao.</p> 
 <p><a name="an_4:14">4:14</a> I mi smo vidjeli i svjedočimo da je Otac poslao Sina kao Spasitelja svijeta.</p> 
 <p><a name="an_4:15">4:15</a> Tko ispovijeda da je Isus Sin Božji, Bog ostaje u njemu, i on u Bogu.</p> 
 <p><a name="an_4:16">4:16</a> I mi smo upoznali ljubav koju Bog ima prema nama i povjerovali joj. Bog je ljubav i tko ostaje u ljubavi, u Bogu ostaje, i Bog u njemu.</p> 
 <p><a name="an_4:17">4:17</a> U ovom je savršenstvo naše uzajamne ljubavi: imamo pouzdanje na Sudnji dan jer kakav je on, takvi smo i mi u ovom svijetu.</p> 
 <p><a name="an_4:18">4:18</a> Straha u ljubavi nema, nego savršena ljubav izgoni strah; jer strah je muka i tko se boji, nije savršen u ljubavi.</p> 
 <p><a name="an_4:19">4:19</a> Mi ljubimo jer on nas prije uzljubi.</p> 
 <p><a name="an_4:20">4:20</a> Rekne li tko: "Ljubim Boga", a mrzi brata svog, lažac je. Jer tko ne ljubi svoga brata kojega vidi, Boga kojega ne vidi ne može ljubiti.</p> 
 <p><a name="an_4:21">4:21</a> I ovu zapovijed imamo od njega: Tko ljubi Boga, da ljubi i brata svoga.</p> 
 <p><a name="an_5:1">5:1</a> Tko god vjeruje: "Isus je Krist", od Boga je rođen. I tko god ljubi roditelja, ljubi i rođenoga.</p> 
 <p><a name="an_5:2">5:2</a> Po ovom znamo da ljubimo djecu Božju: kad Boga ljubimo i zapovijedi njegove vršimo.</p> 
 <p><a name="an_5:3">5:3</a> Jer ljubav je Božja ovo: zapovijedi njegove čuvati. A zapovijedi njegove nisu teške.</p> 
 <p><a name="an_5:4">5:4</a> Jer sve što je od Boga rođeno, pobjeđuje svijet. I ovo je pobjeda što pobijedi svijet: vjera naša.</p> 
 <p><a name="an_5:5">5:5</a> Ta tko to pobjeđuje svijet ako ne onaj tko vjeruje da je Isus Sin Božji?</p> 
 <p><a name="an_5:6">5:6</a> On, Isus Krist, dođe kroz vodu i krv. Ne samo u vodi nego - u vodi i krvi. I Duh je koji svjedoči jer Duh je istina.</p> 
 <p><a name="an_5:7">5:7</a> Jer troje je što svjedoči:</p> 
 <p><a name="an_5:8">5:8</a> Duh, voda i krv; i to je troje jedno.</p> 
 <p><a name="an_5:9">5:9</a> Ako primamo svjedočanstvo ljudi, svjedočanstvo je Božje veće. Jer ovo je svjedočanstvo Božje, kojim je svjedočio za Sina svoga:</p> 
 <p><a name="an_5:10">5:10</a> Tko vjeruje u Sina Božjega, ima to svjedočanstvo Božje u sebi. Tko ne vjeruje Bogu, učinio ga je lašcem jer nije vjerovao u svjedočanstvo kojim je svjedočio Bog za Sina svoga.</p> 
 <p><a name="an_5:11">5:11</a> I ovo je svjedočanstvo: Bog nam je dao život vječni; i taj je život u Sinu njegovu.</p> 
 <p><a name="an_5:12">5:12</a> Tko ima Sina, ima život; tko nema Sina Božjega, nema života.</p> 
 <p><a name="an_5:13">5:13</a> To napisah vama koji vjerujete u ime Sina Božjega da znate da imate život vječni.</p> 
 <p><a name="an_5:14">5:14</a> I ovo je pouzdanje koje imamo u njega: ako što ištemo po volji njegovoj, uslišava nas.</p> 
 <p><a name="an_5:15">5:15</a> I znamo li da nas uslišava u svemu što ištemo, znamo da već imamo što smo od njega iskali.</p> 
 <p><a name="an_5:16">5:16</a> Vidi li tko brata svojega gdje čini grijeh koji nije na smrt, neka ište i dat će mu život - onima koji čine grijeh što nije na smrt. Ima grijeh što je na smrt; za nj ne velim da moli.</p> 
 <p><a name="an_5:17">5:17</a> Svaka je nepravda grijeh. A postoji grijeh koji nije na smrt.</p> 
 <p><a name="an_5:18">5:18</a> Znamo: tko god je rođen od Boga, ne griješi; nego Rođeni od Boga čuva ga i Zli ga se ne dotiče.</p> 
 <p><a name="an_5:19">5:19</a> Znamo: od Boga smo, a sav je svijet pod Zlim.</p> 
 <p><a name="an_5:20">5:20</a> Znamo: Sin je Božji došao i dao nam razum da poznamo Istinitoga. I mi smo u Istinitom, u Sinu njegovu, Isusu Kristu. On je Bog istiniti i Život vječni.</p> 
 <p><a name="an_5:21">5:21</a> Dječice, klonite se idola!</p> 
 <p></p><hr>
 <center>
 <a href="jo2.htm">Next: 2 John</a></center>
 </body>