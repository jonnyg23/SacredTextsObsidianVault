<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="nah.htm">Previous</a> 
 <a href="zep.htm">Next</a> 
 </center>
 <hr>
  <h3 align="center">Croatian Bible: Habakkuk</h3> 
 <p><a name="an_1:1">1:1</a> Proroštvo koje vidje prorok Habakuk.</p> 
 <p><a name="an_1:2">1:2</a> Dokle ću, Jahve, zapomagati, a da ti ne čuješ? Vikati k tebi "Nasilje!" a da ti ne spasiš?</p> 
 <p><a name="an_1:3">1:3</a> Zašto mi nepravdu iznosiš pred oči, zašto gledaš ugnjetavanje? Pljačka je i nasilje preda mnom. Raspra je, razmirica bjesni!</p> 
 <p><a name="an_1:4">1:4</a> Zakon je izgubio snagu, a pravda se ni načas ne pomalja. Da, zlikovac progoni pravednika, pravo je stoga izopačeno. </p> 
 <p><a name="an_1:5">1:5</a> Obazrite se na narode, pogledajte, čudite se, zapanjite! Jer u vaše dane činim djelo u koje ne biste vjerovali da vam ga tko ispriča.</p> 
 <p><a name="an_1:6">1:6</a> Da! Evo dižem Kaldejce, narod divlji i naprasit što nadire širom zemlje da obitavališta otme tuđa.</p> 
 <p><a name="an_1:7">1:7</a> On je strašan i jezovit, od njega samog izlazi njegovo pravo i njegov ponos.</p> 
 <p><a name="an_1:8">1:8</a> Konji su mu brži od leoparda, hitriji od vukova uvečer; jahači mu poskakuju, stižu izdaleka, ustremljeni k'o orlovi da plijen proždru.</p> 
 <p><a name="an_1:9">1:9</a> Svi će doći rad' grabeža, lica im žegu k'o istočni vjetar, grabe roblje kao pijesak!</p> 
 <p><a name="an_1:10">1:10</a> Taj se narod kraljevima ruga, podsmjehuje knezovima, poigrava se svim utvrdama, nasipa zemlju i zauzima ih.</p> 
 <p><a name="an_1:11">1:11</a> Tad se k'o vjetar okrenu i ode, zlikovac komu je snaga bog postala. </p> 
 <p><a name="an_1:12">1:12</a> Nisi li od davnih vremena, Jahve, Bože moj, Sveče moj? Ti koji ne umireš! Ti si, Jahve podigao ovaj narod radi pravde, postavio ga, Stijeno, da kažnjava.</p> 
 <p><a name="an_1:13">1:13</a> Prečiste su tvoje oči da bi zloću gledale. Ti ne možeš motriti tlačenja. Zašto gledaš vjerolomce, šutiš kad zlikovac ništi pravednijeg od sebe?</p> 
 <p><a name="an_1:14">1:14</a> Postupaš s ljudima k'o s morskim ribama, k'o s gmazovima što nemaju gospodara!</p> 
 <p><a name="an_1:15">1:15</a> On ih sve lovi na udicu, izvlači ih mrežom, pređom ih skuplja i tako se raduje i likuje.</p> 
 <p><a name="an_1:16">1:16</a> Stog žrtvuje mreži svojoj, pali tamjan svojoj pređi jer mu pribavljaju zalogaj slastan, hranu pretilu.</p> 
 <p><a name="an_1:17">1:17</a> Valja li, dakle, da neprestano poteže mač i kolje narod nemilice? </p> 
 <p><a name="an_2:1">2:1</a> Stat ću na stražu svoju, postavit se na bedem, paziti što će mi reći, kako odgovorit na moje tužbe.</p> 
 <p><a name="an_2:2">2:2</a> Tada Jahve odgovori i reče: "Zapiši viđenje, ureži ga na pločice, da ga čitač lako čita."</p> 
 <p><a name="an_2:3">2:3</a> Jer ovo je viđenje samo za svoje vrijeme: ispunjenju teži, ne vara; ako stiže polako, čekaj, jer odista će doći i neće zakasniti!</p> 
 <p><a name="an_2:4">2:4</a> Gle: propada onaj čija duša nije pravedna, a pravednik živi od svoje vjere.</p> 
 <p><a name="an_2:5">2:5</a> Bogatstvo je odista podmuklo! Ohol je i ne može počinuti tko ždrijelo razvaljuje k'o Podzemlje, tko je kao smrt nezasitan, tko sabire za se sve narode, tko kupi za se sva plemena!</p> 
 <p><a name="an_2:6">2:6</a> Zar mu se neće svi podrugivati, rugalicu i zagonetku spjevat' protiv njega? Reći će: Jao onom tko množi što nije njegovo (a dokle će?) i opterećuje se zalogama!</p> 
 <p><a name="an_2:7">2:7</a> Neće li naglo ustat' vjerovnici tvoji, neće li se probuditi ljuti tvoji tlačitelji? Tada ćeš im plijen biti!</p> 
 <p><a name="an_2:8">2:8</a> Jer si opljačkao mnoge narode, sav ostatak naroda opljačkat će tebe, jer si prolio krv ljudsku, poharao zemlju, grad i sve mu žitelje.</p> 
 <p><a name="an_2:9">2:9</a> Jao onom tko otimačinu zgrće nepravednu kući svojoj, da visoko svije gnijezdo svoje i otkloni ruku zla!</p> 
 <p><a name="an_2:10">2:10</a> Nanese sramotu kući svojoj: zatirući mnoga plemena, griješiš protiv sebe.</p> 
 <p><a name="an_2:11">2:11</a> Jer iz samih zidova kamen kriči, a krovna mu greda odgovara.</p> 
 <p><a name="an_2:12">2:12</a> Jao onom tko grad diže krvlju i tvrđavu zasnuje na nepravdi!</p> 
 <p><a name="an_2:13">2:13</a> Nije li to, gle, od Jahve nad Vojskama da se narodi za oganj trude, puci nizašto muče?</p> 
 <p><a name="an_2:14">2:14</a> Jer će se zemlja napuniti znanja o slavi Jahvinoj kao što vode prekrivaju more.</p> 
 <p><a name="an_2:15">2:15</a> Jao onom tko bližnjeg navodi na piće, ulijeva otrov dok on pije da bi promatrao njegovu nagost!</p> 
 <p><a name="an_2:16">2:16</a> Ti si pijan od sramote, ne od slave! Pij samo i pokazuj kapicu. Dolazi ti pehar iz desnice Jahvine i sramota na slavu tvoju!</p> 
 <p><a name="an_2:17">2:17</a> Nasilje nad Libanonom tebe će prestraviti, pokolj zvijeri, jer si ljudsku krv prolio, poharao zemlju, grad i njegove žitelje.</p> 
 <p><a name="an_2:19">2:19</a> Jao onom tko komadu drva kaže: "Probudi se!" Kamenu nijemom: "Preni se!" On da prorokuje? Optočen može biti i zlatom i srebrom, ali nikakva daha životnog nema u njemu.</p> 
 <p><a name="an_2:18">2:18</a> Čemu koristi tesan lik da ga umjetnik teše? Čemu lijevan lik, lažno proroštvo, da se tvorac njegov u nj pouzdaje oblikujuć' nijeme kipove?</p> 
 <p><a name="an_2:20">2:20</a> Ali je Jahve u svojem svetom Hramu: nek' zemlja sva zašuti pred njime!</p> 
 <p><a name="an_3:1">3:1</a> Molitva. Od proroka Habakuka. Na način tužbalice.</p> 
 <p><a name="an_3:2">3:2</a> Jahve, čuo sam za slavu tvoju, Jahve, tvoje mi djelo ulijeva jezu! Ponovi ga u naše vrijeme! Otkrij ga u naše vrijeme! U gnjevu se svojem smilovanja sjeti!</p> 
 <p><a name="an_3:3">3:3</a> Bog stiže iz Temana, a Svetac s planine Parana! Veličanstvo njegovo zastire nebesa, zemlja mu je puna slave.</p> 
 <p><a name="an_3:4">3:4</a> Sjaj mu je k'o svjetlost, zrake sijevaju iz njegovih ruku, ondje mu se krije sila.</p> 
 <p><a name="an_3:5">3:5</a> Kuga pred njim ide, groznica ga sustopice prati.</p> 
 <p><a name="an_3:6">3:6</a> On stane, i zemlja se trese, on pogleda, i dršću narodi. Tad se raspadoše vječne planine, bregovi stari propadoše, njegove su staze od vječnosti.</p> 
 <p><a name="an_3:7">3:7</a> Prestrašene vidjeh kušanske šatore, čadore što dršću u zemlji midjanskoj.</p> 
 <p><a name="an_3:8">3:8</a> Jahve, planu li tvoj gnjev na rijeke ili jarost tvoja na more te jezdiš na svojim konjima, na pobjedničkim bojnim kolima?</p> 
 <p><a name="an_3:9">3:9</a> Otkrivaš svoj luk i otrovnim ga strijelama sitiš. Bujicama rasijecaš tlo,</p> 
 <p><a name="an_3:10">3:10</a> planine dršću kad te vide, navaljuje oblaka prolom, bezdan diže svoj glas.</p> 
 <p><a name="an_3:11">3:11</a> Sunce uvis diže ruke, mjesec u obitavalištu svojem popostaje, pred blijeskom tvojih strijela, pred blistavim sjajem koplja tvoga.</p> 
 <p><a name="an_3:12">3:12</a> Jarosno po zemlji koračaš, srdito gaziš narode.</p> 
 <p><a name="an_3:13">3:13</a> Iziđe da spasiš narod svoj, da spasiš svog pomazanika; sori vrh kuće bezbožnikove, ogoli joj temelje do stijene.</p> 
 <p><a name="an_3:14">3:14</a> Kopljima si izbo vođu ratnika njegovih, koji navališe da nas s radošću satru, kao da će potajice proždrijet' ubogoga.</p> 
 <p><a name="an_3:15">3:15</a> Gaziš po moru s konjima svojim, po pučini silnih voda!</p> 
 <p><a name="an_3:16">3:16</a> Čuo sam! Sva se moja utroba trese, podrhtavaju mi usne na taj zvuk, trulež prodire u kosti moje, noge klecaju poda mnom. Počinut ću kada dan tjeskobni svane narodu što nas sad napada.</p> 
 <p><a name="an_3:17">3:17</a> Jer smokvino drvo neće više cvasti niti će na lozi biti ploda, maslina će uskratiti rod, polja neće donijeti hrane, ovaca će nestati iz tora, u oborima neće biti ni goveda.</p> 
 <p><a name="an_3:18">3:18</a> Ali ja ću se radovati u Jahvi i kliktat ću u Bogu, svojem Spasitelju.</p> 
 <p><a name="an_3:19">3:19</a> Jahve, moj Gospod, moja je snaga, on mi daje noge poput košutinih i vodi me na visine. Zborovođi. Na žičanim glazbalima.</p> 
 <p></p><hr>
 <center>
 <a href="zep.htm">Next: Zephaniah</a></center>
 </body>