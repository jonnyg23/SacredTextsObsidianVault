<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="col.htm">Previous</a> 
 <a href="th2.htm">Next</a> 
 </center>
 <hr>
  <h3 align="center">Croatian Bible: 1 Thessalonians</h3> 
 <p><a name="an_1:1">1:1</a> Pavao, Silvan i Timotej Crkvi Solunjana u Bogu Ocu i Gospodinu  Isusu Kristu. Milost vam i mir!</p> 
 <p><a name="an_1:2">1:2</a> Zahvaljujemo uvijek Bogu za sve vas i bez prestanka vas  se sjećamo u svojim molitvama </p> 
 <p><a name="an_1:3">1:3</a> spominjući se vaše djelotvorne  vjere, zauzete ljubavi i postojane nade u Gospodinu našem Isusu  Kristu, pred Bogom i Ocem našim. </p> 
 <p><a name="an_1:4">1:4</a> Svjesni smo, braćo od Boga  ljubljena, vašeg izabranja </p> 
 <p><a name="an_1:5">1:5</a> jer evanđelje naše nije k vama  došlo samo u riječi nego i u snazi, u Duhu Svetome i mnogostrukoj  punini. Takvi smo, kao što znate, poradi vas među vama bili. </p> 
 <p><a name="an_1:6">1:6</a> I vi postadoste nasljedovatelji naši i Gospodinovi: sve u  nevolji mnogoj prigrliste Riječ s radošću Duha Svetoga </p> 
 <p><a name="an_1:7">1:7</a> tako  da postadoste uzorom svim vjernicima u Makedoniji i Ahaji. </p> 
 <p><a name="an_1:8">1:8</a> Od  vas je doista ne samo riječ Gospodnja odjeknula po Makedoniji  i Ahaji, nego se i vaša vjera u Boga posvuda tako proširila te  nije potrebno da o tome govorimo. </p> 
 <p><a name="an_1:9">1:9</a> Oni sami o nama pripovijedaju:  kako dođosmo k vama, kako se od idola obratiste k Bogu da biste  služili Bogu živomu i istinskomu </p> 
 <p><a name="an_1:10">1:10</a> i iščekivali s nebesa Sina  njegova koga uskrisi od mrtvih, Isusa koji nas izbavlja od gnjeva  što dolazi.</p> 
 <p><a name="an_2:1">2:1</a> Sami doista znate, braćo: naš dolazak k vama nije bio uzaludan. </p> 
 <p><a name="an_2:2">2:2</a> Naprotiv, i pošto smo, kako znate, u Filipima trpjeli i bili  pogrđeni, odvažismo se u Bogu našemu iznijeti vam, uz tešku borbu, evanđelje Božje. </p> 
 <p><a name="an_2:3">2:3</a> Uistinu, naše poticanje ne proistječe iz  zablude, ni nečistoće, ni prijevare, </p> 
 <p><a name="an_2:4">2:4</a> nego kako je Bog prosudio  povjeriti nam evanđelje, tako ga i navješćujemo - ne kao da želimo  ugoditi ljudima, nego Bogu koji prosuđuje srca naša. </p> 
 <p><a name="an_2:5">2:5</a> Nikada  se zaista kako znate, ne poslužismo ni laskavom riječju ni -  Bog nam je svjedok - prikrivenom pohlepom. </p> 
 <p><a name="an_2:6">2:6</a> Niti smo od ljudi  iskali slavu - ni od vas, ni od drugih - </p> 
 <p><a name="an_2:7">2:7</a> premda smo se mogli  nametnuti kao Kristovi apostoli. Ali bili smo među vama nježni  kao majka što hrani i njeguje svoju djecu. </p> 
 <p><a name="an_2:8">2:8</a> Tako, puni ljubavi  prema vama, htjedosmo vam predati ne samo evanđelje Božje nego  i naše duše jer ste nam omiljeli. </p> 
 <p><a name="an_2:9">2:9</a> Sjećate se doista, braćo, našega truda i napora. Propovijedali smo vam evanđelje Božje  i radili noću i danju da ne bismo opteretili koga od vas. </p> 
 <p><a name="an_2:10">2:10</a> Svjedoci  ste vi i Bog kako smo se sveto, pravedno i besprijekorno vladali  prema vama, vjernicima. </p> 
 <p><a name="an_2:11">2:11</a> Kao što znate, svakoga smo od vas  kao otac svoju djecu, </p> 
 <p><a name="an_2:12">2:12</a> poticali, sokolili i zaklinjali da  živite dostojno Boga koji vas pozva u svoje kraljevstvo i slavu.</p> 
 <p><a name="an_2:13">2:13</a> Zato, eto, i mi bez prestanka zahvaljujemo Bogu što ste, kad od nas primiste riječ poruke Božje, primili ne riječ ljudsku, nego kakva uistinu jest, riječ Božju koja i djeluje u vama,  vjernicima. </p> 
 <p><a name="an_2:14">2:14</a> Doista, vi ste, braćo, postali nasljedovatelji crkava  Božjih koje su u Judeji u Kristu Isusu: i vi isto trpite od svojih  suplemenika što i oni od Židova, </p> 
 <p><a name="an_2:15">2:15</a> koji su i Gospodina Isusa  i proroke ubili, i nas progonili, te Bogu ne ugađaju i svim se  ljudima protive </p> 
 <p><a name="an_2:16">2:16</a> kad nam priječe propovijedati poganima da  se spase, da bi tako u svako vrijeme navršili mjeru zlodjela  svojih. Ali sručio se na njih konačni gnjev.</p> 
 <p><a name="an_2:17">2:17</a> A mi, braćo, pošto smo za kratko vrijeme ostali bez vas  - licem, ne srcem - brže se bolje, u silnoj čežnji, požurismo  ugledati vaše lice. </p> 
 <p><a name="an_2:18">2:18</a> Zaista, htjedosmo k vama - ja, Pavao, i jednom i dvaput - ali nas je spriječio Sotona. </p> 
 <p><a name="an_2:19">2:19</a> Ta tko  li će biti naša nada, radost ili vijenac dični - zar možda ne  i vi? - pred Gospodinom našim Isusom o njegovu Dolasku? </p> 
 <p><a name="an_2:20">2:20</a> Vi  ste doista slava naša i radost!</p> 
 <p><a name="an_3:1">3:1</a> Zato kad više ne mogosmo izdržati, pristadosmo ostati u Ateni  sami </p> 
 <p><a name="an_3:2">3:2</a> te poslasmo Timoteja, brata našega i suradnika Božjega  u Kristovu evanđelju, da vas učvrsti i ohrabri u vjeri </p> 
 <p><a name="an_3:3">3:3</a> da  se nitko ne pokoleba u tim nevoljama. Ta i sami znate da smo  za to određeni: </p> 
 <p><a name="an_3:4">3:4</a> doista, kad smo bili kod vas, pretkazivali  smo kako nas imaju zadesiti nevolje, što se, kako znate, i dogodilo. </p> 
 <p><a name="an_3:5">3:5</a> Zbog toga i ja, ne mogavši više izdržati, poslah da saznam  o vašoj vjeri, da vas možda Zavodnik nije zaveo te je naš trud  postao uzaludan.</p> 
 <p><a name="an_3:6">3:6</a> A sada kad se Timotej od vas k nama vratio i donio nam  radosnu vijest o vašoj vjeri i ljubavi, i da nas se sveudilj  ugodno sjećate i čeznete vidjeti nas, kao i mi vas - </p> 
 <p><a name="an_3:7">3:7</a> zbog  toga smo, braćo, nad vama, vašom vjerom, bili utješeni uza svu  svoju tjeskobu i nevolju. </p> 
 <p><a name="an_3:8">3:8</a> Da, sada živimo kada ste vi postojani  u Gospodinu! </p> 
 <p><a name="an_3:9">3:9</a> I kojom bismo zahvalom mogli Bogu uzvratiti za  vas, za svu radost kojom se zbog vas radujemo pred Bogom svojim,</p> 
 <p><a name="an_3:10">3:10</a> dok noću i danju najusrdnije molimo da vidimo vaše lice  i nadoknadimo manjkavosti vaše vjere?</p> 
 <p><a name="an_3:11">3:11</a> A sam Bog i Otac naš i Gospodin naš Isus upravio naš  put prema vama! </p> 
 <p><a name="an_3:12">3:12</a> Vama pak Gospodin dao te jedni prema drugima  i prema svima rasli i obilovali ljubavlju kakva je i naša prema  vama. </p> 
 <p><a name="an_3:13">3:13</a> Učvrstio vam srca da budu besprijekorno sveta pred  Bogom i Ocem našim o Dolasku Gospodina našega Isusa i svih  svetih njegovih s njime.</p> 
 <p><a name="an_4:1">4:1</a> Uostalom, braćo, molimo vas i zaklinjemo u Gospodinu Isusu:  primili ste od nas kako treba da živite da biste ugodili Bogu.  Vi tako i živite pa sve više napredujete! </p> 
 <p><a name="an_4:2">4:2</a> Ta znate koje smo  vam zapovijedi dali u Gospodinu Isusu. </p> 
 <p><a name="an_4:3">4:3</a> Doista, ovo je volja  Božja: vaše posvećenje - da se uzdržavate od bludnosti, </p> 
 <p><a name="an_4:4">4:4</a> da  svatko od vas zna svoje tijelo posjedovati u svetosti i poštovanju,</p> 
 <p><a name="an_4:5">4:5</a> a ne u pohotnoj strasti kao pogani koji ne poznaju Boga,  </p> 
 <p><a name="an_4:6">4:6</a> pa time ne prikraćivati i varati svoga brata. Jer Gospodin  je osvetnik za sve to, kao što vam već rekosmo i posvjedočismo. </p> 
 <p><a name="an_4:7">4:7</a> Bog nas, doista, nije pozvao na nečistoću, nego na svetost. </p> 
 <p><a name="an_4:8">4:8</a> Prema tome, tko to odbacuje, ne odbacuje čovjeka nego Boga  koji svoga Duha Svetoga udahnjuje u vas.</p> 
 <p><a name="an_4:9">4:9</a> A o bratoljublju vam nije potrebno pisati. Ta i sami ste  od Boga naučili ljubiti jedni druge, </p> 
 <p><a name="an_4:10">4:10</a> a to doista i činite  prema svoj braći u cijeloj Makedoniji. Samo vas, braćo, potičemo  da u tom još više uznapredujete </p> 
 <p><a name="an_4:11">4:11</a> pa da se trsite mirno živjeti, svoje činiti i raditi svojim rukama, kako smo vam zapovijedili,</p> 
 <p><a name="an_4:12">4:12</a> te tako časno živite prema onima vani i nikoga ne trebate.</p> 
 <p><a name="an_4:13">4:13</a> Nećemo da budete u neznanju, braćo, o onima koji su usnuli, da ne tugujete kao drugi koji nemaju nade. </p> 
 <p><a name="an_4:14">4:14</a> Doista, ako vjerujemo  da je Isus umro i uskrsnuo, onda će Bog i one koji usnuše u Isusu, privesti zajedno s njime. </p> 
 <p><a name="an_4:15">4:15</a> Ovo vam uistinu velimo po riječi  Gospodnjoj: mi živi, preostali za Dolazak Gospodnji, nećemo preteći  onih koji su usnuli. </p> 
 <p><a name="an_4:16">4:16</a> Jer sam će Gospodin - na zapovijed,  na glas arkanđelov, na zov trublje Božje - sići s neba. I najprije  će uskrsnuti mrtvi u Kristu, </p> 
 <p><a name="an_4:17">4:17</a> a zatim ćemo mi živi, preostali, zajedno s njima biti poneseni na oblacima u susret Gospodinu, u zrak. I tako ćemo uvijek biti s Gospodinom. </p> 
 <p><a name="an_4:18">4:18</a> Tješite se  dakle uzajamno ovim riječima!</p> 
 <p><a name="an_5:1">5:1</a> A o vremenima i trenucima nije, braćo, potrebno pisati vam. </p> 
 <p><a name="an_5:2">5:2</a> Ta i sami dobro znate da Dan Gospodnji dolazi baš kao kradljivac  u noći. </p> 
 <p><a name="an_5:3">5:3</a> Dok još budu govorili: "Mir i sigurnost", zadesit  će ih iznenadna propast kao trudovi trudnicu i neće umaći.</p> 
 <p><a name="an_5:4">5:4</a> Ali vi, braćo, niste u tami, da bi vas Dan mogao zaskočiti  kao kradljivac: </p> 
 <p><a name="an_5:5">5:5</a> ta svi ste vi sinovi svjetlosti i sinovi dana.  Nismo doista od noći ni od tame. </p> 
 <p><a name="an_5:6">5:6</a> Onda i ne spavajmo kao ostali, nego bdijmo i trijezni budimo. </p> 
 <p><a name="an_5:7">5:7</a> Jer koji spavaju, noću spavaju;  i koji se opijaju, noću se opijaju. </p> 
 <p><a name="an_5:8">5:8</a> A mi koji smo od dana, budimo trijezni, obucimo oklop vjere i ljubavi i stavimo  kacigu, nadu spasenja! </p> 
 <p><a name="an_5:9">5:9</a> Ta Bog nas nije odredio  za gnjev, nego da imamo spasenje po Gospodinu našem Isusu Kristu,</p> 
 <p><a name="an_5:10">5:10</a> koji je za nas umro da - bdjeli ili spavali - zajedno s  njime živimo. </p> 
 <p><a name="an_5:11">5:11</a> Zato, tješite se uzajamno i izgrađujte jedan  drugoga, kako i činite.</p> 
 <p><a name="an_5:12">5:12</a> Molimo vas, braćo: priznajte one koji se trude među vama, koji su vam predstojnici u Gospodinu i opominju vas; </p> 
 <p><a name="an_5:13">5:13</a> s ljubavlju  ih nadasve cijenite poradi njihova djela! Gajite mir među sobom! </p> 
 <p><a name="an_5:14">5:14</a> Potičemo vas, braćo: opominjite  neuredne, sokolite malodušne, podržavajte slabe, budite velikodušni  prema svima! </p> 
 <p><a name="an_5:15">5:15</a> Pazite da tko komu zlo zlom ne uzvrati, nego  uvijek promičite dobro jedni prema drugima i prema svima.</p> 
 <p><a name="an_5:16">5:16</a> Uvijek se radujte! </p> 
 <p><a name="an_5:17">5:17</a> Bez prestanka se molite! </p> 
 <p><a name="an_5:18">5:18</a> U  svemu zahvaljujte! Jer to je za vas volja Božja u Kristu Isusu.</p> 
 <p><a name="an_5:19">5:19</a> Duha ne trnite, </p> 
 <p><a name="an_5:20">5:20</a> proroštava ne prezirite! </p> 
 <p><a name="an_5:21">5:21</a> Sve  provjeravajte: dobro zadržite, </p> 
 <p><a name="an_5:22">5:22</a> svake se sjene zla  klonite! </p> 
 <p><a name="an_5:23">5:23</a> A sam Bog mira neka vas posvema posveti i cijelo vaše  biće - duh vaš i duša i tijelo - neka se besprijekornim, savršenim  sačuva za Dolazak Gospodina našega Isusa Krista. </p> 
 <p><a name="an_5:24">5:24</a> Vjeran je  Onaj tko vas poziva: on će to i učiniti.</p> 
 <p><a name="an_5:25">5:25</a> Braćo, molite i za nas!</p> 
 <p><a name="an_5:26">5:26</a> Pozdravite svu braću cjelovom svetim.</p> 
 <p><a name="an_5:27">5:27</a> Zaklinjem vas u Gospodinu: neka se ova poslanica pročita  svoj braći.</p> 
 <p><a name="an_5:28">5:28</a> Milost Gospodina našega Isusa Krista s vama!</p> 
 <p></p><hr>
 <center>
 <a href="th2.htm">Next: 2 Thessalonians</a></center>
 </body>