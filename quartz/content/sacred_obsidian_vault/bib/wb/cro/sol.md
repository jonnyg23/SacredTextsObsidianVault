<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="ecc.htm">Previous</a> 
 <a href="isa.htm">Next</a> 
 </center>
 <hr>
  <h3 align="center">Croatian Bible: Song of Solomon</h3> 
 <p><a name="an_1:1">1:1</a> Salomonova  Pjesma nad pjesmama</p> 
 <p><a name="an_1:2">1:2</a> Poljubi me poljupcem usta svojih, ljubav je tvoja slađa od vina.</p> 
 <p><a name="an_1:3">1:3</a> Miris najboljih mirodija, ulje razlito ime je tvoje, zato te ljube djevojke.</p> 
 <p><a name="an_1:4">1:4</a> Povuci me za sobom, bježimo! Kralj me uveo u odaje svoje. Igrat ćemo se i radovati zbog tebe, slavit ćemo ljubav tvoju više nego vino. Pravo je da te ljube.</p> 
 <p><a name="an_1:5">1:5</a> Crna sam ali lijepa, kćeri jeruzalemske, kao šatori kedarski, kao zavjese Salomonove.</p> 
 <p><a name="an_1:6">1:6</a> Ne gledajte što sam garava, to me sunce opalilo. Sinovi majke moje rasrdili se na mene, postavili me da čuvam vinograde; a svog vinograda, koji je u meni, nisam čuvala.</p> 
 <p><a name="an_1:7">1:7</a> Reci mi, ti koga ljubi duša moja, gdje paseš, gdje se u podne odmaraš, da ne lutam, tražeći te, oko stada tvojih drugova.</p> 
 <p><a name="an_1:8">1:8</a> Ako ne znaš, o najljepša među ženama, izađi i slijedi tragove stada i pasi kozliće svoje oko pastirskih koliba.</p> 
 <p><a name="an_1:9">1:9</a> Usporedio bih te s konjima pod kolima faraonovim, o prijateljice moja.</p> 
 <p><a name="an_1:10">1:10</a> Lijepi su obrazi tvoji među naušnicama, vrat tvoj pod ogrlicama.</p> 
 <p><a name="an_1:11">1:11</a> Učinit ćemo za tebe zlatne naušnice s privjescima srebrnim.</p> 
 <p><a name="an_1:12">1:12</a> - Dok se kralj odmara na svojim dušecima, (tada) nard moj miriše.</p> 
 <p><a name="an_1:13">1:13</a> Dragi mi je moj stručak smirne što mi među grudima počiva.</p> 
 <p><a name="an_1:14">1:14</a> Dragi mi je moj grozd ciprov u vinogradima engedskim.</p> 
 <p><a name="an_1:15">1:15</a> - Gle, kako si lijepa, prijateljice moja, gle, kako si lijepa, imaš oči kao golubica.</p> 
 <p><a name="an_1:16">1:16</a> - Gle, kako si lijep, dragi moj, gle, kako si mio. Zelenilo je postelja naša.</p> 
 <p><a name="an_1:17">1:17</a> - Grede kuća naših cedri su, a natkrovlje čempresi.</p> 
 <p><a name="an_2:1">2:1</a> - Ja sam cvijet šaronski, ljiljan u dolu.</p> 
 <p><a name="an_2:2">2:2</a> - Što je ljiljan među trnjem, to je prijateljica moja među djevojkama.</p> 
 <p><a name="an_2:3">2:3</a> - Što je jabuka među šumskim stablima, to je dragi moj među mladićima; bila sam željna hlada njezina i sjedoh, plodovi njeni slatki su grlu mome.</p> 
 <p><a name="an_2:4">2:4</a> Uveo me u odaje vina i pokrio me zastavom ljubavi.</p> 
 <p><a name="an_2:5">2:5</a> Okrijepite me kolačima, osvježite jabukama, jer sam bolna od ljubavi.</p> 
 <p><a name="an_2:6">2:6</a> Njegova mi je lijeva ruka pod glavom, a desnom me grli.</p> 
 <p><a name="an_2:7">2:7</a> - Kćeri jeruzalemske, zaklinjem vas srnama i košutama poljskim, ne budite, ne budite ljubav moju dok sama ne bude htjela!</p> 
 <p><a name="an_2:8">2:8</a> Glas dragoga moga! Evo ga, dolazi, prelijeće brda, preskakuje brežuljke.</p> 
 <p><a name="an_2:9">2:9</a> Dragi je moj kao srna, on je kao jelenče. Evo ga za našim zidom, gleda kroz prozore, zaviruje kroz rešetke.</p> 
 <p><a name="an_2:10">2:10</a> Dragi moj podiže glas i govori mi: "Ustani, dragano moja, ljepoto moja, i dođi,</p> 
 <p><a name="an_2:11">2:11</a> jer evo, zima je već minula, kiša je prošla i nestala.</p> 
 <p><a name="an_2:12">2:12</a> Cvijeće se po zemlji ukazuje, vrijeme pjevanja dođe i glas se grličin čuje u našem kraju.</p> 
 <p><a name="an_2:13">2:13</a> Smokva je izbacila prve plodove, vinograd, u cvatu, miriše. Ustani, dragano moja, ljepoto moja i dođi.</p> 
 <p><a name="an_2:14">2:14</a> Golubice moja, u spiljama kamenim, u skrovištima vrletnim, daj da ti vidim lice i da ti čujem glas, jer glas je tvoj ugodan i lice je tvoje krasno."</p> 
 <p><a name="an_2:15">2:15</a> Pohvatajte lisice, male lisice što oštećuju vinograde, naše vinograde u cvatu.</p> 
 <p><a name="an_2:16">2:16</a> Dragi moj pripada meni, a ja njemu, on pase među ljiljanima.</p> 
 <p><a name="an_2:17">2:17</a> Prije nego dan izdahne i sjene se spuste, vrati se, dragi moj: budi lagan kao srna, kao lane na gori Beteru.</p> 
 <p><a name="an_3:1">3:1</a> Po ležaju svome, u noćima, tražila sam onoga koga ljubi duša moja, tražila sam ga, ali ga nisam našla.</p> 
 <p><a name="an_3:2">3:2</a> Ustat ću dakle i optrčati grad, po ulicama i trgovima tražit ću onoga koga ljubi duša moja: tražila sam ga, ali ga nisam našla.</p> 
 <p><a name="an_3:3">3:3</a> Sretoše me čuvari koji grad obilaze: "Vidjeste li onoga koga ljubi duša moja?"</p> 
 <p><a name="an_3:4">3:4</a> Tek što pođoh od njih, nađoh onoga koga ljubi duša moja. Uhvatila sam ga i neću ga pustiti, dok ga ne uvedem u kuću majke svoje, u ložnicu roditeljke svoje.</p> 
 <p><a name="an_3:5">3:5</a> Zaklinjem vas, kćeri jeruzalemske, srnama i košutama poljskim, ne budite, ne budite ljubav moju dok sama ne bude htjela!</p> 
 <p><a name="an_3:6">3:6</a> Što se to diže iz pustinje kao stup dima iz kada smirne i tamjana i svih prašaka mirodijskih?</p> 
 <p><a name="an_3:7">3:7</a> Gle, to je nosiljka Salomonova, oko nje šezdeset kršnih momaka između najkršnijih u Izraelu.</p> 
 <p><a name="an_3:8">3:8</a> Svi su vični mačevima, za rat su izvježbani, svakome je sablja o boku zbog opasnosti noćnih.</p> 
 <p><a name="an_3:9">3:9</a> Sebi je prijestolje načinio kralj Salomon od drveta libanskoga.</p> 
 <p><a name="an_3:10">3:10</a> Stupove je napravio od srebra, naslon od zlata, sjedište od grimiza, unutra je sve ukrašeno ljubavlju kćeri jeruzalemskih.</p> 
 <p><a name="an_3:11">3:11</a> Izađite, kćeri sionske, i vidite kralja Salomona pod dijademom kojim ga mati ovjenčala na dan svadbe njegove, na dan radosti njegova srca.</p> 
 <p><a name="an_4:1">4:1</a> Kako si lijepa, prijateljice moja, kako si lijepa! Imaš oči kao golubica (kad gledaš) ispod koprene. Kosa ti je kao stado koza što izađoše na brdo Gilead.</p> 
 <p><a name="an_4:2">4:2</a> Zubi su ti kao stado ovaca ostriženih kad s kupanja dolaze: idu dvije i dvije kao blizanke i nijedna nije osamljena.</p> 
 <p><a name="an_4:3">4:3</a> Usne su tvoje kao trake od grimiza i riječi su tvoje dražesne, kao kriške mogranja tvoji su obrazi pod koprenom tvojom.</p> 
 <p><a name="an_4:4">4:4</a> Vrat ti je kao kula Davidova, za obranu sagrađena: tisuću štitova visi na njoj, sve oklopi junački.</p> 
 <p><a name="an_4:5">4:5</a> Tvoje su dvije dojke kao dva laneta, blizanca košutina, što pasu među ljiljanima.</p> 
 <p><a name="an_4:6">4:6</a> Prije nego dan izdahne i sjene se spuste, poći ću na brdo smirne, na brežuljak tamjana.</p> 
 <p><a name="an_4:7">4:7</a> Sva si lijepa, prijateljice moja, i nema mane na tebi.</p> 
 <p><a name="an_4:8">4:8</a> Pođi sa mnom s Libana, nevjesto, pođi sa mnom s Libana. Siđi s vrha Amane, s vrha Senira i Hermona, iz lavljih spilja, s planina leopardskih.</p> 
 <p><a name="an_4:9">4:9</a> Srce si mi ranila, sestro moja, nevjesto, srce si mi ranila jednim pogledom svojim, jednim samim biserom kolajne svoje.</p> 
 <p><a name="an_4:10">4:10</a> Kako je slatka ljubav tvoja, sestro moja, nevjesto! Slađa je ljubav tvoja od vina, a miris ulja tvojih ugodniji od svih mirisa.</p> 
 <p><a name="an_4:11">4:11</a> S usana tvojih, nevjesto, saće kapa, pod jezikom ti je med i mlijeko, a miris je haljina tvojih kao miris libanski.</p> 
 <p><a name="an_4:12">4:12</a> Ti si vrt zatvoren, sestro moja, nevjesto, vrt zatvoren i zdenac zapečaćen.</p> 
 <p><a name="an_4:13">4:13</a> Mladice su tvoje vrt mogranja pun biranih plodova:</p> 
 <p><a name="an_4:14">4:14</a> nard i šafran, mirisna trska i cimet, sa svim stabljikama tamjanovim, smirna i aloj s najboljim mirisima.</p> 
 <p><a name="an_4:15">4:15</a> Zdenac je u mom vrtu, izvor žive vode koja teče s Libana.</p> 
 <p><a name="an_4:16">4:16</a> Ustani, sjevernjače, duni, južni vjetre, duni nad vrtom mojim, neka poteku njegovi mirisi. Neka dragi moj dođe u vrt svoj, neka jede najbolje plodove u njemu.</p> 
 <p><a name="an_5:1">5:1</a> Došao sam u vrt svoj, o sestro moja, nevjesto, berem smirnu svoju i balzam svoj, jedem med svoj i saće svoje, pijem vino svoje i mlijeko svoje. Jedite, prijatelji, pijte i opijte se, mili moji!</p> 
 <p><a name="an_5:2">5:2</a> Ja spavam, ali srce moje bdi. Odjednom glas! Dragi moj mi pokuca: "Otvori mi, sestro moja, prijateljice moja, golubice moja, savršena moja, glava mi je puna rose a kosa noćnih kapi."</p> 
 <p><a name="an_5:3">5:3</a> "Svukla sam odjeću svoju, kako da je odjenem? Noge sam oprala, kako da ih okaljam?"</p> 
 <p><a name="an_5:4">5:4</a> Dragi moj promoli ruku kroz otvor, a sva mi utroba uzdrhta.</p> 
 <p><a name="an_5:5">5:5</a> Ustadoh da otvorim dragome svome, a iz ruke mi prokapa smirna i poteče niz prste na ručku zavora.</p> 
 <p><a name="an_5:6">5:6</a> Otvorih dragome svome, ali on se već bijaše udaljio i nestao. Ostala sam bez daha kad je otišao. Tražila sam ga, ali ga nisam našla, zvala sam, ali nije se odazvao.</p> 
 <p><a name="an_5:7">5:7</a> Sretoše me čuvari koji grad obilaze, tukli su me, ranili i plašt mi uzeli čuvari zidina.</p> 
 <p><a name="an_5:8">5:8</a> Zaklinjem vas, kćeri jeruzalemske, ako nađete dragoga moga, što ćete mu reći? Da sam bolna od ljubavi.</p> 
 <p><a name="an_5:9">5:9</a> Što je tvoj dragi bolji od drugih, o najljepša među ženama, što je tvoj dragi bolji od drugih te nas toliko zaklinješ?</p> 
 <p><a name="an_5:10">5:10</a> Dragi je moj bijel i rumen, ističe se među tisućama.</p> 
 <p><a name="an_5:11">5:11</a> Glava je njegova kao zlato, zlato čisto, uvojci kao palmove mladice, crne poput gavrana.</p> 
 <p><a name="an_5:12">5:12</a> Oči su njegove kao golubi nad vodom potočnom; zubi mu kao mlijekom umiveni, u okvir poredani.</p> 
 <p><a name="an_5:13">5:13</a> Obrazi su njegovi kao lijehe mirisnog bilja, kao cvijeće ugodno, usne su mu ljiljani iz kojih smirna teče.</p> 
 <p><a name="an_5:14">5:14</a> Ruke su mu zlatno prstenje puno dragulja, prsa su njegova kao čista bjelokost pokrita safirima.</p> 
 <p><a name="an_5:15">5:15</a> Noge su mu stupovi od mramora na zlatnom podnožju. Stas mu je kao Liban, vitak poput cedra.</p> 
 <p><a name="an_5:16">5:16</a> Govor mu je sladak i sav je od ljupkosti. Takav je dragi moj, takav je prijatelj moj, o kćeri jeruzalemske.</p> 
 <p><a name="an_6:1">6:1</a> Kamo je otišao dragi tvoj, o najljepša među ženama? Kuda je zamakao dragi tvoj, da ga tražimo s tobom?</p> 
 <p><a name="an_6:2">6:2</a> Dragi je moj sišao u svoj vrt k lijehama mirisnog bilja da pase po vrtovima i da bere ljiljane.</p> 
 <p><a name="an_6:3">6:3</a> Ja pripadam dragome svome, dragi moj pripada meni, on pase među ljiljanima.</p> 
 <p><a name="an_6:4">6:4</a> Lijepa si, prijateljice moja, kao Tirsa, krasna si kao Jeruzalem, strašna kao vojska pod zastavama.</p> 
 <p><a name="an_6:5">6:5</a> Odvrati oči svoje od mene jer me zbunjuju. Kosa je tvoja kao stado koza koje silaze s Gileada.</p> 
 <p><a name="an_6:6">6:6</a> Zubi su ti kao stado ovaca ostriženih kada s kupanja dolaze: idu dvije i dvije kao blizanke i nijedna nije osamljena.</p> 
 <p><a name="an_6:7">6:7</a> Kao kriške mogranja tvoji su obrazi pod koprenom tvojom.</p> 
 <p><a name="an_6:8">6:8</a> Ima šezdeset kraljica, osamdeset inoča, a djevojaka ni broja se ne zna.</p> 
 <p><a name="an_6:9">6:9</a> Ali je samo jedna golubica moja, savršena moja, jedina u majke, izabrana u roditeljke svoje. Vidjele su je djevojke i nazvale je blaženom, a kraljice i inoče hvale su joj izrekle.</p> 
 <p><a name="an_6:10">6:10</a> Tko je ova koja dolazi kao što zora sviće, lijepa kao mjesec, sjajna kao sunce, strašna kao vojska pod zastavama?</p> 
 <p><a name="an_6:11">6:11</a> Siđoh kroz nasade oraha da vidim mladice u dolinama, da pogledam pupaju li vinogradi, cvatu li mogranji.</p> 
 <p><a name="an_6:12">6:12</a> Ne znam kako, tek želja moja pope me na kola naroda mog kneževskog.</p> 
 <p><a name="an_7:1">7:1</a> Vrati se, Sulamko, vrati se, vrati se da te gledamo! Što ćete vidjeti na Sulamki koja pleše u dva zbora?</p> 
 <p><a name="an_7:2">7:2</a> Kako su krasni koraci tvoji u sandalama, kćeri kneževska! Pregibi su bokova tvojih kao grivne stvorene rukom umjetnika.</p> 
 <p><a name="an_7:3">7:3</a> Pupak ti je kao okrugla čaša koja nikad nije bez pića. Trbuh ti je kao stog pšenice ograđen ljiljanima.</p> 
 <p><a name="an_7:4">7:4</a> Dvije su dojke tvoje dva laneta, blizanca košutina.</p> 
 <p><a name="an_7:5">7:5</a> Vrat je tvoj kao kula bjelokosna. Oči su tvoje kao ribnjaci u Hešbonu kod vrata batrabimskih. Nos ti je kao kula libanska što gleda prema Damasku.</p> 
 <p><a name="an_7:6">7:6</a> Glava je tvoja kao brdo Karmel, a kosa na glavi kao purpur i kralj se zapleo u njene pletenice.</p> 
 <p><a name="an_7:7">7:7</a> Kako si lijepa i kako si ljupka, o najdraža, među milinama!</p> 
 <p><a name="an_7:8">7:8</a> Stas je tvoj kao palma, grudi su tvoje grozdovi.</p> 
 <p><a name="an_7:9">7:9</a> Rekoh: popet ću se na palmu da dohvatim vrške njezine, a grudi će tvoje biti kao grozdovi na lozi, miris daha tvoga kao jabuke.</p> 
 <p><a name="an_7:10">7:10</a> Usta su tvoja kao najbolje vino. Koje odlazi ravno dragome mome kao što teče na usnama usnulih.</p> 
 <p><a name="an_7:11">7:11</a> Ja pripadam dragome svome i on je željan mene.</p> 
 <p><a name="an_7:12">7:12</a> Dođi, dragi moj, ići ćemo u polja, noćivat ćemo u selima.</p> 
 <p><a name="an_7:13">7:13</a> Jutrom ćemo ići u vinograde da vidimo pupa li loza, zameće li se grožđe, jesu li procvali mogranji. Tamo ću ti dati ljubav svoju.</p> 
 <p><a name="an_7:14">7:14</a> Mandragore šire miris, u našim kućama ima svakog voća, novoga i starog, za te sam ga čuvala, o najdraži moj!</p> 
 <p><a name="an_8:1">8:1</a> O, da si mi brat, da si sisao prsa majke moje, našla bih te vani, poljubila bih te i nitko me zato ne bi prezirao.</p> 
 <p><a name="an_8:2">8:2</a> Povela bih te i uvela u kuću majke svoje koja me odgojila, pojila bih te najboljim vinom i sokom od mogranja.</p> 
 <p><a name="an_8:3">8:3</a> Njegova mi je lijeva ruka pod glavom, a desnom me grli.</p> 
 <p><a name="an_8:4">8:4</a> Zaklinjem vas, kćeri jeruzalemske, ne budite, ne budite ljubav mojuš dok sama ne bude htjela!</p> 
 <p><a name="an_8:5">8:5</a> Tko je ta što dolazi iz pustinje, naslonjena na dragoga svoga? Probudio sam te pod jabukom gdje te mati rodila, gdje te na svijet dala roditeljka tvoja.</p> 
 <p><a name="an_8:6">8:6</a> Stavi me kao znak na srce, kao pečat na ruku svoju, jer ljubav je jaka kao smrt, a ljubomora tvrda kao grob. Žar je njezin žar vatre i plamena Jahvina.</p> 
 <p><a name="an_8:7">8:7</a> Mnoge vode ne mogu ugasiti ljubav niti je rijeke potopiti. Da netko daje za ljubav sve što u kući ima, taj bi navukao prezir na sebe.</p> 
 <p><a name="an_8:8">8:8</a> Imamo malu sestru koja još nema grudi, što ćemo činiti sa svojom sestrom kad bude riječ o njoj?</p> 
 <p><a name="an_8:9">8:9</a> Ako bude poput zida, sagradit ćemo na njemu krunište od srebra; ako bude poput vrata, utvrdit ćemo ih cedrovim daskama.</p> 
 <p><a name="an_8:10">8:10</a> Ja sam zid i grudi su moje kule: tako postadoh u očima njegovim kao ona što nađe smirenje.</p> 
 <p><a name="an_8:11">8:11</a> Salomon ima vinograd u Baal Hamonu, dao ga je čuvarima i svaki mora donijeti za urod tisuću srebrnjaka.</p> 
 <p><a name="an_8:12">8:12</a> Moj vinograd je preda mnom: tebi, Salomone, tisuća, a dvjesta onima što čuvaju plodove.</p> 
 <p><a name="an_8:13">8:13</a> O ti, koja boraviš u vrtovima, drugovi slušaju glas tvoj, daj da ga i ja čujem!</p> 
 <p><a name="an_8:14">8:14</a> Pohitaj, mili moj, budi kao srna i kao jelenče na gorama mirisnim!</p> 
 <p></p><hr>
 <center>
 <a href="isa.htm">Next: Isaiah</a></center>
 </body>