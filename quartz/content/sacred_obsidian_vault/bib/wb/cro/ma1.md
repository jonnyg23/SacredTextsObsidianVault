<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="bar.htm">Previous</a> 
 <a href="ma2.htm">Next</a> 
 </center>
 <hr>
  <h3 align="center">Croatian Bible: 1 Macabees</h3> 
 <p><a name="an_1:1">1:1</a> Aleksandar Makedonac, sin Filipov - tada već gospodar Grčke  - provali iz zemlje Kitima i potuče Darija, kralja perzijskog  i medijskog, i zakralji se namjesto njega. </p> 
 <p><a name="an_1:2">1:2</a> Povede mnoge ratove, zauze tvrđave i poubija kraljeve zemlje. </p> 
 <p><a name="an_1:3">1:3</a> Dopro je do nakraj  svijeta i poplijenio mnoge narode. Sva zemlja pred njim umuknu, a srce se njegovo uznese i uzoholi. </p> 
 <p><a name="an_1:4">1:4</a> Sakupi silnu vojsku,  podloži svojoj vlasti krajeve, narode i vladare da mu plaćaju  danak. </p> 
 <p><a name="an_1:5">1:5</a> Konačno pade u postelju i uvidje da mu je umrijeti. </p> 
 <p><a name="an_1:6">1:6</a> Sazva svoje službenike, odličnike koji su s njim rasli od  mladosti, i još za života razdijeli im svoje kraljevstvo. </p> 
 <p><a name="an_1:7">1:7</a> Tako, pošto je kraljevao dvanaest godina, Aleksandar umrije. </p> 
 <p><a name="an_1:8">1:8</a> A  njegovi časnici preuzeše vlast, svaki na svome području. </p> 
 <p><a name="an_1:9">1:9</a> Svi  se oni poslije njegove smrti okruniše, a tako nakon njih i njihovi  sinovi. Tako se godine i godine množilo zlo na zemlji.  </p> 
 <p><a name="an_1:10">1:10</a> Od njih dođe grešni izdanak Antioh Epifan, sin kralja  Antioha, koji bijaše talac u Rimu. On se zakralji godine sto  trideset i sedme kraljevstva grčkoga. </p> 
 <p><a name="an_1:11">1:11</a> U one dane nađoše se  u Izraelu ljudi opaki koji stadoše uvjeravati mnoge: "Hajde da  sklopimo savez s narodima svojim susjedima, jer otkako se od  njih odijelismo, snađoše nas mnoga zla." </p> 
 <p><a name="an_1:12">1:12</a> I mnogima se to  svidjelo. </p> 
 <p><a name="an_1:13">1:13</a> Štoviše, požuriše se neki od naroda i odoše kralju, koji  im dopusti da se povedu za poganskim običajima. </p> 
 <p><a name="an_1:14">1:14</a> I sagradiše  u Jeruzalemu borilište, kako to običavaju pogani, </p> 
 <p><a name="an_1:15">1:15</a> prepraviše  svoje obrezanje i otpadoše od svetog Saveza. Ujarmiše se s poganima  i prodaše se da čine zlo. </p> 
 <p><a name="an_1:16">1:16</a> Kad je Antioh učvrstio svoju vlast, poduze da svom kraljevstvu  podvrgne Egipat pa da kraljuje dvama kraljevstvima. </p> 
 <p><a name="an_1:17">1:17</a> Provali  u Egipat sa silnom vojskom, s bojnim kolima i slonovima, s konjicom  i velikim brodovljem. </p> 
 <p><a name="an_1:18">1:18</a> I zametne rat protiv Ptolemeja, kralja  egipatskog, koji pred njim uzmače i pobježe. Padoše mnogi nasmrt  ranjeni. </p> 
 <p><a name="an_1:19">1:19</a> I tako oni zagospodariše egipatskim utvrđenim gradovima  i poplijeniše Egipat. </p> 
 <p><a name="an_1:20">1:20</a> A pošto je potukao Egipat, Antioh se  godine sto četrdeset i treće vrati i krene protiv Izraela. Uziđe  na Jeruzalem sa silnom vojskom. </p> 
 <p><a name="an_1:21">1:21</a> Drsko prodre u Svetište i  zaplijeni zlatni kadioni žrtvenik, svijećnjak sa svim, priborom,</p> 
 <p><a name="an_1:22">1:22</a> stol za prinošenje hljebova, sudove za žrtve ljevanice,  kaleže, zlatne kadionice, zavjese, vijence i sav zlatni ures  na pročelju Hrama, koje ogoli. </p> 
 <p><a name="an_1:23">1:23</a> Zaplijenio je sve srebro i  zlato, oteo dragocjeno posuđe i opljačkao tajne riznice koje  je mogao pronaći. </p> 
 <p><a name="an_1:24">1:24</a> Oplijenivši sve to, vratio se u svoju zemlju, pošto je izvršio pokolj i izgovorio silno bogohulstvo. </p> 
 <p><a name="an_1:25">1:25</a> U  Izraelu nasta opća tuga po svim mjestima.</p> 
 <p><a name="an_1:26">1:26</a> Zastenjaše poglavari i starješine, obnemogoše mladići i djevojke - ljepota ženska sva uvenu.</p> 
 <p><a name="an_1:27">1:27</a> Mladoženje udariše u tužaljke; a nevjeste po ložnicama prokukaše.</p> 
 <p><a name="an_1:28">1:28</a> Sva se zemlja tresla od žalosti nad svojim stanovnicima, sav se dom Jakovljev obukao u sramotu.</p> 
 <p><a name="an_1:29">1:29</a> Nakon dvije godine posla kralj u gradove judejske nadglednika  poreza, koji dođe u Jeruzalem s jakom vojskom. </p> 
 <p><a name="an_1:30">1:30</a> Najprije im  je lukavo govorio o miru, i oni mu povjerovaše. Zatim iznenada  navali na grad, potuče ga teškim udarcima i pogubi mnoštvo Izraelaca. </p> 
 <p><a name="an_1:31">1:31</a> Opljačka grad, zapali ga vatrom i sruši mu kuće i zid unaokolo. </p> 
 <p><a name="an_1:32">1:32</a> Žene i djecu učiniše sebi robljem i porazdijeliše među sobom  stoku. </p> 
 <p><a name="an_1:33">1:33</a> Zatim su obzidali Davidov grad velikim i jakim zidom, s gordim kulama, i tako im postade utvrdom. </p> 
 <p><a name="an_1:34">1:34</a> Ondje smjestiše  opaki ološ, ljude protivne Zakonu, koji se tu osiliše. </p> 
 <p><a name="an_1:35">1:35</a> Nagomilaše  tu oružja i hrane i pohraniše plijen koji poplijeniše u Jeruzalemu. I tako se tu stvorilo neprijateljsko gnijezdo.</p> 
 <p><a name="an_1:36">1:36</a> Postade to zasjeda Svetištu, za sve vrijeme opak protivnik Izraelu.</p> 
 <p><a name="an_1:37">1:37</a> Proliše krv nevinu naokolo Svetišta i oskvrnuše sveto mjesto.</p> 
 <p><a name="an_1:38">1:38</a> Zbog njih pobjegoše žitelji jeruzalemski i grad postade naselje stranaca. Jeruzalem postade tuđina porodu svome, i djeca ga njegova napustiše.</p> 
 <p><a name="an_1:39">1:39</a> Svetište njegovo opustje k'o pustinja, blagdani mu se okrenuše u žalovanje, subote u porugu, a slava njegova u ništavilo.</p> 
 <p><a name="an_1:40">1:40</a> K'o nekoć slava njegova, namnožila mu se sramota, i sav se ponos njegov okrenu u tugovanje.</p> 
 <p><a name="an_1:41">1:41</a> I napisa kralj proglas svemu svom kraljevstvu da svi  moraju postati jedan narod i svaki mora ostaviti svoje običaje. </p> 
 <p><a name="an_1:42">1:42</a> I svi se narodi pokoriše kraljevoj naredbi. </p> 
 <p><a name="an_1:43">1:43</a> I mnogi Izraelci  prihvatiše njegovo bogoštovlje i počeše žrtvovati idolima i ne  svetkovati subotu. </p> 
 <p><a name="an_1:44">1:44</a> A kralj posla u Jeruzalem, i u ostale  judejske gradove, poslanice po glasnicima da se svi imaju povesti  za običajima tuđinaca koji su u zemlji, </p> 
 <p><a name="an_1:45">1:45</a> pa da se u Hramu  dokinu paljenice, klanice i ljevanice; da se više ne svetkuju  subote i blagdani; </p> 
 <p><a name="an_1:46">1:46</a> da se onečisti Svetište i sveti narod; </p> 
 <p><a name="an_1:47">1:47</a> da se podignu oltari, sveti gajevi i idoli pa da im se žrtvuju  svinje i nečiste životinje; </p> 
 <p><a name="an_1:48">1:48</a> da se više ne obrezuju djeca, da se onečiste svakom nečistoćom i gnusobom </p> 
 <p><a name="an_1:49">1:49</a> i tako zaborave  Zakon i izmijene sve običaje. </p> 
 <p><a name="an_1:50">1:50</a> Tko se ne pokori kraljevoj  naredbi, osuđen je na smrt. </p> 
 <p><a name="an_1:51">1:51</a> Kralj je svem kraljevstvu napisao  proglase takva sadržaja i postavio je nadglednike nad svim narodom  da se to provede. Svim je judejskim gradovima, svakomu napose, zapovjedio da prinose žrtve. </p> 
 <p><a name="an_1:52">1:52</a> I pridružiše im se mnogi od  naroda, svi oni koji su otpali od Zakona, i zla velika učiniše  u zemlji. </p> 
 <p><a name="an_1:53">1:53</a> Takvi primoraše Izraela da se skriva u svakojakim  zbježištima. </p> 
 <p><a name="an_1:54">1:54</a> Petnaestoga dana mjeseca Kisleva, godine sto četrdeset  i pete, sagradio je kralj na oltaru za žrtve paljenice Grozotu  pustoši. I u susjednim judejskim gradovima podigoše žrtvenike. </p> 
 <p><a name="an_1:55">1:55</a> I palili su tamjan na vratima kuća i po trgovima. </p> 
 <p><a name="an_1:56">1:56</a> A u  koga nađoše knjige Zakona, razderaše ih i baciše u vatru. </p> 
 <p><a name="an_1:57">1:57</a> Ako  bi otkrili da tko čuva svitak knjige Saveza ili da pristaje uza  Zakon, po kraljevoj je odluci bio ubijen. </p> 
 <p><a name="an_1:58">1:58</a> Takvo nasilje provodili  su mjesec za mjesecom nad Izraelom, nad svakim koga bi po gradovima  otkrili. </p> 
 <p><a name="an_1:59">1:59</a> Dvadeset i petoga u mjesecu prinosili su žrtve na  žrtveniku podignutu na oltaru za paljenice. </p> 
 <p><a name="an_1:60">1:60</a> Po toj zapovijedi  pogubljivali su žene koje su dale obrezati svoju djecu; </p> 
 <p><a name="an_1:61">1:61</a> objesili  bi im o vrat dojenčad i smaknuli ih zajedno sa svim njihovim  domom i s onima koji su izvršili obrezanje.</p> 
 <p><a name="an_1:62">1:62</a> Uza sve to, mnogi od Izraela ostadoše postojani i pokazaše  se hrabri te nisu jeli od nečistih jela. </p> 
 <p><a name="an_1:63">1:63</a> Radije su išli u  smrt nego da se onečiste hranom ili da oskvrnu sveti Savez. I  tako su umirali.</p> 
 <p><a name="an_1:64">1:64</a> Uistinu, strašan gnjev bijaše nad Izraelom.</p> 
 <p><a name="an_2:1">2:1</a> U one dane Matatija, sin Ivana Šimunova, svećenik iz koljena  Joaribova, ode iz Jeruzalema i udari sjedište u Modinu. </p> 
 <p><a name="an_2:2">2:2</a> A  imao je pet sinova: Ivana prozvana Gadi, </p> 
 <p><a name="an_2:3">2:3</a> Šimuna prozvana Tasi,</p> 
 <p><a name="an_2:4">2:4</a> Judu prozvana Makabej, </p> 
 <p><a name="an_2:5">2:5</a> Eleazara prozvana Avaran, Jonatu  prozvana Afus. </p> 
 <p><a name="an_2:6">2:6</a> Videći kakva se bogohulstva zbivaju u Judeji  i u Jeruzalemu, Matatija </p> 
 <p><a name="an_2:7">2:7</a> zavapi: "Jao, zar se zato rodih da gledam zator svog naroda i zator  Svetoga grada pa da besposlen sjedim dok nam ga predaju u ruke  neprijatelja - Svetište naše u ruke tuđinaca?</p> 
 <p><a name="an_2:8">2:8</a> Svetište njegovo postade k'o čovjek bez časti,</p> 
 <p><a name="an_2:9">2:9</a> posuđe, slava njegova, za plijen opljačkano; nejačad njegova po trgovima poklana, mladići njegovi hrana oštrim mačevima!</p> 
 <p><a name="an_2:10">2:10</a> Ima li naroda kojemu ne pripade dio našega kraljevstva, koji ne prigrabi sebi plijena našega?!</p> 
 <p><a name="an_2:11">2:11</a> Sav mu je nakit otet, slobodu zamijeni s ropstvom.</p> 
 <p><a name="an_2:12">2:12</a> Gle, Svetište naše - ljepota i slava naša - opustje, oskvrnuše ga pogani!</p> 
 <p><a name="an_2:13">2:13</a> Čemu nam život?"</p> 
 <p><a name="an_2:14">2:14</a> I razdrije Matatija i njegovi sinovi svoju odjeću, navukoše  kostrijet i proplakaše gorko.</p> 
 <p><a name="an_2:15">2:15</a> Uto kraljevi ljudi, poslani da sile na otpad, dođoše  u Modin da prinude na žrtvovanje. </p> 
 <p><a name="an_2:16">2:16</a> Mnogi su od Izraela prišli  k njima. Ali Matatija i njegovi sinovi ostadoše postojani.</p> 
 <p><a name="an_2:17">2:17</a> Kraljevi ljudi priđu Matatiji i stanu ga nagovarati:  "Ti si čovjek ugledan u ovom gradu, častan i utjecajan; uz tebe  su tvoji sinovi i braća. </p> 
 <p><a name="an_2:18">2:18</a> Priđi dakle prvi i izvrši zapovijed  kraljevu, kao što to učiniše drugi narodi, ostali Judejci i preostalo  stanovništvo Jeruzalema, pa ćeš i ti i tvoji sinovi ući u krug  kraljevih prijatelja i bit ćete čašćeni srebrom i zlatom i mnogim  darovima." </p> 
 <p><a name="an_2:19">2:19</a> Matatija im jakim glasom odgovori: "Neka se i svi narodi  pod kraljevom vlašću njemu pokore tako te svaki od njih odstupi  od bogoštovlja svojih predaka i privoli njegovim naredbama, </p> 
 <p><a name="an_2:20">2:20</a> ja  i moji sinovi i sva braća moja slijedit ćemo Savez otaca svojih. </p> 
 <p><a name="an_2:21">2:21</a> Ne dalo Nebo da ostavimo Zakon i zapovijedi. </p> 
 <p><a name="an_2:22">2:22</a> I zato ne  možemo poslušati kraljevih naloga da prestupimo svoje bogoštovlje  ni udesno ni ulijevo."</p> 
 <p><a name="an_2:23">2:23</a> Tek što je on to kazao, a Židov neki priđe pred očima  sviju da prema kraljevoj zapovijedi žrtvuje na žrtveniku u Modinu. </p> 
 <p><a name="an_2:24">2:24</a> Vidje to Matatija, razgnjevi se i srce mu zadrhta, obuzet  pravednim gnjevom, potrči i zakla ga na žrtveniku. </p> 
 <p><a name="an_2:25">2:25</a> U isti  čas ubi i kraljeva čovjeka koji je silio na žrtvovanje i obori  žrtvenik. </p> 
 <p><a name="an_2:26">2:26</a> Tako provali njegova gorljivost za Zakon kao nekoć  Pinhasova protiv Zimrija, sina Šalumova. </p> 
 <p><a name="an_2:27">2:27</a> Matatija tada stade  vikati gradom iza glasa: "Svaki koji gori ljubavlju za Zakon  i stoji uza Savez, neka ide za mnom." </p> 
 <p><a name="an_2:28">2:28</a> I pobjegoše u gore  on i njegovi sinovi, ostavivši u gradu sve svoje.</p> 
 <p><a name="an_2:29">2:29</a> Mnogi tada kojima je bilo stalo do pravednosti i do pravde  pobjegoše u pustinju </p> 
 <p><a name="an_2:30">2:30</a> sa svojom djecom i ženama i sa svom  stokom, jer se zlo oborilo na njih. </p> 
 <p><a name="an_2:31">2:31</a> I bi javljeno kraljevim  ljudima i posadi koja bijaše u Jeruzalemu, u Davidovu gradu,  da su ljudi koji su prekršili kraljevu zapovijed odbjegli u pustinjska  skrovišta. </p> 
 <p><a name="an_2:32">2:32</a> Jaka vojska dade se za njima u potjeru i stiže  ih. Svrstaše se protiv njih, spremni da zametnu s njima bitku  u dan subotnji. </p> 
 <p><a name="an_2:33">2:33</a> I poručiše im: "Dosta je! Iziđite, pokorite  se kraljevu nalogu da spasite život!" </p> 
 <p><a name="an_2:34">2:34</a> Ali im oni odgovoriše:  "Ne izlazimo i nećemo se pokoriti kraljevu nalogu da skvrnemo  dan subotnji." </p> 
 <p><a name="an_2:35">2:35</a> Napadoše ih bez oklijevanja. </p> 
 <p><a name="an_2:36">2:36</a> A oni im  nisu uzvraćali: ni da bi se kamenom na njih nabacili, a kamoli  da se utvrde u svojim skrovištima. </p> 
 <p><a name="an_2:37">2:37</a> "Umrimo svi," govorahu, "u svojoj nedužnosti. Svjedoče nam nebo i zemlja da nas ubijate  nepravedno." </p> 
 <p><a name="an_2:38">2:38</a> I zagna se vojska na njih u samu subotu te izginuše  svi oni sa svojom djecom i ženama i stokom - oko tisuću duša.</p> 
 <p><a name="an_2:39">2:39</a> Doznaše za to Matatija i njegove pristalice i proplakaše  gorko: </p> 
 <p><a name="an_2:40">2:40</a> "Ako učinimo svi mi tako", rekoše jedan drugomu, "kao  ova naša braća, i ne pođemo u boj protiv pogana za svoj život  i za svoje svetinje, ubrzo će nas istrijebiti sa zemlje." </p> 
 <p><a name="an_2:41">2:41</a> I  tako toga dana donesoše odluku: "Tko god nas napadne u dan subotnji, vojevat ćemo protiv njega da svi ne izginemo kao što izgiboše  braća naša u zbjegovima."</p> 
 <p><a name="an_2:42">2:42</a> Pridružila im se i zajednica Hasidejaca, poizbor junaka  u Izraelu, sve ljudi odanih Zakonu. </p> 
 <p><a name="an_2:43">2:43</a> I svi drugi koji su bježali  od progonstva pridruživali se njima, i tako im je raslo pojačanje. </p> 
 <p><a name="an_2:44">2:44</a> Prikupila se tako cijela vojska te su udarali u svom gnjevu  na krivce i u svojoj srdžbi na bezakonike. Ostali se razbježaše  - da se spase - po poganskim zemljama. </p> 
 <p><a name="an_2:45">2:45</a> A Matatija i njegove  pristalice stanu obilaziti i razvaljivati žrtvenike. </p> 
 <p><a name="an_2:46">2:46</a> Silom  su obrezivali neobrezane dječake koje bi našli na području Izraela. </p> 
 <p><a name="an_2:47">2:47</a> Progonili su drske tuđince. I pothvat im je uspijevao. </p> 
 <p><a name="an_2:48">2:48</a> Zaštitili  su tako Zakon od ruku pogana i kraljeva i ne dadoše da osili  sila grešnička.</p> 
 <p><a name="an_2:49">2:49</a> A kada se Matatijini dani primicahu kraju, reče on svojim  sinovima:  "U ovo vrijeme, gle, osilila se drskost i pogrda; nastalo  je doba razora i ljutog gnjeva. </p> 
 <p><a name="an_2:50">2:50</a> Djeco moja! Gorljivo se zauzmite  za Zakon i život svoj izložite za Savez naših otaca.</p> 
 <p><a name="an_2:51">2:51</a> Spominjite se djela što ih oci naši izvršiše u svoje  vrijeme. Steći ćete tako slavu veliku, bit će vam besmrtno ime.</p> 
 <p><a name="an_2:52">2:52</a> Nije li se Abraham vjeran pokazao u kušnji i nije li  mu to uzeto u pravednost?</p> 
 <p><a name="an_2:53">2:53</a> A Josip je u svojoj nevolji očuvao zapovijed i postao  gospodar Egipta.</p> 
 <p><a name="an_2:54">2:54</a> Pinhas, otac naš, nosio se gorljivošću i primio je obećanje  vječnog svećeništva.</p> 
 <p><a name="an_2:55">2:55</a> Jošua je ispunio nalog i postao sucem Izraela.</p> 
 <p><a name="an_2:56">2:56</a> Kaleb je u zboru bio svjedok istini i zato mu pripade  baština u zemlji.</p> 
 <p><a name="an_2:57">2:57</a> Davidu, jer bijaše pobožan, kraljevsko je prijestolje  zauvijek dano u baštinu.</p> 
 <p><a name="an_2:58">2:58</a> Ilija, jer bijaše gorljiv borac Zakona, bi uznesen na  nebo. </p> 
 <p><a name="an_2:59">2:59</a> Hananija, Azarja i Mišael vjerom se spasiše iz plamena.</p> 
 <p><a name="an_2:60">2:60</a> Daniel zbog svoje nedužnosti bi izbavljen iz lavljih  ralja. </p> 
 <p><a name="an_2:61">2:61</a> Razmotrite i vidite iz koljena u koljeno: svi koji se  u nj uzdaše ne poklekoše nikada.</p> 
 <p><a name="an_2:62">2:62</a> Ne strašite se prijetnja grešnikovih, jer slava bezbožnikova  za gnojište je i za hranu crvima.</p> 
 <p><a name="an_2:63">2:63</a> Danas se visoko diže, sutra ga već naći ne možeš: u prah  svoj se vratio, propale mu osnove.</p> 
 <p><a name="an_2:64">2:64</a> Junaci mi, djeco, budite; Zakona se čvrsto držite da  se u njem proslavite.</p> 
 <p><a name="an_2:65">2:65</a> Evo vam Šimuna, brata vašega: znam ga, čovjek je razuman;  slušajte ga uvijek, on će vam biti otac! </p> 
 <p><a name="an_2:66">2:66</a> Juda Makabej, poizbor  junak od svoje mladosti, bit će vam vojskovođa i zapovijedat  će u ratu protiv pogana. </p> 
 <p><a name="an_2:67">2:67</a> Skupite oko sebe sve koji vrše Zakon  i osvetite svoj narod. </p> 
 <p><a name="an_2:68">2:68</a> Milo za drago vratite poganima i držite  se propisa Zakona."</p> 
 <p><a name="an_2:69">2:69</a> Tada ih Matatija blagoslovi i bi pridružen svojim ocima. </p> 
 <p><a name="an_2:70">2:70</a> Umro je u godini sto četrdeset i šestoj; sahraniše ga u grobnici  otaca njegovih u Modinu. Oplakao ga je sav Izrael. Ę(166.-160. prije Krista)</p> 
 <p><a name="an_3:1">3:1</a> Matatiju je naslijedio sin njegov Juda Makabej. </p> 
 <p><a name="an_3:2">3:2</a> Podupriješe  ga sva njegova braća i sve pristalice njegova oca i oduševljeno  povedoše rat Izraelov.</p> 
 <p><a name="an_3:3">3:3</a> On proširi nadaleko slavu svoga naroda. Poput diva on se u oklop obukao, bojno oružje sebi pripasao. Mnoge je bojeve zametnuo, oštrim mačem tabor štiteći.</p> 
 <p><a name="an_3:4">3:4</a> Premac lavu svojim djelima, postade k'o lavić što za plijenom riče.</p> 
 <p><a name="an_3:5">3:5</a> Gonio je otpadnike, trag im njušeći; palio je tlačitelje svoga naroda.</p> 
 <p><a name="an_3:6">3:6</a> Od straha pred njim dah im prestajao, bezakonici pred njim drhtahu. Spasenje se ruci njegovoj posrećilo.</p> 
 <p><a name="an_3:7">3:7</a> Mnogog kralja on je ojadio, a Jakova djelima obradovao. Dok je vijeka blagoslivljat će se uspomena njegova.</p> 
 <p><a name="an_3:8">3:8</a> Obilazio gradovima Jude da istrijebi iz njih bezbožnike, od Izraela srdžbu da odvrati.</p> 
 <p><a name="an_3:9">3:9</a> Do krajeva zemlje ime mu doprlo, oko sebe sabra raspršene.</p> 
 <p><a name="an_3:10">3:10</a> Apolonije sabra pogane i velika vojska krenu iz Samarije  da zavojšti na Izraela. </p> 
 <p><a name="an_3:11">3:11</a> Saznao za to Juda, pa ga presrete, potuče ga i ubi. Mnogi nasmrt ranjeni pogiboše, a ostali pobjegoše. </p> 
 <p><a name="an_3:12">3:12</a> Oplijeniše ih, a Juda sebi prisvoji mač Apolonijev i nosio  ga je u boju svega svog života.</p> 
 <p><a name="an_3:13">3:13</a> Kad je Seron, sirski vojvoda, čuo da je Juda skupio oko  sebe ljude, zbor vjernih, spremnih da svaki čas krenu u rat, </p> 
 <p><a name="an_3:14">3:14</a> reče: "Steći ću ime i proslavit ću se u kraljevstvu ako se  zaratim s Judom i sa svima njegovima koji preziru kraljevu riječ." </p> 
 <p><a name="an_3:15">3:15</a> I krenu i uzađe s njim snažna vojska bezbožnika da ga potpomognu  i da se osvete sinovima Izraelovim.</p> 
 <p><a name="an_3:16">3:16</a> Dok je uzlazio uza strmen Bet Horona, ispriječi mu se  Juda sa šakom ljudi. </p> 
 <p><a name="an_3:17">3:17</a> Kad ovi ugledaju vojsku koja je izlazila  na njih, rekoše Judi: "Kako će se oduprijeti nas šačica tome  silnom mnoštvu? K tome smo obnemogli, cio dan bez hrane." </p> 
 <p><a name="an_3:18">3:18</a> A  Juda im odgovori: "Lako se može dogoditi da i šačica ljudi ukliješti  mnoštvo. A Nebu je svejedno izvojevati spasenje s mnogima ili  sa šačicom. </p> 
 <p><a name="an_3:19">3:19</a> Pobjeda u ratu ne zavisi od jačine vojske, jer  nam od Neba dolazi jakost. </p> 
 <p><a name="an_3:20">3:20</a> Ovi izlaze na nas u premoći drskosti  i bezakonja, da istrijebe nas i naše žene i djecu našu i da nas  oplijene, </p> 
 <p><a name="an_3:21">3:21</a> a mi vojujemo za goli život i za svoje svete uredbe. </p> 
 <p><a name="an_3:22">3:22</a> Zato će ih Gospod pred našim očima satrti, i ništa se ne  bojte." </p> 
 <p><a name="an_3:23">3:23</a> Tako reče i obori se iznenada na njih i razbi Serona  i svu njegovu vojsku. </p> 
 <p><a name="an_3:24">3:24</a> Naže za njima niz kosinu Bet Horona  sve do ravnice. Pade ih kakvih osam stotina ljudi, a ostali pobjegoše  u Filisteju. </p> 
 <p><a name="an_3:25">3:25</a> I zavlada strah pred Judom i braćom njegovom  i obuze prepast sve okolne narode. </p> 
 <p><a name="an_3:26">3:26</a> Do kralja doprije ime  njegovo i po svim se narodima pripovijedalo o Judinim djelima.</p> 
 <p><a name="an_3:27">3:27</a> Kad je sve to čuo kralj Antioh, planu on gnjevom i posla  da se skupe sve snage njegova kraljevstva - vojska silna. </p> 
 <p><a name="an_3:28">3:28</a> Otvori  svoje riznice i isplati vojsku za godinu dana i naredi da bude  spremna za svaku priliku. </p> 
 <p><a name="an_3:29">3:29</a> Uto opazi da presušuje blago u  njegovim riznicama i da su mu državni dohoci sve manji zbog razdora  i udaraca kojima je izmučio zemlju zatirući zakone koji postojahu  odiskona. </p> 
 <p><a name="an_3:30">3:30</a> Poboja se dakle da neće, kako je već bivalo, imati  odakle podmiriti troškove i smoći darove što ih je prije dijelio  podašnom rukom, premašujući u tom svoje prethodnike. </p> 
 <p><a name="an_3:31">3:31</a> U toj  je tjeskobi odluči poći na Perziju da prigrabi danak od zemalja  i da tako namakne mnogo novca.</p> 
 <p><a name="an_3:32">3:32</a> Ostavi Liziju, čovjeka ugledna, kraljevskog roda, da  vodi državne poslove od Eufrata pa do egipatske granice. </p> 
 <p><a name="an_3:33">3:33</a> I  povjeri mu skrbništvo nad svojim sinom Antiohom sve dok se on  ne vrati. </p> 
 <p><a name="an_3:34">3:34</a> Preda mu polovicu svoje vojske s bojnim slonovima  i dade mu naredbe o svemu što je naumio, osobito o stanovnicima  Judeje i Jeruzalema: </p> 
 <p><a name="an_3:35">3:35</a> da se pošalje na njih vojska, da se  satre i istrijebi snaga Izraelova i preostatak Jeruzalema, pa  da se izbriše i spomen na to mjesto, </p> 
 <p><a name="an_3:36">3:36</a> a onda da se na svem  onom području nasele tuđinci i njima da se razdijeli njihova  zemlja. </p> 
 <p><a name="an_3:37">3:37</a> Tada kralj povede sa sobom ostalu polovicu vojske i krenu  iz Antiohije, prijestolnice svoga kraljevstva, godine sto četrdeset  i sedme. Prijeđe preko Eufrata i poče se probijati kroz gornje  krajeve. </p> 
 <p><a name="an_3:38">3:38</a> Lizija je izabrao Ptolemeja, sina Dorimenova, Nikanora  i Gorgiju, muževe junačne, prijatelje kraljeve. </p> 
 <p><a name="an_3:39">3:39</a> S njima posla  četrdeset tisuća pješaka i sedam tisuća konjanika da navale na  Judeju i da je opustoše po zapovijedi kraljevoj. </p> 
 <p><a name="an_3:40">3:40</a> I pokrenu  se sva ta vojska, stiže do Emausa i utabori se ondje u nizini. </p> 
 <p><a name="an_3:41">3:41</a> Kad se o tome pročulo među trgovcima u onomu kraju, uzeše  oni mnogo srebra i zlata i okova te dođoše u tabor da Izraelce  pokupuju kao roblje. A zavojevačima se pridružila vojska iz Sirije  i drugih zemalja.</p> 
 <p><a name="an_3:42">3:42</a> Juda pak i njegova braća vidješe da se množe zla i da  su se vojske utaborile na njihovu području, a saznali su i za  kraljeve naredbe da im se narod zatre i uništi. </p> 
 <p><a name="an_3:43">3:43</a> Rekoše tada  jedni drugima: "Podignimo narod svoj od propasti i pođimo u rat  za narod svoj i za svetinje svoje!" </p> 
 <p><a name="an_3:44">3:44</a> I sazvaše sav zbor da  se svi spreme za boj i da se pomole i vapiju za milost i milosrđe.</p> 
 <p><a name="an_3:45">3:45</a> Opustje Jeruzalem kao pustinja. Ne bijaše nikog od sve djece njegove da uđe ili da iziđe. Po Svetištu se gazilo, u Tvrđavi se nastaniše stranci, poganima posta svratište. Jakovu je radost iščezla, umuknula mu frula i citara.</p> 
 <p><a name="an_3:46">3:46</a> Izraelci se sastadoše u Masfi, pred Jeruzalemom, jer  je nekoć Izrael u Masfi imao molitveno mjesto. </p> 
 <p><a name="an_3:47">3:47</a> Postili su  toga dana i obukli se u kostrijet, posuli glavu pepelom i razderali  svoje haljine. </p> 
 <p><a name="an_3:48">3:48</a> Razvili su knjigu Zakona da potraže u njoj  ono što inače pogani traže od svojih idola. </p> 
 <p><a name="an_3:49">3:49</a> Iznesoše svećeničku  odjeću i prvine i desetine i pozvaše nazirejce koji su ispunili  razdoblje svoga zavjeta. </p> 
 <p><a name="an_3:50">3:50</a> I zavapiše tada jakim glasom k Nebu: "Što da sada učinimo sa svim ovim i kamo da ove smjestimo? </p> 
 <p><a name="an_3:51">3:51</a> Svetište se tvoje gazi i skvrni, svećenstvo je tvoje tužno, poniženo. </p> 
 <p><a name="an_3:52">3:52</a> Pogani se, evo, udružiše protiv nas da nas istrijebe.  Ti jedini znadeš što nam spremaju. </p> 
 <p><a name="an_3:53">3:53</a> Kako ćemo im odoljeti  ako nam ti ne pritečeš u pomoć?" </p> 
 <p><a name="an_3:54">3:54</a> I zatrubiše nato u trublje  i povikaše iz sveg glasa.</p> 
 <p><a name="an_3:55">3:55</a> Juda tada postavi narodu starješine: tisućnike, stotnike, pedesetnike i desetnike. </p> 
 <p><a name="an_3:56">3:56</a> Onima pak koji su baš gradili kuću, ili su se tek oženili, ili su sadili vinograd, ili bijahu strašljivice, naredi da se svaki takav, kako i Zakon zapovijeda, vrati kući. </p> 
 <p><a name="an_3:57">3:57</a> I vojska krenu i utabori se južno od Emausa. </p> 
 <p><a name="an_3:58">3:58</a> Juda izda  zapovijed: "Opašite se i budite junaci! Spremni stojte ranom  zorom za boj protiv pogana koji se, eto, udružiše da istrijebe  nas i naše svetinje. </p> 
 <p><a name="an_3:59">3:59</a> Bolje nam je u boju izginuti nego da  gledamo zlo svog naroda i svojih svetinja. </p> 
 <p><a name="an_3:60">3:60</a> Bit će onako kako  Nebo hoće."</p> 
 <p><a name="an_4:1">4:1</a> Gorgija povede sa sobom pet tisuća pješaka i tisuću poizbor  konjanika; ta je vojska krenula noću </p> 
 <p><a name="an_4:2">4:2</a> da izvrši prepad na židovski  tabor i da ga iznenadi: vodiči joj bijahu stanovnici Tvrđe. </p> 
 <p><a name="an_4:3">4:3</a> Kad  je to dočuo Juda, podigao se i on sa svojim junacima da na kraljevu  vojsku, koja je bila u Emausu, udari </p> 
 <p><a name="an_4:4">4:4</a> dok su joj pripadnici  još izvan tabora. </p> 
 <p><a name="an_4:5">4:5</a> Gorgija je pak došao noću u Judin tabor  i nije našao nikoga, pa je zato stao Židove tražiti po gorama, jer, kako je rekao, "oni bježe pred nama". </p> 
 <p><a name="an_4:6">4:6</a> U cik zore pojavi  se Juda u ravnici sa samo tri tisuće ljudi. Ti nisu imali prikladna  obrambenog oružja ni mačeva. </p> 
 <p><a name="an_4:7">4:7</a> Vidjeli su poganski tabor, jak  i utvrđen: opkoljavali ga konjanici, ljudi vični boju.</p> 
 <p><a name="an_4:8">4:8</a> Juda reče svojim ljudima: "Ne bojte se toga mnoštva i  ne plašite se njihovih napadaja. </p> 
 <p><a name="an_4:9">4:9</a> Sjetite se da su se naši  oci spasili na Crvenom moru kad ih je progonio faraon s vojskom. </p> 
 <p><a name="an_4:10">4:10</a> Zavapimo sada k Nebu: ono će nam se možda smilovati, sjetit  će se svog Saveza s našim ocima, pa će danas pred nama tu vojsku  satrti. </p> 
 <p><a name="an_4:11">4:11</a> Tada će svi narodi spoznati da postoji Netko tko  izbavlja i spasava Izraela."</p> 
 <p><a name="an_4:12">4:12</a> Stranci podigoše oči: opazivši kako im Židovi dolaze  s protivne strane, </p> 
 <p><a name="an_4:13">4:13</a> iziđoše iz tabora da prihvate bitku. Judini  vojnici zatrubiše u trube i zametnuše boj. </p> 
 <p><a name="an_4:14">4:14</a> Razbijeni, pogani  nagnuše u bijeg prema ravnici. </p> 
 <p><a name="an_4:15">4:15</a> Ali svi na zalaznici padoše  od mača. Ostale pognaše sve do Gezera i do nizina Idumeje, do  Azota i do Jamnije: palo je oko tri tisuće ljudi.</p> 
 <p><a name="an_4:16">4:16</a> Kad se Juda vratio s potjere kojoj bijaše na čelu, </p> 
 <p><a name="an_4:17">4:17</a> reče  narodu: "Ne lakomite se na plijen jer nam prijeti još jedan rat. </p> 
 <p><a name="an_4:18">4:18</a> Gorgija je sa svojom vojskom tu u gori. Sad se oduprite našim  neprijateljima, borite se protiv njih; potom ćete bez brige pokupiti  plijen." </p> 
 <p><a name="an_4:19">4:19</a> Juda je još bio u riječi kadli jedan odred proviri  s gorskog visa. </p> 
 <p><a name="an_4:20">4:20</a> Vidješe da su njihovi raspršeni i da je tabor  izgorio: o tome je još svjedočio dim koji se vidio. </p> 
 <p><a name="an_4:21">4:21</a> Od toga  se prizora prestraviše. A kad su još na ravnici opazili Judinu  vojsku spremnu za boj, </p> 
 <p><a name="an_4:22">4:22</a> svi pobjegoše u filistejsku zemlju. </p> 
 <p><a name="an_4:23">4:23</a> Juda se vratio da im oplijeni tabor. Iznijelo se mnogo zlata, srebra, modra i crvena skrletna platna i golemo drugo blago. </p> 
 <p><a name="an_4:24">4:24</a> Na povratku su Židovi hvalili i blagoslivljali Nebo govoreći:  "Ono je dobro i njegova je ljubav vječna!" </p> 
 <p><a name="an_4:25">4:25</a> Bijaše to dan  velike izraelske pobjede.</p> 
 <p><a name="an_4:26">4:26</a> Oni pak od neprijatelja koji bijahu utekli dođoše k Liziji  i javiše mu sve što se dogodilo. </p> 
 <p><a name="an_4:27">4:27</a> Ta ga vijest smete, duh  mu klonu, jer se Izraelu nije dogodilo onako kako je on htio  niti je bilo onako kako je zapovjedio kralj.</p> 
 <p><a name="an_4:28">4:28</a> Zato je iduće godine Lizija sabrao šezdeset tisuća poizbor  pješaka i pet tisuća konjanika da svlada Židove. </p> 
 <p><a name="an_4:29">4:29</a> Došli su  u Idumeju i utaborili se u Betsuru. Juda iziđe protiv njih sa  deset tisuća ljudi. </p> 
 <p><a name="an_4:30">4:30</a> Kad vidje tu silnu vojsku, pomoli se  ovako: "Blagoslovljen da si, spasitelju Izraela, ti koji si satro  juriš diva rukom svoga sluge Davida i koji si filistejsku vojsku  predao u ruke Šaulova sina Jonate i njegova štitonoše. </p> 
 <p><a name="an_4:31">4:31</a> Predaj  i ovu vojsku u šake Izraela, svog naroda; neka se osramote i  pješaci i konjanici. </p> 
 <p><a name="an_4:32">4:32</a> Posij strah u njihovim redovima, uništi  uzdanje koje imaju u svoju silu i neka se pokolebaju svojim porazom. </p> 
 <p><a name="an_4:33">4:33</a> Obori ih mačem onih koji te ljube, da te hvale pjesmama svi  oni koji ti poznaju Ime!" </p> 
 <p><a name="an_4:34">4:34</a> I počeše bitku i u srazu prsa o  prsa pade iz Lizijine vojske oko pet tisuća ljudi. </p> 
 <p><a name="an_4:35">4:35</a> Videći  kako mu se osula vojska i kako su neustrašivi Judini junaci,  koji su bili spremni junački živjeti ili umrijeti, Lizija se  vrati u Antiohiju. Ondje unovači najamnike da iznova, s pojačanom  vojskom, provali u Judeju.</p> 
 <p><a name="an_4:36">4:36</a> Juda pak i njegova braća rekoše: "Eto, naši su neprijatelji  satrti, hajde da očistimo Svetište i posvetimo ga." </p> 
 <p><a name="an_4:37">4:37</a> Sabra  se sva vojska i pope se na goru Sion. </p> 
 <p><a name="an_4:38">4:38</a> Vidjeli su ondje opustjelo  sveto mjesto, oskvrnjen oltar, spaljena vrata, u predvorjima  naraslo šikarje kao u šumi ili u gorama, a ćelije porušene. </p> 
 <p><a name="an_4:39">4:39</a> Razdrli  su na sebi odjeću, zakukali i glavu posuli pepelom. </p> 
 <p><a name="an_4:40">4:40</a> Potom  padoše ničice pa na znak truba zavapiše k Nebu.</p> 
 <p><a name="an_4:41">4:41</a> Juda naloži ljudima da tuku one koji su bili u Tvrđi  sve dok on Svetište ne očisti. </p> 
 <p><a name="an_4:42">4:42</a> Zatim je izabrao svećenike  neokaljane, vjerne Zakonu. </p> 
 <p><a name="an_4:43">4:43</a> Očistiše oni Svetište, a oskvrnjeno  kamenje ukloniše na nečisto mjesto.</p> 
 <p><a name="an_4:44">4:44</a> Potom se vijećalo što da se učini od žrtvenika za paljenice, koji je bio oskvrnjen. </p> 
 <p><a name="an_4:45">4:45</a> Dođoše na dobru misao da ga uklone, bojeći se da im ne bude na sramotu, jer su ga pogani oskvrnuli.  I oboriše žrtvenik. </p> 
 <p><a name="an_4:46">4:46</a> Kamenje staviše na prikladno mjesto na  hramskoj gori, dok ne dođe prorok koji će o njem odlučiti. </p> 
 <p><a name="an_4:47">4:47</a> Nato, prema Zakonu, uzeše neklesano kamenje i podigoše nov žrtvenik, po uzoru na prijašnji. </p> 
 <p><a name="an_4:48">4:48</a> Popravili su Svetište i unutrašnjost  Doma i posvetili predvorje. </p> 
 <p><a name="an_4:49">4:49</a> Pošto su načinili novo sveto  posuđe, unijeli su u Hram svijećnjak, kadioni žrtvenik i stol. </p> 
 <p><a name="an_4:50">4:50</a> Kadili su tamjan na žrtveniku i zapalili svjetiljke na svijećnjaku  koje su rasvijetlile unutrašnjost Hrama. </p> 
 <p><a name="an_4:51">4:51</a> Postavili su hljebove  na stol i objesili zastore. Tako dovršiše djelo koje su poduzeli.</p> 
 <p><a name="an_4:52">4:52</a> Dvadeset i petog dana devetog mjeseca, zvanog Kislev, godine sto četrdeset i osme ustadoše u rano jutro </p> 
 <p><a name="an_4:53">4:53</a> i prinesoše  po Zakonu žrtvu na novom žrtveniku za paljenice koji bijahu podigli. </p> 
 <p><a name="an_4:54">4:54</a> Obnovili su posvetu žrtvenika uz pjesme i zvuke citara, harfa  i cimbala u ono isto doba i u isti dan u koji su ga pogani oskvrnuli.</p> 
 <p><a name="an_4:55">4:55</a> Sav je narod pao ničice i poklonio se, a zatim upravio  hvalu Nebu, onomu koji ih je tako sretno vodio. </p> 
 <p><a name="an_4:56">4:56</a> Osam su dana  slavili posvetu žrtvenika i radosno prinosili paljenice i žrtve  pričesnice i zahvalnice. </p> 
 <p><a name="an_4:57">4:57</a> Uresili su pročelje Hrama zlatnim  vijencima i štitovima, obnovili ulaz i ćelije i postavili im  vrata. </p> 
 <p><a name="an_4:58">4:58</a> Nastala je velika radost u narodu i izbrisala se sramota  koju su nanijeli pogani. </p> 
 <p><a name="an_4:59">4:59</a> Juda je sa svojom braćom i sa svom  izraelskom zajednicom odredio da se, počevši od dvadeset i petog  dana mjeseca Kisleva, svake godine u svoje vrijeme osam dana  radosno i veselo slavi dan posvete žrtvenika.</p> 
 <p><a name="an_4:60">4:60</a> U to su vrijeme oko gore Siona sagradili visoke zidove  s jakim kulama, bojeći se da pogani ne dođu ta mjesta oskvrnuti  kao i prije. </p> 
 <p><a name="an_4:61">4:61</a> Juda je ondje smjestio posadu da čuva goru Sion.  Utvrdio je Betsur da narod ima tvrđu protiv Idumeje.</p> 
 <p><a name="an_5:1">5:1</a> Kad su okolni narodi čuli da je žrtvenik ponovo sagrađen a  Svetište uspostavljeno kao i prije, vrlo se razgnjeviše </p> 
 <p><a name="an_5:2">5:2</a> i  naumiše istrijebiti Jakovljevo pokoljenje što je živjelo među  njima; počeli su ubijati i progoniti taj narod.</p> 
 <p><a name="an_5:3">5:3</a> Juda zavojeva na Ezavove sinove u Idumeji, na zemlju Akrabatenu, jer su opsjedali Izraelce. Žestoko ih je porazio, ponizio i  dočepao se plijena. </p> 
 <p><a name="an_5:4">5:4</a> Sjetio se i zloće Bajanovih sinova, koji  su zasjedama na putovima narodu postavljali zamke i zapreke. </p> 
 <p><a name="an_5:5">5:5</a> Pošto ih je opkolio u kulama, opsjedao ih je i predao ih prokletstvu.  Zapalio je i sažgao njihove kule i sve one koji su bili u njima. </p> 
 <p><a name="an_5:6">5:6</a> Zatim krenu na Amonce, u kojih je naišao na jaku vojsku i  mnogi narod pod poglavarem Timotejem. </p> 
 <p><a name="an_5:7">5:7</a> Zapodjeo je s njima  mnoge bojeve, potukao ih i slomio im silu. </p> 
 <p><a name="an_5:8">5:8</a> Zauze Jazer sa  selima njegova područja, a zatim se vrati u Judeju. </p> 
 <p><a name="an_5:9">5:9</a> Pogani u Galaadu udružiše se protiv Izraelaca koji su  živjeli u njihovim krajevima da ih istrijebe; a Izraelci pobjegoše  u tvrđavu Datemu. </p> 
 <p><a name="an_5:10">5:10</a> Poslali su Judi i njegovoj braći pisma  ovako sastavljena: "Pogani koji nas okružuju udružili se protiv nas da nas unište. </p> 
 <p><a name="an_5:11">5:11</a> Spremaju se da osvoje tvrđavu u koju smo se sklonili. Timotej  zapovijeda njihovom vojskom. </p> 
 <p><a name="an_5:12">5:12</a> Dođi sad i izbavi nas iz njihovih  ruku, jer mnogo je naših već palo. </p> 
 <p><a name="an_5:13">5:13</a> Pogubili su svu našu braću  naseljenu u Tobijinoj zemlji, odveli u ropstvo žene i djecu,  imanje im oduzeli i ondje pogubili oko tisuću ljudi."</p> 
 <p><a name="an_5:14">5:14</a> Dok se to pismo još čitalo, dođoše drugi glasnici, iz  Galileje, razdrte odjeće, donoseći iste vijesti: </p> 
 <p><a name="an_5:15">5:15</a> "Udružili  se protiv nas iz Ptolemaide i Tira i Sidona sa svim narodima  Galileje da nas istrijebe." </p> 
 <p><a name="an_5:16">5:16</a> A kad su Juda i narod to čuli, sazvaše veliku skupštinu da vijećaju što da učine za svoju braću  izvrgnutu nevoljama i napadajima neprijatelja.</p> 
 <p><a name="an_5:17">5:17</a> Juda tada reče bratu Šimunu: "Izaberi sebi ljude pa idi, izbavi svoju braću u Galileji! A ja i brat Jonatan poći ćemo  u Galaaditidu." </p> 
 <p><a name="an_5:18">5:18</a> Za obranu Judeje ostavi Zaharijina sina Josipa  i Azarju, poglavara naroda, s preostalom vojskom. </p> 
 <p><a name="an_5:19">5:19</a> I zapovjedi  im: "Upravljajte ovim narodom, ali se ne upuštajte u rat protiv  poganskih naroda dok se mi ne vratimo." </p> 
 <p><a name="an_5:20">5:20</a> Šimunu su dali tri  tisuće ljudi za Galileju, a Judi osam tisuća ljudi za Galaaditidu.</p> 
 <p><a name="an_5:21">5:21</a> Pošto je otišao u Galileju, Šimun je zametnuo mnoge bojeve  protiv pogana, porazio ih i natjerao ih u bijeg; gonio ih je  do vrata Ptolemaide. </p> 
 <p><a name="an_5:22">5:22</a> Ostavili su na bojištu oko tri tisuće  ljudi, od kojih je pokupio plijen. </p> 
 <p><a name="an_5:23">5:23</a> Poveo je sa sobom Židove  iz Galileje i Arbate sa ženama i djecom i svim njihovim imanjem  te ih odveo u Judeju s velikom radošću.</p> 
 <p><a name="an_5:24">5:24</a> A Juda Makabej i brat mu Jonatan prijeđoše preko Jordana  i tri su dana išli pustinjom. </p> 
 <p><a name="an_5:25">5:25</a> Sretoše Nabatejce, koji su  ih primili miroljubivo te im pripovjedili sve što se dogodilo  njihovoj braći u Galaaditidi: </p> 
 <p><a name="an_5:26">5:26</a> kako ih je mnogo zatvoreno  u Bosori, u Bosoru, u Alemi, Kasfu, Makedu i Karnainu, a to su  sve utvrđeni veliki gradovi; </p> 
 <p><a name="an_5:27">5:27</a> kako ima zatvorenih i u ostalim  gradovima Galaaditide i kako je neprijatelj odlučio da sutradan  napadne te gradove, osvoji ih i u jednom danu istrijebi sve koji  se nalaze u njima.</p> 
 <p><a name="an_5:28">5:28</a> Juda odmah krenu s vojskom kroz pustinju prema Bosori.  Zauze grad i spali ga pošto pobi sve muško oštricom mača i pokupi  plijen. </p> 
 <p><a name="an_5:29">5:29</a> Odande je krenuo dalje noću i približio se tvrđavi. </p> 
 <p><a name="an_5:30">5:30</a> Kad je svanula zora a oni podigli oči, ugledaše bezbrojno  mnoštvo kako namješta ljestve i sprave da zauzmu tvrđavu; već  su napadali. </p> 
 <p><a name="an_5:31">5:31</a> Videći da je napadaj počeo i da se urnebesna  vika, pomiješana sa zvukom truba, diže iz grada prema nebu, </p> 
 <p><a name="an_5:32">5:32</a> Juda  reče ljudima svoje vojske: "Borite se danas za svoju braću!" </p> 
 <p><a name="an_5:33">5:33</a> Svrsta ih u tri skupine i tako krenuše na neprijateljsku  zalaznicu. Trube odjeknuše i zazivi se podigoše. </p> 
 <p><a name="an_5:34">5:34</a> Timotejeva  vojska, razabravši da je to Makabej, pobježe pred njim. On ih  porazi do nogu: toga dana ostade ih na bojištu oko osam tisuća. </p> 
 <p><a name="an_5:35">5:35</a> Pošto je zatim skrenuo na Alemu, napade je, zauze, pobi sve  muško, oplijeni je i spali. </p> 
 <p><a name="an_5:36">5:36</a> Odande se digao da zauzme Kasfo, Maked, Bosor i ostale gradove Galaaditide.</p> 
 <p><a name="an_5:37">5:37</a> Poslije tih događaja Timotej prikupi drugu vojsku i utabori  se pred Rafonom s one strane potoka. </p> 
 <p><a name="an_5:38">5:38</a> Juda je poslao svoje  da izvide tabor i oni mu javiše: "Oko ovog poglavara skupili  su se svi pogani koji nas okružuju i stvorili su golemu vojsku; </p> 
 <p><a name="an_5:39">5:39</a> najmili su i Arape kao pomoćne odrede; utaborili su se preko  potoka, pripravni da te napadnu." Juda krenu da ih presretne.</p> 
 <p><a name="an_5:40">5:40</a> Timotej reče zapovjednicima svoje vojske kad su se Juda  i njegove čete približili vodi: "Ako prvi prijeđe i udari na  nas, nećemo mu moći odoljeti jer će imati prednost; </p> 
 <p><a name="an_5:41">5:41</a> a ako  se poboji i utabori s one strane potoka, prijeći ćemo mi, udariti  i nadvladati ga."</p> 
 <p><a name="an_5:42">5:42</a> Kad se približio toku vode, Juda postavi uz potok narodne  pisare i naloži im: "Ne dopustite nikomu da razapinje šatora, nego neka idu svi u boj." </p> 
 <p><a name="an_5:43">5:43</a> On prijeđe prvi onamo, a za njim  je slijedio sav narod. Potjera pred sobom sve pogane. Oni pobacaše  oružje i pobjegoše da se sklone u karnainski hram. </p> 
 <p><a name="an_5:44">5:44</a> Židovi  su najprije osvojili grad, zatim spalili hram sa svima koji su  bili u njemu. Tako je oboren Karnain i odonda se Judi nije moglo  odoljeti. </p> 
 <p><a name="an_5:45">5:45</a> Juda sabra sve Izraelce koji su bili u Galaadu, od najmanjeg  do najvećeg, njihove žene i djecu i imanje, i to se golemo mnoštvo  uputilo prema judejskoj zemlji. </p> 
 <p><a name="an_5:46">5:46</a> Stigli su u Efron, važan  i vrlo jak grad što se nalazio na putu. Kako ga nije bilo moguće  zaobići ni desno ni lijevo, nije bilo druge nego kroza nj. </p> 
 <p><a name="an_5:47">5:47</a> Stanovnici  su im uskratili prolaz i vrata zagradili kamenjem. </p> 
 <p><a name="an_5:48">5:48</a> Juda im  posla poruku sastavljenu ovim miroljubivim riječima: "Pustite  nas da prođemo preko vaše zemlje, da dođemo u svoju; nitko vam  neće učiniti nikakve štete, samo ćemo proći." Ali im nisu htjeli  otvoriti. </p> 
 <p><a name="an_5:49">5:49</a> Tada Juda oglasi po vojsci neka svatko ostane na  svojem mjestu. </p> 
 <p><a name="an_5:50">5:50</a> Junaci vojske zauzeše položaje. Juda je cio  dan i cijelu noć napadao, i grad mu pade u ruke. </p> 
 <p><a name="an_5:51">5:51</a> Posjekao  je sve muško oštricom mača, porušio grad do temelja, oplijenio  ga i prošao tim mjestom po tjelesima pobijenih. </p> 
 <p><a name="an_5:52">5:52</a> Židovi su  pregazili Jordan na velikoj ravnici nasuprot Betšanu. </p> 
 <p><a name="an_5:53">5:53</a> Juda  je cijelim putem pribirao zaostale i bodrio narod sve dok nije  stigao u judejsku zemlju. </p> 
 <p><a name="an_5:54">5:54</a> Radosno i veselo uspinjali su se  na goru Sion i prinijeli paljenice zato što su se svi u miru  vratili i nitko od njih nije stradao.</p> 
 <p><a name="an_5:55">5:55</a> Dok su Juda i Jonatan bili u galaadskoj zemlji a Šimun, njihov brat, u Galileji pred Ptolemaidom, </p> 
 <p><a name="an_5:56">5:56</a> Josip, Zaharijin  sin, i Azarja, zapovjednici vojske, čuli su za njihova sjajna  djela i bojeve koje su vodili te rekoše: </p> 
 <p><a name="an_5:57">5:57</a> "Proslavimo se i  mi, pođimo protiv pogana što su oko nas!" </p> 
 <p><a name="an_5:58">5:58</a> I tako dadoše naloge  četama kojima su zapovijedali i krenuše na Jamniju. </p> 
 <p><a name="an_5:59">5:59</a> Gorgija  iziđe iz grada sa svojim ljudima da se s njima pobije. </p> 
 <p><a name="an_5:60">5:60</a> Josip  i Azarja biše natjerani u bijeg i gonjeni sve do judejskih međa.  Palo je u taj dan među izraelskim narodom oko dvije tisuće ljudi. </p> 
 <p><a name="an_5:61">5:61</a> Bio je to velik poraz za narod: nisu slušali Judu i njegovu  braću, nego mišljahu da će se istaknuti hrabrošću. </p> 
 <p><a name="an_5:62">5:62</a> Ali, eto, nisu bili od koljena onih ljudi od kojih je dolazio spas Izraelu.</p> 
 <p><a name="an_5:63">5:63</a> Plemeniti Juda i njegova braća uživali su veliku čast  pred svim Izraelom i svim poganima gdje su god čuli za njihova  imena. </p> 
 <p><a name="an_5:64">5:64</a> Ljudi se natiskivali oko njih i klicali im. </p> 
 <p><a name="an_5:65">5:65</a> Juda  je sa svojom braćom otišao na jug da vojuje protiv Ezavovih sinova.  Zauzeo je Hebron i njegova sela, srušio tvrđave, a kule naokolo  sve popalio. </p> 
 <p><a name="an_5:66">5:66</a> Digavši tabor, ode da osvoji filistejsku zemlju  i prođe Marisu. </p> 
 <p><a name="an_5:67">5:67</a> Toga su dana u boju pali svećenici koji su  se htjeli istaći hrabrošću pa se nepromišljeno upustili u boj. </p> 
 <p><a name="an_5:68">5:68</a> Juda se uputio u Azot u filistejskom području i ondje je  razrušio žrtvenike, izrezbarene likove njihovih bogova popalio, opljačkao gradove, a onda se vratio u judejsku zemlju.</p> 
 <p><a name="an_6:1">6:1</a> U to vrijeme kralj Antioh prolazio gornjim krajevima. Dočuo  je da je perzijski grad Elimaida na glasu s bogatstva, sa srebra  i zlata, </p> 
 <p><a name="an_6:2">6:2</a> da je ondje bogat hram u kojem se nalaze zlatni predmeti  vojne opreme, oklopi i oružje što ih je ostavio Filipov sin Aleksandar  Makedonski, koji je prvi vladao nad Grcima. </p> 
 <p><a name="an_6:3">6:3</a> Zato je krenuo  da pokuša zauzeti grad i opljačkati ga, ali nije uspio jer su  građani doznali za njegovu nakanu. </p> 
 <p><a name="an_6:4">6:4</a> Oni mu se opriješe s oružjem  u ruci: natjerali su ga u bijeg te se odande morao, jako ojađen, probijati natrag u Babilon. </p> 
 <p><a name="an_6:5">6:5</a> Još dok je bio u Perziji, dođoše  i javiše mu kako su poražene čete što su upale u judejsku zemlju. </p> 
 <p><a name="an_6:6">6:6</a> I Lizija je navro sa snažnom vojskom, ali je pred Židovima  morao pobjeći, jer su oni pobijeđenim vojskama uzeli opremu i  obilan plijen i tako postali još jači. </p> 
 <p><a name="an_6:7">6:7</a> Srušili su i sramotni  kip što ga bijaše podigao na žrtveniku u Jeruzalemu, a svoje  su sveto mjesto okružili visokim zidovima, kakvi su bili i prije, pa tako i Betsur, jedan od njegovih gradova.</p> 
 <p><a name="an_6:8">6:8</a> Kad je kralj čuo te vijesti, prenerazi se i silno uznemiri;  pade na postelju i razbolje se od jada što mu se nije želja ispunila. </p> 
 <p><a name="an_6:9">6:9</a> Ostade tako više dana, ali ga je tuga neprestano presvajala.  A kad mu bijaše umrijeti, </p> 
 <p><a name="an_6:10">6:10</a> dozva sve svoje prijatelje i reče  im: "Nestalo je sna s mojih očiju i srce mi je klonulo od jada. </p> 
 <p><a name="an_6:11">6:11</a> Zato rekoh u svom srcu: 'U koliku li sam tjeskobu zapao i  kakav li me to val nesreće zapljusnuo! Mene koji sam u vrijeme  svoje moći bio poštovan i ljubljen. </p> 
 <p><a name="an_6:12">6:12</a> Sad mi dolaze na pamet  zla koja sam počinio u Jeruzalemu kad sam odande odnio sve zlatno  i srebrno posuđe što se u njemu nalazilo i kad sam bez razloga  zapovjedio da se stanovnici Jude istrijebe. </p> 
 <p><a name="an_6:13">6:13</a> Sad znam da me  zbog toga snašlo ovo zlo i da od velike tuge umirem u tuđoj zemlji!'"</p> 
 <p><a name="an_6:14">6:14</a> Nato dozva Filipa, jednog od svojih prijatelja, i postavi  ga nad svim kraljevstvom. </p> 
 <p><a name="an_6:15">6:15</a> I dade mu svoju krunu, plašt i  pečatni prsten, i ostavi mu da odgoji njegova sina Antioha, i  da ga uputi u vođenje kraljevstva. </p> 
 <p><a name="an_6:16">6:16</a> Tu kralj Antioh umrije  godine sto četrdeset i devete.</p> 
 <p><a name="an_6:17">6:17</a> Kad je Lizija doznao da je kralj umro, postavio mu je  za nasljednika njegova sina Antioha, koga je odgajao od njegova  djetinjstva. Nadjenuo mu je ime Eupator.</p> 
 <p><a name="an_6:18">6:18</a> Ali oni koji su bili u Tvrđi uznemiravahu Izraelce oko  Svetišta, neprestano smišljajući kako da im naude i tako pomognu  poganima. </p> 
 <p><a name="an_6:19">6:19</a> Juda odluči da ih uništi. Zato sazva sav narod  na opsadu. </p> 
 <p><a name="an_6:20">6:20</a> Sabrali su se i opkolili ih godine sto pedesete.  Načinili su strelišta i bojne naprave. </p> 
 <p><a name="an_6:21">6:21</a> Ali su neki od opkoljenih  probili obruč, a njima se pridružili i neki od bezbožnih Izraelaca. </p> 
 <p><a name="an_6:22">6:22</a> Otišli su kralju i rekli mu: "Dokle ćeš oklijevati da nam  izvršiš pravdu i osvetiš našu braću? </p> 
 <p><a name="an_6:23">6:23</a> Dobre volje pristali  smo da služimo tvome ocu i vladamo se prema njegovim nalozima  i držimo se njegovih odredaba. </p> 
 <p><a name="an_6:24">6:24</a> Zato sinovi našeg naroda opsjedaju  Tvrđu i zamrziše na nas. I poubijali su sve koji su im dopali  šaka i razgrabili su nam baštinu. </p> 
 <p><a name="an_6:25">6:25</a> I nisu samo na nas podigli  ruke: podigli su ih i na sve tvoje krajeve. </p> 
 <p><a name="an_6:26">6:26</a> Evo, sad opsjedaju  jeruzalemsku Tvrđu: hoće da je zauzmu, a utvrdili su Svetište  i Betsur. </p> 
 <p><a name="an_6:27">6:27</a> Ako im se ne ispriječiš, učinit će još i više,  a ti ih više nećeš zaustaviti."</p> 
 <p><a name="an_6:28">6:28</a> Na te se riječi kralj razgnjevi. Sabra sve svoje prijatelje, starješine svojih pješaka i zapovjednike konjanika. </p> 
 <p><a name="an_6:29">6:29</a> Došle  su mu i najamničke čete drugih kraljevina i od morskih otoka. </p> 
 <p><a name="an_6:30">6:30</a> Broj se njegovih snaga podigao na sto tisuća pješaka i dvadeset  tisuća konjanika i trideset i dva slona uvježbana za rat. </p> 
 <p><a name="an_6:31">6:31</a> Došli  su preko Idumeje i opsjeli Betsur, dugo ga tukli i čak napravili  bojne naprave. Ali su oni iz grada provaljivali, palili naprave  i hrabro se borili.</p> 
 <p><a name="an_6:32">6:32</a> Tada se Juda, prekinuvši opsadu Tvrđe, utabori kod Bet  Zaharije, nasuprot kraljevskom taboru. </p> 
 <p><a name="an_6:33">6:33</a> Kralj ustade u ranu  zoru i požuri se sa svojom vojskom prema Bet Zahariji. Njegove  su čete zauzele borbene položaje, a trube zatrubile. </p> 
 <p><a name="an_6:34">6:34</a> Slonovima  su davali grožđani i dudov sok da ih potaknu za boj. </p> 
 <p><a name="an_6:35">6:35</a> Životinje  su razmjestili među bojne redove. Uza svakog slona poredali su  tisuću pješaka opremljenih lančanim oklopima i brončanim šljemovima, a k tomu su svakoj životinji pridijelili i pet stotina odabranih  konjanika. </p> 
 <p><a name="an_6:36">6:36</a> Ti su upravljali svim pokretima životinje, pratili  je svuda i od nje se nisu udaljivali. </p> 
 <p><a name="an_6:37">6:37</a> Na svakog slona privezali  su potpruzima jaku drvenu obrambenu kulu. U svakoj su, uz Indijca, bila četiri snažna ratnika. </p> 
 <p><a name="an_6:38">6:38</a> Ostale je konjanike kralj razmjestio  na oba krila vojske da uznemiruju neprijatelje i pokrivaju bojne  redove. </p> 
 <p><a name="an_6:39">6:39</a> Kad je sunce obasjalo zlatne i mjedene štitove, zablistale  su od njih gore i zasvijetlile poput upaljenih zublja. </p> 
 <p><a name="an_6:40">6:40</a> Jedan  se dio kraljevskih četa razvi po gorskim visovima, a drugi po  nizinama i svi se pokrenuše u čvrstom i uređenom rasporedu. </p> 
 <p><a name="an_6:41">6:41</a> Uzdrhtaše  svi koji su čuli graju toga mnoštva, bahat njegovih stopala i  zveket oružja, jer ta je vojska bila vrlo velika i jaka. </p> 
 <p><a name="an_6:42">6:42</a> Juda  se sa svojom vojskom upusti u boj. U kraljevskoj vojsci pade  šest stotina ljudi. </p> 
 <p><a name="an_6:43">6:43</a> Uto je Eleazar, zvan Auran, opazio jednu  životinju opremljenu kraljevskom ormom, višu od ostalih. Pomisli  da je u njoj kralj </p> 
 <p><a name="an_6:44">6:44</a> i žrtvova se da izbavi svoj narod i steče  vječno ime. </p> 
 <p><a name="an_6:45">6:45</a> Hrabro potrča prema životinji, posred bojnog  reda. Ubijao je desno i lijevo, a neprijatelji se pred njim razdvojili. </p> 
 <p><a name="an_6:46">6:46</a> Uvuče se pod slona, probode ga mačem i ubi. Životinja se  strovali na Eleazara i zgnječi ga. Tako on pogibe ondje. </p> 
 <p><a name="an_6:47">6:47</a> Židovi  su, videći silnu kraljevsku snagu i žestoku vojsku, pred njom  uzmakli. </p> 
 <p><a name="an_6:48">6:48</a> Kraljevska vojska krenu protiv Židova u Jeruzalemu. Kralj  je opsjedao Judeju i goru Sion, </p> 
 <p><a name="an_6:49">6:49</a> a s onima u Betsuru sklopio  je mir. Ti su izišli iz grada jer više nisu mogli izdržati opsadu:  nisu imali hrane. Bila je, naime, subotnja godina, zemlja počivala. </p> 
 <p><a name="an_6:50">6:50</a> Kralj je zaposjeo Betsur i ondje smjestio posadu. </p> 
 <p><a name="an_6:51">6:51</a> Prilično  je dugo opsjedao Svetište. Služio se protiv njega strelištima, bojnim napravama, bacačima plamena, kamenja i strelica, a tako  i praćarama. </p> 
 <p><a name="an_6:52">6:52</a> I opsjednuti uzimahu naprave protiv napadača.  Borba potraja dugo. </p> 
 <p><a name="an_6:53">6:53</a> Ali u skladištima nestalo hrane. Bila  je sedma godina, a, osim toga, Izraelci dovedeni u Judeju iz  poganskih krajeva bijahu potrošili i posljednje zalihe. </p> 
 <p><a name="an_6:54">6:54</a> Tako  su u Svetištu ostavili malo ljudi jer je zavladala glad. Ostali  se raspršili svaki na svoju stranu.</p> 
 <p><a name="an_6:55">6:55</a> Filip, koga je kralj Antioh još za svoga života odabrao  da njegova sina Antioha odgaja za prijestolje, </p> 
 <p><a name="an_6:56">6:56</a> vratio se  iz Perzije i Medije s vojskom koja je pratila kralja. Sad je  nastojao da zagospoduje državnim poslovima. </p> 
 <p><a name="an_6:57">6:57</a> Na tu vijest  Lizija je samo gledao da što prije ode. Rekao je kralju, vojskovođama  i ljudima: "Svaki smo dan slabiji, imamo sve manje hrane, a mjesto  koje opsjedamo dobro je utvrđeno. Osim toga, čekaju nas poslovi  kraljevstva. </p> 
 <p><a name="an_6:58">6:58</a> Pružimo, dakle, desnicu tim ljudima, sklopimo  mir s njima i sa svim njihovim narodom. </p> 
 <p><a name="an_6:59">6:59</a> Dopustimo im da žive  po svojim običajima kao i prije, jer su se radi svojih zakona, kad smo ih dokinuli, na nas razgnjevili i sve ovo počinili."</p> 
 <p><a name="an_6:60">6:60</a> Taj je prijedlog kralju i starješinama bio po volji.  Po poslanicima ponudio je Židovima mir, a oni ga prihvatiše. </p> 
 <p><a name="an_6:61">6:61</a> Kralj i starješine potkrijepiše sporazum zakletvom, pa su  opsjednuti izišli iz Tvrđe. </p> 
 <p><a name="an_6:62">6:62</a> Potom kralj uziđe na goru Sion.  Tu vidje kako je mjesto utvrđeno, pogazi svoju zakletvu i zapovjedi  da se ono poruši. </p> 
 <p><a name="an_6:63">6:63</a> Nato hitno podiže tabor i vrati se u Antiohiju.  Tu nađe Filipa gospodarem grada. Udari na grad i silom ga osvoji.  </p> 
 <p><a name="an_7:1">7:1</a> Godine sto pedeset i prve uteče iz Rima Seleukov sin Demetrije, iskrca se sa malo ljudi u nekom primorskom gradu i ondje se  zakralji. </p> 
 <p><a name="an_7:2">7:2</a> Kad je ulazio u kraljevski dvor svojih otaca, vojska  je uhvatila Antioha i Liziju da ih dovede pred njega. </p> 
 <p><a name="an_7:3">7:3</a> Kad  je on to doznao, reče: "Ne pokazujte mi njihovih lica!" </p> 
 <p><a name="an_7:4">7:4</a> Vojska  ih pogubi, a Demetrije zasjede na prijestolje svoga kraljevstva. </p> 
 <p><a name="an_7:5">7:5</a> Potom su k njemu došli svi bezakonici i bezbožnici iz Izraela, a predvodio ih Alkim, koji je htio postati velikim svećenikom. </p> 
 <p><a name="an_7:6">7:6</a> Oni su pred kraljem optuživali narod govoreći: "Juda je sa  svojom braćom pobio sve tvoje prijatelje, a nas je izagnao iz  zemlje. </p> 
 <p><a name="an_7:7">7:7</a> Zato pošalji čovjeka u koga imaš povjerenje: neka  ode onamo i vidi kako je Juda opustošio nas i kraljevsku zemlju, pa neka kazni te ljude i sve njihove pomagače!"</p> 
 <p><a name="an_7:8">7:8</a> Vladar je izabrao Bakida, jednog od kraljevih prijatelja, upravitelja Prekorječja, čovjeka ugledna u kraljevstvu i vjerna  kralju. </p> 
 <p><a name="an_7:9">7:9</a> Njega posla s bezbožnikom Alkimom, komu je potvrdio  svećeništvo, i zapovjedi mu da se osveti Izraelcima. </p> 
 <p><a name="an_7:10">7:10</a> Oni  su otišli i s velikom vojskom stigli u judejsku zemlju. Poslali  su glasnike Judi i njegovoj braći s miroljubivim riječima, punim  himbe. </p> 
 <p><a name="an_7:11">7:11</a> Ali oni nisu vjerovali njihovim riječima, jer vidješe  kako su došli s velikom vojskom. </p> 
 <p><a name="an_7:12">7:12</a> A oko Alkima i Bakida okupilo  se vijeće zakonoznanaca da pronađe pravedno rješenje. </p> 
 <p><a name="an_7:13">7:13</a> Među  Izraelcima prvi su Hasidejci zatražili da se s njima sklopi mir. </p> 
 <p><a name="an_7:14">7:14</a> Govorahu oni: "S vojskom je došao svećenik od Aronova plemena.  Neće nam učiniti ništa nažao." </p> 
 <p><a name="an_7:15">7:15</a> Govorio je s njima miroljubivo, uvjeravao ih i zaklinjao se: "Nećemo vam učiniti ništa nažao, ni vama ni vašim prijateljima." </p> 
 <p><a name="an_7:16">7:16</a> Oni mu povjerovaše. A on  zapovjedi te između njih uhvatiše šezdeset ljudi i pogubiše ih  onaj isti dan, prema riječima Pisma: </p> 
 <p><a name="an_7:17">7:17</a> "Razbacali su tjelesa  tvojih svetaca i prolili njihovu krv oko Jeruzalema i ne bijaše  nikoga da ih ukopa." </p> 
 <p><a name="an_7:18">7:18</a> Tada strah i trepet obuze sav narod.  Rekoše: "Nema u njih ni istine ni pravde, pogazili su nagodbu  i zakletvu koju su položili."</p> 
 <p><a name="an_7:19">7:19</a> Bakid ode iz Jeruzalema i utabori se kod Betzeta. Tu  je uhvatio mnoge ljude koji su, s nekima od naroda, uskočili  k njemu. Bacio ih je u velik bunar. </p> 
 <p><a name="an_7:20">7:20</a> Zatim je zemlju predao  Alkimu i ostavio s njim vojsku da mu pomaže. Bakid se vrati kralju. </p> 
 <p><a name="an_7:21">7:21</a> Alkim se stao boriti za velikosvećeničku čast. </p> 
 <p><a name="an_7:22">7:22</a> Oko njega  sabraše se svi koji su smućivali svoj narod. Zavladali su judejskom  zemljom i počinili mnogo zla u Izraelu. </p> 
 <p><a name="an_7:23">7:23</a> Kad je Juda vidio  da zlodjela Alkima i njegovih pristalica protiv Izraelaca nadmašuju  i sama poganska zlodjela, </p> 
 <p><a name="an_7:24">7:24</a> stade obilaziti svim judejskim  krajevima osvećujući se istaknutim prebjezima i braneći im prolaz  zemljom. </p> 
 <p><a name="an_7:25">7:25</a> Kad je Alkim spoznao da se Juda sa svojim pristašama  osilio i kad je razabrao da im se neće moći oprijeti, vratio  se kralju te ih optužio još gore.  </p> 
 <p><a name="an_7:26">7:26</a> Tada kralj posla Nikanora, jednog od svojih najistaknutijih  vojskovođa, koji bijaše neprijatelj Izraelu; naloži mu kralj  da istrijebi taj narod. </p> 
 <p><a name="an_7:27">7:27</a> Došavši u Jeruzalem s mnogobrojnom  vojskom, Nikanor poruči Judi i njegovoj braći ove himbeno miroljubive  riječi: </p> 
 <p><a name="an_7:28">7:28</a> "Neka između mene i vas ne bude rata. Posjetit ću  vas miroljubivo, sa slabom pratnjom." </p> 
 <p><a name="an_7:29">7:29</a> Stigao je k Judi. Mirno  su jedan drugoga pozdravili, ali neprijatelji bijahu spremni  da ugrabe Judu. </p> 
 <p><a name="an_7:30">7:30</a> Razabravši da je k njemu došao s podmuklim  nakanama, Juda se prepade te ga više ne htjede vidjeti. </p> 
 <p><a name="an_7:31">7:31</a> Nikanor  uvidje da su mu otkrili namjeru te zametnu protiv Jude boj kod  Kafarsalama. </p> 
 <p><a name="an_7:32">7:32</a> Tu je od Nikanorovih ljudi palo oko pet stotina, a ostali pobjegoše u Davidov grad.</p> 
 <p><a name="an_7:33">7:33</a> Poslije tih događaja Nikanor se pope na goru Sion. Iz  svetog mjesta izišli su neki svećenici i narodni starješine da  ga mirno pozdrave i pokažu mu paljenicu koja se prinosi za kralja. </p> 
 <p><a name="an_7:34">7:34</a> Ali im se on naruga, ismija ih, onečisti i obasu pogrdama. </p> 
 <p><a name="an_7:35">7:35</a> U napadu gnjeva progovorio je ovako: "Ako se Juda sa svojom  vojskom ovaj put ne preda u moje ruke, spalit ću tu građevinu  kad se, nakon pobjede, vratim ovamo." Potom je izišao sav razjaren. </p> 
 <p><a name="an_7:36">7:36</a> Svećenici su ušli, stali pred žrtvenik i Svetište i progovorili  suznih očiju: </p> 
 <p><a name="an_7:37">7:37</a> "Ti si izabrao ovaj Dom da se posveti tvom  Imenu, da tvome narodu bude kuća molitve i prošnje. </p> 
 <p><a name="an_7:38">7:38</a> Osveti  se tom čovjeku i njegovoj vojsci da padnu od mača! Spomeni se  njihove hule i ne daj da odahnu!"</p> 
 <p><a name="an_7:39">7:39</a> Nikanor je otišao iz Jeruzalema i utaborio se kod Bet  Horona. Tu mu se pridružila sirska vojska. </p> 
 <p><a name="an_7:40">7:40</a> Juda se pak utaborio  kod Adase, sa tri tisuće ljudi. On se ovako pomolio: </p> 
 <p><a name="an_7:41">7:41</a> "Kad  su te poslanici asirskoga kralja pohulili, izišao je tvoj anđeo  i pobio njegovih sto osamdeset i pet tisuća. </p> 
 <p><a name="an_7:42">7:42</a> Tako danas satri  pred nama tu vojsku da svi ostali znaju da je bezbožnički govorio  protiv tvog Svetišta i sudi mu po njegovoj zloći!"</p> 
 <p><a name="an_7:43">7:43</a> Vojske su zapodjele boj trinaestog dana mjeseca Adara.  Nikanorova vojska bijaše razbijena, a i on pade u bici. </p> 
 <p><a name="an_7:44">7:44</a> Kad  su vojnici vidjeli da im je pao Nikanor, bacili su oružje i razbježali  se. </p> 
 <p><a name="an_7:45">7:45</a> Židovi su ih gonili dan hoda, od Adase do okolice Gezera, trubeći za njima bojnim trubama. </p> 
 <p><a name="an_7:46">7:46</a> Iz svih okolnih judejskih  sela izlazili su stanovnici i opkoljivali bjegunce. Ti su srtali  jedni na druge. Svi su pali od mača, nijedan nije izbjegao. </p> 
 <p><a name="an_7:47">7:47</a> Uzeše  plijen od njih. Zatim odsjekoše Nikanoru glavu i desnicu, koju  je tako oholo dizao; odnijeli su ih i podigli na vidiku Jeruzalemu. </p> 
 <p><a name="an_7:48">7:48</a> Narod se silno radovao. Taj je dan slavio kao velik blagdan  veselja. </p> 
 <p><a name="an_7:49">7:49</a> Odredili su da se taj dan slavi svake godine trinaestog  Adara. </p> 
 <p><a name="an_7:50">7:50</a> Tako se judejska zemlja malo smirila.</p> 
 <p><a name="an_8:1">8:1</a> Tada je Juda dočuo za Rimljane: kako su moćni i blagonakloni  prema svojim privrženicima, kako sklapaju prijateljstvo s onima  koji im se obraćaju i kako su veoma jaki. </p> 
 <p><a name="an_8:2">8:2</a> Pripovijedali su  mu o njihovim ratovima i junaštvima kojima su se istaknuli protiv  Gala, kako su ih svladali i prisilili na danak, </p> 
 <p><a name="an_8:3">8:3</a> o svemu što  su izveli u Hispaniji da se domognu rudnika srebra i zlata, </p> 
 <p><a name="an_8:4">8:4</a> kako  su razboritošću i ustrajnošću zavladali svim onim područjem,  a ono je od njih veoma udaljeno; kako su potukli kraljeve koji  su s kraja zemlje dolazili da ih napadaju, nanijeli im velike  poraze i kako im neki donose godišnji danak. </p> 
 <p><a name="an_8:5">8:5</a> Napokon su oružjem  satrli Filipa i kitijskoga kralja Perzeja, a tako upokorili i  druge koji se bijahu digli na njih. </p> 
 <p><a name="an_8:6">8:6</a> Porazili su azijskog kralja  Antioha Velikog, koji je na njih pošao u rat sa stotinu dvadeset  slonova, s konjanicima, bojnim kolima i mnogobrojnim pješacima. </p> 
 <p><a name="an_8:7">8:7</a> Uhvatili su ga živa, odredili da on i njegovi nasljednici  plaćaju težak danak, da dadu taoce i prepuste im </p> 
 <p><a name="an_8:8">8:8</a> zemlju indijsku, medijsku i lidijsku i neke od svojih najljepših pokrajina, koje  onda dadoše kralju Eumenu. </p> 
 <p><a name="an_8:9">8:9</a> Kad su pak neki iz Grčke naumili  doći da ih istrijebe, </p> 
 <p><a name="an_8:10">8:10</a> Rimljani su za to doznali i na njih  poslali samo jednog vojskovođu. Udarili su na njih te je palo  mnogo žrtava. Odveli su u ropstvo njihove žene i djecu i oplijenili  ih. Zavladali su njihovom zemljom, razorili im tvrđave i podjarmili  ih sve do danas. </p> 
 <p><a name="an_8:11">8:11</a> A i druga kraljevstva i otoke koji su im  se opirali Rimljani su satrli i podložili.</p> 
 <p><a name="an_8:12">8:12</a> Svojim pak prijateljima i onima koji se u njih uzdaju  ostali su vjerni. Podložili su kako obližnje tako i udaljene  kraljeve, boje ih se svi koji čuju za njihovo ime. </p> 
 <p><a name="an_8:13">8:13</a> Komu žele  vlast, njemu je i daju. Svrgavaju pak koga ne žele. Vrlo su ojačali. </p> 
 <p><a name="an_8:14">8:14</a> Unatoč svemu tome nijedan se od njih nije okrunio niti obukao  grimizom da bi se tako proslavio. </p> 
 <p><a name="an_8:15">8:15</a> Osnovali su vijeće u kojem  svaki dan vijeća trista i dvadeset članova, savjetujući se bez  prestanka o svom puku, radi njegova blagostanja. </p> 
 <p><a name="an_8:16">8:16</a> Svake godine  povjeravaju jednome čovjeku da vlada i upravlja cijelim carstvom.  Svi toga jednog čovjeka slušaju: među njima nema ni zavisti ni  ljubomore. </p> 
 <p><a name="an_8:17">8:17</a> Tada Juda izabra Ivanova sina Eupolema, iz Akosove kuće, i Eleazarova sina Jasona i posla ih u Rim da s Rimljanima sklope  prijateljstvo i savez </p> 
 <p><a name="an_8:18">8:18</a> da bi se tako oslobodili jarma. Uvidjeli  su da grčko kraljevstvo porobljuje Izraela. </p> 
 <p><a name="an_8:19">8:19</a> Poslije vrlo  duga putovanja stigli su u Rim, ušli u senat i ovako progovorili: </p> 
 <p><a name="an_8:20">8:20</a> "Juda zvan Makabej i njegova braća sa židovskim narodom poslali  su nas k vama da s vama sklopimo savez i prijateljstvo i da nas  ubrojite u svoje saveznike i prijatelje." </p> 
 <p><a name="an_8:21">8:21</a> Taj se zahtjev  senatorima svidio. </p> 
 <p><a name="an_8:22">8:22</a> Evo prijepisa ugovora koji su urezali  u brončane ploče i poslali Židovima u Jeruzalem kao ispravu o  miru i savezu:</p> 
 <p><a name="an_8:23">8:23</a> "Neka sreća prati Rimljane i židovski narod na moru i  na kopnu zavazda! A mač i neprijatelj bio od njih daleko! </p> 
 <p><a name="an_8:24">8:24</a> Ako, prije svega, Rimu ili kojemu od njegovih saveznika diljem njegove  vladavine zaprijeti rat, </p> 
 <p><a name="an_8:25">8:25</a> židovski će se narod na njegovoj  strani boriti svim srcem, koliko prilike budu zahtijevale. </p> 
 <p><a name="an_8:26">8:26</a> Protivnicima  neće davati niti ih opskrbljivati žitom, oružjem, novcem ni lađama.  Tako je zaključio Rim. I on će vjerno vršiti svoje obaveze, a  da ne prima jamstvo. </p> 
 <p><a name="an_8:27">8:27</a> Isto tako, ako židovski narod bude prvi  napadnut, Rimljani će se na njegovoj strani boriti svom dušom, koliko to od njih budu zahtijevale prilike. </p> 
 <p><a name="an_8:28">8:28</a> Napadačima neće  se davati ni žita, ni oružja, ni novaca, ni lađa. Tako je zaključio  Rim i on će se ovih obaveza držati bez prijevare. </p> 
 <p><a name="an_8:29">8:29</a> Takav su  savez Rimljani sklopili sa židovskim narodom. </p> 
 <p><a name="an_8:30">8:30</a> Ako bi pak  poslije toga jedni ili drugi htjeli štogod dodati ili oduzeti, mogu to učiniti po svojoj volji, i što god dodaju ili oduzmu  to će ih obvezivati.</p> 
 <p><a name="an_8:31">8:31</a> Što se tiče zala koja im je nanio kralj Demetrije, pisali  smo mu ovako: 'Zašto pritišćeš jarmom Židove, naše prijatelje  i saveznike? </p> 
 <p><a name="an_8:32">8:32</a> Potuže li se još jednom na tebe, ustat ćemo  na obranu njihovih prava i zavojštit ćemo protiv tebe na moru  i na kopnu.'"  </p> 
 <p><a name="an_9:1">9:1</a> Kad je Demetrije dočuo da je u borbi poginuo Nikanor i njegova  vojska, ponovo je poslao Bakida i Alkima u Judeju, na čelu desnoga  krila. </p> 
 <p><a name="an_9:2">9:2</a> Oni se uputiše prema Galileji i opsjednuše Mesalot  na području Arbele. Pošto su ga zauzeli, pogubili su mnogo stanovnika. </p> 
 <p><a name="an_9:3">9:3</a> Prvoga mjeseca godine sto pedeset i druge utaborili su se  pred Jeruzalemom, </p> 
 <p><a name="an_9:4">9:4</a> a potom su sa dvadeset tisuća pješaka i  dvije tisuće konjanika otišli u Beerzet. </p> 
 <p><a name="an_9:5">9:5</a> Juda se sa tri tisuće  odabranih ratnika utaborio u Eleasi. </p> 
 <p><a name="an_9:6">9:6</a> Videći velik broj neprijatelja, uplašiše se. Mnogi pobjegoše iz tabora. U njem nije ostalo više  od osam stotina ljudi. </p> 
 <p><a name="an_9:7">9:7</a> Juda je vidio da mu se vojska raspala  prije bitke. Klonulo mu srce jer više nije imao vremena da je  sakupi. </p> 
 <p><a name="an_9:8">9:8</a> Onako zabrinut reče onima koji su preostali: "Ustanimo!  Hajdemo na protivnike! Možda ćemo ih ipak suzbiti." </p> 
 <p><a name="an_9:9">9:9</a> Oni su  ga odvraćali riječima: "Zasad možemo samo spasiti život, tako  da se sa svojom braćom vratimo i nastavimo borbu. Sad nas je  zaista premalo." </p> 
 <p><a name="an_9:10">9:10</a> Juda odvrati: "Ne, toga neću nikad učiniti  da od njih bježim! Ako nam je došlo vrijeme, poginimo junački  za svoju braću i ne ostavljajmo ljage na svojoj slavi!"</p> 
 <p><a name="an_9:11">9:11</a> Vojska je krenula iz tabora i stala prema njima. Konjanici  se razdijelili na dva odreda, praćari i strijelci stupiše na  čelo vojske, a tako i udarne čete, sve sami junaci. Bakid je  držao desno krilo, </p> 
 <p><a name="an_9:12">9:12</a> bojni se red približavo uza zvuk trube  sa dva boka. </p> 
 <p><a name="an_9:13">9:13</a> Oni na Judinoj strani i sami zatrubiše, potresla  se zemlja od bojnog tutnja. Bitka se zapodjela ujutro i trajala  do večera.</p> 
 <p><a name="an_9:14">9:14</a> Juda je opazio da je Bakid s jezgrom svoje vojske nadesno:  oko njega se okupili svi srčani ljudi </p> 
 <p><a name="an_9:15">9:15</a> i razbili su desno  krilo i gonili ga do gore Azara. </p> 
 <p><a name="an_9:16">9:16</a> Ali kad su Sirci s lijevoga  krila opazili da im je desno krilo provaljeno, nagnuše za Judom  i njegovim ljudima i napadoše ih s leđa. </p> 
 <p><a name="an_9:17">9:17</a> Zametnula se ogorčena  borba i ranjeni su mnogi s jedne i druge strane. </p> 
 <p><a name="an_9:18">9:18</a> I Juda je  pao, a ostali se razbjegli.</p> 
 <p><a name="an_9:19">9:19</a> Jonatan i Šimun podigli su svog brata Judu i pokopali  ga u grobu svojih otaca u Modinu. </p> 
 <p><a name="an_9:20">9:20</a> Oplakivao ga je sav Izrael  i ljuto tužio za njim, naričući više dana ovako: </p> 
 <p><a name="an_9:21">9:21</a> "O, kako  pade junak, Izraelov spas!" </p> 
 <p><a name="an_9:22">9:22</a> Ostala Judina djela, njegovi  ratovi, junaštva koja je izvršio i dokazi njegove slave nisu  zapisani jer ih bijaše u obilju. Ę(160.-143. prije Krista)</p> 
 <p><a name="an_9:23">9:23</a> Kad je poginuo Juda, podigli su glave svi bezakonici  na svem izraelskom području i ponovo se pojavili svi zlotvori. </p> 
 <p><a name="an_9:24">9:24</a> Kako je u to vrijeme pritisnula veoma velika glad, zemlja  je prešla na njihovu stranu. </p> 
 <p><a name="an_9:25">9:25</a> Bakid je namjerno izabirao bezbožne  ljude da upravljaju zemljom. </p> 
 <p><a name="an_9:26">9:26</a> Ti su kod Judinih prijatelja  vršili premetačine i istrage i dovodili ih Bakidu, koji ih je  kažnjavao i izvrgavao ruglu. </p> 
 <p><a name="an_9:27">9:27</a> Tada se u Izraelu razbjesnilo  takvo ugnjetavanje kakva nije bilo u sve vrijeme otkad se više  nije pojavljivao prorok. </p> 
 <p><a name="an_9:28">9:28</a> Onda se okupiše svi Judini prijatelji  i rekoše Jonatanu: </p> 
 <p><a name="an_9:29">9:29</a> "Otkako je umro tvoj brat Juda, nema više  čovjeka slična njemu da se opre našim neprijateljima, Bakidu  i mrziteljima našega naroda. </p> 
 <p><a name="an_9:30">9:30</a> Zato te, dakle, danas biramo  na njegovo mjesto da nam budeš poglavar i vođa u borbi koju smo  poduzeli." </p> 
 <p><a name="an_9:31">9:31</a> Tako je Jonatan prihvatio vodstvo i naslijedio  svoga brata Judu.</p> 
 <p><a name="an_9:32">9:32</a> Kad je Bakid za to doznao, samo je gledao da ubije Jonatana. </p> 
 <p><a name="an_9:33">9:33</a> Čim je za to dočuo, Jonatan je sa svojim bratom Šimunom i  sa svima onima koji su ih pratili pobjegao u pustinju Tekou i  utaborio se kraj vode Asfara. </p> 
 <p><a name="an_9:34">9:34</a> Bakid je to saznao u subotnji  dan, pa je i on sa svim svojim vojnicima prešao preko Jordana. </p> 
 <p><a name="an_9:35">9:35</a> Jonatan je poslao svoga brata, kao vođu pratnje, da zamoli  prijatelje Nabatejce kako bi kod njih ostavili obilnu opremu. </p> 
 <p><a name="an_9:36">9:36</a> Ali Amrajevi sinovi, oni iz Medabe, iziđoše i uhvatiše Ivana  sa svim što je imao i otiđoše s tim plijenom. </p> 
 <p><a name="an_9:37">9:37</a> Poslije tih  događaja javili su Jonatanu i njegovu bratu Šimunu da Amrajevi  sinovi slave veliku svadbu i da vrlo svečano iz Nadabata vode  nevjestu, kćer jednoga od uglednih ljudi u Kanaanu. </p> 
 <p><a name="an_9:38">9:38</a> Tada  se oni sjetiše krvavog svršetka svoga brata Ivana. Popeše se  i sakriše u gori. </p> 
 <p><a name="an_9:39">9:39</a> Podigoše oči i vidješe gdje se usred nejasna  žagora pomalja velika povorka, kako za njom slijedi ženik sa  svojim prijateljima i braćom, a prate ih bubnjevima, glazbalima  i bogatom opremom. </p> 
 <p><a name="an_9:40">9:40</a> Židovi su nasrnuli na njih iz zasjede  i stali ih ubijati. Mnogi su stradali, a ostali utekoše u goru.  Odneseno im je sve što su imali. </p> 
 <p><a name="an_9:41">9:41</a> Tako im se svadba okrenula  u žalost, a zvuk glazbe u plač. </p> 
 <p><a name="an_9:42">9:42</a> Pošto su ljuto osvetili krv  svoga brata, vratiše se na muljevite obale Jordana.</p> 
 <p><a name="an_9:43">9:43</a> Kad je to čuo Bakid, došao je u subotnji dan s mnogom  vojskom na obalu Jordana. </p> 
 <p><a name="an_9:44">9:44</a> Tada Jonatan reče svojim ljudima:  "Na noge! Borimo se za svoje živote, jer danas nije kao što je  bilo jučer i prekjučer. </p> 
 <p><a name="an_9:45">9:45</a> Eto, rat je pred nama i za nama.  Posvuda je voda Jordana, mulj i šikarje: nema uzmaka. </p> 
 <p><a name="an_9:46">9:46</a> Zato  sad zavapite k Nebu da izbjegnete sili svojih neprijatelja!" </p> 
 <p><a name="an_9:47">9:47</a> Boj se zametnuo. Jonatan je pružio ruku da udari Bakida,  ali mu je ovaj izmakao: skočio je unazad. </p> 
 <p><a name="an_9:48">9:48</a> Onda se Jonatan  sa svojim ljudima baci u Jordan i prepliva na drugu stranu, ali  protivnici nisu za njima prelazili preko Jordana. </p> 
 <p><a name="an_9:49">9:49</a> Taj je  dan na Bakidovoj strani palo oko tisuću ljudi.</p> 
 <p><a name="an_9:50">9:50</a> Vrativši se u Jeruzalem, Bakid poče u Judeji graditi  tvrde gradove, tvrđavu u Jerihonu, Emausu, Bet Horonu, Betelu, Tamnati, Faratonu, Tefonu, s visokim zidovima, vratima i prijevornicama. </p> 
 <p><a name="an_9:51">9:51</a> U svakoj je ostavio posadu da divlja protiv Izraela. </p> 
 <p><a name="an_9:52">9:52</a> Utvrdio  je Betsur, Gezer i Tvrđu. Po njima je razmjestio vojnike i zalihe  hrane. </p> 
 <p><a name="an_9:53">9:53</a> Pokupio je za taoce sinove zemaljskih starješina i  stavio ih pod stražu u jeruzalemskoj Tvrđi.</p> 
 <p><a name="an_9:54">9:54</a> Godine stotinu pedeset i treće, drugoga mjeseca, zapovjedio  je Alkim da sruše zid unutarnjeg dvorišta Svetišta. Tako je uništio  djela proroka i počeo razaranje. </p> 
 <p><a name="an_9:55">9:55</a> U to je vrijeme Alkima udarila  kap i spriječila njegove pothvate. Usta mu zamuknuše: onako uzet, nije više mogao istisnuti ni riječi niti je mogao svojoj kući  davati naloge. </p> 
 <p><a name="an_9:56">9:56</a> I Alkim tako umrije u živim mukama. </p> 
 <p><a name="an_9:57">9:57</a> Kad  je Bakid vidio da je Alkim umro, vratio se kralju i judejska  je zemlja počinula dvije godine.</p> 
 <p><a name="an_9:58">9:58</a> Svi su se bezakonici savjetovali ovim riječima: "Gle, Jonatan i njegovi žive mirno i bezbrižno. Hajde da sad dovedemo  Bakida neka ih u jednoj noći pohvata sve." </p> 
 <p><a name="an_9:59">9:59</a> Potom su otišli  i posavjetovali se s njim. </p> 
 <p><a name="an_9:60">9:60</a> Bakid se podigao s velikom vojskom  i tajno pisao svim svojim pristalicama u Judeji da pohvataju  Jonatana i njegove ljude. Ali ne mogoše tako, jer su oni doznali  za njihovu namjeru. </p> 
 <p><a name="an_9:61">9:61</a> Štoviše, uhvatili su pedesetak ljudi  u zemlji, počinitelje te opačine, pa su ih pogubili.</p> 
 <p><a name="an_9:62">9:62</a> Potom se Jonatan i Šimun sa svojim ljudima skloniše u  Betbasi u pustinji. Tu su popravili ono što je ondje bilo opustošeno  i mjesto utvrdiše. </p> 
 <p><a name="an_9:63">9:63</a> Kad je za to doznao Bakid, skupio je sve  svoje ljude i pozvao svoje pristaše u Judeji. </p> 
 <p><a name="an_9:64">9:64</a> Otišao se utaboriti  kod Betbasija, opsjedao ga više dana i izradio bojne naprave. </p> 
 <p><a name="an_9:65">9:65</a> Jonatan je u gradu ostavio svoga brata Šimuna, a sam je sa  šakom ljudi izišao na obilazak po okolini. </p> 
 <p><a name="an_9:66">9:66</a> Tukao je Odomeru  i njegovu braću i Fasironove sinove u njihovu taborištu. Počeli  su vojevati i uzlažahu s vojskom. </p> 
 <p><a name="an_9:67">9:67</a> Šimun je sa svojim ljudima  provalio iz grada i spalio bojne naprave. </p> 
 <p><a name="an_9:68">9:68</a> Udarivši na Bakida, razbiše ga i teško ga ojadiše, pomrsiše mu namjeru i vojni pohod. </p> 
 <p><a name="an_9:69">9:69</a> Razgnjevi se on protiv odmetnika koji su mu savjetovali da  dođe u tu zemlju, pobi mnoge te sa svojim ljudima odluči da se  vrati kući. </p> 
 <p><a name="an_9:70">9:70</a> Na tu vijest posla Jonatan k njemu poslanike  da s njim uglave mir i povratak zarobljenika. </p> 
 <p><a name="an_9:71">9:71</a> On na to pristade  i ostade vjeran svojim obvezama. Zakle mu se da više nikad, dok  god živi, neće protiv njega ništa poduzimati. </p> 
 <p><a name="an_9:72">9:72</a> Pošto mu je  predao roblje što ga je prije u judejskoj zemlji zarobio, Bakid  se vratio u svoju zemlju i više nije dolazio na židovsko područje. </p> 
 <p><a name="an_9:73">9:73</a> Mač je otpočinuo u Izraelu. Jonatan se nastani u Mikmasu, gdje je počeo suditi narodu. Iz Izraela je istrijebio bezbožnike.  </p> 
 <p><a name="an_10:1">10:1</a> Godine sto i šezdesete krenu Antiohov sin Aleksandar, nazvan  Epifan, da zaposjedne Ptolemaidu. Primili su ga i on poče u njoj  vladati. </p> 
 <p><a name="an_10:2">10:2</a> Kad je to doprlo do ušiju kralja Demetrija, skupio  je vrlo jaku vojsku i izišao protiv njega u boj. </p> 
 <p><a name="an_10:3">10:3</a> Ujedno je  Demetrije poslao Jonatanu vrlo miroljubivo pismo u kojemu mu  obećava da će ga uzvisiti u dostojanstvu. </p> 
 <p><a name="an_10:4">10:4</a> Zapravo je u sebi  govorio: "Treba da s tim ljudima žurno sklopimo mir prije nego  ga oni s Aleksandrom sklope protiv nas. </p> 
 <p><a name="an_10:5">10:5</a> Jonatan će se sjetiti  svih zala što smo ih nanijeli njemu, njegovoj braći i njegovu  narodu." </p> 
 <p><a name="an_10:6">10:6</a> Čak ga je ovlastio da diže vojsku, proizvodi oružje  i naziva se njegovim saveznikom. Zapovjedio je da mu se iz Tvrđe  predaju taoci.</p> 
 <p><a name="an_10:7">10:7</a> Jonatan ode u Jeruzalem i poruku pročita pred svim narodom, a tako i pred onima u Tvrđi. </p> 
 <p><a name="an_10:8">10:8</a> Ti su se zaista zaprepastili  kad su čuli da mu je kralj dao pravo da diže vojsku. </p> 
 <p><a name="an_10:9">10:9</a> Ljudi  iz Tvrđe predali su Jonatanu taoce, a on ih je vratio njihovim  roditeljima. </p> 
 <p><a name="an_10:10">10:10</a> Jonatan se nastanio u Jeruzalemu i počeo ponovo  zidati i obnavljati grad. </p> 
 <p><a name="an_10:11">10:11</a> Napose je poslenicima zapovjedio  da se ponovo podigne bedem, a gora Sion okruži i utvrdi klesanim  kamenjem; oni tako i učiniše. </p> 
 <p><a name="an_10:12">10:12</a> Pobjegli su stranci koji su  se nalazili u tvrđavama što ih je sagradio Bakid. </p> 
 <p><a name="an_10:13">10:13</a> Svaki je  od njih ostavio svoj položaj i vratio se u svoju zemlju. </p> 
 <p><a name="an_10:14">10:14</a> Jedino  su u Betsuru ostali neki od onih koji su pogazili Zakon i zapovijedi:  tu im bijaše utočište.</p> 
 <p><a name="an_10:15">10:15</a> Kralj Aleksandar dočuo je za obećanja što ih je Demetrije  dao Jonatanu. Kazivali su mu i o ratovima i junaštvima kojima  su se istakli on i njegova braća i o mukama koje su morali pretrpjeti. </p> 
 <p><a name="an_10:16">10:16</a> Povikao je: "Hoćemo li ikad naći takva čovjeka? Učinimo ga, dakle, svojim prijateljem i saveznikom!" </p> 
 <p><a name="an_10:17">10:17</a> Napisao mu je i  poslao pismo ovako sastavljeno: </p> 
 <p><a name="an_10:18">10:18</a> "Kralj Aleksandar pozdravlja  svog brata Jonatana. </p> 
 <p><a name="an_10:19">10:19</a> Čuli smo o tebi da si hrabar i moćan  čovjek i da si dostojan da budeš naš prijatelj. </p> 
 <p><a name="an_10:20">10:20</a> Zato te danas  postavljamo vrhovnim svećenikom tvog naroda i dajemo ti naslov  kraljeva prijatelja (i ujedno mu posla grimiznu kabanicu i zlatnu  krunu), da pristaješ uz nas i s nama sačuvaš prijateljstvo."</p> 
 <p><a name="an_10:21">10:21</a> I Jonatan se odjenu svetom odjećom sedmoga mjeseca godine  sto i šezdesete o Blagdanu sjenica. Skupio je zatim vojsku i  nabavio mnogo oružja.</p> 
 <p><a name="an_10:22">10:22</a> Kad je Demetrije za to čuo, ožalosti se i reče: </p> 
 <p><a name="an_10:23">10:23</a> "Zašto  smo dopustili da nas preteče Aleksandar i ugrabi prijateljstvo  Židova i tako učvrsti svoj položaj? </p> 
 <p><a name="an_10:24">10:24</a> Pisat ću im i ja uvjerljivo  i ponuditi im položaj i bogatstvo, ne bi li mi bili na pomoć." </p> 
 <p><a name="an_10:25">10:25</a> I posla im pismo ovog sadržaja: "Kralj Demetrije pozdravlja židovski narod. </p> 
 <p><a name="an_10:26">10:26</a> Čuli smo  i radujemo se što ste održali svoje ugovore sklopljene s nama  i ostali nam vjerni prijatelji i što niste prešli k našim neprijateljima. </p> 
 <p><a name="an_10:27">10:27</a> Ostanite nam vjerni i dalje, a mi ćemo vam dobročinstvima  vraćati ono što za nas budete činili. </p> 
 <p><a name="an_10:28">10:28</a> Oprostit ćemo vas mnogih  daća i podijelit ćemo vam darove. </p> 
 <p><a name="an_10:29">10:29</a> Već sad vas oslobađam i  sve Židove razrješavam dažbina, poreza na sol i krunskog nameta. </p> 
 <p><a name="an_10:30">10:30</a> I trećinu zemaljskih proizvoda i polovicu plodova s drveća  što mi pripadaju otpuštam od danas pa ubuduće judejskoj zemlji  i trima pokrajinama što su joj pridijeljene u Samariji i Galileji  - od današnjeg dana pa zauvijek.</p> 
 <p><a name="an_10:31">10:31</a> Jeruzalem neka je svet i slobodan sa svojim područjem, slobodan od svih desetina i daća. </p> 
 <p><a name="an_10:32">10:32</a> Odričem se posjedovanja  jeruzalemske Tvrđe i predajem je vrhovnom svećeniku da u njoj  smjesti ljude koje sam izabere da je čuvaju.</p> 
 <p><a name="an_10:33">10:33</a> Otpuštam bez otkupa svaku judejsku osobu odvedenu u zarobljeništvo  izvan judejske zemlje gdje se god u mom kraljevstvu nalazila.  Hoću da svi budu slobodni od nameta, oni i njihova stoka. </p> 
 <p><a name="an_10:34">10:34</a> Neka  svi blagdani, subote, mjeseci mlađaci i zakonski dani, a tako  i tri dana prije i tri dana poslije blagdana, neka svi budu za  sve Židove u mom kraljevstvu dani oprosta i oslobođenja. </p> 
 <p><a name="an_10:35">10:35</a> Nitko  neće imati pravo da i u čemu progoni ili uznemiruje nekoga od  vas. </p> 
 <p><a name="an_10:36">10:36</a> Židovi će se upisivati u kraljevsku vojsku do trideset  tisuća ljudi, primat će plaću kakva pripada svim kraljevskim  vojnicima. </p> 
 <p><a name="an_10:37">10:37</a> Neki će od njih biti porazmješteni po velikim  kraljevskim tvrđavama, a drugi će biti u povjerljivim službama  kraljevstva. Neka njihovi zapovjednici i starješine proiziđu  iz njihovih redova i neka žive po svojim zakonima, kako je kralj  odredio za judejsku zemlju.</p> 
 <p><a name="an_10:38">10:38</a> One tri pokrajine što su Judeji pridijeljene od Samarije  neka se pripoje Judeji i budu njezine, tako da se nađu pod istim  poglavarom, da ne slušaju druge vlasti osim vlasti vrhovnog svećenika.</p> 
 <p><a name="an_10:39">10:39</a> Ptolemaidu s njezinim okružjem dajem na dar Svetištu  u Jeruzalemu da se tako podmiruju troškovi Svetišta. </p> 
 <p><a name="an_10:40">10:40</a> Ja osobno  davat ću svake godine petnaest tisuća šekela od kraljevskih dohodaka  u mjestima za to prikladnim. </p> 
 <p><a name="an_10:41">10:41</a> I sve ostalo što službenici  nisu predali kao prijašnjih godina davat će odsad za potrebe  Hrama. </p> 
 <p><a name="an_10:42">10:42</a> Osim toga, i onih pet tisuća srebrnih šekela što su  ih svake godine ubirali od dohodaka Svetišta neka se otpusti  i neka pripadne svećenicima koji vrše službu.</p> 
 <p><a name="an_10:43">10:43</a> Tko god zatraži utočište u jeruzalemskom Hramu i na njegovu  području, a kralju duguje poreze ili što drugo, bit će slobodan  sa svim svojim imanjem što ga posjeduje u mom kraljevstvu.</p> 
 <p><a name="an_10:44">10:44</a> Za gradnju i obnavljanje Svetišta neka se troškovi isto  tako namiruju iz kraljevih dohodaka. </p> 
 <p><a name="an_10:45">10:45</a> Jednako će se iz kraljevskih  dohodaka namirivati i troškovi za gradnju jeruzalemskih zidova  i okolnih utvrda te za gradnju zidova po judejskim gradovima."</p> 
 <p><a name="an_10:46">10:46</a> Kad su Jonatan i narod čuli za ta obećanja, nisu povjerovali  niti ih prihvatili, jer su se sjećali koliko je mnogo zlostavljao  Izraela i koliko ga je ugnjetavao. </p> 
 <p><a name="an_10:47">10:47</a> Zato su pristali uz Aleksandra, jer je u njihovim očima on imao miroljubive namjere. Zato su  mu bili stalni saveznici. </p> 
 <p><a name="an_10:48">10:48</a> Tada je kralj Aleksandar skupio  velike snage i krenuo protiv Demetrija. </p> 
 <p><a name="an_10:49">10:49</a> Pošto su ta dva kralja  zametnula borbu, Demetrijeva vojska naže u bijeg, a Aleksandar  ju je progonio i nadvladao. </p> 
 <p><a name="an_10:50">10:50</a> Vodio je žestoku borbu do zalaska  sunca. Toga je istog dana Demetrije poginuo.</p> 
 <p><a name="an_10:51">10:51</a> Tada je Aleksandar poslao egipatskom kralju Ptolemeju  poslanike s ovom porukom:</p> 
 <p><a name="an_10:52">10:52</a> "Budući da sam se vratio u svoje kraljevstvo, sjeo na  prijestolje svojih otaca, preuzeo vlast, razbio Demetrija i zavladao  našom zemljom, </p> 
 <p><a name="an_10:53">10:53</a> budući da sam zametnuo s njime boj pa smo  razbili njega i njegovu vojsku i sjeli na njegovo kraljevsko  prijestolje, </p> 
 <p><a name="an_10:54">10:54</a> hajde da se sprijateljimo: daj mi svoju kćer  za ženu, bit ću ti zet i dat ću ti, isto kao i njoj, darove tebe  dostojne!" </p> 
 <p><a name="an_10:55">10:55</a> Kralj Ptolemej odgovorio je ovako: "Sretna li dana kad  si se vratio u zemlju svojih otaca i sjeo na njihovo kraljevsko  prijestolje! </p> 
 <p><a name="an_10:56">10:56</a> Sad ću ti učiniti ono što si pisao, ali mi dođi  u susret u Ptolemaidu da se vidimo, i bit ću ti tast, kako si  rekao." </p> 
 <p><a name="an_10:57">10:57</a> Ptolemej je otišao sa svojom kćeri Kleopatrom iz Egipta  i došao u Ptolemaidu godine sto šezdeset i druge. </p> 
 <p><a name="an_10:58">10:58</a> Kralj Aleksandar  došao mu u susret, a on mu dao svoju kćer Kleopatru te je u Ptolemaidi  veličanstveno proslavio njezinu udaju, kako pristaje kraljevima.</p> 
 <p><a name="an_10:59">10:59</a> Kralj Aleksandar pisao je Jonatanu da mu dođe u posjete. </p> 
 <p><a name="an_10:60">10:60</a> Dođe on svečano u Ptolemaidu i sastade se sa oba kralja.  Obdari mnogim srebrom i zlatom njih i njihove prijatelje. Podijelio  je mnogo darova i ugodio im. </p> 
 <p><a name="an_10:61">10:61</a> Tada su se protiv njega urotili  pokvarenjaci iz Izraela, izraelski ološ, te ga optužili. Ali  ih kralj nije poslušao. </p> 
 <p><a name="an_10:62">10:62</a> Nego kralj zapovjedi da Jonatanu  skinu njegovu odjeću i da ga odjenu grimizom, pa tako i učiniše. </p> 
 <p><a name="an_10:63">10:63</a> Kralj ga posadi kraj sebe i zapovjedi svojim dostojanstvenicima:  "Prođite s njim posred grada i objavite da se nitko ničim protiv  njega ne smije potužiti i nitko ga ne smije ničim uznemirivati." </p> 
 <p><a name="an_10:64">10:64</a> Kad su tužitelji vidjeli kakva mu se iskazuje čast, kako  glasnici pred njim izvikuju, kako se zaogrnuo grimizom, svi pobjegoše. </p> 
 <p><a name="an_10:65">10:65</a> Kralj ga je počastio, upisao ga među svoje prve prijatelje  i postavio za vojskovođu i namjesnika. </p> 
 <p><a name="an_10:66">10:66</a> Potom se Jonatan mirno  i veselo vratio u Jeruzalem.  </p> 
 <p><a name="an_10:67">10:67</a> Godine sto šezdeset i pete došao je s Krete Demetrijev  sin Demetrije u zemlju svojih otaca. </p> 
 <p><a name="an_10:68">10:68</a> Kad je za to dočuo kralj  Aleksandar, vrlo se ožalostio i vratio u Antiohiju. </p> 
 <p><a name="an_10:69">10:69</a> Demetrije  potvrdi Apolonija za namjesnika u Celesiriji, a ovaj sabra veliku  vojsku te se utabori kod Jamnije. Velikom svećeniku Jonatanu  poruči ovo:</p> 
 <p><a name="an_10:70">10:70</a> "Ti mi se suprotstavljaš posve sam, tako te sam zbog  tebe izvrgnut ruglu i sramoti. Zašto ti vladaš u gorama protiv  nas? </p> 
 <p><a name="an_10:71">10:71</a> Ako li se pouzdaješ u svoju vojsku, siđi k nama u dolinu  da se tu ogledamo, jer sa mnom je snaga gradova. </p> 
 <p><a name="an_10:72">10:72</a> Pitaj i  doznat ćeš tko sam ja i koji su ostali što mi pomažu. Kažu da  nam nećete odoljeti, jer su ti oci u dva maha bili u vlastitoj  zemlji natjerani u bijeg. </p> 
 <p><a name="an_10:73">10:73</a> Tako se ni sad nećeš oduprijeti  konjaništvu i tolikom pješaštvu u ravnici, gdje nema kamenja  ni stijena ni mjesta kamo da pobjegneš."</p> 
 <p><a name="an_10:74">10:74</a> Kad je Jonatan čuo Apolonijevu poruku, sva mu se duša  uzbunila. Odabrao je deset tisuća ljudi te izišao iz Jeruzalema.  Njegov brat Šimun došao mu je u pomoć. </p> 
 <p><a name="an_10:75">10:75</a> Utaborili se pred  Jopom. Građani su mu zatvorili vrata, jer je u Jopi bila Apolonijeva  posada. Započeše napadati. </p> 
 <p><a name="an_10:76">10:76</a> Građani se uplašiše i otvoriše  vrata, i tako Jonatan zagospodari Jopom. </p> 
 <p><a name="an_10:77">10:77</a> Kad je za to dočuo  Apolonije, svrsta za borbu tri tisuće konjanika i mnoštvo pješaka  i krenu prema Azotu, kao da će samo proći, ali je odmah zaokrenuo  u dolinu jer je imao mnoštvo konjanika u koje se uzdao. </p> 
 <p><a name="an_10:78">10:78</a> Jonatan  pohita za njim do Azota i tu se dvije vojske sukobiše. </p> 
 <p><a name="an_10:79">10:79</a> Ali  je Apolonije iza njih ostavio skrivenih tisuću konjanika. </p> 
 <p><a name="an_10:80">10:80</a> Jonatan  je znao da iza njega ima zasjeda. Konjanici su opkolili njegovu  vojsku i na vojnike odapinjali strelice od jutra do mraka. </p> 
 <p><a name="an_10:81">10:81</a> Vojska  je dobro izdržala, onako kako je odredio Jonatan, dok su se,  naprotiv, konji izmorili. </p> 
 <p><a name="an_10:82">10:82</a> Šimun priskoči sa svojom vojskom  i navali na bojni red, jer je konjaništvo već obnemoglo. Neprijatelji  su bili slomljeni te su pobjegli.</p> 
 <p><a name="an_10:83">10:83</a> Konjanici se raspršili po ravnici, a bjegunci stigli  u Azot i ušli u hram Dagona, svoga idola, da se spase. </p> 
 <p><a name="an_10:84">10:84</a> Ali  je Jonatan spalio Azot i gradove oko njega te pokupio plijen  i spalio Dagonov hram i sve one koji su se u nj sklonili. </p> 
 <p><a name="an_10:85">10:85</a> Osam  je tisuća ljudi palo od mača i bilo spaljeno.</p> 
 <p><a name="an_10:86">10:86</a> Jonatan ode odande i utabori se kod Askalona. Tu su mu  građani izišli u susret s velikim slavljem. </p> 
 <p><a name="an_10:87">10:87</a> Poslije toga  Jonatan se sa svojima vratio u Jeruzalem s obilnim plijenom.</p> 
 <p><a name="an_10:88">10:88</a> Kad je kralj Aleksandar čuo za te događaje, iskaza još  veće počasti Jonatanu. </p> 
 <p><a name="an_10:89">10:89</a> Poslao mu je zlatnu kopču koja se  po običaju daje kraljevskim rođacima. Poklonio mu je u posjed  Akaron sa svim njegovim područjem.  </p> 
 <p><a name="an_11:1">11:1</a> Egipatski je kralj sakupio mnogo vojske kao što je pijeska  na morskoj obali, a tako i mnogo brodova, u namjeri da se lukavo  dočepa Aleksandrova kraljevstva i pripoji ga svome. </p> 
 <p><a name="an_11:2">11:2</a> Pođe u  Siriju s prijateljskim riječima. Građani su mu otvarali vrata  gradova, izlazili mu u susret, jer je kralj Aleksandar naložio  da ga primaju. Bio mu je tast. </p> 
 <p><a name="an_11:3">11:3</a> Ali čim bi Ptolemej ušao u  koji grad, ondje bi odmah smjestio posadu.</p> 
 <p><a name="an_11:4">11:4</a> Kad se približavao Azotu, pokazali su mu spaljen Dagonov  hram, opustošeni Azot s okolinom, razbacana mrtva tijela i izgorjele  ostake onih koje je Jonatan spalio u ratu. Nagomilali su ih na  hrpu na kraljevu putu. </p> 
 <p><a name="an_11:5">11:5</a> Pripovijedali su kralju što je Jonatan  učinio, željeli ga oklevetati. Ali je kralj šutio. </p> 
 <p><a name="an_11:6">11:6</a> Jonatan  je došao u Jopu i svečano se pridružio kralju. Pozdravili su  se i tu prenoćili. </p> 
 <p><a name="an_11:7">11:7</a> Jonatan je kralja ispratio do rijeke koja  se zove Eleuter, a zatim se vratio u Jeruzalem.</p> 
 <p><a name="an_11:8">11:8</a> Kralj Ptolemej zavladao je primorskim krajevima do Seleucije  na moru. Počeo je snovati pakosne osnove protiv Aleksandra. </p> 
 <p><a name="an_11:9">11:9</a> Poslao  je poslanike kralju Demetriju s porukom: "Hajde da među sobom  sklopimo savez. Dat ću ti svoju kćer koju ima Aleksandar i kraljevat  ćeš u kraljevstvu svog oca. </p> 
 <p><a name="an_11:10">11:10</a> Žao mi je što sam njemu dao svoju  kćer. On mi radi o glavi."</p> 
 <p><a name="an_11:11">11:11</a> Oklevetao ga je jer je poželio njegovo kraljevstvo. </p> 
 <p><a name="an_11:12">11:12</a> Oduzeo  mu je svoju kćer i dao je Demetriju. Raskinuo je veze s Aleksandrom, i njihovo neprijateljstvo postade očito. </p> 
 <p><a name="an_11:13">11:13</a> Ptolemej je ušao  u Antiohiju i okrunio se krunom Azije; tako se okrunio dvjema  krunama: egipatskom i azijskom.</p> 
 <p><a name="an_11:14">11:14</a> Kralj Aleksandar bio je u to vrijeme u Ciliciji, jer  su se stanovnici onih krajeva pobunili. </p> 
 <p><a name="an_11:15">11:15</a> Kad je Aleksandar  za sve to čuo, pošao je protiv njega u boj. Ptolemej krenu na  nj s jakom vojskom i natjera ga u bijeg. </p> 
 <p><a name="an_11:16">11:16</a> Aleksandar pobježe  u Arabiju da se ondje skloni, a Ptolemej je slavio slavlje. </p> 
 <p><a name="an_11:17">11:17</a> Arapin  Zabdiel odrubi Aleksandru glavu i posla je Ptolemeju. </p> 
 <p><a name="an_11:18">11:18</a> Treći  dan potom umro je kralj Ptolemej, a građani su pobili njegove  posade po tvrđavama.</p> 
 <p><a name="an_11:19">11:19</a> Kraljem je godine sto šezdeset i sedme postao Demetrije.  </p> 
 <p><a name="an_11:20">11:20</a> U to je vrijeme Jonatan sabrao one koji su bili u Judeji  da osvoji jeruzalemsku Tvrđu. Napao ju je s mnogo bojnih naprava. </p> 
 <p><a name="an_11:21">11:21</a> Tada su neki mrzitelji svog naroda, ljudi bezakonici, otišli  kralju i javili mu kako Jonatan opsjeda Tvrđu. </p> 
 <p><a name="an_11:22">11:22</a> Na tu se vijest  kralj razgnjevi. Čim je to čuo, odmah krenu u Ptolemaidu. Odande  je pisao Jonatanu da prekine opsadu i što prije dođe u Ptolemaidu  na razgovor s njim. </p> 
 <p><a name="an_11:23">11:23</a> Kad je Jonatan primio taj poziv, zapovjedio  je da se nastavi opsada. U pratnji izraelskih starješina i svećenika, koje je izabrao, i sam se izvrže opasnosti. </p> 
 <p><a name="an_11:24">11:24</a> Ponijevši srebra  i zlata, odjeće i mnogo drugih darova, otišao je kralju u Ptolemaidu.  Kralj ga primi milostivo. </p> 
 <p><a name="an_11:25">11:25</a> Neki su ga odmetnici optuživali,</p> 
 <p><a name="an_11:26">11:26</a> ali je kralj učinio s njime kao što i njegovi prethodnici:  odlikova ga pred svim svojim prijateljima. </p> 
 <p><a name="an_11:27">11:27</a> Potvrdio mu je  veliko svećeništvo i sve ostale časti što ih je imao otprije  i uvrstio ga među svoje prve prijatelje. </p> 
 <p><a name="an_11:28">11:28</a> Jonatan je zamolio  kralja da Judeju oslobodi od plaćanja poreza, a ujedno i tri  pokrajine Samarije, a za to mu obeća tri stotine talenata. </p> 
 <p><a name="an_11:29">11:29</a> Kralj  bijaše s time sporazuman te Jonatanu o svemu tome izda pismo  ovog sadržaja:</p> 
 <p><a name="an_11:30">11:30</a> "Kralj Demetrije pozdravlja brata Jonatana i judejski  narod. </p> 
 <p><a name="an_11:31">11:31</a> Prijepis pisma što smo ga o vama pisali svome rođaku  Lastenu upućujemo i vama da znate: </p> 
 <p><a name="an_11:32">11:32</a> kralj Demetrije pozdravlja  oca Lastena. </p> 
 <p><a name="an_11:33">11:33</a> Odlučili smo da učinimo dobro judejskom narodu, svojim prijateljima i vjernim saveznicima, zbog njihove blagonaklonosti  prema nama. </p> 
 <p><a name="an_11:34">11:34</a> Potvrđujemo im i judejsko područje i tri pokrajine  - Aferemu, Lidu i Ramataim - koje su bile oduzete Samariji i  pripojene Judeji, sa svime što im pripada. Svima koji prinose  žrtve u Jeruzalemu to je u naknadu za poreze što ih je kralj  ondje svake godine ubirao na poljski prirod i plodove drveća. </p> 
 <p><a name="an_11:35">11:35</a> Što se tiče naših ostalih prava na desetine i namete, na  solarinu i krunski danak što nam pripada, sve im to od danas  otpuštamo. </p> 
 <p><a name="an_11:36">11:36</a> Ništa od toga neće biti opozvano odsele pa dovijeka. </p> 
 <p><a name="an_11:37">11:37</a> Zato se sad pobrinite i načinite od ovoga prijepis, pa dajte  Jonatanu da se na svetoj Gori stavi na vidljivo mjesto."  </p> 
 <p><a name="an_11:38">11:38</a> Kad je kralj Demetrije vidio da mu se zemlja pod njegovom  vladom umirila i da mu se više nitko ne opire, otpustio je sve  svoje čete, svaku u svoje mjesto, osim onih stranih, koje je  unovačio na otocima pogana. Zato su ga zamrzile sve čete njegovih  otaca. </p> 
 <p><a name="an_11:39">11:39</a> Tada je Trifon, koji je prije pristajao uz Aleksandra, videći da se sve čete bune protiv Demetrija, otišao k Arapinu  Jamlikuu, koji je odgajao Aleksandrova sina Antioha. </p> 
 <p><a name="an_11:40">11:40</a> Usrdno  ga je nagovarao da mu preda dječaka, da se sin zakralji umjesto  svog oca. Obavijestio ga je o svemu što je učinio Demetrije i  kako ga mrze njegove čete. Ondje je ostao mnogo vremena.</p> 
 <p><a name="an_11:41">11:41</a> Međuto je Jonatan zatražio od kralja Demetrija da iz  jeruzalemske Tvrđe i ostalih tvrđava povuče posade koje su neprestano  ratovale s Izraelcima. </p> 
 <p><a name="an_11:42">11:42</a> Demetrije je poručio Jonatanu: "Ne  samo da ću to za tebe i tvoj narod učiniti negu ću tebe i tvoj  narod obasuti častima čim mi se za to pruži prilika. </p> 
 <p><a name="an_11:43">11:43</a> Zasad  bi dobro učinio kad bi mi u pomoć poslao ljude, jer su mi se  sve moje čete iznevjerile."</p> 
 <p><a name="an_11:44">11:44</a> Jonatan mu je u Antiohiju poslao tri tisuće ljudi vičnih  ratu. Kad su stigli kralju, on se njihovu dolasku silno obradova.</p> 
 <p><a name="an_11:45">11:45</a> Gotovo stotinu i dvadeset tisuća građana okupilo se usred  grada u namjeri da ubiju kralja. </p> 
 <p><a name="an_11:46">11:46</a> Kralj je utekao u dvor,  a građani zaposjeli ulice i počeli napadati. </p> 
 <p><a name="an_11:47">11:47</a> Tada kralj pozva  u pomoć Židove. Oni se svi odmah skupiše oko njega, potom se  raziđoše po gradu i toga dana pobiše do stotinu tisuća stanovnika. </p> 
 <p><a name="an_11:48">11:48</a> Zapalili su grad i pokupili toga dana mnogo plijena i tako  izbaviše kralja. </p> 
 <p><a name="an_11:49">11:49</a> Kad su građani vidjeli da Židovi po miloj  volji gospodare gradom, klonuli su srcem i zavapili kralju: </p> 
 <p><a name="an_11:50">11:50</a> "Pruži  nam desnicu, pa neka Židovi prestanu udarati na nas i na grad." </p> 
 <p><a name="an_11:51">11:51</a> Odbacili su oružje te sklopili mir. Židovi su se proslavili  pred kraljem i pred svima pripadnicima njegova kraljevstva. Istakli  su se u njegovim državama i vratili u Jeruzalem s mnogo plijena. </p> 
 <p><a name="an_11:52">11:52</a> Kralj je Demetrije opet sjeo na svoje kraljevsko prijestolje, i zemlja je pod njegovom upravom bila mirna. </p> 
 <p><a name="an_11:53">11:53</a> Ali je prekršio  sva svoja obećanja, zavadio se s Jonatanom, nije više priznavao  njegovih usluga nego ga silno žalostio.   Okršaj kod Hasora  </p> 
 <p><a name="an_11:54">11:54</a> Poslije toga vratio se Trifon i s njim dječak Antioh, koji se zakraljio i ovjenčao krunom. </p> 
 <p><a name="an_11:55">11:55</a> Tada su se oko njega  skupile sve čete kojih se Demetrije riješio. Zaratile su s Demetrijem, natjerale ga u bijeg i porazile. </p> 
 <p><a name="an_11:56">11:56</a> Trifon se dočepao slonova  i zavladao Antiohijom.</p> 
 <p><a name="an_11:57">11:57</a> Mladi je Antioh pisao Jonatanu ovo: "Potvrđujem te za  vrhovnog svećenika i postavljam te nad četiri pokrajine i određujem  da budeš među kraljevim prijateljima." </p> 
 <p><a name="an_11:58">11:58</a> Ujedno mu je poslao  zlatno posuđe i stolni pribor, ovlastio ga da pije iz zlatnih  čaša, da se oblači u grimiz i nosi zlatnu kopču. </p> 
 <p><a name="an_11:59">11:59</a> Njegova  brata Šimuna postavio je za vojskovođu od Tirskih stepenica do  međa egipatskih. </p> 
 <p><a name="an_11:60">11:60</a> Jonatan krenu na obilazak Prekorječja i  gradova. Sva sirska vojska prešla je na njegovu stranu da se  s njim zajedno bori. Kad je došao u Askalon, građani su ga svečano  dočekali. </p> 
 <p><a name="an_11:61">11:61</a> Odande je otišao u Gazu. Gaza je zatvorila vrata, pa ju je uzeo opsjedati, a okolicu paliti i plijeniti. </p> 
 <p><a name="an_11:62">11:62</a> Gažani  su stali Jonatana zaklinjati, a on im dade mira, ali je sinove  njihovih starješina uzeo za taoce i poslao ih u Jeruzalem. Potom  je prošao zemljom do Damaska.</p> 
 <p><a name="an_11:63">11:63</a> Jonatan je čuo da su Demetrijevi zapovjednici došli u  Kedeš u Galileji s velikom vojskom da ga maknu s dužnosti. </p> 
 <p><a name="an_11:64">11:64</a> On  krenu prema njima, a svoga brata Šimuna ostavi u zemlji. </p> 
 <p><a name="an_11:65">11:65</a> Šimun  je opsjedao Betsur, napadao ga mnogo dana i opkoljavao stanovnike. </p> 
 <p><a name="an_11:66">11:66</a> Tada ga zamoliše za mir, a on prihvati. Ali moradoše isprazniti  to mjesto, a on zaposjede grad i smjesti u nj posadu. </p> 
 <p><a name="an_11:67">11:67</a> Jonatan  se sa svojom vojskom utaborio kod Genezaretskoga jezera, a u  ranu su zoru dosegli ravnicu Hasor. </p> 
 <p><a name="an_11:68">11:68</a> Strana vojska pođe ravnicom  da ga presretne, pošto mu je u gorama postavila zasjedu. Dok  je ta vojska nadirala ravno, </p> 
 <p><a name="an_11:69">11:69</a> ljudi iz zasjede izbili su iz  skrovišta i zametnuli bitku. </p> 
 <p><a name="an_11:70">11:70</a> Svi se Jonatanovi ljudi razbježaše, nijedan od njih nije ostao, osim Matatije, Apsalomova sina,  i Jude, Halfijeva sina, zapovjednika njegovih vojnika. </p> 
 <p><a name="an_11:71">11:71</a> Tada  Jonatan razdrije odjeću na sebi, glavu posu prašinom i pomoli  se. </p> 
 <p><a name="an_11:72">11:72</a> Vrati se u borbu i suzbi neprijatelja i natjera ga u  bijeg. </p> 
 <p><a name="an_11:73">11:73</a> Kad su to vidjeli oni koji bijahu pobjegli, vratiše  se k njemu te su s njim tjerali neprijatelja do Kedeša, do njegova  tabora, pa se tu i oni utaboriše. </p> 
 <p><a name="an_11:74">11:74</a> Taj su dan pale tri tisuće  ljudi tuđinske vojske. Jonatan se tada vrati u Jeruzalem.</p> 
 <p><a name="an_12:1">12:1</a> Videći da mu je pogodna prilika, Jonatan izabra ljude i posla  ih u Rim da s Rimljanima potvrde i obnove prijateljstvo. </p> 
 <p><a name="an_12:2">12:2</a> Jednaka  je pisma poslao i Spartancima i drugima. </p> 
 <p><a name="an_12:3">12:3</a> Tako su oni otišli  u Rim, ušli u senat i rekli: "Veliki svećenik Jonatan i narod  židovski poslaše nas da među sobom obnovimo prijateljstvo i savezništvo  kakvo je bilo prije." </p> 
 <p><a name="an_12:4">12:4</a> Dali su im pisma za vlasti svake zemlje, s preporukom da ih upute u miru u judejsku zemlju.</p> 
 <p><a name="an_12:5">12:5</a> Evo prijepisa pisma koje je Jonatan pisao Spartancima:</p> 
 <p><a name="an_12:6">12:6</a> "Veliki svećenik Jonatan, narodno vijeće, svećenici i  ostali narod židovski pozdravljaju svoju braću Spartance. </p> 
 <p><a name="an_12:7">12:7</a> Već  prije poslao je Arije, koji je vladao među vama, velikom svećeniku  Oniji pismo u kojem potvrđuje da ste naša braća, kako to pokazuje  priloženi prijepis. </p> 
 <p><a name="an_12:8">12:8</a> Onija je s počastima dočekao čovjeka koji  je bio poslan i primio je pismo koje je jasno govorilo o savezništvu  i prijateljstvu. </p> 
 <p><a name="an_12:9">12:9</a> Što se nas tiče, iako nam to ne bi bilo potrebno  budući da nam za utjehu stoje na raspolaganju Svete knjige, </p> 
 <p><a name="an_12:10">12:10</a> pokušali  smo nekoga poslati da se obnovi bratstvo i prijateljstvo koje  nas s vama veže, da se ne otuđimo od vas, jer je proteklo mnogo  vremena od vašeg poslanstva. </p> 
 <p><a name="an_12:11">12:11</a> Mi se vas neprestano sjećamo  u svako doba i u svakoj prilici, o blagdanima i ostalim svečanim  danima, kad prinosimo žrtve i molimo, kako se pristoji i dolikuje  sjećati se braće. </p> 
 <p><a name="an_12:12">12:12</a> Radujemo se vašoj slavi. </p> 
 <p><a name="an_12:13">12:13</a> Oko nas su  se umnožile nevolje i ratovi i na nas su zavojštili kraljevi  naši susjedi. </p> 
 <p><a name="an_12:14">12:14</a> U tim ratovima nismo vam htjeli biti na teret, kao ni ostalim našim saveznicima i prijateljima, </p> 
 <p><a name="an_12:15">12:15</a> jer nam  s Neba dolazi pomoć koja nas jača. Tako smo izbavljeni od svojih  neprijatelja, a oni su poniženi. </p> 
 <p><a name="an_12:16">12:16</a> Izabrali smo, dakle, Antiohova  sina Numenija i Jasonova sina Antipatra i poslali ih k Rimljanima  da s njima obnove prijateljstvo i savez koji nas je ujedinjavao  prije. </p> 
 <p><a name="an_12:17">12:17</a> Njima smo naložili da pođu i k vama, da vas pozdrave  i uruče vam naša pisma o obnavljanju bratstva. </p> 
 <p><a name="an_12:18">12:18</a> I sad će nam  biti drago ako nam na to odgovorite."</p> 
 <p><a name="an_12:19">12:19</a> Ovo je prijepis pisma što su ga oni poslali Oniji:</p> 
 <p><a name="an_12:20">12:20</a> "Spartanski kralj Arije pozdravlja velikog svećenika  Oniju. </p> 
 <p><a name="an_12:21">12:21</a> Našlo se u spisu o Spartancima i Židovima da su braća  i da su od Abrahamova roda. </p> 
 <p><a name="an_12:22">12:22</a> Sad, kad to znamo, bit će nam  drago ako nam pišete o vašem blagostanju. </p> 
 <p><a name="an_12:23">12:23</a> Mi vam pišemo ovako:  vaša stada i vaša dobra naša su, a naša su vaša. Zato smo odredili  da vam se u tom smislu donese poruka."</p> 
 <p><a name="an_12:24">12:24</a> Uto je Jonatan dočuo da su se Demetrijevi zapovjednici  vratili s jačom vojskom nego prije da udare na nj. </p> 
 <p><a name="an_12:25">12:25</a> Izišao  je iz Jeruzalema i krenuo prema njima u zemlju Hamat, jer im  nije htio dopustiti da uđu u njegovu zemlju. </p> 
 <p><a name="an_12:26">12:26</a> Poslao je uhode  u njihov tabor. Ti su se vratili i javili mu kako se spremaju  da noću navale na njih. </p> 
 <p><a name="an_12:27">12:27</a> Kad je zašlo sunce, Jonatan je zapovjedio  svojima da bde i oružje drže pod rukom, da svu noć budu spremni  na boj. Oko tabora postavio je predstraže.</p> 
 <p><a name="an_12:28">12:28</a> Na vijest da su Jonatan i njegovi spremni na boj, neprijatelji  su se uplašili i klonuli srcem te su u svom taboru zapalili vatre. </p> 
 <p><a name="an_12:29">12:29</a> Ali Jonatan i njegovi vojnici nisu do jutra znali za njihov  odlazak, jer su vidjeli da gore vatre. </p> 
 <p><a name="an_12:30">12:30</a> Jonatan ih stade goniti, ali ih ne stiže budući da su prešli rijeku Eleuter. </p> 
 <p><a name="an_12:31">12:31</a> Jonatan  je odatle krenuo protiv Arapa koji se zovu Zabadejci te ih razbio  i oplijenio. </p> 
 <p><a name="an_12:32">12:32</a> Zatim je digao tabor i došao u Damask i prošao  svu tu zemlju. </p> 
 <p><a name="an_12:33">12:33</a> A Šimun se zaputio i dopro sve do Askalona  i susjednih mjesta. Skrenuo je u Jopu i zauzeo je. </p> 
 <p><a name="an_12:34">12:34</a> Čuo je, naime, da stanovnici kane to mjesto predati Demetrijevim pristašama.  U nj je smjestio posadu da ga čuvaju.</p> 
 <p><a name="an_12:35">12:35</a> Kad se Jonatan vratio, sazvao je skupštinu narodnih starješina  i s njima odlučio da u Judeji sagradi tvrđave, </p> 
 <p><a name="an_12:36">12:36</a> da nadogradi  jeruzalemske zidove, podigne visoku pregradu između Tvrđe i grada  i tako odijeli Tvrđu od grada, osami je da njezini ljudi ne mogu  ni kupovati ni prodavati. </p> 
 <p><a name="an_12:37">12:37</a> Sabrali su se da ponovo ozidaju  grad. Srušio se dio zida na potoku s istočne strane. Obnovili  su četvrt zvanu Kafenata. </p> 
 <p><a name="an_12:38">12:38</a> A Šimun ponovo sagradi Adidu u  Šefeli, utvrdi je i namjesti vrata s prijevornicama.</p> 
 <p><a name="an_12:39">12:39</a> Trifon je snovao da zavlada Azijom, ovjenča se krunom  i digne ruku na kralja Antioha. </p> 
 <p><a name="an_12:40">12:40</a> Bojeći se da ga Jonatan ne  spriječi i da na nj, ako ustreba, ne zavojšti, smišljao je kako  bi ga uhvatio i ubio. Krenuo je u Betšan.</p> 
 <p><a name="an_12:41">12:41</a> Jonatan iziđe preda nj sa četrdeset tisuća ljudi izabranih  za borbu. Došao je u Betšan. </p> 
 <p><a name="an_12:42">12:42</a> Trifon je vidio kako je došao  s velikom vojskom pa se pobojao na nj staviti ruku. </p> 
 <p><a name="an_12:43">12:43</a> I tako  ga primi s počastima, preporuči ga svim svojim prijateljima,  obdari ga i svojim prijateljima i četama zapovjedi da ga slušaju  kao njega samoga. </p> 
 <p><a name="an_12:44">12:44</a> Jonatanu je rekao: "Zašto si zamarao sav  taj narod kad među nama ne prijeti rat? </p> 
 <p><a name="an_12:45">12:45</a> Pošalji ih, dakle, svojim kućama, izaberi nekoliko ljudi da te prate pa hajde sa  mnom u Ptolemaidu. Predat ću ti taj grad kao i ostale tvrđave, ostatak četa i sve službenike, zatim ću se vratiti i otići,  jer radi toga sam i došao."</p> 
 <p><a name="an_12:46">12:46</a> Jonatan mu povjerova i učini kako je on rekao. Otpustio  je čete da odu u židovsku zemlju. </p> 
 <p><a name="an_12:47">12:47</a> Uza se je ostavio tri tisuće  ljudi, od kojih je dvije tisuće odvojio u Galileji, a tisuću  ih je pošlo s njim. </p> 
 <p><a name="an_12:48">12:48</a> Kad je Jonatan ušao u Ptolemaidu, njezini  stanovnici zatvoriše vrata, uhvatiše ga i posjekoše sve njegove  pratioce. </p> 
 <p><a name="an_12:49">12:49</a> Trifon je poslao pješake i konjanike u Galileju  i u veliku ravnicu da pobiju sve Jonatanove pristalice. </p> 
 <p><a name="an_12:50">12:50</a> Ti  su doznali da je Jonatan uhvaćen i da je poginuo zajedno sa svima  svojima. Ohrabrili su jedni druge i pošli stisnutih redova, spremni  za boj. </p> 
 <p><a name="an_12:51">12:51</a> Kad su progonitelji vidjeli da im je život ugrožen, vratiše se. </p> 
 <p><a name="an_12:52">12:52</a> Svi su živi i zdravi došli u židovsku zemlju.  Oplakivali su Jonatana i njegovu pratnju. Bili su puni straha.  Sav je narod tugovao.</p> 
 <p><a name="an_12:53">12:53</a> Svi su pogani oko njih nastojali da ih istrijebe. Govorili  su: "Nemaju ni vođe ni pomoćnika. Vrijeme je da udarimo na njih, pa ćemo im zatrti spomen među ljudima!" Ę(143.-134. prije Krista)</p> 
 <p><a name="an_13:1">13:1</a> Šimun je saznao da je Trifon sabrao veliku vojsku da upadne  u judejsku zemlju i da je opustoši. </p> 
 <p><a name="an_13:2">13:2</a> Kad je vidio gdje narod  strepi od straha, došao je u Jeruzalem i skupio ga. </p> 
 <p><a name="an_13:3">13:3</a> Tješio  je narod govoreći: "Dobro znate što smo ja i moja braća i kuća mog oca učinili  za Zakon i za Sveto mjesto. Poznati su vam i ratovi i nevolje  koje smo pretrpjeli. </p> 
 <p><a name="an_13:4">13:4</a> Sva su moja braća izginula za Izrael.  Ja sam ostao sam. </p> 
 <p><a name="an_13:5">13:5</a> U vrijeme ugnjetavanja nikako ne želim svog  života štedjeti. Nisam bolji od svoje braće. </p> 
 <p><a name="an_13:6">13:6</a> Nego radije ću  osvetiti svoj narod, Sveto mjesto, vaše žene i vašu djecu, jer  su se svi pogani, gonjeni mržnjom, udružili da nas zatru."</p> 
 <p><a name="an_13:7">13:7</a> Čim je narod čuo te riječi, rasplamtio se duh u njemu. </p> 
 <p><a name="an_13:8">13:8</a> Odgovorili su mu jakim glasom: "Ti si naš vođa namjesto Jude  i svoga brata Jonatana! </p> 
 <p><a name="an_13:9">13:9</a> Preuzmi vodstvo u našem ratu. Što  nam god ti zapovjediš, mi ćemo izvršiti."</p> 
 <p><a name="an_13:10">13:10</a> Sabrao je sve ljude sposobne za borbu i žurno dovršio  zidove Jeruzalema i unaokolo ga utvrdio. </p> 
 <p><a name="an_13:11">13:11</a> Poslao je u Jopu  Apsalomova sina Jonatana i s njim znatnu vojsku. Taj je odande  izagnao stanovnike i ondje se nastanio.</p> 
 <p><a name="an_13:12">13:12</a> Trifon se podigao s velikom vojskom iz Ptolemaide da  navali na židovsku zemlju. S njime je bio zasužnjeni Jonatan. </p> 
 <p><a name="an_13:13">13:13</a> Šimun se utaborio kod Adide naprama ravnici. </p> 
 <p><a name="an_13:14">13:14</a> Kad je Trifon  doznao da je Šimun zamijenio svoga brata Jonatana i da kani s  njim zametnuti boj, poslao je poslanike da mu kažu: </p> 
 <p><a name="an_13:15">13:15</a> "Zbog  srebra što ga tvoj brat Jonatan duguje kraljevskoj blagajni za  službe što ih je obnašao držimo ga u sužanjstvu. </p> 
 <p><a name="an_13:16">13:16</a> Zato sad  pošalji stotinu srebrnih talenata i dva njegova sina kao taoce, da se, kad bude pušten na slobodu, ne odmetne od nas. Onda ćemo  ga pustiti."</p> 
 <p><a name="an_13:17">13:17</a> Premda je Šimun znao da mu glasnici lažu, ipak je poslao  po srebro i dječake da na sebe ne navuče veliko neprijateljstvo  naroda. </p> 
 <p><a name="an_13:18">13:18</a> Jer bi inače rekli da je Jonatan poginuo zato što  on nije poslao novce i dječake. </p> 
 <p><a name="an_13:19">13:19</a> Zato je poslao dječake i  stotinu talenata, ali ga Trifon prevari i ne posla Jonatana. </p> 
 <p><a name="an_13:20">13:20</a> Poslije toga Trifon je krenuo da osvoji zemlju i opustoši  je. Odabrali su zaobilazni put prema Adori. Šimun mu se isprečavao  sa svojom vojskom kuda god je on prolazio. </p> 
 <p><a name="an_13:21">13:21</a> A oni koji su  bili u Tvrđi poslaše Trifonu poslanike, tražeći da brzo dođe  k njima kroz pustinju i opskrbi ih hranom. </p> 
 <p><a name="an_13:22">13:22</a> Tada Trifon odredi  da onamo odu svi njegovi konjanici, ali je te noći pao tako obilan  snijeg da nisu mogli krenuti. Digao je tabor i otišao u Galaaditidu. </p> 
 <p><a name="an_13:23">13:23</a> Nadomak Baskame ubio je Jonatana, koga tu i pokopaše. </p> 
 <p><a name="an_13:24">13:24</a> Potom  se Trifon vratio u svoju zemlju.</p> 
 <p><a name="an_13:25">13:25</a> Šimun je poslao po kosti svoga brata Jonatana i ukopao  ga u Modinu, gradu svojih otaca. </p> 
 <p><a name="an_13:26">13:26</a> Za njim je žalio sav Izrael  i oplakivao ga mnogo dana. </p> 
 <p><a name="an_13:27">13:27</a> Šimun je na grobnici svog oca  i svoje braće podigao nadgrobnik od kamena uglađena straga i  sprijeda, a tako visok da se vidio iz daljine. </p> 
 <p><a name="an_13:28">13:28</a> Podigao je  sedam piramida, jednu prema drugoj, ocu i majci i četvorici braće. </p> 
 <p><a name="an_13:29">13:29</a> Načinio im je podnožja, okružio ih visokim stupovima, na  stupove je na vječni spomen postavio bojnu opremu, a uz bojnu  opremu klesane lađe da ih vide svi koji plove morem. </p> 
 <p><a name="an_13:30">13:30</a> Takva  je grobnica koju je podigao u Modinu i koja postoji i dan-danas.</p> 
 <p><a name="an_13:31">13:31</a> Trifon je mladoga kralja Antioha pogubio na prijevaru. </p> 
 <p><a name="an_13:32">13:32</a> Zavladao je namjesto njega, ovjenčao se krunom Azije i time  navalio mnogo zla na zemlju. </p> 
 <p><a name="an_13:33">13:33</a> A Šimun je ponovo sagradio tvrđave  po Judeji, obzidao ih visokim kulama i velikim zidovima, s vratima  i prijevornicama, i tvrđave je opskrbio hranom. </p> 
 <p><a name="an_13:34">13:34</a> Potom je  Šimun izabrao ljude i poslao ih kralju Demetriju da zemlji isposluju  oprost, jer je Trifon znao samo otimati. </p> 
 <p><a name="an_13:35">13:35</a> Kralj Demetrije  poslao je odgovor na njihov zahtjev u pismu sastavljenu ovako:</p> 
 <p><a name="an_13:36">13:36</a> "Kralj Demetrije pozdravlja vrhovnog svećenika Šimuna, prijatelja kraljeva, starješine i judejski narod. </p> 
 <p><a name="an_13:37">13:37</a> Primili  smo zlatnu krunu i palmovu grančicu koju ste nam poslali, pa  smo pripravni da s vama sklopimo potpuni mir i da pišemo svojim  službenicima da vas oproste od poreza. </p> 
 <p><a name="an_13:38">13:38</a> Sve ono što smo s  vama uglavili neka ostane na snazi i tvrđave što ste ih sagradili  neka su vaše. </p> 
 <p><a name="an_13:39">13:39</a> Opraštamo vam dosadašnje prijestupe i propuste  i krunu koju dugujete. A ako se kakav drugi porez ubirao u Jeruzalemu, neka se više ne zahtijeva. </p> 
 <p><a name="an_13:40">13:40</a> Ako su koji od vas kadri da se  uvrste u moju tjelesnu stražu, neka se upišu. Neka među nama  vlada mir."</p> 
 <p><a name="an_13:41">13:41</a> Godine sto sedamdesete skinut je jaram pogana s Izraela,</p> 
 <p><a name="an_13:42">13:42</a> i narod je u svojim poveljama i ugovorima počeo pisati:  "Prve godine istaknutog vrhovnog svećenika, židovskog vojskovođe  i glavara Šimuna."</p> 
 <p><a name="an_13:43">13:43</a> U te dane opkoli Šimun Gezer da bi ga zaposjeo vojskom.  Načinio je kule na kotačima i njima se poslužio protiv grada.  Prolomio je jedan od bedema i osvojio ga. </p> 
 <p><a name="an_13:44">13:44</a> Oni s kule uskočili  su u mjesto. U gradu nasta velika strka. </p> 
 <p><a name="an_13:45">13:45</a> Građani se sa ženama  i djecom popeli na bedeme, trgali na sebi odjeću i Šimunu iza  glasa dovikivali da s njima sklopi mir: </p> 
 <p><a name="an_13:46">13:46</a> "Ne postupaj s nama  po našoj zloći nego po svojem milosrđu!" </p> 
 <p><a name="an_13:47">13:47</a> Šimun se s njima  sporazumio i prestao je na njih udarati, ali ih je istjerao iz  grada, očistio kuće u kojima su držali idole, a zatim uđe uz  pjesme i hvalospjeve. </p> 
 <p><a name="an_13:48">13:48</a> Uklonio je odande svaku nečistoću,  naselio ljude koji vrše Zakon, utvrdio grad pa onda u njemu sebi  uredio boravište.</p> 
 <p><a name="an_13:49">13:49</a> Onima koji su bili u jeruzalemskoj Tvrđi nije se dopuštalo  da odlaze iz zemlje ili da u nju idu, da kupuju ili prodaju.  Ljuto su izgladnjeli. Mnogi su od njih svisnuli od gladi. </p> 
 <p><a name="an_13:50">13:50</a> Zavapili  su k Šimunu da s njima sklopi mir, a on tako i učini, ali ih  odande istjera i očisti Tvrđu od svake poganštine. </p> 
 <p><a name="an_13:51">13:51</a> Židovi  su u nju ušli dvadeset i trećega dana drugoga mjeseca godine  sto sedamdeset i prve. Klicali su noseći palmove grane, pjevali  himne i hvalospjeve uz citare, harfe i cimbale, jer velik neprijatelj  bijaše slomljen i izbačen iz Izraela. </p> 
 <p><a name="an_13:52">13:52</a> Šimun je odredio da  se svake godine taj dan svetkuje s veseljem. Utvrdio je hramsku  goru kraj Tvrđe te se ondje sa svojima nastanio.</p> 
 <p><a name="an_13:53">13:53</a> Kad je Šimun vidio da mu je sin Ivan odrastao do muževne  dobi, postavi ga zapovjednikom svih snaga. Ivan se smjestio u  Gezeru. </p> 
 <p><a name="an_14:1">14:1</a> Godine sto sedamdeset i druge skupio je kralj Demetrije svoju  vojsku i pošao u Mediju da dobije pomoć za rat protiv Trifona. </p> 
 <p><a name="an_14:2">14:2</a> Kad je perzijski i medijski kralj Arsak čuo da je Demetrije  došao na njegovo područje, posla jednog od svojih zapovjednika  da ga uhvati živa. </p> 
 <p><a name="an_14:3">14:3</a> Taj je otišao i porazio Demetrijevu vojsku, a njega uhvatio i doveo Arsaku, koji ga zatvori. </p> 
 <p><a name="an_14:4">14:4</a> Zemlja je  bila mirna za sve Šimunove vlade. Radio je na dobro svog naroda, i njegovu su vlast voljeli i njegovu slavu za sveg mu života.</p> 
 <p><a name="an_14:5">14:5</a> Uz ostala slavna djela zauze Jopu, od nje učini svoju luku i sebi otvori pristup k morskim otocima.</p> 
 <p><a name="an_14:6">14:6</a> Razmakao je međe svog naroda, zadržao zemlju u ruci</p> 
 <p><a name="an_14:7">14:7</a> i skupio mnoštvo zarobljenika. Zagospodario je Gezerom, Betsurom i Tvrđom, odande je uklonio poganštinu i nitko se nije našao da mu odoli.</p> 
 <p><a name="an_14:8">14:8</a> Ljudi su mirno obrađivali zemlju, zemlja je davala svoj prirod, a drveće u ravnici plodove.</p> 
 <p><a name="an_14:9">14:9</a> Starci su na trgovima sjedili, svi su razgovarali o blagostanju, mladići su nosili raskošnu odoru i oklop.</p> 
 <p><a name="an_14:10">14:10</a> Gradove je opskrbio živežem, opremio ih utvrdama, slava mu se pronijela do nakraj svijeta.</p> 
 <p><a name="an_14:11">14:11</a> Smirio je zemlju te Izrael doživje veliku radost.</p> 
 <p><a name="an_14:12">14:12</a> Svatko je sjedio pod svojom lozom i smokvom i nitko ga nije uznemirivao.</p> 
 <p><a name="an_14:13">14:13</a> Nestali su svi što su ga u zemlji napadali, i tih su dana kraljevi bili poraženi.</p> 
 <p><a name="an_14:14">14:14</a> Pridizao je ponizne u svom narodu i suzbijao sve bezbožnike i zlikovce. Obdržavao je Zakon,</p> 
 <p><a name="an_14:15">14:15</a> vratio slavu Svetištu i obogatio ga mnogim posuđem.</p> 
 <p><a name="an_14:16">14:16</a> Kad se u Rimu i do same Sparte saznalo da je Jonatan  umro, nastade velika žalost. </p> 
 <p><a name="an_14:17">14:17</a> Ali su čuli da ga je kao vrhovni  svećenik naslijedio njegov brat Šimun, da je zavladao zemljom  i gradovima u njoj </p> 
 <p><a name="an_14:18">14:18</a> i zato su mu pisali na brončanim pločicama  da s njim obnove prijateljstvo i savezništvo koje su već uglavili  s njegovim bratom Judom i Jonatanom. </p> 
 <p><a name="an_14:19">14:19</a> To se pročitalo pred  skupštinom u Jeruzalemu.</p> 
 <p><a name="an_14:20">14:20</a> Evo prijepisa pisma što su ga poslali Spartanci: "Glavari i grad Spartanaca pozdravljaju velikog svećenika  Šimuna, starješine, svećenike i sav ostali židovski narod, svoju  braću. </p> 
 <p><a name="an_14:21">14:21</a> Poslanici koje ste poslali našem narodu kazivali su  nam o vašoj slavi i časti i obradovali smo se njihovu dolasku. </p> 
 <p><a name="an_14:22">14:22</a> Mi smo njihov izvještaj zapisali u narodnom vijeću ovako:  židovski poslanici, Antiohov sin Numenije i Jasonov sin Antipater, došli su da s nama obnove prijateljstvo. </p> 
 <p><a name="an_14:23">14:23</a> I narod je odlučio  da ljude primi s počastima i da se prijepis njihova izvješća  stavi među javne spise, da spartanski narod na to sačuva uspomenu.  Osim toga, jedan je prijepis načinjen za vrhovnog svećenika Šimuna."</p> 
 <p><a name="an_14:24">14:24</a> Poslije toga Šimun je poslao Numenija u Rim s velikim  zlatnim štitom, teškim tisuću mina, da s Rimljanima utvrdi savez.</p> 
 <p><a name="an_14:25">14:25</a> Kad je narod saznao za te događaje, reče: "Kako da zahvalimo  Šimunu i njegovim sinovima? </p> 
 <p><a name="an_14:26">14:26</a> Jer on se pokazao čvrst, kao  i njegova braća i kuća njegova oca. U bojevima je junački odbio  izraelske neprijatelje i izvojštio slobodu." I ispisaše brončane  pločice, koje su postavili na stupove na gori Sionu. </p> 
 <p><a name="an_14:27">14:27</a> A evo, u prijepisu, što su napisali: "Osamnaestog dana mjeseca Elula godine sto sedamdeset i druge, a to je treća godina velikog svećenika Šimuna, u Asaramelu, </p> 
 <p><a name="an_14:28">14:28</a> na velikoj skupštini svećenika, naroda, narodnih knezova  i zemaljskih starješina objavilo se slijedeće:</p> 
 <p><a name="an_14:29">14:29</a> Dok su se česti ratovi vodili u zemlji, Matatijin sin  Šimun, potomak Joaribovih sinova, i njegova braća izlagali su  se opasnosti i opirali se protivnicima svog naroda da održe svoje  Svetište i Zakon i uvelike su proslavili narod. </p> 
 <p><a name="an_14:30">14:30</a> Jonatan je  okupio narod i postao veliki svećenik, a zatim se pridružio svom  narodu. </p> 
 <p><a name="an_14:31">14:31</a> Neprijatelji Židova naumili su osvojiti njihovu zemlju  da opustoše njihovo područje i dignu ruke na Svetište. </p> 
 <p><a name="an_14:32">14:32</a> Tada  je ustao Šimun i počeo vojevati za narod. Dao je mnogo svoga  blaga, opremao oružjem hrabre ljude svog naroda i davao im plaću. </p> 
 <p><a name="an_14:33">14:33</a> Utvrdio je židovske gradove i Betsur na židovskoj međi, gdje  se prije nalazilo neprijateljsko oružje, i ondje je smjestio  posadu židovskih ratnika. </p> 
 <p><a name="an_14:34">14:34</a> Utvrdio je i Jopu na moru i Gezer  u azotskom kraju, gdje su prije bili neprijatelji. Ondje je naselio  Židove i ostavio im sve što im je trebalo za uzdržavanje. </p> 
 <p><a name="an_14:35">14:35</a> Narod  je upoznao Šimunovu vjernost i slavu kojom je on nakanio ovjenčati  svoj narod. Zbog svih njegovih zasluga, zbog pravde i vjernosti  narodu i jer je svime nastojao da podigne narod, postaviše ga  za svoga vođu i velikog svećenika. </p> 
 <p><a name="an_14:36">14:36</a> Onih dana on je uspio  odstraniti pogane iz zemlje koju su zaposjeli i one iz Davidova  grada u Jeruzalemu, gdje su se utvrdili i odakle su provaljivali  i onečišćivali okolicu Svetišta i tako teško obeščašćivali njegovu  svetost. </p> 
 <p><a name="an_14:37">14:37</a> Smjestio je ondje židovske ratnike i utvrdio Tvrđu  da zemlja i grad budu sigurni. Podigao je i jeruzalemske zidove. </p> 
 <p><a name="an_14:38">14:38</a> Zato mu je kralj Demetrije potvrdio vrhovno svećeništvo, </p> 
 <p><a name="an_14:39">14:39</a> podigao ga u red svojih prijatelja i okružio ga velikim sjajem. </p> 
 <p><a name="an_14:40">14:40</a> Jer je kralj čuo kako Rimljani Židove nazivaju svojim prijateljima, saveznicima i braćom i kako su Šimunove poslanike počastili,</p> 
 <p><a name="an_14:41">14:41</a> a Židovi i svećenici zaključili neka im Šimun bude vođa  i veliki svećenik dovijeka, dok ne ustane vjerodostojan prorok. </p> 
 <p><a name="an_14:42">14:42</a> Neka im bude upravitelj te određuje one koji će se brinuti  za dobro Svetišta, za upravu zemljom, za oružje i utvrde. </p> 
 <p><a name="an_14:43">14:43</a> Neka  se brine za Svetište. Njega neka svi slušaju, sve isprave u zemlji  neka se pišu u njegovo ime, a on da se oblači u grimiz i nosi  zlatan nakit. </p> 
 <p><a name="an_14:44">14:44</a> Da se ne usudi nitko, ni od naroda ni od svećenika, da štogod osujećuje ili se protivi onome što je on zapovjedio, niti da mimo njega u zemlji saziva skupštine, niti da se oblači  grimizom ili nosi zlatnu kopču. </p> 
 <p><a name="an_14:45">14:45</a> Tko se god o to ogriješi  ili štogod od toga osujeti bit će krivac. </p> 
 <p><a name="an_14:46">14:46</a> Sav je narod odobrio  da se Šimun ovlasti da radi prema svom nahođenju. </p> 
 <p><a name="an_14:47">14:47</a> Šimun je  prihvatio i pristao da bude vrhovni svećenik, vojskovođa i knez  Židova i svećenika, da bude na čelu svima."</p> 
 <p><a name="an_14:48">14:48</a> Odredili su da se ta isprava ureže u brončane ploče i  da se one izlože u predvorju Svetišta na vidljivu mjestu, </p> 
 <p><a name="an_14:49">14:49</a> a  da se njezini prijepisi pohrane u riznici tako da njima raspolažu  Šimun i njegovi sinovi.  </p> 
 <p><a name="an_15:1">15:1</a> Antioh, sin kralja Demetrija, posla s morskih otoka svećeniku  i židovskom vođi Šimunu i svemu narodu </p> 
 <p><a name="an_15:2">15:2</a> pismo ovog sadržaja: "Kralj Antioh pozdravlja velikog svećenika i vođu Šimuna  i židovski narod. </p> 
 <p><a name="an_15:3">15:3</a> Budući da su se pokvarenjaci dočepali kraljevstva  naših otaca, odlučio sam da ga opet osvojim i uspostavim kako  je bilo i prije, i zato sam podigao silne čete i opremio ratno  brodovlje </p> 
 <p><a name="an_15:4">15:4</a> da se iskrcam u zemlji i osvetim onima koji su je  upropastili i opustošili mnoge gradove moga kraljevstva. </p> 
 <p><a name="an_15:5">15:5</a> Potvrđujem  ti sva oslobođenja od poreza kojih su te oslobodili kraljevi  prije mene i svih ostalih prinosa koje su ti otpustili. </p> 
 <p><a name="an_15:6">15:6</a> Dopuštam  ti da u svojoj kovnici kuješ novce koji će zakonito optjecati  tvojom zemljom. </p> 
 <p><a name="an_15:7">15:7</a> Neka Jeruzalem i Svetište budu slobodni. Neka  ti ostane sve oružje koje si proizveo i sve tvrđave koje si podigao  i koje zapremaš. </p> 
 <p><a name="an_15:8">15:8</a> Neka ti se oprosti sve što duguješ kraljevskoj  riznici i ono što ćeš ubuduće dugovati kralju odsele pa dovijeka. </p> 
 <p><a name="an_15:9">15:9</a> Kad ponovo osvojimo svoje kraljevstvo, obasut ćemo tebe, tvoj  narod i Hram takvim častima da će vam slava zablistati po svoj  zemlji." </p> 
 <p><a name="an_15:10">15:10</a> Godine sto sedamdeset i četvrte krenu kralj Antioh u  zemlju svojih otaca. Oko njega su se okupile sve čete, tako da  ih je malo ostalo uz Trifona. </p> 
 <p><a name="an_15:11">15:11</a> Antioh je udario za njim u  potjeru. Trifon je pobjegao u Doru na moru, </p> 
 <p><a name="an_15:12">15:12</a> jer je znao da  se na njega svalilo zlo i da su ga čete ostavile. </p> 
 <p><a name="an_15:13">15:13</a> Antioh  se utaborio kod Dore sa sto i dvadeset tisuća pješaka i osam  tisuća konjanika. </p> 
 <p><a name="an_15:14">15:14</a> Opkolio je grad, pritisnuo ga s kopna i  mora, jer se brodovlje približilo s morske strane, tako da nitko  nije mogao niti ulaziti niti izlaziti.  </p> 
 <p><a name="an_15:15">15:15</a> Uto je Numenije sa svojom pratnjom došao iz Rima s pismima  za kraljeve i zemlje. Evo njihova sadržaja:</p> 
 <p><a name="an_15:16">15:16</a> "Rimski konzul Lucije pozdravlja kralja Ptolemeja. </p> 
 <p><a name="an_15:17">15:17</a> Veliki  svećenik Šimun i židovski narod uputili su nam židovske poslanike  kao prijatelje i saveznike da obnove nekadašnje prijateljstvo  i savezništvo. </p> 
 <p><a name="an_15:18">15:18</a> Donijeli su zlatan štit od tisuću mina. </p> 
 <p><a name="an_15:19">15:19</a> Odlučili  smo, dakle, pisati kraljevima i zemljama da im ne čine nikakva  zla niti da udaraju na njih, na njihove gradove, na njihovu zemlju  i da se ne povezuju s onima koji bi ih napadali. </p> 
 <p><a name="an_15:20">15:20</a> Odlučili  smo da od njih primimo štit. </p> 
 <p><a name="an_15:21">15:21</a> Ako su, dakle, kakvi opaki ljudi  utekli iz njihove zemlje k vama, predajte ih velikom svećeniku  Šimunu da ih kazni po njihovim zakonima!"</p> 
 <p><a name="an_15:22">15:22</a> Tako je pisao kralju Demetriju, Atalu, Ariaratu, i Arsaku </p> 
 <p><a name="an_15:23">15:23</a> i u sve zemlje: Sampsami, Spartancima, u Delos, u Mindos, u Sikion, U Kariju, u Samos, u Pamfiliju, u Likiju, u Halikarnas, u Rodos, u Faselidu, u Kos, u Sidu, u Arad, Gortinu, Knidos, Cipar i Kirenu. </p> 
 <p><a name="an_15:24">15:24</a> Prijepis tih pisama poslali su velikom svećeniku  Šimunu.   </p> 
 <p><a name="an_15:25">15:25</a> Antioh je taborio pred Dorom, u njezinu predgrađu, pa  je neprestano upućivao nove odrede protiv grada i izrađivao bojne  naprave. Stisnuo je Trifona tako da se nije moglo niti izlaziti  niti ulaziti. </p> 
 <p><a name="an_15:26">15:26</a> Šimun mu je poslao dvije tisuće odabranih ljudi  da mu pomažu u boju, a k tomu srebra i zlata i mnogo opreme. </p> 
 <p><a name="an_15:27">15:27</a> On toga ne htjede primiti. Štoviše, poništio je sve što je  prije sa Šimunom ugovorio. Posve se izmijenio prema njemu. </p> 
 <p><a name="an_15:28">15:28</a> Poslao  je k njemu Atenobija, jednog od svojih prijatelja, da se s njim  porazgovori i reče mu: "Vi držite u svojoj vlasti Jopu, Gezer  i jeruzalemsku Tvrđu, gradove moga kraljevstva. </p> 
 <p><a name="an_15:29">15:29</a> Njihova ste  područja opustošili, počinili ste mnogo zla u zemlji i zavladali  mnogim krajevima u mom kraljevstvu. </p> 
 <p><a name="an_15:30">15:30</a> Zato sad vratite gradove  koje ste osvojili, zajedno s porezima onih krajeva kojima ste  zavladali izvan židovskih granica. </p> 
 <p><a name="an_15:31">15:31</a> Ako pak nećete, dajte  mjesto toga pet stotina srebrnih talenata, a za štete što ste  ih počinili i za poreze gradova drugih pet stotina talenata;  ako ni toga nećete, poći ćemo protiv vas u rat."</p> 
 <p><a name="an_15:32">15:32</a> Kraljev je prijatelj Atenobije došao u Jeruzalem i vidio  Šimunov sjaj i ormar sa zlatnim i srebrnim posuđem i mnogu poslugu.  On se zapanjio. Saopćio mu je kraljevu poruku. </p> 
 <p><a name="an_15:33">15:33</a> Šimun mu odgovori  ovako: "Mi nikako nismo oteli tuđu zemlju niti smo zavladali  tuđim dobrima, nego je to baština naših otaca: naši su je neprijatelji  nepravedno stanovito vrijeme posjedovali. </p> 
 <p><a name="an_15:34">15:34</a> Mi smo pak, koristeći  se povoljnim prilikama, ponovo osvojili baštinu svojih predaka. </p> 
 <p><a name="an_15:35">15:35</a> Što se tiče Jope i Gezera, koje ti tražiš, ti su gradovi  mnogo mučili narod i pustošili nam zemlju, za njih ćemo dati  stotinu talenata."</p> 
 <p><a name="an_15:36">15:36</a> Poslanik mu na to nije odgovorio ni riječi. Vratio se  gnjevan kralju i upoznao ga sa Šimunovim odgovorom i veličanstvom, ukratko, sa svim što je vidio, a kralj nato usplamtje gnjevom.</p> 
 <p><a name="an_15:37">15:37</a> Trifon se ukrcao u lađu i pobjegao u Ortosiju. </p> 
 <p><a name="an_15:38">15:38</a> Kralj  je Kendebeja postavio za upravitelja primorja i predao mu pješačke  i konjaničke čete. </p> 
 <p><a name="an_15:39">15:39</a> Zapovjedio mu je da se utabori pred Judejom  i naložio mu da izgradi Kedron, učvrsti mu vrata i zavojšti na  narod. Kralj je pošao u potjeru za Trifonom. </p> 
 <p><a name="an_15:40">15:40</a> Kendebej je  došao u Jamniju i počeo uznemirivati narod, provaljivati u Judeju, odvoditi narod u roblje i ubijati ga. </p> 
 <p><a name="an_15:41">15:41</a> Ponovo je izgradio  Kedron te u nj smjestio konjanike i pješake da provaljuju i obilaze  judejskim putovima, kako mu bješe zapovjedio kralj.</p> 
 <p><a name="an_16:1">16:1</a> Ivan uzađe iz Gezera i javi svom ocu Šimunu što radi Kendebej. </p> 
 <p><a name="an_16:2">16:2</a> Šimun tada dozva svoja dva najstarija sina, Judu i Ivana,  i reče im: "Moja braća i ja, i moj očinski dom, vojevali smo  protiv Izraelovih neprijatelja od mladosti do današnjeg dana  i uspjeli smo više puta izbaviti Izraela. </p> 
 <p><a name="an_16:3">16:3</a> Sad sam ja ostario, a vi ste se po Milosti dohvatili snage: stanite, dakle, na moje  mjesto i na mjesto mog brata! Idite i borite se za naš narod, i nebeska pomoć neka bude s vama!"</p> 
 <p><a name="an_16:4">16:4</a> Tada izabra u zemlji dvadeset tisuća pješaka i konjanike  te odoše na Kendebeja. Prenoćili su u Modinu. </p> 
 <p><a name="an_16:5">16:5</a> Uranivši ujutro, krenuli su u ravnicu, i gle, ide na njih velika vojska, pješaci  i konjanici. Među njima bijaše potok. </p> 
 <p><a name="an_16:6">16:6</a> Ivan sa svojim ljudima  zauze položaj nasuprot neprijateljima. A kad je vidio da se narod  boji prijeći preko potoka, sam prijeđe prvi. Ljudi, videći ga, prijeđoše za njim. </p> 
 <p><a name="an_16:7">16:7</a> Razdijelio je vojsku i konjanike pomiješao  među pješake, jer je neprijateljskih konjanika bilo vrlo mnogo. </p> 
 <p><a name="an_16:8">16:8</a> Odjeknuše trube. Kendebej sa svojom vojskom pobježe. Mnogi  su poginuli, a oni koji su se spasili pobjegoše put tvrđave. </p> 
 <p><a name="an_16:9">16:9</a> Tada bi ranjen Ivanov brat Juda. Ivan ih je pak gonio dok  Kendebej nije stigao do Kedrona, što ga je sam utvrdio. </p> 
 <p><a name="an_16:10">16:10</a> Pobijeđeni  su utekli do kula u poljima Azota, a pobjednik ih zapali. Od  njih pade oko dvije tisuće ljudi. Ivan se mirno vratio u Judeju.  </p> 
 <p><a name="an_16:11">16:11</a> Abubov sin Ptolemej postavljen je upraviteljem u jerihonskoj  ravnici. Imao je mnogo srebra i zlata, </p> 
 <p><a name="an_16:12">16:12</a> jer je bio zet velikog  svećenika. </p> 
 <p><a name="an_16:13">16:13</a> Njegovo se srce uzoholilo. Naumio je da zavlada  zemljom i stvarao je vjerolomne osnove protiv Šimuna i njegovih  sinova. </p> 
 <p><a name="an_16:14">16:14</a> Šimun je obilazio gradove u zemlji nadzirući ih i  brinući se za upravu. Tako je došao u Jerihon sa svojim sinovima  Matatijom i Judom godine sto sedamdeset i sedme, jedanaestog  mjeseca, a to je mjesec Sabat. </p> 
 <p><a name="an_16:15">16:15</a> Abubov ih sin prijevarom namami  u tvrđavicu zvanu Dok, koju je on i sagradio. Pripravio im je  veliku gozbu, ali je ondje sakrio ljude. </p> 
 <p><a name="an_16:16">16:16</a> Kad se Šimun sa  svojim sinovima napio, ustao je Ptolemej sa svojim ljudima, uzeo  oružje, navalio na Šimuna u blagovalištu i ubio njega, njegove  sinove i neke od njihove posluge. </p> 
 <p><a name="an_16:17">16:17</a> Tako je počinio veliku  nevjeru, dobro uzvratio zlom. </p> 
 <p><a name="an_16:18">16:18</a> Ptolemej je o tom pismeno obavijestio  kralja da mu pošalje u pomoć čete i preda mu gradove i zemlju. </p> 
 <p><a name="an_16:19">16:19</a> Druge je poslao u Gezer da maknu Ivana te je pismeno naložio  zapovjednicima vojske da dođu k njemu da im dade srebra, zlata  i darova. </p> 
 <p><a name="an_16:20">16:20</a> Ostale je poslao da zauzmu Jeruzalem i hramsku  goru. </p> 
 <p><a name="an_16:21">16:21</a> Ali je netko potrčao naprijed i Ivanu u Gezeru javio  da su mu poginuli otac i braća. Dodao je: "I poslao je nekoga  da ubije i tebe." </p> 
 <p><a name="an_16:22">16:22</a> Na tu se vijest Ivan razgnjevi. Uhvatio  je ljude koji su došli da ga ubiju te ih je pogubio, jer je znao  da ga žele ubiti.</p> 
 <p><a name="an_16:23">16:23</a> Ostala Ivanova djela, njegovi ratovi i junaštva što ih  je izvršio, bedemi koje je sagradio i ostali njegovi pothvati,</p> 
 <p><a name="an_16:24">16:24</a> sve je to zapisano u Ljetopisima njegova vrhovnog svećeništva, od dana kada je poslije svog oca postao velikim svećenikom.</p> 
 <p></p><hr>
 <center>
 <a href="ma2.htm">Next: 2 Macabees</a></center>
 </body>