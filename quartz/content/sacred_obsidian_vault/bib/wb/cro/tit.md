<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="ti2.htm">Previous</a> 
 <a href="plm.htm">Next</a> 
 </center>
 <hr>
  <h3 align="center">Croatian Bible: Titus</h3> 
 <p><a name="an_1:1">1:1</a> Pavao, sluga Božji i apostol Isusa Krista poradi vjere izabranika  Božjih i spoznanja istine usmjerene k pobožnosti </p> 
 <p><a name="an_1:2">1:2</a> u nadi života  vječnoga što ga, prije vremena vjekovječnih, obeća Bog, On koji  ne laže, </p> 
 <p><a name="an_1:3">1:3</a> a u svoje doba očitova riječ svoju u propovijedanju  koje je meni povjereno po odredbi Spasitelja našega, Boga: </p> 
 <p><a name="an_1:4">1:4</a> Titu, pravomu sinu po zajedničkoj vjeri, milost i mir od Boga i Krista  Isusa, Spasitelja našega!</p> 
 <p><a name="an_1:5">1:5</a> Poradi toga ostavih te na Kreti da urediš preostalo te  po gradovima postaviš starješine kako sam ti ja odredio: </p> 
 <p><a name="an_1:6">1:6</a> je  li tko besprigovoran, jedne žene muž, jesu li mu djeca vjernici  i ne pod optužbom raskalašenosti ili nepokorna... </p> 
 <p><a name="an_1:7">1:7</a> Jer nadstojnik  kao Božji upravitelj treba da bude besprigovoran: ne samoživ, ne jedljiv, ne vinu sklon, ni nasilju, ni prljavu dobitku, </p> 
 <p><a name="an_1:8">1:8</a> nego  gostoljubiv, ljubitelj dobra, razuman, pravedan, svet, uzdržljiv,</p> 
 <p><a name="an_1:9">1:9</a> priljubljen uz vjerodostojnu riječ nauka da može i hrabriti  u zdravom nauku i uvjeravati protivnike.</p> 
 <p><a name="an_1:10">1:10</a> Jer mnogi su nepokorni, praznorječni i zavodnici, ponajpače  oni iz obrezanja. </p> 
 <p><a name="an_1:11">1:11</a> Njima treba začepiti usta jer cijele domove  prevraćaju naučavajući što ne bi smjeli, i to poradi prljava  dobitka. </p> 
 <p><a name="an_1:12">1:12</a> Reče netko od njih, njihov vlastiti prorok: "Krećani  uvijek lašci, opake zvijeri, trbusi dangubni."</p> 
 <p><a name="an_1:13">1:13</a> Svjedočanstvo je to istinito. Zato ih karaj oštro da  budu zdravi u vjeri, </p> 
 <p><a name="an_1:14">1:14</a> da ne prianjaju uza židovske bajke i  propise ljudi koji se odvraćaju od istine.</p> 
 <p><a name="an_1:15">1:15</a> Sve je čisto čistima; okaljanima pak i nevjernima ništa  čisto, nego su im okaljani i razum i savjest. </p> 
 <p><a name="an_1:16">1:16</a> Ispovijedaju  da Boga poznaju, ali djelima ga niječu - odvratni, neposlušni  i za koje god dobro djelo nepodesni.</p> 
 <p><a name="an_2:1">2:1</a> Ti, naprotiv, govori što se priliči zdravu nauku: </p> 
 <p><a name="an_2:2">2:2</a> starci  da budu trijezni, ozbiljni, razumni, zdrave vjere, ljubavi, postojanosti; </p> 
 <p><a name="an_2:3">2:3</a> starice isto tako - vladanja kakvo dolikuje svetima: ne klevetnice, ne ropkinje mnogog vina, nego učiteljice dobra </p> 
 <p><a name="an_2:4">2:4</a> da urazumljuju  mlađe neka ljube svoje muževe, djecu, </p> 
 <p><a name="an_2:5">2:5</a> neka budu razumne, čiste, kućevne, dobre, podložne svojim muževima da se riječ Božja ne  bi pogrđivala.</p> 
 <p><a name="an_2:6">2:6</a> Mladiće isto tako potiči da budu razumni. </p> 
 <p><a name="an_2:7">2:7</a> U svemu se  pokaži uzorom dobrih djela: u poučavanju - nepokvarljivost, ozbiljnost,</p> 
 <p><a name="an_2:8">2:8</a> riječ zdrava, besprigovorna da se onaj nasuprot postidi nemajući  o nama reći ništa zlo.</p> 
 <p><a name="an_2:9">2:9</a> Robovi neka se svojim gospodarima u svemu podlažu, ugađaju  im, ne proturječe, </p> 
 <p><a name="an_2:10">2:10</a> ne pronevjeruju, nego neka im iskazuju  svaku dobru vjernost da u svemu budu ures nauku Spasitelja našega, Boga.</p> 
 <p><a name="an_2:11">2:11</a> Pojavila se doista milost Božja, spasiteljica svih ljudi; </p> 
 <p><a name="an_2:12">2:12</a> odgojila nas da se odreknemo bezbožnosti i svjetovnih požuda  te razumno, pravedno i pobožno živimo u sadašnjem svijetu, </p> 
 <p><a name="an_2:13">2:13</a> iščekujući  blaženu nadu i pojavak slave velikoga Boga i Spasitelja našega  Isusa Krista. </p> 
 <p><a name="an_2:14">2:14</a> On sebe dade za nas da nas otkupi od svakoga  bezakonja i očisti sebi Narod izabrani koji revnuje oko dobrih  djela. </p> 
 <p><a name="an_2:15">2:15</a> To govori, zapovijedaj, karaj sa svom vlašću. Nitko neka  te ne prezire.</p> 
 <p><a name="an_3:1">3:1</a> Podsjećaj ih da se podlažu poglavarstvima, vlastima, da slušaju, da budu spremni na svako dobro djelo, </p> 
 <p><a name="an_3:2">3:2</a> nikoga da ne pogrđuju, da budu neratoborni, popustljivi, da očituju svaku blagost prema  svim ljudima. </p> 
 <p><a name="an_3:3">3:3</a> Jer i mi nekoć bijasmo nerazumni, nepokorni, lutalice, robovi raznih požuda i naslada, živjeli smo u zlu  i zavisti, odvratni bili, mrzili jedni druge.</p> 
 <p><a name="an_3:4">3:4</a> Ali kad se pojavila dobrostivost i čovjekoljublje Spasitelja  našega, Boga, </p> 
 <p><a name="an_3:5">3:5</a> on nas spasi ne po djelima što ih u pravednosti  mi učinismo, nego po svojem milosrđu: kupelji novoga rođenja  i obnavljanja po Duhu Svetom </p> 
 <p><a name="an_3:6">3:6</a> koga bogato izli na nas po Isusu  Kristu, Spasitelju našemu, </p> 
 <p><a name="an_3:7">3:7</a> da opravdani njegovom milošću budemo, po nadi, baštinici života vječnoga.</p> 
 <p><a name="an_3:8">3:8</a> Vjerodostojna je ovo riječ i hoću da to uporno tvrdiš  te da oni koji su povjerovali Bogu uznastoje prednjačiti dobrim  djelima. To je dobro i korisno ljudima.</p> 
 <p><a name="an_3:9">3:9</a> A ludih se raspra, i rodoslovlja, i svađa, i sukoba zakonskih  kloni: beskorisni su i isprazni. </p> 
 <p><a name="an_3:10">3:10</a> S krivovjercem nakon prvoga  i drugog upozorenja prekini </p> 
 <p><a name="an_3:11">3:11</a> znajući da je izopačen i da griješi:  on sam sebe osuđuje.</p> 
 <p><a name="an_3:12">3:12</a> Kad pošaljem k tebi Artemu ili Tihika, požuri se k meni  u Nikopol jer sam odlučio ondje prezimiti. </p> 
 <p><a name="an_3:13">3:13</a> Zenu, pravnika, i Apolona brižljivo opremi da im ništa ne ponestane. </p> 
 <p><a name="an_3:14">3:14</a> A i  naši neka se uče prednjačiti dobrim djelima u životnim potrebama  da ne budu neplodni.</p> 
 <p><a name="an_3:15">3:15</a> Pozdravljaju te svi koji su sa mnom. Pozdravi one koji nas ljube u vjeri. Milost sa svima vama!</p> 
 <p></p><hr>
 <center>
 <a href="plm.htm">Next: Philemon</a></center>
 </body>