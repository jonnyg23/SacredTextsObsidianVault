<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="ma1.htm">Previous</a> 
 </center>
 <hr>
  <h3 align="center">Croatian Bible: 2 Macabees</h3> 
 <p><a name="an_1:1">1:1</a> Braću Židove u Egiptu pozdravljaju njihova braća Židovi iz  Jeruzalema i iz židovske zemlje i žele im nepomućeni mir. </p> 
 <p><a name="an_1:2">1:2</a> Obasuo  vas Bog dobročinstvima i spomenuo se svog Saveza s Abrahamom, Izakom i Jakovom, svojim vjernim slugama! </p> 
 <p><a name="an_1:3">1:3</a> Dao vam svima srce  da ga štujete i njegovu volju vršite velikodušno i radosno! </p> 
 <p><a name="an_1:4">1:4</a> Otvorio  vaše srce svom Zakonu i svojim zapovijedima i dao vam mir! </p> 
 <p><a name="an_1:5">1:5</a> Uslišao  vam molitve, pomirio se s vama i ne ostavio vas u vrijeme nevolje! </p> 
 <p><a name="an_1:6">1:6</a> U ovaj trenutak mi se ovdje za vas molimo. </p> 
 <p><a name="an_1:7">1:7</a> Za kraljevanja  Demetrijeva godine sto šezdeset i devete mi smo vam Židovi pisali  ovo: "U nevoljama i jadima koji su zaredali u ovim godinama otkako  su Jason i njegove pristalice izdali Svetu zemlju i kraljevstvo,</p> 
 <p><a name="an_1:8">1:8</a> zapalili Velika vrata i prolili nevinu krv, pomolili smo  se Gospodinu i on nas je uslišao. Prinijeli smo žrtvu i najfinije  brašno, upalili svjetiljke i postavili hljebove." </p> 
 <p><a name="an_1:9">1:9</a> Sad vam  pišemo da biste u mjesecu Kislevu svetkovali Blagdan sjenica.  Godine sto osamdeset i osme.</p> 
 <p><a name="an_1:10">1:10</a> Stanovnici Jeruzalema i stanovnici Judeje, starješine  i Juda: savjetniku kralja Ptolemeja Aristobulu, od roda pomazanih  svećenika, i Židovima u Egiptu pozdrav i dobro zdravlje!</p> 
 <p><a name="an_1:11">1:11</a> Neka je velika hvala Bogu, koji nas je izbavio iz velikih  pogibli kad smo imali vojevati protiv kralja. </p> 
 <p><a name="an_1:12">1:12</a> On je doista  odbio one koji su zavojevali na Sveti grad. </p> 
 <p><a name="an_1:13">1:13</a> Kad im je zapovjednik  otišao u Perziju, sasjekli su u Nanejinu hramu i njega i njegovu  vojsku, koja se smatrala nepobjedivom. Nanejini svećenici poslužili  su se varkom. </p> 
 <p><a name="an_1:14">1:14</a> Antioh je onamo došao sa svojim prijateljima  pod izlikom da će se oženiti Nanejom, a zapravo da, u ime miraza, prisvoji veliko tamošnje blago. </p> 
 <p><a name="an_1:15">1:15</a> Nanejski su svećenici izložili  blago. Čim je Antioh s nekolicinom ušao u hramsko predvorje,  svećenici zatvoriše svetište. </p> 
 <p><a name="an_1:16">1:16</a> Otvoriše tajna vrata na stropu, baciše kamenje i ubiše zapovjednika. Sasjekoše ga na komade, a glave baciše onima koji bijahu vani. </p> 
 <p><a name="an_1:17">1:17</a> Neka je za sve to  hvaljen naš Bog, koji je bezbožnike predao smrti.</p> 
 <p><a name="an_1:18">1:18</a> Dvadeset i petog Kisleva svetkovat ćemo očišćenje Hrama, pa smo smatrali uputnim da vas o tom obavijestimo, kako biste  i vi prikladno svetkovali Blagdan sjenica i vatre koja se pokazala  kad je Nehemija, sagradivši Svetište i žrtvenik, prinio žrtve. </p> 
 <p><a name="an_1:19">1:19</a> Kad su, naime, naše oce odvodili u Perziju, tadašnji su pobožni  svećenici uzeli žrtvenu vatru i sakrili je u udubinu sličnu presahlu  bunaru. Spremili su je tako da nitko za to skrovište ne sazna. </p> 
 <p><a name="an_1:20">1:20</a> Poslije mnogo godina bi Božja volja da perzijski kralj pošalje  Nehemiju: ovaj je dao da vatru potraže potomci onih svećenika  koji su je sakrili. Ti izvijestiše da nisu našli vatre nego nekakvu  muljevitu vodu, a on im zapovjedi da je zahvate i donesu. </p> 
 <p><a name="an_1:21">1:21</a> Pošto  je bilo pripravljeno sve za žrtvu, naloži Nehemija svećenicima  da tom vodom poškrope drva i što je na njima. </p> 
 <p><a name="an_1:22">1:22</a> Tek što su  to učinili, u trenutku zasja sunce, dotad zastrto oblakom, i  buknu velika vatra, tako te se svi zadiviše. </p> 
 <p><a name="an_1:23">1:23</a> Dok je žrtva  izgarala, svećenici su molili - svećenici i sav narod. Započinjao  je Jonatan, a drugi su, zajedno s Nehemijom, nastavljali.</p> 
 <p><a name="an_1:24">1:24</a> Molitva je glasila ovako: "Gospode, Gospode Bože, stvoritelju  svega, strašni, jaki, pravedni, milosrdni, jedini kralju, jedini  dobri, </p> 
 <p><a name="an_1:25">1:25</a> jedini darežljivi, jedini pravedni, svemogući i vječni, koji spasavaš Izraela od svakog zla, koji si naše oce izabrao  i posvetio, </p> 
 <p><a name="an_1:26">1:26</a> primi ovu žrtvu za sav svoj izraelski narod.  Čuvaj svoju baštinu i posveti je! </p> 
 <p><a name="an_1:27">1:27</a> Sakupi one od nas koji  su razasuti, izbavi one što robuju među poganima, pogledaj milostivo  prezrene i pogrđene, tako da pogani spoznaju da si ti naš Bog! </p> 
 <p><a name="an_1:28">1:28</a> Kazni one koji nas ugnjetavaju i drsko vrijeđaju! </p> 
 <p><a name="an_1:29">1:29</a> Usadi  svoj narod u svoje Sveto mjesto, kao što je rekao Mojsije!"</p> 
 <p><a name="an_1:30">1:30</a> Svećenici pak pjevahu hvalospjeve. </p> 
 <p><a name="an_1:31">1:31</a> Kad je izgorjela  žrtva, zapovjedi Nehemija da se preostala voda izlije na veliko  kamenje. </p> 
 <p><a name="an_1:32">1:32</a> Kad su to izvršili, liznu plamen, ali ga upi jači  sjaj vatre na žrtveniku. </p> 
 <p><a name="an_1:33">1:33</a> Razglasilo se to, i kralju perzijskom  bi javljeno da se na mjestu gdje svećenici, odvedeni u sužanjstvo, bijahu sakrili oganj pojavila voda kojom su Nehemija i njegovi  ljudi posvetili žrtve. </p> 
 <p><a name="an_1:34">1:34</a> Kralj nato provjeri događaj, dade  ograditi to mjesto i uspostaviti svetište. </p> 
 <p><a name="an_1:35">1:35</a> Onima kojima ga  je prepustio dao je udio u velikim prihodima koje je odande izvlačio. </p> 
 <p><a name="an_1:36">1:36</a> Nehemija i njegovi ljudi to su mjesto prozvali Neftar, što  znači "očišćenje", ali se ono općenito zove Neftaj.</p> 
 <p><a name="an_2:1">2:1</a> U spisima se nalazi kako je prorok Jeremija prisilno iseljenima  zapovjedio da uzmu vatre, kako je već spomenuto, </p> 
 <p><a name="an_2:2">2:2</a> i kako je  tim prisilno iseljenima prorok preporučio, kad im je davao Zakon, da ne zaborave zapovijedi Gospodnjih i ne zastrane vjerom kad  budu gledali ukrašene zlatne i srebrne likove. </p> 
 <p><a name="an_2:3">2:3</a> Takvim i sličnim  riječima opominjaše ih da ne odvrgnu Zakon od srca. </p> 
 <p><a name="an_2:4">2:4</a> U tom  je spisu pisalo kako je prorok po Božjem nadahnuću sa sobom ponio  Šator i Kovčeg saveza, pa se uspeo na goru na koju se bio popeo  Mojsije i odakle je motrio Božju baštinu. </p> 
 <p><a name="an_2:5">2:5</a> Stigavši onamo,  Jeremija nađe stan u pećini, unese u nj Šator i Kovčeg i kadioni  žrtvenik, a ulaz zagradi. </p> 
 <p><a name="an_2:6">2:6</a> Neki od njegovih pratilaca došli  su zatim da označe put, ali ga nisu mogli naći. </p> 
 <p><a name="an_2:7">2:7</a> Kad je to  saznao Jeremija, prekorio ih je ovako: "Ovo mjesto bit će nepoznato  sve dok Bog ponovo ne sabere svoj narod i ne smiluje mu se. </p> 
 <p><a name="an_2:8">2:8</a> Tada  će Gospodin ponovo pokazati sve ove predmete i vidjet će se Gospodinova  slava i Oblak, kao što se pojavio za Mojsija i kad je Salomon  molio da hram bude veličanstveno posvećen."</p> 
 <p><a name="an_2:9">2:9</a> Tu se također pripovijedalo kako je Salomon, nadaren mudrošću, prinio žrtvu posvete i završetka Hrama. </p> 
 <p><a name="an_2:10">2:10</a> Isto onako kako  je Mojsije molio Gospodina i s neba siđe oganj i sažga žrtvu, tako je i Salomon molio te je oganj sišao i sagorio žrtve. </p> 
 <p><a name="an_2:11">2:11</a> Mojsije  bijaše rekao: "Zato što se nije pojela, okajnica je spaljena." </p> 
 <p><a name="an_2:12">2:12</a> Tako je i Salomon svetkovao osam dana.</p> 
 <p><a name="an_2:13">2:13</a> O tome se pripovijeda i u spisima i uspomenama Nehemijinim, i još kako je on, sastavljajući knjižnicu, sakupio knjige o  kraljevima, o prorocima i o Davidu, a tako i darovnice kraljeva. </p> 
 <p><a name="an_2:14">2:14</a> Isto je tako Juda sabrao sve knjige, razasute zbog rata koji  se vodio protiv nas, i sad su u našim rukama. </p> 
 <p><a name="an_2:15">2:15</a> Ako vam, dakle, trebaju, pošaljite nam glasnike da vam ih donesu.</p> 
 <p><a name="an_2:16">2:16</a> Pišemo vam zato što namjeravamo svetkovati očišćenje  Hrama. Bilo bi, dakle, lijepo da i vi te dane svetkujete. </p> 
 <p><a name="an_2:17">2:17</a> Bog  je spasio sav svoj narod i svima dao baštinu, kraljevstvo, svećeništvo  i Svetište - pa će nam se Bog, kako se nadamo </p> 
 <p><a name="an_2:18">2:18</a> jer je Zakonom  obećao, uskoro smilovati i sabrati nas iz krajeva pod nebom na  Sveto mjesto. On nas je izbavio iz velikih zala i očistio mjesto.</p> 
 <p><a name="an_2:19">2:19</a> Povijest Jude Makabeja i njegove braće, očišćenje velikog  Hrama, obnovu žrtvenika; </p> 
 <p><a name="an_2:20">2:20</a> zatim bojeve protiv Antioha Epifana  i njegova sina Eupatora; </p> 
 <p><a name="an_2:21">2:21</a> nadalje, nebeska ukazanja u prilog  junaka koji su se velikodušno borili za židovstvo, tako da su, premda malobrojni, oplijenili svu zemlju i barbarske horde natjerali  u bijeg; </p> 
 <p><a name="an_2:22">2:22</a> zatim kako su ponovo osvojili Svetište, slavno u  svem svijetu, oslobodili Grad, uspostavili zakone kojima je prijetilo  ukinuće, jer im se Gospod smilovao sa svom svojom blagošću; </p> 
 <p><a name="an_2:23">2:23</a> sve  je to Jason Cirenac ocrtao u pet knjiga, a mi ćemo pokušati da  zbijemo u jedno djelo.</p> 
 <p><a name="an_2:24">2:24</a> S obzirom na obilje brojeva i na teškoću na koju, zbog  opsežnosti građe, nailaze oni koji se upuštaju u povijesna izlaganja,</p> 
 <p><a name="an_2:25">2:25</a> nastojali smo pružiti duhovnu okrepu onima koji žele čitati, lako štivo onima koji bi te činjenice htjeli upamtiti, a svima  bez razlike korist. </p> 
 <p><a name="an_2:26">2:26</a> Nama koji smo se latili mučnog posla  skraćivanja ono nije laka zadaća nego rad koji stoji znoja i  bdjenja. </p> 
 <p><a name="an_2:27">2:27</a> Ali kao što nije lako onome koji priređuje gozbu  i nastoji zadovoljiti druge, i mi ćemo, da zaslužimo zahvalnost  mnogih, radosno podnijeti ovaj mučni posao. </p> 
 <p><a name="an_2:28">2:28</a> Prepuštajući  povjesničaru brigu da podrobno opisuje svaki događaj, mi ćemo  se truditi da dademo pojednostavnjen prikaz. </p> 
 <p><a name="an_2:29">2:29</a> Kao što se graditelj  nove kuće mora pobrinuti za čitavu zgradu, a onaj koji je ukrašuje  i oslikava voštanim bojama treba da misli što dolazi u obzir  za ukrašivanje, tako treba da bude u našem poslu. </p> 
 <p><a name="an_2:30">2:30</a> Udubiti  se u stvar, istraživati izvore i zalaziti u pojedinosti - to  je dužnost pisca povijesti. </p> 
 <p><a name="an_2:31">2:31</a> A onomu koji sažima treba dopustiti  da bude kratak u izlaganju, kloneći se iscrpne povijesti.</p> 
 <p><a name="an_2:32">2:32</a> Počnimo, dakle, izlaganje, kad smo se toliko zadržali  na predgovoru; bilo bi glupo razvlačiti predgovor povijesti,  a zbijati samu povijest.</p> 
 <p><a name="an_3:1">3:1</a> Dok se u Svetom gradu živjelo u potpunom miru i dok su se ondje  najstrože obdržavali zakoni, i to zbog pobožnosti velikog svećenika  Onije i njegove mržnje na zlo, </p> 
 <p><a name="an_3:2">3:2</a> događalo se da su i sami kraljevi  poštovali Sveto mjesto i častili Hram najdragocjenijim darovima. </p> 
 <p><a name="an_3:3">3:3</a> Tako je azijski kralj Seleuk iz vlastitih dohodaka namirivao  sve troškove koji su bili potrebni za bogoslužne žrtve. </p> 
 <p><a name="an_3:4">3:4</a> Ali  neki Šimun iz Bilgina plemena, postavši hramskim predstojnikom, zavadi se s velikim svećenikom zbog gradskoga tržnog nadzora. </p> 
 <p><a name="an_3:5">3:5</a> Kako nije mogao pobijediti Oniju, ode k Apoloniju iz Tarsa, koji je u to vrijeme bio upravitelj u Celesiriji i Feniciji. </p> 
 <p><a name="an_3:6">3:6</a> Priopći mu kako je jeruzalemska riznica krcata neizrecivim  blagom, tako da mu se količina ne može ustanoviti, i kako to  sve nije potrebno za troškove žrtvovanja te bi se moglo prebaciti  u kraljevsko vlasništvo. </p> 
 <p><a name="an_3:7">3:7</a> Prigodom jednog sastanka s kraljem  Apolonije ga obavijesti o prokazanom blagu, a kralj izabra Heliodora, svoga državnog upravitelja, i posla ga s nalogom da preuzme  spomenuto blago. </p> 
 <p><a name="an_3:8">3:8</a> Heliodor odmah krenu na put, pod izlikom  da će izvršiti nadzor nad gradovima Celesirije i Fenicije, a  uistinu da izvrši kraljev nalog. </p> 
 <p><a name="an_3:9">3:9</a> Kad je došao u Jeruzalem  i kad su ga vrhovni svećenik i grad ljubezno primili, priopći  o prijavi i objasni radi čega je došao, pa poče ispitivati je  li uistinu tako.</p> 
 <p><a name="an_3:10">3:10</a> Veliki mu svećenik objasni da su to pohrane udovica i  siročadi; </p> 
 <p><a name="an_3:11">3:11</a> a nešto od toga da pripada Hirkanu, Tobijinu sinu, veoma uglednu čovjeku, te da, suprotno od klevetničke izjave  opakog Šimuna, ima svega četiri stotine talenata srebra i dvije  stotine talenata zlata. </p> 
 <p><a name="an_3:12">3:12</a> Nikako nije dopušteno da se oštete  oni koji su se pouzdali u svetost mjesta, u dostojanstvo i nepovredivost  Hrama koji je poštovan u svem svijetu.</p> 
 <p><a name="an_3:13">3:13</a> Ali je Heliodor, zbog kraljevih naloga, rekao da se blago  svakako mora preuzeti u kraljevsku blagajnu. </p> 
 <p><a name="an_3:14">3:14</a> Na dan koji  je za to odredio ušao je da popiše blago. U gradu je nastala  povelika uznemirenost. </p> 
 <p><a name="an_3:15">3:15</a> Svećenici su se u svećeničkoj odjeći  bacili ničice pred žrtvenik i zavapili prema nebu, Tvorcu zakona  o pohrani, moleći ga da sačuva netaknuta dobra onima koji su  ih pohranili. </p> 
 <p><a name="an_3:16">3:16</a> Pogled na lice velikog svećenika razdirao je  srce: njegov izgled i bljedilo lica odavalo je duševnu tjeskobu. </p> 
 <p><a name="an_3:17">3:17</a> Obuzeo ga strah te je drhtao cijelim tijelom, a to je onima  koji su ga gledali kazivalo koliko mu srce pati. </p> 
 <p><a name="an_3:18">3:18</a> Ljudi su  hrlili hrpimice iz kuća na skupnu molitvu, jer je Svetom mjestu  prijetilo oskvrnuće. </p> 
 <p><a name="an_3:19">3:19</a> Žene, potpasavši kostrijet ispod grudi, grnule na ulice. Štoviše, i djevojke, zatvorene u kućama, istrčale  jedne na vrata, druge na zidove, neke se naginjale kroz prozore,</p> 
 <p><a name="an_3:20">3:20</a> a sve pružale ruke prema nebu, na molitvu. </p> 
 <p><a name="an_3:21">3:21</a> Bilo je žalosno  vidjeti posvuda prostrto mnoštvo i tjeskobu velikog svećenika  zbog onoga što će doći. </p> 
 <p><a name="an_3:22">3:22</a> Dok su s jedne strane zazivali svemogućeg  Gospoda da povjerene pologe potpuno netaknute sačuva vlasnicima,</p> 
 <p><a name="an_3:23">3:23</a> s druge je strane Heliodor izvršivao ono što se odlučilo.</p> 
 <p><a name="an_3:24">3:24</a> Već je on stigao sa svojom pratnjom pred riznicu, kad  se ukaza Gospodar duhova i svih vlasti u takvu veličanstvu da  je sve koji se usudiše onamo ići udarila Božja sila te su zapali  u nemoć i strah. </p> 
 <p><a name="an_3:25">3:25</a> Pred očima im se pojavi konj s prekrasnim  sedlom, a na njem strašan jahač: žestoko se propinjući, konj  je udarao Heliodora prednjim kopitima. Onaj koji je sjedio na  njemu kao da je bio u zlatnu oklopu. </p> 
 <p><a name="an_3:26">3:26</a> U isto vrijeme ukazala  mu se dva druga mladića, vrlo snažna, sjajne ljepote, u veličanstvenoj  odjeći. Pristupiše Heliodoru, jedan s jedne a drugi s druge strane, i stadoše ga bez daha bičevati tučom udaraca. </p> 
 <p><a name="an_3:27">3:27</a> Heliodor pade  na zemlju; obavi ga gusta tama, a oni ga pograbiše i staviše  na nosila. </p> 
 <p><a name="an_3:28">3:28</a> I tako su tog čovjeka, koji je čas prije ušao  u spomenutu riznicu s mnogobrojnom pratnjom i cijelom tjelesnom  stražom, iznijeli bespomoćna, i po tome svi jasno uvidješe Božju  silu. </p> 
 <p><a name="an_3:29">3:29</a> Dok je on, udaren Božjom moći, ležao bez riječi i lišen  svake nade u spasenje, </p> 
 <p><a name="an_3:30">3:30</a> Židovi su veličali Gospodina koji  je čudesno proslavio svoje Sveto mjesto. A Hram, trenutak prije  pun straha i nemira, sada, kad se očitovao Svevladar Gospodin, prelijevao se radošću i veseljem. </p> 
 <p><a name="an_3:31">3:31</a> Neki od Heliodorovih pratilaca  brzo su zatražili Oniju da moli Svevišnjega neka podari život  onomu što je ležao na izdisaju.</p> 
 <p><a name="an_3:32">3:32</a> Bojeći se da kralj možda ne bi posumnjao da su Židovi  napakostili Heliodoru, veliki svećenik prinese žrtvu za spas  toga čovjeka. </p> 
 <p><a name="an_3:33">3:33</a> Dok je veliki svećenik prinosio žrtvu pomirnicu, Heliodoru se opet ukazaše oni isti mladići u istoj odjeći. Stadoše  preda nj i rekoše mu: "Budi vrlo zahvalan velikom svećeniku Oniji, jer ti je Gospodin samo po njemu podario život. </p> 
 <p><a name="an_3:34">3:34</a> A ti, koga  je Nebo izbičevalo, razglasuj svima veličanstvenu Božju silu!"  To rekavši, iščeznuše.</p> 
 <p><a name="an_3:35">3:35</a> Heliodor prinese žrtvu Gospodinu i učini velike zavjete  Onomu koji mu je poklonio život, pa se ljubezno oprosti s Onijom  i vrati se kralju sa svojom vojskom. </p> 
 <p><a name="an_3:36">3:36</a> Svjedočio je pred svima  o djelima svevišnjeg Boga koja je vidio svojim očima. </p> 
 <p><a name="an_3:37">3:37</a> Kad  ga je kralj upitao koji mu se čovjek čini prikladan da se još  jednom pošalje u Jeruzalem, Heliodor odgovori: </p> 
 <p><a name="an_3:38">3:38</a> "Ako imaš  kakva neprijatelja ili kakva zavjerenika protiv države, pošalji  ga onamo da ti se izbičevan vrati, ako uopće iznese živu glavu, jer uistinu na onome mjestu vlada Božja sila. </p> 
 <p><a name="an_3:39">3:39</a> Onaj koji  stoluje na nebu, bdi nad onim mjestom i brani ga, a one koji  onamo zlonamjerno pristupaju bije i uništava."</p> 
 <p><a name="an_3:40">3:40</a> To su, eto, događaji s Heliodorom i očuvanjem svete riznice.</p> 
 <p><a name="an_4:1">4:1</a> Spomenuti Šimun, izdajnik blaga i domovine, okleveta Oniju  da je rovario protiv Heliodora i upriličio onu nesreću. </p> 
 <p><a name="an_4:2">4:2</a> Dobročinitelja  grada, zaštitnika svojih sunarodnjaka, revnitelja za zakone on  se usudio nazvati državnim neprijateljem. </p> 
 <p><a name="an_4:3">4:3</a> Mržnja se toliko  raspirila da je neki Šimunov pristaša počinio umorstva. </p> 
 <p><a name="an_4:4">4:4</a> Onija  je bio svjestan da je takvo suparništvo mučno i da Menestejev  sin Apolonije, upravitelj Celesirije i Fenicije, potiče Šimuna  na zloću; </p> 
 <p><a name="an_4:5">4:5</a> zato se uputi kralju, ne da svoje sugrađane tuži, nego radi opće i pojedinačne koristi sveg naroda. </p> 
 <p><a name="an_4:6">4:6</a> Zapravo  je dobro vidio da je bez kraljeva posredovanja već nemoguće održavati  javni mir i da se Šimun neće okaniti svoje ludosti. </p> 
 <p><a name="an_4:7">4:7</a> Kad je Seleuk preminuo a kraljevstvo preuzeo Antioh nazvan  Epifan, Onijin brat Jason gledaše da se dočepa velikog svećeništva. </p> 
 <p><a name="an_4:8">4:8</a> Sastavši se s kraljem, obeća mu tri stotine i šezdeset talenata  srebra i još osamdeset talenata na ime drugog dohotka. </p> 
 <p><a name="an_4:9">4:9</a> Osim  toga, obećao je da će platiti još stotinu i pedeset talenata  ako mu se dopusti da na svoju ruku podigne gimnazij i efebij  i da Jeruzalemcima podijeli antiohijsko građanstvo.</p> 
 <p><a name="an_4:10">4:10</a> Kad je kralj pristao, Jason, čim se dočepao vlasti, prevede  svoje sunarodnjake grčkome načinu života. </p> 
 <p><a name="an_4:11">4:11</a> Ukide sloboštine  koje je kralj iz čovjekoljublja bio podijelio Židovima posredstvom  Ivana, oca Eupolemova - to je onaj Eupolem koji će kasnije poći  u poslanstvu da s Rimljanima sklopi prijateljstvo i savez. Ukratko, rušio je zakonite građanske ustanove i uvodio nove protuzakonite  običaje. </p> 
 <p><a name="an_4:12">4:12</a> Namjerno je dao ispod tvrđave sagraditi borilište, a sam je najbolje efebe vodio pod petazom.</p> 
 <p><a name="an_4:13">4:13</a> Zbog pokvarenosti bezbožnog Jasona, koji nije bio nikakav  svećenik, helenizam je tako ojačao a strana moda uzela toliko  maha </p> 
 <p><a name="an_4:14">4:14</a> da svećenici više u službi oko žrtvenika nisu pokazivali  nikakve revnosti, nego su se, prezirući Hram i zanemarujući žrtve, na poziv zvečke žurili na Zakonom nedopuštene priredbe u kazalištu. </p> 
 <p><a name="an_4:15">4:15</a> Ne držeći ništa do časti svoje zemlje, vrlo su visoko cijenili  helenske počasti. </p> 
 <p><a name="an_4:16">4:16</a> Zato ih je upravo snašla teška nevolja:  postadoše im neprijatelji i krvnici baš oni koje su živo nastojali  nasljedovati u načinu života i u svemu im biti slični. </p> 
 <p><a name="an_4:17">4:17</a> Božji  se zakoni ne krše nekažnjivo, a to će pokazati iduće razdoblje.</p> 
 <p><a name="an_4:18">4:18</a> Kad su se u Tiru, u kraljevoj nazočnosti, održavala petogodišnja  natjecanja, </p> 
 <p><a name="an_4:19">4:19</a> poslao je zločinački Jason kao gledaoce one Jeruzalemce  koji su imali antiohijsko građanstvo; sa sobom su nosili trista  srebrnih drahma za žrtvu Heraklu. No čak i oni koji su ih nosili  smatrali su da ih nije zgodno upotrijebiti za žrtvu nego za nešto  drugo. </p> 
 <p><a name="an_4:20">4:20</a> Tako je, dakle, novac koji je pošiljalac odredio za  žrtvu Heraklu, odlukom onih koji su ga nosili, potrošen za gradnju  brodova sa tri reda vesala. </p> 
 <p><a name="an_4:21">4:21</a> Menestejev sin Apolonije bi poslan u Egipat da pribiva  ustoličenju kralja Filometora. Antioh je doznao da kralj ne odobrava  njegovih pothvata, pa se stao brinuti za svoju sigurnost. Zato  je došao u Jopu, odakle se zaputio u Jeruzalem. </p> 
 <p><a name="an_4:22">4:22</a> Veličanstveno  su ga primili Jason i grad i uveli ga uza zublje i klicanje.  Poslije isto tako uđe s vojskom u Feniciju.</p> 
 <p><a name="an_4:23">4:23</a> Poslije tri godine Jason posla Menelaja, brata spomenutog  Šimuna, da kralju odnese novaca i da ga podsjeti na rješenje  nekih hitnih poslova. </p> 
 <p><a name="an_4:24">4:24</a> A Menelaj pristupi kralju s preporukama  i, dajući dojam ugledna čovjeka, isposlova sebi velikosvećeničku  čast, nudeći tri stotine srebrnih talenata više nego Jason. </p> 
 <p><a name="an_4:25">4:25</a> Primivši, dakle, kraljevske naloge, vrati se a da na njemu nije bilo ničega  što bi bilo dostojno velikosvećeništva: donio je sa sobom samo  jarost nasilnika i bijes divlje zvijeri. </p> 
 <p><a name="an_4:26">4:26</a> I tako je Jasona, koji je potkopao vlastitog brata, potkopao drugi, pa je morao  pobjeći u Amanitidu. </p> 
 <p><a name="an_4:27">4:27</a> Menelaj se, doduše, čvrsto držao vlasti, ali kralju nije nikako plaćao obećanih svota, </p> 
 <p><a name="an_4:28">4:28</a> iako je to  od njega zahtijevao Sostrat, zapovjednik tvrđave, koji je bio  ovlašten da utjeruje dohotke. Zato su obojica pozvana kralju. </p> 
 <p><a name="an_4:29">4:29</a> Menelaj je morao prepustiti veliko svećeništvo u nasljedstvo  bratu Lizimahu, a Sostrata je zamijenio Krates, zapovjednik Ciprana.</p> 
 <p><a name="an_4:30">4:30</a> Dok se to zbivalo, pobunili se Taršani i Malošani zbog  toga što su im gradove darovali u miraz kraljevoj inoči Antiohidi. </p> 
 <p><a name="an_4:31">4:31</a> Kralj je, dakle, brže otišao da ih smiri, a kao zamjenika  ostavi Andronika, jednog od velikih dostojanstvenika. </p> 
 <p><a name="an_4:32">4:32</a> Menelaj, računajući da mu se pružila zgodna prilika, prisvoji nešto zlatnog  posuđa iz Hrama i darova ga Androniku, a drugo porasproda u Tiru  i susjednim gradovima. </p> 
 <p><a name="an_4:33">4:33</a> Kad je Onija o tom primio točne obavijesti, oštro ga prekori, pošto se prije povukao u grad-utočište Dafnu  kod Antiohije. </p> 
 <p><a name="an_4:34">4:34</a> Stoga je Menelaj nasamo zamolio Andronika  da Oniju ubije. Ovaj dođe k Oniji, prijevarom ga namami pruživši  mu desnicu na zakletvu, i Onija, sumnjajući doduše, iziđe iz  utočišta, a on ga smjesta ubi, ne mareći za pravdu. </p> 
 <p><a name="an_4:35">4:35</a> Zbog  nepravednog umorstva toga čovjeka silno su se ogorčili i ožalostili  ne samo Židovi nego i mnogi pripadnici drugih naroda.</p> 
 <p><a name="an_4:36">4:36</a> Kad se kralj vratio iz cilicijskih krajeva, dođe preda  nj poslanstvo Židova iz različitih gradova te mu se potuži; njima  su se pridružili i Grci, jer su i oni negodovali zbog okrutnog  umorstva Onije. </p> 
 <p><a name="an_4:37">4:37</a> Antioh, jako ožalošćen i ganut, zaplaka sjećajući  se pokojnikove mudrosti i razboritosti. </p> 
 <p><a name="an_4:38">4:38</a> Planu gnjevom i smjesta  s Andronika skinu grimizni plašt, razdera mu odijelo i provede  ga čitavim gradom sve do onog mjesta gdje je bezbožno ubio Oniju;  tu ubojicu smaknuše. Tako ga je Gospodin kaznio onako kako je  zaslužio. </p> 
 <p><a name="an_4:39">4:39</a> Lizimah je s Menelajevim znanjem u gradu počinio mnogo  svetogrdnih krađa. Kad se o tom nadaleko proširio glas, puk se  diže protiv Lizimaha, ali se već mnogo zlatnine raznijelo. </p> 
 <p><a name="an_4:40">4:40</a> Protiv  pobunjenog mnoštva, gnjevom raspaljena, Lizimah naoruža oko tri  tisuće ljudi i prvi poče vršiti nasilja, u kojima je četovođa  bio neki Auran, čovjek poodmakle dobi i nipošto manje bezumnosti. </p> 
 <p><a name="an_4:41">4:41</a> Kad su ljudi vidjeli da će ih Lizimah napasti, pograbiše  jedni kamenje, drugi toljage, a neki zagrabiše pune ruke pepela  koji se ondje nalazio, pa svi hrpimice navališe na Lizimahove  ljude. </p> 
 <p><a name="an_4:42">4:42</a> Mnoge su ranili, neke ubili, ostale natjerali u bijeg, a samoga oskvrnitelja izmrcvarili kraj riznice.</p> 
 <p><a name="an_4:43">4:43</a> Zbog toga bi podignuta tužba protiv Menelaja. </p> 
 <p><a name="an_4:44">4:44</a> Kad  je kralj došao u Tir, tri su čovjeka što ih je poslalo veliko  vijeće branila pravednost svoje stvari. </p> 
 <p><a name="an_4:45">4:45</a> Menelaj, videći da  će izgubiti, obeća Dorimenovu sinu Ptolemeju mnogo novaca ako  za njegovu stvar predobije kralja. </p> 
 <p><a name="an_4:46">4:46</a> Ptolemej odvede kralja  pod neki trijem da se tobože ondje rashladi i skloni ga da promijeni  odluku. </p> 
 <p><a name="an_4:47">4:47</a> I doista, Menelaja, krivca svega zla, kralj oslobodi  od svih optužbi, dok one bijednike koji bi bili proglašeni nevinima  da su svoju stvar branili i kod Skita - osudi na smrt. </p> 
 <p><a name="an_4:48">4:48</a> Tako  oni koji su govorili u obranu grada, naroda i svetog posuđa smjesta  podniješe nepravednu kaznu. </p> 
 <p><a name="an_4:49">4:49</a> Čak su im i Tirani, zgražajući  se nad takvom zloćom, priredili svečani ukop. </p> 
 <p><a name="an_4:50">4:50</a> Zbog lakomosti  vlastodržaca Menelaj se ipak održi na vlasti; napredujući u pakosti, postade glavni protivnik svojih sugrađana.</p> 
 <p><a name="an_5:1">5:1</a> U to je vrijeme Antioh pripremao drugu vojnu na Egipat. </p> 
 <p><a name="an_5:2">5:2</a> Gotovo  četrdeset dana po svem gradu pojavljivali se konjanici koji su  u zlatnim odorama projahivali zrakom; zatim naoružane čete raspoređene  u kohorte; </p> 
 <p><a name="an_5:3">5:3</a> pa konjički odredi svrstani u borbene redove, koji  su srljali i napadali jedni na druge; na sve strane zamahivanje  štitovima, šuma sulica, mačevi izvučeni iz korica, blještav sjaj  zlatnih oklopa i svakojake bojne opreme. </p> 
 <p><a name="an_5:4">5:4</a> Svi su molili da  ta pojava bude dobar znak.</p> 
 <p><a name="an_5:5">5:5</a> Uto se pronese lažan glas da je Antioh preminuo. Jason  tada uze ništa manje nego tisuću ljudi te iznenada napade grad.  Pošto su bili istjerani oni koji su branili zidine i grad već  bio zauzet, Menelaj uteče u tvrđavu. </p> 
 <p><a name="an_5:6">5:6</a> Jason je stao nemilice  klati svoje sugrađane, ne uviđajući da je uspjeh protiv sunarodnjaka  najveći neuspjeh, misleći da stječe pobjedničku slavu nad neprijateljima, a ne nad braćom. </p> 
 <p><a name="an_5:7">5:7</a> Nije se domogao vlasti, nego je sramotno  završio svoju izdaju i morao opet tražiti utočište u Amanitidi. </p> 
 <p><a name="an_5:8">5:8</a> Tako se završilo njegovo opako djelo. Optužili su ga kod arapskog  vladara Arete te je morao bježati od grada do grada; svi su ga  gonili, svi mrzili kao otpadnika od Zakona i proklinjali kao  krvnika svoje domovine i svojih sugrađana, dok konačno ne zastade  u Egiptu. </p> 
 <p><a name="an_5:9">5:9</a> Tako je on koji je mnoge izagnao iz domovine poginuo  u tuđini, otišavši Lakedemoncima ne bi li u ime srodništva našao  zaštitu. </p> 
 <p><a name="an_5:10">5:10</a> On koji je toliko ljudi bez sahrane bacio na zemlju  ostade neoplakan, bez ukopa i bez mjesta u grobu svojih otaca.</p> 
 <p><a name="an_5:11">5:11</a> Kad je kralj doznao što se dogodilo, pomisli da se Judeja  odmetnula. Zato se podiže iz Egipta, zvjerski razjaren u duši, i zauze grad oružanom rukom. </p> 
 <p><a name="an_5:12">5:12</a> Vojnicima zapovjedi da nesmiljeno  pobiju sve one koje sretnu i da pokolju one koji uteknu u kuće. </p> 
 <p><a name="an_5:13">5:13</a> Ubijali su mlado i staro, zatirali žene i djecu, klali djevojke  i nejačad. </p> 
 <p><a name="an_5:14">5:14</a> U cigla tri dana bilo je osamdeset tisuća žrtava, od čega je četrdeset tisuća palo od udaraca, a isto ih je toliko  prodano u roblje.</p> 
 <p><a name="an_5:15">5:15</a> Ni time se nije izdovoljio, nego se drznuo ući u Hram  najsvetiji na svem svijetu, a vodio ga Menelaj, izdajica zakona  i domovine. </p> 
 <p><a name="an_5:16">5:16</a> Tu je svojim nečistim rukama uzimao sveto posuđe, poganim rukama grabio darove što su ih drugi kraljevi davali  za napredak, slavu i dostojanstvo tog mjesta.</p> 
 <p><a name="an_5:17">5:17</a> Antioh se uznio u srcu, ne misleći da se Gospod samo  na kratko vrijeme ljuti na građane zbog njihovih grijeha i zato  ne haje za Sveto mjesto. </p> 
 <p><a name="an_5:18">5:18</a> I da nije bilo tolikog mnoštva grijeha, i njega bi, čim bi ušao, udarci biča odvratili od drskosti,  kao što su odvratili i Heliodora, koga bijaše poslao kralj Seleuk  da pregleda riznicu. </p> 
 <p><a name="an_5:19">5:19</a> Ali Gospodin nije izabrao narod radi  Svetog mjesta, nego mjesto radi naroda. </p> 
 <p><a name="an_5:20">5:20</a> Zato je i samo mjesto, imajući udjela u narodnim nevoljama, kasnije sudjelovalo i u  blagostanju; zapušteno zbog srdžbe Svemogućega, bit će opet u  svoj svojoj slavi obnovljeno nakon izmirenja s velikim Gospodinom.</p> 
 <p><a name="an_5:21">5:21</a> Antioh, dakle, iz Hrama odnije tisuću i osam stotina  talenata pa se požuri u Antiohiju, misleći u svojoj oholosti  da zemlju može učiniti plovnom a more prohodnim - toliko mu se  uznijelo srce! </p> 
 <p><a name="an_5:22">5:22</a> Za nadstojnike, pak, koji će zlostavljati  narod ostavi u Jeruzalemu Filipa, po narodnosti Frigijca, po  ćudi surovijega od onoga koji ga je postavio; </p> 
 <p><a name="an_5:23">5:23</a> a na gori Gerizimu  Andronika; osim njih još i Menelaja, koji je opakije od drugih  gospodovao svojim sugrađanima, a bio je osobito neprijateljski  raspoložen prema Židovima.</p> 
 <p><a name="an_5:24">5:24</a> Posla i namjesnika Apolonija na čelu vojske od dvadeset  i dvije tisuće ljudi, zapovjedivši mu da sve odrasle pokolje, a žene i mladež proda. </p> 
 <p><a name="an_5:25">5:25</a> Kad je taj došao u Jeruzalem, pretvarajući  se kao miroljubiv čovjek, pričeka do svetoga subotnjeg dana;  tada, iskoristivši židovski počinak, zapovjedi svojim podređenima  da izađu pod oružjem. </p> 
 <p><a name="an_5:26">5:26</a> Sve one koji su došli da vide smotru  dade poubijati, a potom je, krstareći s naoružanim vojnicima  po gradu, pogubio mnoštvo ljudi.</p> 
 <p><a name="an_5:27">5:27</a> Tada se Juda Makabej povuče sa desetak ljudi u pustinju  te su u gorama provodili život kao divlje zvijeri, hraneći se  samo zelenjem da se čime ne bi onečistili.</p> 
 <p><a name="an_6:1">6:1</a> Nedugo potom posla kralj Atenjanina Geronta da Židove prisiljava  da krše zakone otaca i da se više u svom životu ne ravnaju po  Božjim zakonima; </p> 
 <p><a name="an_6:2">6:2</a> pa da oskvrne jeruzalemski Hram i pridijeli  ga Olimpskom Zeusu, a onaj na Gerizimu Zeusu Gostoljubivom, kako  su to tražili stanovnici tog mjesta. </p> 
 <p><a name="an_6:3">6:3</a> Narodu je bilo teško  i nepodnosivo toliko zlo. </p> 
 <p><a name="an_6:4">6:4</a> Pogani ispuniše Hram raspuštenošću  i pijankama. Zabavljali su se s djevojčurama i u svetim se predvorjima  upuštali sa ženama. Štoviše, u samu su unutrašnjost unosili koješta  zabranjeno. </p> 
 <p><a name="an_6:5">6:5</a> Žrtvenik su natovarili nedopuštenim žrtvama koje  su zakoni branili. </p> 
 <p><a name="an_6:6">6:6</a> Čak nije bilo dopušteno svetkovati subotu, niti slaviti djedovske svetkovine otaca, niti se uopće itko  smio priznavati Židovom. </p> 
 <p><a name="an_6:7">6:7</a> Naprotiv, silom su ih tjerali na  mjesečne žrtvene gozbe u spomen kraljeva rođendana, a kad se  slavio Dionizov blagdan, morali su ovjenčani bršljanom izići  u Dionizovu povorku. </p> 
 <p><a name="an_6:8">6:8</a> Na Ptolemejev poticaj izišla je naredba  da se i u susjednim helenskim gradovima jednako postupa sa Židovima, pa da i oni sudjeluju u obrednim gozbama, </p> 
 <p><a name="an_6:9">6:9</a> a da se ubiju oni  koji ne prihvaćaju helenskih običaja. Bilo je očito kakva je  nevolja nastala.</p> 
 <p><a name="an_6:10">6:10</a> Tako su bile izvedene pred sud dvije žene koje su obrezale  svoju djecu. Objesili su im dojenčad o dojke te su ih javno vodili  gradom, a onda strmoglavili sa zidina. </p> 
 <p><a name="an_6:11">6:11</a> Drugi se sastajali  u obližnjim spiljama da potajno svetkuju sedmi dan: prokazali  su ih Filipu te ih zajedno spališe; iz poštovanja prema tome  svetom danu, oni se nisu ni branili.</p> 
 <p><a name="an_6:12">6:12</a> One kojima će ova knjiga dopasti u ruke molim da zbog  ovih nevolja ne klonu duhom; neka znaju da su se progonstva zbila  ne na propast nego na popravak našeg naroda. </p> 
 <p><a name="an_6:13">6:13</a> Znak je velike  milosti kad se grešnici predugo ne puštaju nekažnjeni, nego ih  namah stiže kazna. </p> 
 <p><a name="an_6:14">6:14</a> Dok u drugih naroda Gospod strpljivo čeka  da ih kazni onda kad prevrše mjeru grijeha, dotle je s nama odlučio  drukčije postupiti; </p> 
 <p><a name="an_6:15">6:15</a> ne čeka da nas kazni istom kad se već  ispuni mjera naših grijeha. </p> 
 <p><a name="an_6:16">6:16</a> Zato nam on nikad ne uskraćuje  svog milosrđa niti svoj narod ostavlja, iako ga kažnjava nevoljama. </p> 
 <p><a name="an_6:17">6:17</a> Neka je to dovoljno za opomenu. Nakon ovih nekoliko riječi  nastavit ćemo kazivanje.</p> 
 <p><a name="an_6:18">6:18</a> Eleazara, jednog od prvaka među pismoznancima, čovjeka  već poodmakle dobi ali otmjene vanjštine, nagovorili su, silom  mu otvarajući usta, da jede svinjetinu. </p> 
 <p><a name="an_6:19">6:19</a> Ali je on više volio  slavnu smrt nego sramotan život, pa sam dragovoljno pristupi  mučilištu. </p> 
 <p><a name="an_6:20">6:20</a> Ali prije ispljunu ono što mu je bilo u ustima, kako treba da postupi svaki onaj koji se odlučno čuva onoga  što nije dopušteno okusiti ni po cijenu ljubavi prema životu. </p> 
 <p><a name="an_6:21">6:21</a> Oni koji su predsjedavali tome bezbožnom obrednom obroku, kako su odavna poznavali tog čovjeka, uzeše ga nasamo nagovarati  da sa sobom donese mesa koje smije uživati i koje je sam pripravio.  Neka se samo pretvara da po kraljevoj zapovijedi jede od žrtvenog  mesa. </p> 
 <p><a name="an_6:22">6:22</a> Učini li tako, izbavit će se od smrti njihovim čovjekoljubljem, na koje ih obvezuje staro prijateljstvo. </p> 
 <p><a name="an_6:23">6:23</a> Ali on stvori plemenitu  odluku, dostojnu svoje dobi i ugleda svoje časne starosti i sijede  glave i besprijekorna života sve od djetinjstva, a još većma  dostojnu svetih zakona koje je postavio sam Bog: bez oklijevanja  izjavi neka ga samo pošalju u Podzemlje. </p> 
 <p><a name="an_6:24">6:24</a> "Ne dolikuje našoj  dobi pretvarati se, pa da mnogi mladići pomisle kako je Eleazar  sa devedeset godina prešao na tuđinske običaje. </p> 
 <p><a name="an_6:25">6:25</a> Zbog svog  pretvaranja da spasim ono malo prolaznog života, mogli bi i sami  zastraniti, a ja bih tako na svoju starost navukao ljagu i sramotu. </p> 
 <p><a name="an_6:26">6:26</a> Jer, sve kad bih sada i umakao ljudskoj kazni, ni živ ni  mrtav neću izbjeći rukama Svemogućega. </p> 
 <p><a name="an_6:27">6:27</a> A sada, junački se  odričući života, pokazat ću se dostojnim svoje starosti </p> 
 <p><a name="an_6:28">6:28</a> i  mladićima ostaviti plemenit primjer kako se za časne i svete  zakone valja spremno i velikodušno izložiti smrti." Nakon tih riječi odmah pristupi mučilištu. </p> 
 <p><a name="an_6:29">6:29</a> Oni koji su  ga vodili, promijeniše dotadašnju naklonost u mržnju: njegove  riječi činile im se ludošću. </p> 
 <p><a name="an_6:30">6:30</a> Kad je već pod udarcima umirao, uzdahnu i reče: "Gospodin, koji posjeduje sveto znanje, dobro  zna da sam se mogao izbaviti od smrti, ali da na svom tijelu  podnosim teške muke bičevanja jer u duši radosno sve to podnosim  u strahopoštovanju prema njemu." </p> 
 <p><a name="an_6:31">6:31</a> I tako je on preminuo i  svojom smrću ostavio ne samo mladeži nego i većini naroda primjer  hrabrosti i spomenik kreposti.</p> 
 <p><a name="an_7:1">7:1</a> Uhvatiše tako i sedmoricu braće zajedno s njihovom majkom.  Kralj naredi da ih biju bičevima i volovskim žilama: htio ih  je prisiliti da jedu zabranjeno svinjsko meso. </p> 
 <p><a name="an_7:2">7:2</a> Jedan od njih  progovori u njihovo ime: "Što nas želiš pitati i od nas saznati?  Radije ćemo umrijeti nego da prestupimo zakone svojih otaca!" </p> 
 <p><a name="an_7:3">7:3</a> Izvan sebe od bijesa, kralj zapovjedi da se užare tave i kotlovi. </p> 
 <p><a name="an_7:4">7:4</a> Kad ih užariše, zapovjedi da se, naočigled ostale braće i  majke, odreže jezik onomu koji je u njihovo ime govorio, da mu  se s glave oguli koža i odsijeku udovi. </p> 
 <p><a name="an_7:5">7:5</a> Osakativši ga posvema, zapovjedi da ga još živa primaknu vatri i prže na tavi. Dok  se para s tave širila nadaleko, drugi se uzajamno poticali s  majkom da junački umru. </p> 
 <p><a name="an_7:6">7:6</a> "Gospodin Bog gleda", govorahu, "i  zaista će nam se smilovati, kao što Mojsije objavljuje pjesmom  koja svečano svjedoči: 'I svojim ću se slugama smilovati.'"</p> 
 <p><a name="an_7:7">7:7</a> Kad je prvi tako preminuo, dovedoše drugoga na mučenje.  Pošto su mu s glave ogulili kožu s kosom, upitaše ga: "Hoćeš  li jesti svinjetine prije nego ti ud po ud izmučimo tijelo?" </p> 
 <p><a name="an_7:8">7:8</a> On odgovori jezikom svojih otaca: "Neću!" Zato su i njega  podvrgli mučenju kao i prvog. </p> 
 <p><a name="an_7:9">7:9</a> Izdišući reče: "Ti nam, zlikovče, oduzimaš sadašnji život, ali će nas Kralj svijeta, zato što  umiremo za njegove zakone, uskrisiti na život vječni."</p> 
 <p><a name="an_7:10">7:10</a> Poslije njega mučili su trećega. On spremno isplazi jezik  kad su zatražili i hrabro pruži ruke. </p> 
 <p><a name="an_7:11">7:11</a> Junački reče: "Od Neba  sam primio ove udove, ali ih zbog njegovih zakona prezirem i  nadam se da ću ih od njega natrag dobiti." </p> 
 <p><a name="an_7:12">7:12</a> I sam kralj i  njegova pratnja zadiviše se hrabrosti mladića koji je prezirao  muke. </p> 
 <p><a name="an_7:13">7:13</a> Kad je taj preminuo, podvrgli su četvrtoga istim mukama. </p> 
 <p><a name="an_7:14">7:14</a> Prije nego što je izdahnuo, reče ovo: "Blago onom koji umre  od ruke ljudi, u čvrstoj nadi koju ima od Boga: da će ga Bog  uskrisiti! A ti - za tebe nema uskrsnuća na život!"</p> 
 <p><a name="an_7:15">7:15</a> Zatim dovedoše petoga i stadoše ga mučiti. </p> 
 <p><a name="an_7:16">7:16</a> On upilji  oči u kralja i reče: "Iako si smrtan, imaš vlast nad ljudima  i radiš što hoćeš. Ali ne misli da je Bog naš narod ostavio! </p> 
 <p><a name="an_7:17">7:17</a> Samo čekaj, već ćeš vidjeti njegovu veliku moć: mučit će  on tebe i tvoje sjeme!"</p> 
 <p><a name="an_7:18">7:18</a> Poslije toga doveli su šestoga, koji pred smrt reče:  "Ne zavaravaj se ludo; mi ovo trpimo zbog sebe jer smo sagriješili  protiv svog Boga, i odatle nam sva ova strahota. </p> 
 <p><a name="an_7:19">7:19</a> Ali nemoj  misliti da ćeš izbjeći kazni ti koji se drsko boriš protiv Boga."</p> 
 <p><a name="an_7:20">7:20</a> Nadasve vrijedna udivljenja i dostojna svijetle uspomene  bijaše majka, koja je u jednom jedinom danu gledala smrt svojih  sedam sinova: veledušno je to podnijela zato što se ufala u Gospodina. </p> 
 <p><a name="an_7:21">7:21</a> Svakoga od njih poticala je jezikom otaca. Puna plemenitih  osjećaja, ona je svoju ženstvenost oživljavala muškom hrabrošću. </p> 
 <p><a name="an_7:22">7:22</a> Govorila im je: "Ne znam kako ste nastali u mojoj utrobi, jer nisam vam ja darovala ni duh ni život niti vam tkivo složila. </p> 
 <p><a name="an_7:23">7:23</a> Zato će vam Stvoritelj svijeta, koji je sazdao ljudski rod  i koji svemu dade početak, milosrdno vratiti i duh i život, jer  vi sad ne marite za se iz ljubavi prema njegovim zakonima."</p> 
 <p><a name="an_7:24">7:24</a> Antioh pomisli da ga ona omalovažava; u njezinim je riječima  nazrijevao porugu. Kako je najmlađi još živio, on ga poče ne  samo riječima poticati nego mu se i zaklinjati i uvjeravati ga  da će ga obogatiti i usrećiti, sprijateljit će se s njim i povjerit  mu visoke službe ako se odrekne pradjedovskih predaja. </p> 
 <p><a name="an_7:25">7:25</a> Kako  mladić za to nije ništa mario, kralj dozove majku i uze je nagovarati  neka mladiću savjetuje da sebi spasi život. </p> 
 <p><a name="an_7:26">7:26</a> Poslije duga  nagovaranja pristala je da savjetuje sina. </p> 
 <p><a name="an_7:27">7:27</a> Sagnula se k njemu  pa je, zavaravajući okrutnog silnika, ovako progovorila jezikom  svojih otaca: "Sinko moj, smiluj se meni koja sam te devet mjeseci  nosila u utrobi i dojila te tri godine, zatim te othranila i  podigla do sadašnje dobi i odgojila. </p> 
 <p><a name="an_7:28">7:28</a> Molim te, dijete, pogledaj  nebo i zemlju i sve što je na njima i znaj da je sve to Bog načinio  ni od čega i da je tako nastao i ljudski rod. </p> 
 <p><a name="an_7:29">7:29</a> Ne boj se toga  krvnika, nego budi dostojan svoje braće i prihvati smrt, da te  s tvojom braćom u vrijeme milosti opet nađem!"</p> 
 <p><a name="an_7:30">7:30</a> Tek što je svoje dorekla, mladić reče: "Što čekate? Ne  pokoravam se kraljevoj zapovijedi, nego se pokoravam zapovijedi  Zakona što ga našim ocima dade Mojsije. </p> 
 <p><a name="an_7:31">7:31</a> A ti, začetniče svake  zloće protiv Hebreja, nipošto nećeš izbjeći ruci Božjoj. </p> 
 <p><a name="an_7:32">7:32</a> Mi  trpimo zbog svojih grijeha. </p> 
 <p><a name="an_7:33">7:33</a> Pa ako se živi Gospodin na trenutak  na nas i razgnjevio, da nas pokara i pouči, on će se opet i pomiriti  sa svojim slugama. </p> 
 <p><a name="an_7:34">7:34</a> A ti, bezbožniče, od svih ljudi najpoganiji, ludo se ne uznosi i ne uljuljavaj se ispraznim nadama dižući  ruku protiv sinova Neba, </p> 
 <p><a name="an_7:35">7:35</a> jer još nisi izbjegao sudu Boga  Svevladara, Svevida. </p> 
 <p><a name="an_7:36">7:36</a> Naša braća, pretrpjevši sada muku prolaznu  za život neprolazni, pala su za Božji Savez, a ti ćeš već na  sudu Božjemu primiti pravednu kaznu za svoju oholost. </p> 
 <p><a name="an_7:37">7:37</a> Ja  sa svojom braćom za zakone otaca i tijelo i dušu rado predajem  i molim Boga da se našem narodu naskoro smiluje, a tebe mukama  i bičevima prinudi da priznaš da je on Bog jedini. </p> 
 <p><a name="an_7:38">7:38</a> Neka se  napokon na meni i na mojoj braći zaustavi srdžba Boga Svevladara  kojom se s pravom oborio na naš narod."</p> 
 <p><a name="an_7:39">7:39</a> Sav izvan sebe, kralj se na ovoga razbjesnio još i više  nego na druge: napose je gorko osjećao tu porugu. </p> 
 <p><a name="an_7:40">7:40</a> Tako je  i ovaj preminuo a da se nije okaljao, pun pouzdanja u Gospodina. </p> 
 <p><a name="an_7:41">7:41</a> Posljednja je, poslije svojih sinova, umrla majka.</p> 
 <p><a name="an_7:42">7:42</a> Toliko, evo, o obrednim gozbama i prekomjernim progonstvima.</p> 
 <p><a name="an_8:1">8:1</a> Juda Makabej i njegovi ljudi stali su krišom obilaziti sela  te sazivati svoje rođake i prikupljati one koji su ostali vjerni  židovstvu. I tako se skupilo kojih šest tisuća ljudi. </p> 
 <p><a name="an_8:2">8:2</a> Molili  su Gospodina da pogleda narod od svih potlačen, da se smiluje  Hramu koji oskvrnuše bezbožni ljudi; </p> 
 <p><a name="an_8:3">8:3</a> da se sažali na grad  kojemu prijeti propast i opasnost da ga sravne sa zemljom; da  usliši krv koja vapi k njemu; </p> 
 <p><a name="an_8:4">8:4</a> da se spomene zločinačkog pokolja  nejačadi; da osveti pogrde svoga Imena.</p> 
 <p><a name="an_8:5">8:5</a> Kad je Makabej stao na čelo svoje vojske, pogani mu nisu  mogli odolijevati budući da se Gospodinov gnjev preokrenuo u  milosrđe. </p> 
 <p><a name="an_8:6">8:6</a> Vršio je prepade na gradove i sela i spaljivao ih;  zauzimao je pogodne položaje i neprijatelja često tjerao u bijeg. </p> 
 <p><a name="an_8:7">8:7</a> Takve je navale najradije vršio pod plaštem noći. Glas o njegovu  junaštvu pronosio se na sve strane.</p> 
 <p><a name="an_8:8">8:8</a> Videći da taj čovjek u kratko vrijeme nezaustavno napreduje  i sve više uspijeva, Filip zatraži pismeno od Ptolemeja, upravitelja  Celesirije i Fenicije, da kraljevoj stvari pritekne u pomoć. </p> 
 <p><a name="an_8:9">8:9</a> Taj izabra Patroklova sina Nikanora, jednoga od svojih prvih  prijatelja, i posla ga smjesta, na čelu od najmanje dvadeset  tisuća ljudi skupljenih od različitih naroda, da istrijebi sav  židovski narod. Pridružio mu je Gorgiju, vojskovođu od zanata, vješta bojnim poslovima. </p> 
 <p><a name="an_8:10">8:10</a> Nikanor je napose namjeravao da  prodajom židovskih zarobljenika isplati kraljev danak od dvije  tisuće talenata što ih dugovaše Rimljanima.</p> 
 <p><a name="an_8:11">8:11</a> Zato žurno pozva primorske gradove na prodaju židovskog  roblja. Obeća ih devedeset za jedan talenat. Nije ni slutio kakva  će ga kazna stići od ruke Svemogućega.</p> 
 <p><a name="an_8:12">8:12</a> Uto je Juda doznao za Nikanorov dolazak. Kad je svojim  ljudima saopćio da se približava neprijateljska vojska, </p> 
 <p><a name="an_8:13">8:13</a> pobjegoše  kukavice i oni koji se nisu pouzdavali u Božju pravdu. </p> 
 <p><a name="an_8:14">8:14</a> Drugi  pak prodaše sve što im je preostalo i zavapiše Gospodinu da ih  izbavi od bezbožnoga Nikanora, koji ih je prodao još prije nego  što je došlo do boja; </p> 
 <p><a name="an_8:15">8:15</a> neka ih izbavi, ako i ne zbog njih  samih, a ono zbog Saveza s njihovim ocima i zbog toga što se  zovu njegovim svetim i veličanstvenim Imenom.</p> 
 <p><a name="an_8:16">8:16</a> Kad je, dakle, Makabej prikupio oko sebe šest tisuća  ljudi, stao ih je hrabriti da se ne plaše neprijatelja niti boje  mnoštva pogana koji ih nepravedno napadaju nego neka se junački  bore. </p> 
 <p><a name="an_8:17">8:17</a> Neka imaju pred očima kako su oni zločinački osramotili  Sveto mjesto i kako su zlostavljali i ruglu izvrgli Grad, a pradjedovske  običaje uništili. </p> 
 <p><a name="an_8:18">8:18</a> "Oni se uzdaju", dodao je, "u oružje i  smionost, a mi u Boga Svevladara koji jednim migom oka može oboriti  naše napadače i sav svijet." </p> 
 <p><a name="an_8:19">8:19</a> Nabrojio im je slučajeve u kojima  se Bog udostojao zaštititi njihove pretke: onaj što se zbio pod  Sanheribom kad je poginulo stotinu osamdeset i pet tisuća ljudi,</p> 
 <p><a name="an_8:20">8:20</a> pa onaj u Babiloniji, u bici protiv Galaćana, gdje se borilo  osam tisuća ljudi s pomoću četiri tisuće Makedonaca, i dok su  Makedonci došli u škripac, onih samih osam tisuća, zahvaljujući  pomoći s Neba, porazilo je stotinu i dvadeset tisuća neprijatelja  i zadobilo velik plijen.</p> 
 <p><a name="an_8:21">8:21</a> Kad ih je tim riječima osokolio i pripremio da za svoje  zakone i za domovinu i poginu, razdijelio je svoju vojsku na  četiri odreda. </p> 
 <p><a name="an_8:22">8:22</a> Na čelo svakom odredu stavio je svoju braću:  Šimuna, Josipa i Jonatana, i dao svakomu po tisuću i pet stotina  ljudi. </p> 
 <p><a name="an_8:23">8:23</a> Osim toga, naredi Eleazaru da im pročita Svetu knjigu, a onda je, davši im bojni zov: "S Božjom pomoću!" stao na čelo  prvog odreda i napao Nikanora. </p> 
 <p><a name="an_8:24">8:24</a> Budući da im je Svemogući  u boju bio suborac, pobili su preko devet tisuća neprijatelja, izranili i osakatili veći dio Nikanorove vojske i nagnali sve  u bijeg. </p> 
 <p><a name="an_8:25">8:25</a> Zaplijenili su i novac onih koji su ih došli kupovati.  Pošto su ih podugo tjerali, vratiše se natrag jer nisu imali  vremena. </p> 
 <p><a name="an_8:26">8:26</a> Bilo je, naime, uoči subote, pa ih nisu dalje gonili.</p> 
 <p><a name="an_8:27">8:27</a> Pokupiše još neprijateljsko oružje i poskidaše plijen, a onda svetkovahu subotu, obilno hvaleći i slaveći Gospodina  koji ih je tog dana izbavio i opet im počeo iskazivati svoju  milost. </p> 
 <p><a name="an_8:28">8:28</a> Poslije subote podijelili su dio plijena žrtvama  progonstva, pa udovicama i siročadi, a ono što je preostalo podijelili  su među sobom i među svojom djecom.</p> 
 <p><a name="an_8:29">8:29</a> Završivši taj posao, okupiše se na zajedničku molitvu  i zavapiše milosrdnom Gospodinu da se posve izmiri sa svojim  slugama. </p> 
 <p><a name="an_8:30">8:30</a> U kreševu s Timotejevim i Bakidovim vojnicima pobili  su ih dvadeset tisuća i osvojili vrlo visoke tvrđave. Velik plijen  razdijelili su na dva jednaka dijela - jedan za sebe, drugi za  žrtve progonstva, siročad i udovice - a ne zaboraviše ni staraca. </p> 
 <p><a name="an_8:31">8:31</a> Zatim su brižno pokupili neprijateljsko oružje i pohranili  ga na prikladnim mjestima. Što je od plijena preostalo, odnijeli  su u Jeruzalem. </p> 
 <p><a name="an_8:32">8:32</a> Ubili su vođu Timotejevih četa, čovjeka bezbožna, koji je Židovima nanio mnogo zala. </p> 
 <p><a name="an_8:33">8:33</a> Dok su u domovini slavili  pobjedu, spališe one koji su zapalili Sveta vrata, zajedno s  Kalistenom, koji bijaše utekao u neku kućicu. Tako je za svoje  svetogrđe primio zasluženu plaću.</p> 
 <p><a name="an_8:34">8:34</a> A onaj trostruki zlikovac Nikanor, koji je doveo tri  tisuće trgovaca da kupuju Židove, </p> 
 <p><a name="an_8:35">8:35</a> bio je Božjom pomoću ponižen  od onih koje je najviše podcjenjivao: morao je skinuti svoju  časničku odoru te je tako, po osamljenim putovima, poput odbjegla  roba, stigao u Antiohiju - sretno umaknuvši, dok mu je sva vojska  bila poražena. </p> 
 <p><a name="an_8:36">8:36</a> I on, koji je cijenom jeruzalemskih zarobljenika  obećao platiti danak Rimljanima, sad je morao razglasiti da Židovi  imaju Borca koji se za njih bori i da su Židovi upravo zato neranjivi  što slijede zakone koje im je On postavio.</p> 
 <p><a name="an_9:1">9:1</a> U isto se vrijeme Antioh sramotno vraćao iz perzijskih krajeva. </p> 
 <p><a name="an_9:2">9:2</a> Bio je provalio u grad Perzepolis i pokušao opljačkati hram  i zaposjesti grad. Ali se pučanstvo podiglo i pograbilo oružje, tako da se Antioh, jer su ga stanovnici te zemlje natjerali  u bijeg, morao sramotno povlačiti. </p> 
 <p><a name="an_9:3">9:3</a> Kad je došao do Ekbatane, saznao je što se dogodilo s Nikanorom i s Timotejevima. </p> 
 <p><a name="an_9:4">9:4</a> Sav  izvan sebe od jarosti, smišljao je kako da se i za uvredu onih  koji su ga natjerali u bijeg iskali na Židovima. Zato je upravljaču  kola zapovjedio da njegova bojna kola tjera bez prestanka, sve  dok ne stignu. Ali se već nad njim nadvila kazna s Neba, jer  je ovako oholo govorio: "Načinit ću od Jeruzalema, kad onamo  dođem, židovsko groblje."</p> 
 <p><a name="an_9:5">9:5</a> Ali Svevid, Gospodin Bog Izraelov, udari ga neizlječivom  i nevidljivom bolešću. Čim je izgovorio onu riječ, spopade ga  u crijevima nesnosna bol i strašne muke u utrobi. </p> 
 <p><a name="an_9:6">9:6</a> Tako je  bilo baš i pravo, jer on je utrobama drugih zadao mnoge i nečuvene  muke. </p> 
 <p><a name="an_9:7">9:7</a> On se ipak svoga divljaštva nije okanio, nego nadut  od oholosti i rigajući plamen gnjeva na Židove, zapovjedi da  se ubrza vožnja. Tada ispade iz kola u trku, koja su odštropotala  dalje, a on u nesretnu padu poiščaši sve udove na tijelu. </p> 
 <p><a name="an_9:8">9:8</a> On, koji je u svome nadljudskom razmetanju mislio da je kadar zapovijedati  morskim valovima, on koji je umišljao da može mjeriti gorske  vrhove, sad se našao zgruhan na tlu, odakle su ga zatim digli  na nosila. Tako se svima očitovala na njemu Božja sila, </p> 
 <p><a name="an_9:9">9:9</a> jer  su crvi povrvjeli iz bezbožnikova tijela i sa živog mu tijela, u ljutim bolima, otpadalo meso te je smrad te gnjileži izazivao  gađenje u svoj vojsci. </p> 
 <p><a name="an_9:10">9:10</a> Malo prije mišljaše da dohvaća nebeske  zvijezde, a sada ga više nitko, zbog nepodnošljiva smrada, nije  mogao pratiti.</p> 
 <p><a name="an_9:11">9:11</a> Istom sada, sav skršen bolima, poče popuštati u svojoj  velikoj oholosti i pod Božjim bičem stao je dolaziti k pameti, jer su mu se od časa do časa povećavale boli. </p> 
 <p><a name="an_9:12">9:12</a> Kad više ni  sam nije mogao podnositi vlastitog smrada, priznade: "Pravo je  pokoravati se Bogu i neka se smrtnik s Bogom ne izjednačuje!" </p> 
 <p><a name="an_9:13">9:13</a> Ali taj se zločinac molio Gospodaru u koga više nije bilo  smilovanja. </p> 
 <p><a name="an_9:14">9:14</a> Obećavao je da će Sveti grad, kamo se žurio da  ga sravni sa zemljom i pretvori u groblje, proglasiti slobodnim; </p> 
 <p><a name="an_9:15">9:15</a> da će s Atenjanima izjednačiti sve Židove, koje inače nije  smatrao dostojnima ni ukopa, nego vrijednima da se s njihovom  djecom bace za hranu pticama grabilicama i divljim zvijerima; </p> 
 <p><a name="an_9:16">9:16</a> da će najljepšim darovima ukrasiti sveti Hram, koji je prije  oplijenio, i da će mu mnogostruko vratiti sve sveto posuđe, a  troškove žrtvovanja podmirivati od svojih dohodaka; </p> 
 <p><a name="an_9:17">9:17</a> i napokon  da će i sam postati Židov i da će krstariti cijelim svijetom  i naviještati Božju svemoć.</p> 
 <p><a name="an_9:18">9:18</a> Ali kako mu boli nisu ništa popuštale, jer se na nj oborio  pravedan sud Božji, u beznadnu stanju napisao je Židovima ovo  pismo u kojem moli oproštenje. Ono glasi ovako:</p> 
 <p><a name="an_9:19">9:19</a> "Odličnim građanima Židovima kralj i upravitelj Antioh  šalje pozdrav želeći im zdravlje i dobru sreću! </p> 
 <p><a name="an_9:20">9:20</a> Ako ste dobro  vi i vaša djeca, ako vam poslovi idu od ruke, pun nade u Nebo </p> 
 <p><a name="an_9:21">9:21</a> rado se spominjem vašeg štovanja i vaše blagonaklonosti prema  meni. Na povratku iz perzijskih krajeva, pošto sam zapao u nepodnošljivu  bolest, smatram potrebnim da se pobrinem za opće dobro. </p> 
 <p><a name="an_9:22">9:22</a> Ne  očajavam zbog svog stanja nego se čvrsto nadam da ću se iz bolesti  izvući. </p> 
 <p><a name="an_9:23">9:23</a> Ipak, i moj je otac, kad je s vojskom polazio u gornje  krajeve, odredio sebi nasljednika, </p> 
 <p><a name="an_9:24">9:24</a> da se, bude li neočekivanih  događaja ili nepovoljnih glasova, državljani ne uzbunjuju, znajući  kome je on prepustio upravu poslovima. </p> 
 <p><a name="an_9:25">9:25</a> Osim toga, znam kako  obližnji vladaoci i susjedi našeg kraljevstva vrebaju priliku  i čekaju da se što dogodi. Zato sam za kralja odredio svoga sina  Antioha, koga sam već više puta, polazeći u gornje krajeve, mnogima  od vas povjerio i preporučio. I njemu sam, uostalom, napisao  priloženo pismo. </p> 
 <p><a name="an_9:26">9:26</a> Zato vas molim i zaklinjem da se sjetite  dobročinstava koje sam vam svima pojedinačno učinio te da svoju  dosadašnju blagonaklonost prema meni sačuvate i prema mome sinu. </p> 
 <p><a name="an_9:27">9:27</a> Zaista sam uvjeren da će on savjesno slijediti moje nakane  i blago i čovjekoljubivo postupati s vama."</p> 
 <p><a name="an_9:28">9:28</a> Tako je taj ubojica i hulitelj, poslije najužasnijih  muka, kakve je znao zadavati drugima, najjadnije, u tuđoj zemlji, u pustim planinama završio život. </p> 
 <p><a name="an_9:29">9:29</a> Njegovo je tijelo uzeo  sa sobom Filip, njegov prijatelj od djetinjstva, koji se u strahu  od njegova sina Antioha uputio u Egipat Ptolemeju Filometoru.</p> 
 <p><a name="an_10:1">10:1</a> Dotle je Makabej sa svojim drugovima, pod vodstvom Gospodinovim, opet zauzeo Hram i Grad. </p> 
 <p><a name="an_10:2">10:2</a> Srušili su žrtvenike što su ih po  trgu sagradili tuđinci i uništili su posvećene gajeve. </p> 
 <p><a name="an_10:3">10:3</a> Potom  su očistili Hram i podigli drugi žrtvenik; onda su iskresali  vatru iz kamena i tom vatrom, nakon prijekida od dvije godine, prinijeli žrtvu; ujedno su obnovili prinos kada, zapalili svjetiljke  i izložili prinesene hljebove. </p> 
 <p><a name="an_10:4">10:4</a> Kad su sve to izvršili, pali  su ničice i stali moliti Gospodina da više nikada ne dopusti  da padnu u takve nevolje, nego, ako kad i sagriješe, neka ih  primjerno kazni, ali neka ih ne predaje bogohulnim i divljim  narodima. </p> 
 <p><a name="an_10:5">10:5</a> Čišćenje Hrama palo je upravo na isti dan i mjesec  u koji su ga pogani i oskvrnuli, na dvadeset i peti dan Kisleva. </p> 
 <p><a name="an_10:6">10:6</a> Svetkovali su to razdragano osam dana, onako kao i Blagdan  sjenica, sjećajući se kako su nedavno, na Blagdan sjenica, boravili  u planinama i spiljama kao divlje zvijeri. </p> 
 <p><a name="an_10:7">10:7</a> Zato su, noseći  bršljanom ovite štapove, zelene grančice i palme, zahvaljivali  hvalospjevima Onomu koji je sretno proveo očišćenje svoga Svetog  mjesta. </p> 
 <p><a name="an_10:8">10:8</a> Ujedno su javno zaključili i izglasali da sav židovski  narod treba da te dane svake godine slavi.  </p> 
 <p><a name="an_10:9">10:9</a> Takve su, dakle, bile prilike u vrijeme smrti Antioha, nazvanog Epifana. </p> 
 <p><a name="an_10:10">10:10</a> A sad ćemo izvijestiti o događajima s  Antiohom Eupatorom, sinom onoga bezbožnika, sažimajući ukratko  ratne nevolje. </p> 
 <p><a name="an_10:11">10:11</a> Kad je taj preuzeo kraljevstvo, postavio je  na čelo državnih poslova nekog Liziju, glavnog upravitelja Celesirije  i Fenicije. </p> 
 <p><a name="an_10:12">10:12</a> Ptolemej, nazvan Makron, prvi je sa Židovima  postupao pravedno, pa je zbog nepravde koja im je bila nanesena  nastojao njima upravljati miroljubivo. </p> 
 <p><a name="an_10:13">10:13</a> Zato su ga neki prijatelji  optužili Eupatoru, pa je svakom prilikom slušao kako ga nazivaju  izdajicom zato što je ostavio Cipar koji mu je povjerio Filometor  i što je prešao Antiohu Epifanu. Pa kad više časne vlasti nije  mogao časno izvršavati, otrovom je sebi oduzeo život.</p> 
 <p><a name="an_10:14">10:14</a> Kad je potom Gorgija postao upraviteljem tih predjela, skupljao je najamničku vojsku i svakom se prilikom zaraćivao  sa Židovima. </p> 
 <p><a name="an_10:15">10:15</a> U isto su vrijeme Idumejci, gospodari tvrđava  na dobrim položajima, dodijavali Židovima te su, prihvaćajući  izbjeglice iz Jeruzalema, nastojali održati ratno stanje. </p> 
 <p><a name="an_10:16">10:16</a> Makabej  i njegovi drugovi, pošto su se okupili na molitvu i Boga molili  da im bude saveznik, krenuše protiv tih idumejskih tvrđava. </p> 
 <p><a name="an_10:17">10:17</a> Udarivši  snažno, osvojiše te položaje i suzbiše sve one koji su se borili  na bedemima. Pobili su sve na koje su naišli, tako da ih je palo  ne manje od dvadeset tisuća.</p> 
 <p><a name="an_10:18">10:18</a> Kako je najmanje devet tisuća ljudi pobjeglo u dvije  dobro utvrđene kule, a sa sobom su imali sve što je potrebno  da se izdrži opsada, </p> 
 <p><a name="an_10:19">10:19</a> Makabej ostavi Šimuna i Josipa sa Zakejem  i njegovima, njih dovoljan broj za opsadu, a sam ode u druga  mjesta, gdje je bila veća potreba. </p> 
 <p><a name="an_10:20">10:20</a> Ali Šimunove ljude, pohlepne  za novcem, potkupiše neki što su se onamo sklonili, tako te oni, primivši sedamdeset tisuća drahma, pustiše neke da uteknu. </p> 
 <p><a name="an_10:21">10:21</a> Kad  su Makabeju javili što se dogodilo, on skupi narodne vođe i optuži  krivce da su za novce prodali svoju braću jer su pustili da pobjegnu  neprijatelji. </p> 
 <p><a name="an_10:22">10:22</a> Zato ih je dao pogubiti kao izdajice, a onda  odmah zauze obje kule. </p> 
 <p><a name="an_10:23">10:23</a> Sretan u oružju, pobi u obadvije tvrđave  preko dvadeset tisuća ljudi. </p> 
 <p><a name="an_10:24">10:24</a> Timotej, koga su Židovi prije porazili, skupi mnogo stranih  četa, sabra znatan broj azijskih konjanika i krenu na Judeju  misleći da će je oružjem osvojiti. </p> 
 <p><a name="an_10:25">10:25</a> Kad se približavao, Makabej  i njegovi ljudi stadoše zazivati Boga, posuvši glave prahom i  pripasavši oko bokova kostrijet. </p> 
 <p><a name="an_10:26">10:26</a> Padnuvši ničice na podnožju  žrtvenika, molili su Boga da im bude milostiv: da bude neprijatelj  njihovih neprijatelja, protivnik njihovih protivnika, kako to  objašnjava Zakon.</p> 
 <p><a name="an_10:27">10:27</a> Kad su završili molitvu, pograbiše oružje, prilično se  odmaknuše od grada i zaustaviše pred neprijateljem. </p> 
 <p><a name="an_10:28">10:28</a> Upravo  u cik zore pograbiše se. Jednima je zalog uspjeha i pobjede,  osim hrabrosti, bilo uzdanje u Gospodina, a drugi su vodstvo  boja stavili samo u junaštvo. </p> 
 <p><a name="an_10:29">10:29</a> Kad se razmahalo kreševo, protivnicima  se ukaza s neba pet krasnih ljudi na konjima sa zlatnim uzdama;  oni stadoše na čelo Židovima. </p> 
 <p><a name="an_10:30">10:30</a> U isto vrijeme uzeše Makabeja  među se da ga štite svojim oružjem i čuvaju neranjena, dok su  na protivnike bacali strelice i munje, tako da su ih zabliještili  i smeli te se oni raspršiše u najvećem neredu. </p> 
 <p><a name="an_10:31">10:31</a> Bi tada pobijeno  dvadeset tisuća i pet stotina pješaka i šest stotina konjanika.</p> 
 <p><a name="an_10:32">10:32</a> Timotej pobježe u vrlo utvrđeno mjesto zvano Gezer, kojim  je upravljao Hereja. </p> 
 <p><a name="an_10:33">10:33</a> Makabej i njegovi srčano su ga opsjedali  četiri dana. </p> 
 <p><a name="an_10:34">10:34</a> Uzdajući se u čvrstoću mjesta, oni koji bijahu  ondje užasno su psovali i sipali bestidnosti. </p> 
 <p><a name="an_10:35">10:35</a> Kad je peti  dan počelo svitati, dvadeset mladića iz Makabejeve vojske, poneseno  gnjevom zbog onih psovki, jurnu na zid muški hrabro i u divljem  žaru pobi svakoga na koga naiđe. </p> 
 <p><a name="an_10:36">10:36</a> Jednako su na opsjednute  navalili i drugi s protivne strane. Zažegli su kule i, raspirivši  lomače, žive sažgali one bogohulnike. Drugi razbiše vrata, pustiše  unutra ostalu vojsku i zaposjedoše grad. </p> 
 <p><a name="an_10:37">10:37</a> Timoteja, koji se  sakrio u neku nakapnicu, zaklaše zajedno s njegovim bratom Herejom  i Apolofanom.</p> 
 <p><a name="an_10:38">10:38</a> Pošto obaviše posao, počeše himnama i zahvalnicama slaviti  Gospodina koji je Izraelu iskazao veliku dobrotu i dao mu pobjedu.</p> 
 <p><a name="an_11:1">11:1</a> Malo zatim kraljev skrbnik i rođak Lizija, koji je bio na  čelu državnih poslova, vrlo teško podnoseći posljednje događaje,</p> 
 <p><a name="an_11:2">11:2</a> skupi kojih osamdeset tisuća pješaka i svekoliko svoje konjaništvo  te krenu na Židove, u nakani da Grad učini grčkim naseljem </p> 
 <p><a name="an_11:3">11:3</a> i  da Hram, poput svetišta poganskih naroda, podloži porezu i svake  godine prodaje svećeničku čast. </p> 
 <p><a name="an_11:4">11:4</a> Nije nimalo mislio na Božju  moć: zanijelo ga mnoštvo njegovih pješaka i tisuće konjanika  te osamdeset njegovih slonova.</p> 
 <p><a name="an_11:5">11:5</a> Upade u Judeju i približi se Betsuru, utvrđenu mjestu, udaljenu kojih pet stadija od Jeruzalema, te ga ljuto pritisnu. </p> 
 <p><a name="an_11:6">11:6</a> Kad Makabej i njegovi doznaše da Lizija opsjeda tvrđave, počeše  plakati i liti suze, moleći Gospodina da Izraelu pošalje dobroga  anđela da ga spasi. </p> 
 <p><a name="an_11:7">11:7</a> Nato Makabej prvi pograbi oružje i potače  druge da se zajedno s njim izlože pogibli i pomognu svojoj braći.  Puni žara, srnuše zajedno. </p> 
 <p><a name="an_11:8">11:8</a> Dok su se još nalazili blizu Jeruzalema, ukaza im se na čelu konjanik u bijelim haljinama koji je vitlao  zlatnim oružjem. </p> 
 <p><a name="an_11:9">11:9</a> Tada se svi zajedno zahvališe milosrdnom  Bogu i toliko se ohrabriše da su bili spremni probosti ne samo  ljude nego i najdivljije zvijeri i probiti željezne zidove. </p> 
 <p><a name="an_11:10">11:10</a> Kretali  su naprijed u bojnom redu sa suborcem koji im je milošću Gospodnjom  stigao s neba. </p> 
 <p><a name="an_11:11">11:11</a> Zagnaše se na neprijatelje kao lavovi, oboriše  jedanaest tisuća pješaka i tisuću i šest stotina konjanika, a  ostale natjeraše u bijeg. </p> 
 <p><a name="an_11:12">11:12</a> Većina se spasila, ali ranjeni  i razoružani. Sam se Lizija spasio sramotnim bijegom.</p> 
 <p><a name="an_11:13">11:13</a> Lizija nije bio nerazuman; razmišljao je o porazu koji  je pretrpio i uvidio je da su Hebreji nepobjedivi jer im je suborac  svesilni Bog. </p> 
 <p><a name="an_11:14">11:14</a> Zato im poruči da pod svim pravednim uvjetima  pristanu na mir, a on će kralja sklonuti da im postane prijatelj. </p> 
 <p><a name="an_11:15">11:15</a> Makabej pristade na sve što je Lizija predlagao, jer mu bijaše  stalo do općeg dobra. A sam kralj odobri sve što je Makabej preko  Lizije za Židove pismeno zatražio.</p> 
 <p><a name="an_11:16">11:16</a> Pismo što ga je Lizija pisao Židovima glasilo je ovako:  "Lizija pozdravlja židovski narod! </p> 
 <p><a name="an_11:17">11:17</a> Vaši poslanici Ivan i  Apsalom predali su mi niže prepisanu ispravu, preporučujući njezin  sadržaj. </p> 
 <p><a name="an_11:18">11:18</a> Ja sam nato izvijestio kralja o onom s čime ga je  trebalo upoznati, i on je odobrio sve što je bilo prihvatljivo. </p> 
 <p><a name="an_11:19">11:19</a> Ako se, dakle, budete i dalje blagonaklono odnosili prema  državnim probicima, ja ću ubuduće nastojati da poradim za vaše  dobro. </p> 
 <p><a name="an_11:20">11:20</a> Ujedno sam vašim i svojim izaslanicima naložio da  s vama rasprave o pojedinostima. </p> 
 <p><a name="an_11:21">11:21</a> Da ste zdravo! Godine sto  četrdeset i osme, dvadeset i četvrtoga Dioskora."</p> 
 <p><a name="an_11:22">11:22</a> Kraljevo je pismo glasilo ovako: "Kralj Antioh pozdravlja  brata Liziju. </p> 
 <p><a name="an_11:23">11:23</a> Naš se otac preselio k bogovima, a mi želimo  da nam se u kraljevstvu svatko nesmetano bavi svojim poslovima. </p> 
 <p><a name="an_11:24">11:24</a> Čuli smo da Židovi ne prihvaćaju helenskih običaja moga oca, nego vole svoj poseban način života i traže da im se dopusti  da se ravnaju po posebnim zakonima. </p> 
 <p><a name="an_11:25">11:25</a> Želeći, dakle, da i taj  narod bude nesmetan, odlučujemo da im se vrati Hram, tako da  mogu slobodno živjeti po običajima svojih predaka. </p> 
 <p><a name="an_11:26">11:26</a> Zato će  biti dobro da im pošalješ poslanike koji će s njima sklopiti  ugovor, pa da se, znajući za našu odluku, raspoloženi i radosni  late svojih poslova."</p> 
 <p><a name="an_11:27">11:27</a> Kraljevo pismo židovskom narodu glasilo je ovako: "Kralj  Antioh pozdravlja židovsko starješinstvo i ostale Židove. </p> 
 <p><a name="an_11:28">11:28</a> Nadamo  se da ste dobro, kako vam i želimo. I mi smo zdravi. </p> 
 <p><a name="an_11:29">11:29</a> Menelaj  nam je saopćio da se želite vratiti svojim domovima. </p> 
 <p><a name="an_11:30">11:30</a> Svima  onima koji se kućama vrate do tridesetog Ksantika bit će zajamčena  nekažnjivost. </p> 
 <p><a name="an_11:31">11:31</a> Židovi će se služiti svojom posebnom hranom  i zakonima kao i prije. Neka se nikome od njih više nikako ne  dosađuje zbog pogrešaka učinjenih iz neznanja. </p> 
 <p><a name="an_11:32">11:32</a> Ujedno vam  šaljem Menelaja da vas umiri. </p> 
 <p><a name="an_11:33">11:33</a> Da ste zdravo! Godine sto četrdeset  i osme, petnaestog Ksantika."</p> 
 <p><a name="an_11:34">11:34</a> A i Rimljani su Židovima poslali pismo, koje glasi ovako:  "Kvint Memije, Tit Manilije i Manije Sergije, rimski poslanici, pozdravljaju židovski narod. </p> 
 <p><a name="an_11:35">11:35</a> Mi pristajemo na ono što vam  je dopustio kraljev rođak Lizija. </p> 
 <p><a name="an_11:36">11:36</a> O onome pak što je on smatrao  da treba predložiti kralju na potvrdu - odmah dobro razmislite  i pošaljite nam smjesta nekoga da bismo to mogli izložiti onako  kako odgovara, jer putujemo u Antiohiju. </p> 
 <p><a name="an_11:37">11:37</a> Zato se požurite  i pošaljite ljude da i mi doznamo vaše mišljenje. </p> 
 <p><a name="an_11:38">11:38</a> Da ste  zdravo! Godine sto četrdeset i osme, petnaestog dana mjeseca  Dioskora."  </p> 
 <p><a name="an_12:1">12:1</a> Kad su sklopili ugovore, Lizija se vrati kralju, a Židovi  se latiše poljskih radova. </p> 
 <p><a name="an_12:2">12:2</a> Ali mjesni upravitelj Timotej i  Genejev sin Apolonije, pa i Jeronim i Demofon, kojima se pridružio  i Cipranin Nikanor, nisu Židovima dali ni mira ni pokoja.</p> 
 <p><a name="an_12:3">12:3</a> Uto su Jopljani izvršili veliko nedjelo. Pozvali su svoje  sugrađane Židove sa ženama i djecom na pripremljene lađe kao  da im ništa zlo ne spremaju. </p> 
 <p><a name="an_12:4">12:4</a> Na temelju javnoga gradskog zaključka, Židovi se odazvaše, jer im bijaše stalo do mira, a nisu ni naslućivali  ikakvo zlo. Izvedoše ih na morsku pučinu i potopiše najmanje  dvije stotine.</p> 
 <p><a name="an_12:5">12:5</a> Čim je Juda doznao za okrutnost izvršenu nad njegovim  sunarodnjacima, obavijesti o tome svoje ljude; </p> 
 <p><a name="an_12:6">12:6</a> zazvavši Boga, pravednog suca, navali na ubojice svoje braće. Noću zapali pristanište  i spali lađe te pobi one koji su se onamo sklonili. </p> 
 <p><a name="an_12:7">12:7</a> Budući  da je mjesto bilo zatvoreno, otišao je s namjerom da se vrati  i istrijebi sve Jopljane. </p> 
 <p><a name="an_12:8">12:8</a> Kad je doznao da i Jamnijci namjeravaju  jednako postupiti sa svojim sugrađanima Židovima, </p> 
 <p><a name="an_12:9">12:9</a> navali noću  na njih i zapali im pristanište s lađama, tako da se blijesak  vatre vidio sve do Jeruzalema, udaljena dvije stotine i četrdeset  stadija. </p> 
 <p><a name="an_12:10">12:10</a> Kad su odande odmakli devet stadija, na pohodu protiv  Timoteja, navališe na njih Arapi, njih najmanje pet tisuća pješaka  i pet stotina konjanika. </p> 
 <p><a name="an_12:11">12:11</a> Zametnu se žestoka bitka, u kojoj  su Judini vojnici s pomoću Božjom pobijedili. Pobijeđeni nomadi  zamoliše Judu za mir. Obećali su da će mu dati stoku i u drugome  mu biti na korist. </p> 
 <p><a name="an_12:12">12:12</a> Juda, držeći da će mu zaista moći u mnogome  biti od pomoći, pristade na mir s njima; dadoše si desnice pa  se povukoše pod šatore.</p> 
 <p><a name="an_12:13">12:13</a> Potom navali na grad Kaspin, utvrđen nasipima i okružen  bedemima, a naseljen pučanstvom najrazličitijih narodnosti. </p> 
 <p><a name="an_12:14">12:14</a> Njegovi  su se građani pouzdavali u čvrste zidove i zalihu hrane, pa su  se drsko vladali prema Judinim ljudima, rugali im se, psovali, svašta nepristojno govorili. </p> 
 <p><a name="an_12:15">12:15</a> Judini ljudi zazvaše velikog  Gospodara svijeta, koji je bez zidodera i naprava u Jošuino vrijeme  oborio Jerihon, i divlje nasrnuše na zid. </p> 
 <p><a name="an_12:16">12:16</a> Zauzevši s Božjom  voljom grad, izvršiše neopisiv pokolj, tako da se obližnje jezero, dva stadija široko, činilo kao da je puno krvi koja je u nj  tekla. </p> 
 <p><a name="an_12:17">12:17</a> Odmakavši odande sedam stotina i pedeset stadija, dođoše  u Harak, k Židovima zvanim Tubijanci. </p> 
 <p><a name="an_12:18">12:18</a> U tim krajevima nisu, doduše, zatekli Timoteja, jer je odande otišao neobavljena posla, ali je na jednom mjestu ostavio snažnu posadu. </p> 
 <p><a name="an_12:19">12:19</a> Tada Makabejevi  zapovjednici Dositej i Sosipater krenuše onamo i pobiše ljude  koje je Timotej ostavio u tvrđavi, njih više od deset tisuća. </p> 
 <p><a name="an_12:20">12:20</a> Nato je Makabej svoju vojsku rasporedio na kohorte i odredio  im zapovjednike, pa navali na Timoteja, koji je oko sebe imao  stotinu i dvadeset tisuća pješaka i dvije tisuće pet stotina  konjanika. </p> 
 <p><a name="an_12:21">12:21</a> Kad je Timotej doznao da dolazi Juda, najprije  otposla ženu, djecu i opremu u mjesto zvano Karnion. To je mjesto  bilo neosvojivo i teško pristupačno, jer su onamo vodili sami  tijesni klanci.</p> 
 <p><a name="an_12:22">12:22</a> Čim se pojavila prva Judina kohorta, neprijatelja spopade  strava. Ulijevala im je strah pojava Onoga koji sve vidi. Udariše  u bijeg na sve strane, tako da su se često međusobno ranjavali, probadali se vlastitim mačevima. </p> 
 <p><a name="an_12:23">12:23</a> Juda ih je žestoko gonio  i probadao te zlikovce: pobi ih do trideset tisuća. </p> 
 <p><a name="an_12:24">12:24</a> Sam pak  Timotej dopade u šake Dositejevim i Sosipatrovim ljudima. Tada  ih uze vrlo prepredeno moliti da ga otpuste živa, jer da kod  njega ima mnogo njihovih roditelja i braće te bi ih moglo zadesiti  kakvo zlo. </p> 
 <p><a name="an_12:25">12:25</a> Kad ih je napokon uvjerio svečanim obavezama da  će te ljude vratiti žive i zdrave, pustiše ga - da spase svoju  braću. </p> 
 <p><a name="an_12:26">12:26</a> Juda krenu na Karnion i Atargatis i pobi dvadeset i pet  tisuća ljudi.</p> 
 <p><a name="an_12:27">12:27</a> Pošto je ove pobijedio i uništio, pošao je s vojskom  i na utvrđeni grad Efron, u kojem bijaše Lizanija s četama najrazličitijih  narodnosti. Kršni mladići poredani pred zidovima borili se snažno, a unutra bilo je mnogo bojnih naprava i zaliha bacača. </p> 
 <p><a name="an_12:28">12:28</a> Ali  zazvavši u pomoć Svemogućega koji svojom moći lomi neprijateljske  snage, Židovi osvojiše grad i pobiše u njemu oko dvadeset i pet  tisuća stanovnika. </p> 
 <p><a name="an_12:29">12:29</a> Podigavši se odande, uputiše se protiv  Scitopolisa, koji je od Jeruzalema udaljen šest stotina stadija. </p> 
 <p><a name="an_12:30">12:30</a> Ali su ondje naseljeni Židovi posvjedočili da su stanovnici  Scitopolisa s njima vrlo prijazni te su ih u teškim vremenima  susretljivo primali. </p> 
 <p><a name="an_12:31">12:31</a> Juda i njegovi zahvališe im, potičući  ih da se i ubuduće pokažu blagonakloni prema njihovu narodu.  Stigoše u Jeruzalem nešto prije Blagdana sedmica.</p> 
 <p><a name="an_12:32">12:32</a> Poslije blagdana Pedesetnice udariše na idumejskog vojskovođu  Gorgiju. </p> 
 <p><a name="an_12:33">12:33</a> Taj je izišao sa tri tisuće pješaka i četiri stotine  konjanika. </p> 
 <p><a name="an_12:34">12:34</a> U boju pade izvjestan broj Židova. </p> 
 <p><a name="an_12:35">12:35</a> Neki Dositej, konjanik iz redova Tubijanaca, čovjek hrabar, uhvati Gorgiju.  Držeći ga za plašt, silom ga je vukao da prokletnika zarobi živa;  ali na nj naletje neki trački konjanik i odsiječe mu ruku u ramenu.  Gorgija pobježe u Marisu. </p> 
 <p><a name="an_12:36">12:36</a> Kako su se Ezdrinovi ljudi od dugog  vojevanja izmorili, Juda zamoli Gospodina da im u boju bude pomoćnik  i vođa. </p> 
 <p><a name="an_12:37">12:37</a> Potom jezikom otaca zaklikta što mu grlo dade i zapjeva  hvalospjeve te nenadano napade Gorgijine ljude i natjera ih u  bijeg. </p> 
 <p><a name="an_12:38">12:38</a> Sabravši vojsku, Juda se uputi u grad Odolam. Kako je  upravo osvanuo sedmi dan, ondje se prema običaju očistiše i proslaviše  subotu. </p> 
 <p><a name="an_12:39">12:39</a> Sutradan su došli Judini ljudi - jer je već bio posljednji  čas - da pokupe tjelesa onih što su pali i da ih pokopaju uz  njihove rođake u grobovima otaca. </p> 
 <p><a name="an_12:40">12:40</a> Tu su pod odjećom svakoga  mrtvaca našli predmete posvećene jamnijskim idolima, što Zakon  Židovima zabranjuje. Tako je svima postalo jasno da je to uzrok  njihove smrti. </p> 
 <p><a name="an_12:41">12:41</a> Zato su svi stali blagoslivljati Gospodina, pravednog suca koji otkriva ono što je sakriveno. </p> 
 <p><a name="an_12:42">12:42</a> Zatim  se pomoliše da bi se počinjeni grijeh sasvim oprostio. Plemeniti  Juda opomenu vojnike da se čuvaju čisti od grijeha, jer sad vide  što je zbog grijeha zadesilo one koji su pali. </p> 
 <p><a name="an_12:43">12:43</a> Nato je sabrao  oko dvije tisuće srebrnih drahmi i poslao u Jeruzalem da se prinese  žrtva okajnica za grijeh. Učinio je to vrlo lijepo i plemenito  djelo jer je mislio na uskrsnuće. </p> 
 <p><a name="an_12:44">12:44</a> Jer da nije vjerovao da  će pali vojnici uskrsnuti, bilo bi suvišno i ludo moliti za mrtve. </p> 
 <p><a name="an_12:45">12:45</a> K tome je imao pred ovima najljepšu nagradu koja čeka one  koji usnu pobožno. Svakako, sveta i pobožna misao. Zato je za  pokojne prinio žrtvu naknadnicu da im se oproste grijesi.</p> 
 <p><a name="an_13:1">13:1</a> Godine sto četrdeset i devete dočuli su Judini ljudi da Antioh  Eupator dolazi s mnoštvom vojske na Judeju </p> 
 <p><a name="an_13:2">13:2</a> i da je s njime  njegov skrbnik Lizija, upravitelj državnih poslova; i da svaki  ima grčku vojsku od stotinu i deset tisuća pješaka, pet tisuća  i tri stotine konjanika, dvadeset i dva slona i tri stotine bojnih  kola, opremljenih srpovima.</p> 
 <p><a name="an_13:3">13:3</a> Njima se pridružio i Menelaj, vrlo prepredeno potičući  Antioha, ne zato što bi svojoj domovini želio sreću, nego u nadi  da će se održati na vlasti. </p> 
 <p><a name="an_13:4">13:4</a> Ali Kralj kraljeva raspiri Antiohov  gnjev na zlikovca, jer je Lizija kralju obrazložio da je Menelaj  krivac svemu zlu. Zato Antioh zapovjedi da ga odvedu u Bereju  i ondje pogube prema mjesnom običaju. </p> 
 <p><a name="an_13:5">13:5</a> U tom se mjestu nalazi  kula visoka pedeset lakata, puna pepela, a na njoj je naprava  koja se okreće naokolo i odasvud sunovraćuje u pepeo. </p> 
 <p><a name="an_13:6">13:6</a> Tu se  mora popeti krivac svetogrdne pljačke ili kakvih drugih velikih  zločina da ga odande strmoglave u smrt. </p> 
 <p><a name="an_13:7">13:7</a> Takva je smrtna kazna  zadesila tog nevjernika Menelaja a da ga nisu ni pokopali. </p> 
 <p><a name="an_13:8">13:8</a> I  to s pravom; sagriješio je mnogo protiv žrtvenika, kojega je  i oganj i pepeo svet, i zato ga je stigla smrt u pepelu.</p> 
 <p><a name="an_13:9">13:9</a> U to se primicao kralj, premećući u glavi najokrutnije  nakane kako bi Židovima napakostio još gore nego njegov otac. </p> 
 <p><a name="an_13:10">13:10</a> Kad je Juda za to saznao, odredio je da narod danju i noću  zazivlje Gospodina, da i sad kao nekoć pritekne u pomoć onima  kojima prijeti pogibao da ih liše Zakona, domovine i svetog Hrama </p> 
 <p><a name="an_13:11">13:11</a> te da ne dopusti da puk koji je malo odahnuo opet padne pod  vlast bogohulnih naroda. </p> 
 <p><a name="an_13:12">13:12</a> Kad su svi zajedno izvršili taj  nalog, zaklinjući milosrdnog Gospodina suzama i postovima, prostrti  ničice tri dana zaredom, Juda ih ohrabri i pozva da se spreme. </p> 
 <p><a name="an_13:13">13:13</a> Potom je sa starješinama odlučio da ne čekaju, nego da iziđu  i s Božjom pomoći riješe stvar prije nego kraljeva vojska upadne  u Judeju i zauzme grad.</p> 
 <p><a name="an_13:14">13:14</a> Prepustivši, dakle, pothvat Stvoritelju svijeta, potaknu  svoje drugove da se za zakone, Hram, Grad, domovinu i ustanove  junački bore na život i smrt, pa se utabori kod Modina. </p> 
 <p><a name="an_13:15">13:15</a> Davši  tada svojima bojni zov: "Božja je pobjeda!", noću s najboljim  poizbor momcima napade kraljev šator; pobi u taboru oko dvije  tisuće ljudi, a njegovi ljudi probodoše najvećega slona i njegova  upravljača u kućici. </p> 
 <p><a name="an_13:16">13:16</a> Ispuniše sav tabor stravom i metežom  pa se pobjedonosno povukoše. </p> 
 <p><a name="an_13:17">13:17</a> Kad je počela svitati zora,  sve je bilo gotovo, jer je Gospod pomogao i štitio Judu.</p> 
 <p><a name="an_13:18">13:18</a> Kad je kralj iskusio židovsku hrabrost, pokuša varkama  napadati njihove položaje. </p> 
 <p><a name="an_13:19">13:19</a> Približi se snažnoj židovskoj  tvrđavi Betsur, ali je bio odbijen, svladan, pobijeđen.</p> 
 <p><a name="an_13:20">13:20</a> Juda je opsjednutima slao što im je bilo potrebno. </p> 
 <p><a name="an_13:21">13:21</a> Ali  je neki Rodok iz židovske vojske neprijateljima odao tajne. Pronašli  su ga, uhvatili i smaknuli. </p> 
 <p><a name="an_13:22">13:22</a> Kralj je i drugi put poveo pregovore  s onima u Betsuru, ponudio im mir, prihvatio uvjete pa se povukao;  a zatim napade Judu i njegove ljude, ali bi poražen. </p> 
 <p><a name="an_13:23">13:23</a> Kad  je doznao da je Filip, koga je postavio za državnog upravitelja  u Antiohiji, podigao bunu, usplahirio se pa stade opet pregovarati  sa Židovima; prihvati njihove uvjete i zakletvom se na njih obveza.  Poslije izmirenja prinese žrtvu, počasti Hram i nadari Sveto  mjesto. </p> 
 <p><a name="an_13:24">13:24</a> Dobro je primio Makabeja i postavio ga za namjesnika  od Ptolemaide do zemlje Gerenijaca. </p> 
 <p><a name="an_13:25">13:25</a> Ode u Ptolemaidu, ali  se njezini građani nisu slagali s ugovorom; negodovali su zbog  nekih stavaka i tražili da se ponište. </p> 
 <p><a name="an_13:26">13:26</a> Tada se na besjedište  pope Lizija. Branio je nagodbu kako je najbolje znao; uvjeri  stanovnike, umiri ih i pridobi, a onda se vrati u Antiohiju. Tako se završio kraljev vojni pohod i uzmak.</p> 
 <p><a name="an_14:1">14:1</a> Poslije tri godine saznali su Juda i njegovi ljudi da je Seleukov  sin Demetrije s jakom vojskom i brodovljem doplovio u luku Tripolis,</p> 
 <p><a name="an_14:2">14:2</a> zavladao zemljom i pogubio Antioha i njegova skrbnika Liziju. </p> 
 <p><a name="an_14:3">14:3</a> Neki Alkim, koji je prije bio veliki svećenik a poslije se  u vrijeme pobune svojevoljno okaljao, videći da se nikako ne  može održati i da mu je posve onemogućen pristup k svetom žrtveniku,</p> 
 <p><a name="an_14:4">14:4</a> pođe godine sto pedeset i prve kralju Demetriju i donese  mu zlatnu krunu i palmu, i k tome maslinove grančice koje se  običavaju prikazivati u Hramu. Inače tog dana nije učinio ništa  više. </p> 
 <p><a name="an_14:5">14:5</a> Ali kad ga je potom Demetrije pozvao u vijeće i upitao  kakvo je raspoloženje i koje su nakane Židova, on iskoristi tu  priliku za svoje lude namjere i odgovori: </p> 
 <p><a name="an_14:6">14:6</a> "Židovi koji se  zovu Hasideji, a kojima je na čelu Juda Makabej, vode neprestano  ratove i dižu bune te ne daju da se kraljevstvo naužije blagostanja. </p> 
 <p><a name="an_14:7">14:7</a> Zato sam ja, lišen pradjedovske časti, to jest velikog svećeništva, došao ovamo, </p> 
 <p><a name="an_14:8">14:8</a> jer su mi na srcu u prvom redu kraljevska prava, a u drugom naši sugrađani, jer zbog nepromišljenosti spomenutih  ljudi sav naš narod trpi nemalu štetu. </p> 
 <p><a name="an_14:9">14:9</a> Kad sve to potanko  saznaš, o kralju, po svojoj blagoj čovjekoljubivosti koju gojiš  prema svima, udostoj se pobrinuti za dobro naše zemlje i našega  naroda, kojemu prijeti pogibao sa svih strana. </p> 
 <p><a name="an_14:10">14:10</a> Jer dok Juda  živi, ne može država uživati mira."</p> 
 <p><a name="an_14:11">14:11</a> Čim je to izgovorio, ostali kraljevi prijatelji, neprijateljski  raspoloženi prema Judi, još većma uzeše podjarivati Demetrija. </p> 
 <p><a name="an_14:12">14:12</a> On odmah dozva Nikanora, koji je zapovijedao odredom slonova, te ga imenova upraviteljem Judeje i posla ga </p> 
 <p><a name="an_14:13">14:13</a> s nalogom da  Judu pogubi a njegove ljude rastjera te da Alkima postavi za  velikog svećenika veličanstvenog Svetišta. </p> 
 <p><a name="an_14:14">14:14</a> Oni pogani koji  bijahu pred Judom iz Judeje pobjegli pridružiše se hrpimice Nikanoru, jer su mislili da će se nezgode i nesreće Židova okrenuti u  njihovu korist.</p> 
 <p><a name="an_14:15">14:15</a> Kad su Židovi čuli za Nikanorov dolazak i za navalu pogana, posuli su se prašinom i stali se moliti Onome koji je dovijeka  uspostavio svoj narod i koji se uvijek vidljivim znakovima zauzima  za svoju Baštinu. </p> 
 <p><a name="an_14:16">14:16</a> Na nalog svog zapovjednika odmah krenuše  odande i sukobiše se s njima kod mjesta Desaua. </p> 
 <p><a name="an_14:17">14:17</a> Judin brat  Šimun uhvati se s Nikanorom, ali, iznenađen neočekivanim dolaskom  protivničkih četa, pretrpje malen neuspjeh. </p> 
 <p><a name="an_14:18">14:18</a> Ipak se Nikanor  bojao da odluči krvlju, jer je čuo o junaštvu Jude i njegovih, o njihovoj neustrašivosti u bojevima za domovinu. </p> 
 <p><a name="an_14:19">14:19</a> Zato je  poslao Posidonija, Teodota i Natatiju da Židovima predlože i  prihvate mirovne ponude.</p> 
 <p><a name="an_14:20">14:20</a> Ispitavši dublje te prijedloge, zapovjednik ih priopći  svojim vojnicima; pokazalo se da su jednodušni i da pristaju  na nagodbu. </p> 
 <p><a name="an_14:21">14:21</a> Uglavili su dan kada će se zapovjednici sastati  na istom mjestu. Tada su sa svake strane došla po jedna bojna  kola te su postavili počasne stolice. </p> 
 <p><a name="an_14:22">14:22</a> Juda je na prikladnim  mjestima razmjestio naoružane ljude spremne ako bi neprijatelji  iznenada što vjerolomno pokušali. Lijepo su se sporazumjeli. </p> 
 <p><a name="an_14:23">14:23</a> Nikanor se zadržao u Jeruzalemu, ne čineći ništa nepravedno.  Štoviše, otpustio je ljude koji se bijahu okupili oko njega. </p> 
 <p><a name="an_14:24">14:24</a> Judu je neprestano imao uza se, jer je u srcu osjećao sklonost  prema tom čovjeku. </p> 
 <p><a name="an_14:25">14:25</a> Nagovorio ga da se oženi i da ima djecu.  Juda se oženio, živio u blagostanju i nauživao se života.</p> 
 <p><a name="an_14:26">14:26</a> Kad je Alkim vidio njihovu međusobnu sklonost i shvatio  da su sklopili ugovor, otišao je Demetriju i rekao mu da Nikanor  ima izdajničke namjere, jer je Judu, protivnika njegova kraljevstva, imenovao nasljednikom. </p> 
 <p><a name="an_14:27">14:27</a> Nato se kralj razgnjevi: razjaren  klevetama tog nitkova, napisa Nikanoru pismo i poruči mu da zbog  nagodbe veoma negoduje; i zapovjedi mu da mu odmah u Antiohiju  pošalje Makabeja okovana.</p> 
 <p><a name="an_14:28">14:28</a> Kad je to stiglo Nikanoru, zbunio se, jer mu bijaše teško  da pogazi nagodbu s čovjekom koji nije ništa kriv. </p> 
 <p><a name="an_14:29">14:29</a> Ali kako  nije bilo moguće usprotiviti se kralju, vrebao je prigodu da  taj nalog izvrši lukavštinom. </p> 
 <p><a name="an_14:30">14:30</a> Makabej je ipak zamijetio da  se Nikanor hladnije vlada prema njemu i da ga susreće grublje  nego što je običavao te nasluti da ta hladnoća nije dobar znak.  Zato skupi oko sebe mnogo svojih pristalica i stade izbjegavati  Nikanora. </p> 
 <p><a name="an_14:31">14:31</a> A ovaj, videći kako ga je čovjek vješto nadmudrio, pođe u uzvišeni i sveti Hram upravo kad su svećenici prinosili  obredne žrtve i zapovjedi da mu predaju tog čovjeka. </p> 
 <p><a name="an_14:32">14:32</a> Kako  su mu oni pod zakletvom izjavljivali da ne znaju gdje je čovjek  koga traži, </p> 
 <p><a name="an_14:33">14:33</a> on podiže desnicu prema Hramu i zakle se ovako:  "Ako mi ne predate Judu svezana lancima, sravnit ću to Božje  svetište sa zemljom, raskopat ću žrtvenik te ću na istome mjestu  podići divan hram Dionizu." </p> 
 <p><a name="an_14:34">14:34</a> Rekavši to, ode. Tada svećenici  podigoše ruke prema nebu i zazvaše Onoga koji je uvijek branio  naš narod: </p> 
 <p><a name="an_14:35">14:35</a> "O ti Gospodaru komu ništa ne treba, tebi se svidjelo  da se Hram u kojem prebivaš nalazi među nama. </p> 
 <p><a name="an_14:36">14:36</a> Zato sad, sveti  Gospodaru svake svetosti, sačuvaj dovijeka neoskvrnjen ovaj Dom  koji je nedavno očišćen."</p> 
 <p><a name="an_14:37">14:37</a> Uto Nikanoru optužiše Razisa, jednog od jeruzalemskih  starješina, čovjeka koji je ljubio svoje sugrađane i bio na vrlo  dobru glasu, pa su ga zbog njegove dobrote nazivali ocem Židova. </p> 
 <p><a name="an_14:38">14:38</a> On je već u prvim vremenima pobune bio okrivljen zbog židovstva  te se tijelom i dušom najpostojanije izložio za židovstvo. </p> 
 <p><a name="an_14:39">14:39</a> Stoga  je Nikanor, da pokaže svoju otvorenu nesklonost prema Židovima, poslao preko pet stotina vojnika da ga uhvate, </p> 
 <p><a name="an_14:40">14:40</a> jer nije  sumnjao da će nestanak tog čovjeka za Židove značiti težak udarac. </p> 
 <p><a name="an_14:41">14:41</a> Kad je, dakle, rulja već gotovo osvojila kulu i jurišala  na ulazna vrata, kad je već bio izdan nalog da se podmetne vatra  i vrata zapale, Razis se, opkoljen odasvud, baci na vlastiti  mač. </p> 
 <p><a name="an_14:42">14:42</a> Radije je htio časno poginuti nego dopasti u bezbožničke  ruke da podnosi uvrede nedostojne njegove plemenitosti. </p> 
 <p><a name="an_14:43">14:43</a> Ali  kako se u bojnoj žurbi nije smrtno pogodio, a rulja na vrata  prodirala unutra, odvažno otrča na zid te se junački strmoglavi  na rulju. </p> 
 <p><a name="an_14:44">14:44</a> Kako su se svi odmah razmakli, pade usred praznine. </p> 
 <p><a name="an_14:45">14:45</a> Još dišući, ponesen gnjevom, ustade sav obliven krvlju i  unatoč teškim ranama potrča kroz rulju te stade na strmu pećinu. </p> 
 <p><a name="an_14:46">14:46</a> Već posve bez krvi, istrže sebi utrobu uhvativši je objema  rukama te je baci na rulju, moleći Gospodara života i duha da  mu je jednom opet vrati. Tako je preminuo.</p> 
 <p><a name="an_15:1">15:1</a> Kad je Nikanor doznao da se Juda i njegovi nalaze u području  Samarije, odlučio je da ih bez ikakve opasnosti napadne na dan  počinka. </p> 
 <p><a name="an_15:2">15:2</a> Židovi koji su ga prisilno slijedili opomenuše ga:  "Nemoj ih tako divljački i barbarski zatirati, nego poštuj dan  što ga je Onaj koji bdi nad svime napose posvetio." </p> 
 <p><a name="an_15:3">15:3</a> Tada ih  taj trostruki zlikovac upita postoji li na nebu vladalac koji  je zapovjedio da se svetkuje dan subotnji. </p> 
 <p><a name="an_15:4">15:4</a> Kad su mu oni izjavili:  "Postoji živi Gospod, Vladalac na nebu, koji zapovjedi da se  svetkuje sedmi dan", </p> 
 <p><a name="an_15:5">15:5</a> on odgovori: "A ja sam vladalac na zemlji  i ja zapovijedam da se pograbi oružje i da se izvrše kraljevski  poslovi."  Ipak mu nije uspjelo da izvrši svoju zločinačku odluku.</p> 
 <p><a name="an_15:6">15:6</a> Dok se Nikanor u krajnjoj razmetljivosti nadimao te odlučio  da plijenom, otetim Judi i njegovima, podigne zajednički spomenik,</p> 
 <p><a name="an_15:7">15:7</a> Makabej se opet postojano i nepokolebljivo uzdao da će mu  Gospodin priteći u pomoć. </p> 
 <p><a name="an_15:8">15:8</a> Hrabrio je svoje ljude neka se ne  plaše navale pogana, nego neka se sjete pomoći što su je od Neba  već primili i nadaju se da će im i sada Svemogući udijeliti pobjedu. </p> 
 <p><a name="an_15:9">15:9</a> Osokolivši ih riječima Zakona i Proroka, podsjetivši ih na  bojeve što su ih već b§ili, učvrsti ih u hrabrosti. </p> 
 <p><a name="an_15:10">15:10</a> Kad im  je tako osmjelio srca, još ih upozori kako pogani okreću vjerom  i krše zakletvu.</p> 
 <p><a name="an_15:11">15:11</a> Pošto je tako svakoga od njih naoružao manje pouzdanjem  u štitove i koplja a više smjelošću i pobudnim riječima, ispriča  im vjerodostojan san, viđenje, a oni mu se svi obradovaše. </p> 
 <p><a name="an_15:12">15:12</a> Evo  što je vidio: bivši veliki svećenik Onija, čovjek dobar i čestit, skroman u ophođenju, blage ćudi, otmjen u govoru, od djetinjstva  vičan svakoj kreposti, podigao ruke i molio za svu židovsku zajednicu. </p> 
 <p><a name="an_15:13">15:13</a> Zatim se Judi ukazao i čovjek vremešan i častan, čudesna  i veličanstvena dostojanstva. </p> 
 <p><a name="an_15:14">15:14</a> Tada Onija progovori: "Ovo  je ljubitelj svoje braće koji se mnogo moli za narod i za sav  Sveti grad - Božji prorok Jeremija." </p> 
 <p><a name="an_15:15">15:15</a> Nato Jeremija pruži  desnicu i Judi preda zlatan mač. Predajući mu ga, reče: </p> 
 <p><a name="an_15:16">15:16</a> "Prihvati  ovaj sveti mač: Božji je dar, njime ćeš slomiti neprijatelje!"</p> 
 <p><a name="an_15:17">15:17</a> Obodreni tim lijepim Judinim riječima, što su mogle nadahnuti  junaštvom i mlada srca ispuniti muževnošću, Židovi odlučiše da  se i ne utabore, nego da odmah navale i junački, u borbi prsa  o prsa, sve riješe, budući da su Grad i svetinje i Hram bili  u opasnosti. </p> 
 <p><a name="an_15:18">15:18</a> Nisu se toliko zabrinjavali za žene, djecu,  braću i rođake, koliko ih je morio najveći i prvi strah - strah  za posvećeni Hram.</p> 
 <p><a name="an_15:19">15:19</a> Ali je i one koji su ostali u gradu obuzimala velika  tjeskoba: bili su u strahu zbog bitke na otvorenom polju. </p> 
 <p><a name="an_15:20">15:20</a> Svi  su iščekivali ishod bitke: neprijatelj se već bio sabrao i svrstao  za boj, slonove su doveli na prikladna mjesta, a konjanike razmjestili  na krilima.</p> 
 <p><a name="an_15:21">15:21</a> Makabej vidje to veliko mnoštvo, raznovrsnu opremu i  strašnu pojavu slonova. Podiže ruke k nebu i zazva čudotvorca  Gospodina, jer je znao da on pobjede ne dijeli prema oružju nego  prema tomu koga smatra dostojnim. </p> 
 <p><a name="an_15:22">15:22</a> Zazvao je ovako: "Ti si, o Gospodaru, za judejskog kralja Ezekije poslao svog anđela, koji pobi sto osamdeset i pet tisuća Sanheribovih ljudi. </p> 
 <p><a name="an_15:23">15:23</a> Zato, o nebeski Vladaru, pošalji i sad ispred nas dobra anđela da  sije strah i trepet! </p> 
 <p><a name="an_15:24">15:24</a> Jakom mišicom svojom udari one koji, huleći, izađoše da napadnu tvoj sveti narod!" Tako je završio  molitvu. </p> 
 <p><a name="an_15:25">15:25</a> Dok su se Nikanorove čete primicale uz jeku truba i bojne  pjesme, </p> 
 <p><a name="an_15:26">15:26</a> Judini se ljudi sukobiše s neprijateljem uz vapaje  i molitve. </p> 
 <p><a name="an_15:27">15:27</a> Boreći se rukama a moleći se srcima Bogu, oborili  su ne manje od trideset i pet tisuća ljudi, obradovani očevidnom  Božjom pomoći. </p> 
 <p><a name="an_15:28">15:28</a> Kad su se poslije boja veselo vraćali, opaziše  Nikanora gdje leži u bojnoj opremi. </p> 
 <p><a name="an_15:29">15:29</a> Podiže se vika i nasta  metež, a oni uzeše slaviti Svemogućega jezikom svojih otaca. </p> 
 <p><a name="an_15:30">15:30</a> Nato Juda, koji se tijelom i dušom bacio u prve redove za  svoje sugrađane i koji je prema svojim sunarodnjacima gajio mladenačku  blagonaklonost, zapovjedi da Nikanoru odsijeku glavu i ruku u  ramenu i odnesu ih u Jeruzalem. </p> 
 <p><a name="an_15:31">15:31</a> I sam je onamo pošao, sazvao  svoje sunarodnjake i svećenike te stao pred žrtvenik. Tada posla  po one u Tvrđi: </p> 
 <p><a name="an_15:32">15:32</a> pokaza im glavu zločinačkog Nikanora i ruku  koju taj hulitelj bijaše drzovito podigao protiv svetog Doma  Svevladara. </p> 
 <p><a name="an_15:33">15:33</a> Odrezavši jezik bezbožnog Nikanora, naredi da  se komad po komad dade pticama i da se pred Hramom objesi njegova  luđačka ruka. </p> 
 <p><a name="an_15:34">15:34</a> Svi su tada, upravivši oči nebu, blagoslivljali  Gospoda koji se očitovao: "Blagoslovljen bio Onaj koji je svoje  Prebivalište sačuvao neoskvrnjeno!"</p> 
 <p><a name="an_15:35">15:35</a> Juda objesi Nikanorovu glavu na Tvrđu, da svima bude  na vidiku kao očevidan znak pomoći Gospodnje. </p> 
 <p><a name="an_15:36">15:36</a> Svi jednodušno  zaključiše da se taj dan nipošto ne zaboravi, nego da se slavi  trinaestog dana dvanaestog mjeseca, koji se aramejskim jezikom  zove Adar, uoči dana Mordokajeva.</p> 
 <p><a name="an_15:37">15:37</a> Budući da je s Nikanorom dokončano te su Hebreji od tog  vremena zavladali gradom, ja ću ovim završiti svoju povijest. </p> 
 <p><a name="an_15:38">15:38</a> Ako sam je dobro i vješto sastavio, ispunila mi se želja.  Ako li slabo i osrednje, učinio sam što sam mogao. </p> 
 <p><a name="an_15:39">15:39</a> Jer kao  što je štetno piti samo vino ili samu vodu, dok je vino pomiješano  s vodom tečnije i ugodnije, tako se i pravilno raspoređen prikaz  sviđa ušima onih koji knjigu slušaju. Time završavam.</p> </body>