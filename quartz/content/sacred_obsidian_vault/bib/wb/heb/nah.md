<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="mic.htm">Previous</a> 
 <a href="hab.htm">Next</a> 
 </center>
 <hr>
  <h3 align="center">Modern Hebrew Bible: Nahum</h3> 
 <p><a name="an_1:1">1:1</a> משא נינוה ספר חזון נחום האלקשי׃</p> 
 <p><a name="an_1:2">1:2</a> אל קנוא ונקם יהוה נקם יהוה ובעל חמה נקם יהוה לצריו ונוטר הוא לאיביו׃</p> 
 <p><a name="an_1:3">1:3</a> יהוה ארך אפים וגדול כח ונקה לא ינקה יהוה בסופה ובשערה דרכו וענן אבק רגליו׃</p> 
 <p><a name="an_1:4">1:4</a> גוער בים ויבשהו וכל הנהרות החריב אמלל בשן וכרמל ופרח לבנון אמלל׃</p> 
 <p><a name="an_1:5">1:5</a> הרים רעשו ממנו והגבעות התמגגו ותשא הארץ מפניו ותבל וכל ישבי בה׃</p> 
 <p><a name="an_1:6">1:6</a> לפני זעמו מי יעמוד ומי יקום בחרון אפו חמתו נתכה כאש והצרים נתצו ממנו׃</p> 
 <p><a name="an_1:7">1:7</a> טוב יהוה למעוז ביום צרה וידע חסי בו׃</p> 
 <p><a name="an_1:8">1:8</a> ובשטף עבר כלה יעשה מקומה ואיביו ירדף חשך׃</p> 
 <p><a name="an_1:9">1:9</a> מה תחשבון אל יהוה כלה הוא עשה לא תקום פעמים צרה׃</p> 
 <p><a name="an_1:10">1:10</a> כי עד סירים סבכים וכסבאם סבואים אכלו כקש יבש מלא׃</p> 
 <p><a name="an_1:11">1:11</a> ממך יצא חשב על יהוה רעה יעץ בליעל׃</p> 
 <p><a name="an_1:12">1:12</a> כה אמר יהוה אם שלמים וכן רבים וכן נגזו ועבר וענתך לא אענך עוד׃</p> 
 <p><a name="an_1:13">1:13</a> ועתה אשבר מטהו מעליך ומוסרתיך אנתק׃</p> 
 <p><a name="an_1:14">1:14</a> וצוה עליך יהוה לא יזרע משמך עוד מבית אלהיך אכרית פסל ומסכה אשים קברך כי קלות׃</p> 
 <p><a name="an_1:15">1:15</a> הנה על ההרים רגלי מבשר משמיע שלום חגי יהודה חגיך שלמי נדריך כי לא יוסיף עוד לעבור בך בליעל כלה נכרת׃</p> 
 <p><a name="an_2:1">2:1</a> עלה מפיץ על פניך נצור מצרה צפה דרך חזק מתנים אמץ כח מאד׃</p> 
 <p><a name="an_2:2">2:2</a> כי שב יהוה את גאון יעקב כגאון ישראל כי בקקום בקקים וזמריהם שחתו׃</p> 
 <p><a name="an_2:3">2:3</a> מגן גבריהו מאדם אנשי חיל מתלעים באש פלדות הרכב ביום הכינו והברשים הרעלו׃</p> 
 <p><a name="an_2:4">2:4</a> בחוצות יתהוללו הרכב ישתקשקון ברחבות מראיהן כלפידם כברקים ירוצצו׃</p> 
 <p><a name="an_2:5">2:5</a> יזכר אדיריו יכשלו בהלכותם ימהרו חומתה והכן הסכך׃</p> 
 <p><a name="an_2:6">2:6</a> שערי הנהרות נפתחו וההיכל נמוג׃</p> 
 <p><a name="an_2:7">2:7</a> והצב גלתה העלתה ואמהתיה מנהגות כקול יונים מתפפת על לבבהן׃</p> 
 <p><a name="an_2:8">2:8</a> ונינוה כברכת מים מימי היא והמה נסים עמדו עמדו ואין מפנה׃</p> 
 <p><a name="an_2:9">2:9</a> בזו כסף בזו זהב ואין קצה לתכונה כבד מכל כלי חמדה׃</p> 
 <p><a name="an_2:10">2:10</a> בוקה ומבוקה ומבלקה ולב נמס ופק ברכים וחלחלה בכל מתנים ופני כלם קבצו פארור׃</p> 
 <p><a name="an_2:11">2:11</a> איה מעון אריות ומרעה הוא לכפרים אשר הלך אריה לביא שם גור אריה ואין מחריד׃</p> 
 <p><a name="an_2:12">2:12</a> אריה טרף בדי גרותיו ומחנק ללבאתיו וימלא טרף חריו ומענתיו טרפה׃</p> 
 <p><a name="an_2:13">2:13</a> הנני אליך נאם יהוה צבאות והבערתי בעשן רכבה וכפיריך תאכל חרב והכרתי מארץ טרפך ולא ישמע עוד קול מלאככה׃</p> 
 <p><a name="an_3:1">3:1</a> הוי עיר דמים כלה כחש פרק מלאה לא ימיש טרף׃</p> 
 <p><a name="an_3:2">3:2</a> קול שוט וקול רעש אופן וסוס דהר ומרכבה מרקדה׃</p> 
 <p><a name="an_3:3">3:3</a> פרש מעלה ולהב חרב וברק חנית ורב חלל וכבד פגר ואין קצה לגויה יכשלו בגויתם׃</p> 
 <p><a name="an_3:4">3:4</a> מרב זנוני זונה טובת חן בעלת כשפים המכרת גוים בזנוניה ומשפחות בכשפיה׃</p> 
 <p><a name="an_3:5">3:5</a> הנני אליך נאם יהוה צבאות וגליתי שוליך על פניך והראיתי גוים מערך וממלכות קלונך׃</p> 
 <p><a name="an_3:6">3:6</a> והשלכתי עליך שקצים ונבלתיך ושמתיך כראי׃</p> 
 <p><a name="an_3:7">3:7</a> והיה כל ראיך ידוד ממך ואמר שדדה נינוה מי ינוד לה מאין אבקש מנחמים לך׃</p> 
 <p><a name="an_3:8">3:8</a> התיטבי מנא אמון הישבה ביארים מים סביב לה אשר חיל ים מים חומתה׃</p> 
 <p><a name="an_3:9">3:9</a> כוש עצמה ומצרים ואין קצה פוט ולובים היו בעזרתך׃</p> 
 <p><a name="an_3:10">3:10</a> גם היא לגלה הלכה בשבי גם עלליה ירטשו בראש כל חוצות ועל נכבדיה ידו גורל וכל גדוליה רתקו בזקים׃</p> 
 <p><a name="an_3:11">3:11</a> גם את תשכרי תהי נעלמה גם את תבקשי מעוז מאויב׃</p> 
 <p><a name="an_3:12">3:12</a> כל מבצריך תאנים עם בכורים אם ינועו ונפלו על פי אוכל׃</p> 
 <p><a name="an_3:13">3:13</a> הנה עמך נשים בקרבך לאיביך פתוח נפתחו שערי ארצך אכלה אש בריחיך׃</p> 
 <p><a name="an_3:14">3:14</a> מי מצור שאבי לך חזקי מבצריך באי בטיט ורמסי בחמר החזיקי מלבן׃</p> 
 <p><a name="an_3:15">3:15</a> שם תאכלך אש תכריתך חרב תאכלך כילק התכבד כילק התכבדי כארבה׃</p> 
 <p><a name="an_3:16">3:16</a> הרבית רכליך מכוכבי השמים ילק פשט ויעף׃</p> 
 <p><a name="an_3:17">3:17</a> מנזריך כארבה וטפסריך כגוב גבי החונים בגדרות ביום קרה שמש זרחה ונודד ולא נודע מקומו אים׃</p> 
 <p><a name="an_3:18">3:18</a> נמו רעיך מלך אשור ישכנו אדיריך נפשו עמך על ההרים ואין מקבץ׃</p> 
 <p><a name="an_3:19">3:19</a> אין כהה לשברך נחלה מכתך כל שמעי שמעך תקעו כף עליך כי על מי לא עברה רעתך תמיד׃</p> 
 <p></p><hr>
 <center>
 <a href="hab.htm">Next: Habakkuk</a></center>
 </body>