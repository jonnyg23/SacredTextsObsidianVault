<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="hos.htm">Previous</a> 
 <a href="amo.htm">Next</a> 
 </center>
 <hr>
  <h3 align="center">Modern Hebrew Bible: Joel</h3> 
 <p><a name="an_1:1">1:1</a> דבר יהוה אשר היה אל יואל בן פתואל׃</p> 
 <p><a name="an_1:2">1:2</a> שמעו זאת הזקנים והאזינו כל יושבי הארץ ההיתה זאת בימיכם ואם בימי אבתיכם׃</p> 
 <p><a name="an_1:3">1:3</a> עליה לבניכם ספרו ובניכם לבניהם ובניהם לדור אחר׃</p> 
 <p><a name="an_1:4">1:4</a> יתר הגזם אכל הארבה ויתר הארבה אכל הילק ויתר הילק אכל החסיל׃</p> 
 <p><a name="an_1:5">1:5</a> הקיצו שכורים ובכו והיללו כל שתי יין על עסיס כי נכרת מפיכם׃</p> 
 <p><a name="an_1:6">1:6</a> כי גוי עלה על ארצי עצום ואין מספר שניו שני אריה ומתלעות לביא לו׃</p> 
 <p><a name="an_1:7">1:7</a> שם גפני לשמה ותאנתי לקצפה חשף חשפה והשליך הלבינו שריגיה׃</p> 
 <p><a name="an_1:8">1:8</a> אלי כבתולה חגרת שק על בעל נעוריה׃</p> 
 <p><a name="an_1:9">1:9</a> הכרת מנחה ונסך מבית יהוה אבלו הכהנים משרתי יהוה׃</p> 
 <p><a name="an_1:10">1:10</a> שדד שדה אבלה אדמה כי שדד דגן הוביש תירוש אמלל יצהר׃</p> 
 <p><a name="an_1:11">1:11</a> הבישו אכרים הילילו כרמים על חטה ועל שערה כי אבד קציר שדה׃</p> 
 <p><a name="an_1:12">1:12</a> הגפן הובישה והתאנה אמללה רמון גם תמר ותפוח כל עצי השדה יבשו כי הביש ששון מן בני אדם׃</p> 
 <p><a name="an_1:13">1:13</a> חגרו וספדו הכהנים הילילו משרתי מזבח באו לינו בשקים משרתי אלהי כי נמנע מבית אלהיכם מנחה ונסך׃</p> 
 <p><a name="an_1:14">1:14</a> קדשו צום קראו עצרה אספו זקנים כל ישבי הארץ בית יהוה אלהיכם וזעקו אל יהוה׃</p> 
 <p><a name="an_1:15">1:15</a> אהה ליום כי קרוב יום יהוה וכשד משדי יבוא׃</p> 
 <p><a name="an_1:16">1:16</a> הלוא נגד עינינו אכל נכרת מבית אלהינו שמחה וגיל׃</p> 
 <p><a name="an_1:17">1:17</a> עבשו פרדות תחת מגרפתיהם נשמו אצרות נהרסו ממגרות כי הביש דגן׃</p> 
 <p><a name="an_1:18">1:18</a> מה נאנחה בהמה נבכו עדרי בקר כי אין מרעה להם גם עדרי הצאן נאשמו׃</p> 
 <p><a name="an_1:19">1:19</a> אליך יהוה אקרא כי אש אכלה נאות מדבר ולהבה להטה כל עצי השדה׃</p> 
 <p><a name="an_1:20">1:20</a> גם בהמות שדה תערוג אליך כי יבשו אפיקי מים ואש אכלה נאות המדבר׃</p> 
 <p><a name="an_2:1">2:1</a> תקעו שופר בציון והריעו בהר קדשי ירגזו כל ישבי הארץ כי בא יום יהוה כי קרוב׃</p> 
 <p><a name="an_2:2">2:2</a> יום חשך ואפלה יום ענן וערפל כשחר פרש על ההרים עם רב ועצום כמהו לא נהיה מן העולם ואחריו לא יוסף עד שני דור ודור׃</p> 
 <p><a name="an_2:3">2:3</a> לפניו אכלה אש ואחריו תלהט להבה כגן עדן הארץ לפניו ואחריו מדבר שממה וגם פליטה לא היתה לו׃</p> 
 <p><a name="an_2:4">2:4</a> כמראה סוסים מראהו וכפרשים כן ירוצון׃</p> 
 <p><a name="an_2:5">2:5</a> כקול מרכבות על ראשי ההרים ירקדון כקול להב אש אכלה קש כעם עצום ערוך מלחמה׃</p> 
 <p><a name="an_2:6">2:6</a> מפניו יחילו עמים כל פנים קבצו פארור׃</p> 
 <p><a name="an_2:7">2:7</a> כגבורים ירצון כאנשי מלחמה יעלו חומה ואיש בדרכיו ילכון ולא יעבטון ארחותם׃</p> 
 <p><a name="an_2:8">2:8</a> ואיש אחיו לא ידחקון גבר במסלתו ילכון ובעד השלח יפלו לא יבצעו׃</p> 
 <p><a name="an_2:9">2:9</a> בעיר ישקו בחומה ירצון בבתים יעלו בעד החלונים יבאו כגנב׃</p> 
 <p><a name="an_2:10">2:10</a> לפניו רגזה ארץ רעשו שמים שמש וירח קדרו וכוכבים אספו נגהם׃</p> 
 <p><a name="an_2:11">2:11</a> ויהוה נתן קולו לפני חילו כי רב מאד מחנהו כי עצום עשה דברו כי גדול יום יהוה ונורא מאד ומי יכילנו׃</p> 
 <p><a name="an_2:12">2:12</a> וגם עתה נאם יהוה שבו עדי בכל לבבכם ובצום ובבכי ובמספד׃</p> 
 <p><a name="an_2:13">2:13</a> וקרעו לבבכם ואל בגדיכם ושובו אל יהוה אלהיכם כי חנון ורחום הוא ארך אפים ורב חסד ונחם על הרעה׃</p> 
 <p><a name="an_2:14">2:14</a> מי יודע ישוב ונחם והשאיר אחריו ברכה מנחה ונסך ליהוה אלהיכם׃</p> 
 <p><a name="an_2:15">2:15</a> תקעו שופר בציון קדשו צום קראו עצרה׃</p> 
 <p><a name="an_2:16">2:16</a> אספו עם קדשו קהל קבצו זקנים אספו עוללים וינקי שדים יצא חתן מחדרו וכלה מחפתה׃</p> 
 <p><a name="an_2:17">2:17</a> בין האולם ולמזבח יבכו הכהנים משרתי יהוה ויאמרו חוסה יהוה על עמך ואל תתן נחלתך לחרפה למשל בם גוים למה יאמרו בעמים איה אלהיהם׃</p> 
 <p><a name="an_2:18">2:18</a> ויקנא יהוה לארצו ויחמל על עמו׃</p> 
 <p><a name="an_2:19">2:19</a> ויען יהוה ויאמר לעמו הנני שלח לכם את הדגן והתירוש והיצהר ושבעתם אתו ולא אתן אתכם עוד חרפה בגוים׃</p> 
 <p><a name="an_2:20">2:20</a> ואת הצפוני ארחיק מעליכם והדחתיו אל ארץ ציה ושממה את פניו אל הים הקדמני וספו אל הים האחרון ועלה באשו ותעל צחנתו כי הגדיל לעשות׃</p> 
 <p><a name="an_2:21">2:21</a> אל תיראי אדמה גילי ושמחי כי הגדיל יהוה לעשות׃</p> 
 <p><a name="an_2:22">2:22</a> אל תיראו בהמות שדי כי דשאו נאות מדבר כי עץ נשא פריו תאנה וגפן נתנו חילם׃</p> 
 <p><a name="an_2:23">2:23</a> ובני ציון גילו ושמחו ביהוה אלהיכם כי נתן לכם את המורה לצדקה ויורד לכם גשם מורה ומלקוש בראשון׃</p> 
 <p><a name="an_2:24">2:24</a> ומלאו הגרנות בר והשיקו היקבים תירוש ויצהר׃</p> 
 <p><a name="an_2:25">2:25</a> ושלמתי לכם את השנים אשר אכל הארבה הילק והחסיל והגזם חילי הגדול אשר שלחתי בכם׃</p> 
 <p><a name="an_2:26">2:26</a> ואכלתם אכול ושבוע והללתם את שם יהוה אלהיכם אשר עשה עמכם להפליא ולא יבשו עמי לעולם׃</p> 
 <p><a name="an_2:27">2:27</a> וידעתם כי בקרב ישראל אני ואני יהוה אלהיכם ואין עוד ולא יבשו עמי לעולם׃</p> 
 <p><a name="an_2:28">2:28</a> והיה אחרי כן אשפוך את רוחי על כל בשר ונבאו בניכם ובנותיכם זקניכם חלמות יחלמון בחוריכם חזינות יראו׃</p> 
 <p><a name="an_2:29">2:29</a> וגם על העבדים ועל השפחות בימים ההמה אשפוך את רוחי׃</p> 
 <p><a name="an_2:30">2:30</a> ונתתי מופתים בשמים ובארץ דם ואש ותימרות עשן׃</p> 
 <p><a name="an_2:31">2:31</a> השמש יהפך לחשך והירח לדם לפני בוא יום יהוה הגדול והנורא׃</p> 
 <p><a name="an_2:32">2:32</a> והיה כל אשר יקרא בשם יהוה ימלט כי בהר ציון ובירושלם תהיה פליטה כאשר אמר יהוה ובשרידים אשר יהוה קרא׃</p> 
 <p><a name="an_3:1">3:1</a> כי הנה בימים ההמה ובעת ההיא אשר אשוב את שבות יהודה וירושלם׃</p> 
 <p><a name="an_3:2">3:2</a> וקבצתי את כל הגוים והורדתים אל עמק יהושפט ונשפטתי עמם שם על עמי ונחלתי ישראל אשר פזרו בגוים ואת ארצי חלקו׃</p> 
 <p><a name="an_3:3">3:3</a> ואל עמי ידו גורל ויתנו הילד בזונה והילדה מכרו ביין וישתו׃</p> 
 <p><a name="an_3:4">3:4</a> וגם מה אתם לי צר וצידון וכל גלילות פלשת הגמול אתם משלמים עלי ואם גמלים אתם עלי קל מהרה אשיב גמלכם בראשכם׃</p> 
 <p><a name="an_3:5">3:5</a> אשר כספי וזהבי לקחתם ומחמדי הטבים הבאתם להיכליכם׃</p> 
 <p><a name="an_3:6">3:6</a> ובני יהודה ובני ירושלם מכרתם לבני היונים למען הרחיקם מעל גבולם׃</p> 
 <p><a name="an_3:7">3:7</a> הנני מעירם מן המקום אשר מכרתם אתם שמה והשבתי גמלכם בראשכם׃</p> 
 <p><a name="an_3:8">3:8</a> ומכרתי את בניכם ואת בנותיכם ביד בני יהודה ומכרום לשבאים אל גוי רחוק כי יהוה דבר׃</p> 
 <p><a name="an_3:9">3:9</a> קראו זאת בגוים קדשו מלחמה העירו הגבורים יגשו יעלו כל אנשי המלחמה׃</p> 
 <p><a name="an_3:10">3:10</a> כתו אתיכם לחרבות ומזמרתיכם לרמחים החלש יאמר גבור אני׃</p> 
 <p><a name="an_3:11">3:11</a> עושו ובאו כל הגוים מסביב ונקבצו שמה הנחת יהוה גבוריך׃</p> 
 <p><a name="an_3:12">3:12</a> יעורו ויעלו הגוים אל עמק יהושפט כי שם אשב לשפט את כל הגוים מסביב׃</p> 
 <p><a name="an_3:13">3:13</a> שלחו מגל כי בשל קציר באו רדו כי מלאה גת השיקו היקבים כי רבה רעתם׃</p> 
 <p><a name="an_3:14">3:14</a> המונים המונים בעמק החרוץ כי קרוב יום יהוה בעמק החרוץ׃</p> 
 <p><a name="an_3:15">3:15</a> שמש וירח קדרו וכוכבים אספו נגהם׃</p> 
 <p><a name="an_3:16">3:16</a> ויהוה מציון ישאג ומירושלם יתן קולו ורעשו שמים וארץ ויהוה מחסה לעמו ומעוז לבני ישראל׃</p> 
 <p><a name="an_3:17">3:17</a> וידעתם כי אני יהוה אלהיכם שכן בציון הר קדשי והיתה ירושלם קדש וזרים לא יעברו בה עוד׃</p> 
 <p><a name="an_3:18">3:18</a> והיה ביום ההוא יטפו ההרים עסיס והגבעות תלכנה חלב וכל אפיקי יהודה ילכו מים ומעין מבית יהוה יצא והשקה את נחל השטים׃</p> 
 <p><a name="an_3:19">3:19</a> מצרים לשממה תהיה ואדום למדבר שממה תהיה מחמס בני יהודה אשר שפכו דם נקיא בארצם׃</p> 
 <p><a name="an_3:20">3:20</a> ויהודה לעולם תשב וירושלם לדור ודור׃</p> 
 <p><a name="an_3:21">3:21</a> ונקיתי דמם לא נקיתי ויהוה שכן בציון׃</p> 
 <p></p><hr>
 <center>
 <a href="amo.htm">Next: Amos</a></center>
 </body>