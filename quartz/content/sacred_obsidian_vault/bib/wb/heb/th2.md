<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="th1.htm">Previous</a> 
 <a href="ti1.htm">Next</a> 
 </center>
 <hr>
  <h3 align="center">Modern Hebrew Bible: 2 Thessalonians</h3> 
 <p><a name="an_1:1">1:1</a> פולוס וסלונוס וטימותיוס אל קהלת התסלוניקים באלהים אבינו ובאדנינו ישוע המשיח׃</p> 
 <p><a name="an_1:2">1:2</a> חסד לכם ושלום מאת אלהים אבינו ואדנינו ישוע המשיח׃</p> 
 <p><a name="an_1:3">1:3</a> חיבים אנחנו להודות בכל עת לאלהים עליכם אחי כראוי כי אמונתכם גדלה מאד ורבה אהבת כלכם איש לרעהו׃</p> 
 <p><a name="an_1:4">1:4</a> עד כי נתהלל בכם אף אנחנו בקהלות אלהים על סבלנותכם ועל אמונתכם בכל הרדיפות ובכל הלחץ אשר סבלתם׃</p> 
 <p><a name="an_1:5">1:5</a> לאות צדקת משפט אלהים למען תמצאו ראוים למלכות האלהים אשר בעבורה גם תענו׃</p> 
 <p><a name="an_1:6">1:6</a> באשר צדיק האלהים לגמל לחץ ללחציכם׃</p> 
 <p><a name="an_1:7">1:7</a> ולכם הנלחצים רוחה אתנו יחד בהגלות האדון ישוע מן השמים עם מלאכי עזו׃</p> 
 <p><a name="an_1:8">1:8</a> באש להבה להשיב נקם לאשר לא ידעו את האלהים ולא שמעו לבשורת אדנינו ישוע המשיח׃</p> 
 <p><a name="an_1:9">1:9</a> אשר ישאו משפט אבדן עולם מאת פני האדון ומהדר גאונו׃</p> 
 <p><a name="an_1:10">1:10</a> בבאו ביום ההוא להכבד בקדשיו ולהתפלא בכל המאמינים כי האמנתם לעדותנו אליכם׃</p> 
 <p><a name="an_1:11">1:11</a> לכן גם נתפלל בעדכם בכל עת אשר יתן אתכם אלהינו ראוים אל אשר אתם מקראים וימלא בעז כל חפצכם בטוב וכל מעשה אמונתכם׃</p> 
 <p><a name="an_1:12">1:12</a> למען יכבד בכם שם ישוע אדנינו ואתם תכבדו בו על פי חסד אלהינו ואדנינו ישוע המשיח׃</p> 
 <p><a name="an_2:1">2:1</a> והננו מבקשים מכם אחי על אדות ביאת אדנינו ישוע המשיח ואסיפתנו אליו׃</p> 
 <p><a name="an_2:2">2:2</a> אשר לא תטרף דעתכם פתאם ואשר לא תבהלו לא ברוח ולא בדבור ולא באגרת כמו שלוחה מאתנו כאלו הגיע יום המשיח׃</p> 
 <p><a name="an_2:3">2:3</a> אל יתעה אתכם איש בשום אופן כי לא יבא בטרם יהיה בראשונה המרד ונגלה איש החטאה בן האבדון׃</p> 
 <p><a name="an_2:4">2:4</a> המתקומם והמתרומם על כל הנקרא אל או עבודה עד כי גם ישב בהיכל האלהים כאלהים ומראה את עצמו כי אלהים הוא׃</p> 
 <p><a name="an_2:5">2:5</a> הלא תזכרו כי בעוד היותי אתכם דברתי אלה אליכם׃</p> 
 <p><a name="an_2:6">2:6</a> ועתה ידעתם מה שימנעהו מלהגלות בעתו׃</p> 
 <p><a name="an_2:7">2:7</a> כי סוד הרשע כבר החל לפעל רק שיוסר מתוך המנע עד כה׃</p> 
 <p><a name="an_2:8">2:8</a> ואז יגלה הרשע אשר ימיתנו האדון ברוח שפתיו וישביתנו בהופעת ביאתו׃</p> 
 <p><a name="an_2:9">2:9</a> את אשר יבוא כחזקת השטן ברב כח ובאתות ובמופתי שקר׃</p> 
 <p><a name="an_2:10">2:10</a> ובכל מרמת און באבדים תחת אשר לא קבלו את אהבת האמת להושע׃</p> 
 <p><a name="an_2:11">2:11</a> ובעבור זאת ישלח להם האלהים מדוחי שוא להאמין בשקר׃</p> 
 <p><a name="an_2:12">2:12</a> למען ידונו בל אשר לא האמינו באמת כי אם רצו בעולה׃</p> 
 <p><a name="an_2:13">2:13</a> אבל אנחנו חיבים להודות לאלהים בכל עת בעבורכם אחי חביבי האדון אשר האלהים בחר בכם מראשית לישועה בקדוש הרוח ובאמונת האמת׃</p> 
 <p><a name="an_2:14">2:14</a> לזאת קרא אתכם בבשורתנו לנחלת כבוד אדנינו ישוע המשיח׃</p> 
 <p><a name="an_2:15">2:15</a> לכן אחי עמדו והחזיקו בקבלות אשר למדתם אם בדברנו אם באגרתנו׃</p> 
 <p><a name="an_2:16">2:16</a> והוא אדנינו ישוע המשיח ואלהינו אבינו אשר אהב אתנו ויתן לנו בחסדו נחמת עולם ותקוה טובה׃</p> 
 <p><a name="an_2:17">2:17</a> הוא ינחם את לבבכם ויכונן אתכם בכל דבר ומעשה טוב׃</p> 
 <p><a name="an_3:1">3:1</a> ועוד אחי התפללו בעדנו אשר ירוץ דבר יהוה ויכבד כמו גם בקרבכם׃</p> 
 <p><a name="an_3:2">3:2</a> ואשר ננצל מן האנשים התעים והרעים כי לא לכל אדם האמונה׃</p> 
 <p><a name="an_3:3">3:3</a> אבל נאמן הוא האדון אשר יחזק אתכם וישמרכם מן הרע׃</p> 
 <p><a name="an_3:4">3:4</a> ואנחנו בטוחים עליכם באדנינו כי תעשו וגם תוסיפו לעשות את אשר נצוה׃</p> 
 <p><a name="an_3:5">3:5</a> והאדון הוא יישר את לבבכם לאהבת האלהים ולסבלנות המשיח׃</p> 
 <p><a name="an_3:6">3:6</a> והננו מצוים אתכם אחים בשם אדנינו ישוע המשיח אשר תבדלו מכל אח מעקש דרכיו ואיננו מתהלך על פי הקבלה אשר קבל מאתנו׃</p> 
 <p><a name="an_3:7">3:7</a> הלא ידעתם אף אתם איך עליכם להתהלך כמנו כי לא נהגנו דרך מעות בתוככם׃</p> 
 <p><a name="an_3:8">3:8</a> גם לא אכלנו לחם איש חנם כי ביגיעה ותלאה לילה ויומם היינו עמלים לבלתי היות לאיש מכם למשא׃</p> 
 <p><a name="an_3:9">3:9</a> לא בעבור שאין לנו הרשות לזאת כי אם לתת אתנו לכם למופת ללכת בעקבותינו׃</p> 
 <p><a name="an_3:10">3:10</a> כי גם בהיותנו אצלכם צוינו אתכם לאמר מי שלא ירצה לעבד גם אכול לא יאכל׃</p> 
 <p><a name="an_3:11">3:11</a> כי שמענו שיש בכם אנשים המעקשים את דרכיהם ואינם עבדים מאומה ומבלים ימיהם בהבלים׃</p> 
 <p><a name="an_3:12">3:12</a> ואנשים כאלה נצוה אותם ונבקש מהם באדנינו ישוע המשיח לעבד בנחת למען יאכלו את לחמם׃</p> 
 <p><a name="an_3:13">3:13</a> ואתם אחי אל תלאו בעשות הטוב׃</p> 
 <p><a name="an_3:14">3:14</a> ואם לא ישמע איש אל דברנו באגרת הזאת אתו תרשמו לכם ואל תתערבו עמו למען יבוש׃</p> 
 <p><a name="an_3:15">3:15</a> אך לא כאיב תחשבהו כי אם תוכיחהו כאח׃</p> 
 <p><a name="an_3:16">3:16</a> והוא אדון השלום הוא יתן לכם את השלום תמיד ובכל פנים׃</p> 
 <p><a name="an_3:17">3:17</a> יהי האדון עם כלכם׃</p> 
 <p><a name="an_3:18">3:18</a> שאלת השלום מידי אני פולוס והיא האות בכל האגרות כן אנכי כתב׃ [ (II Thessalonians 3:19) חסד ישוע המשיח אדנינו עם כלכם אמן׃ ]</p> 
 <p></p><hr>
 <center>
 <a href="ti1.htm">Next: 1 Timothy</a></center>
 </body>