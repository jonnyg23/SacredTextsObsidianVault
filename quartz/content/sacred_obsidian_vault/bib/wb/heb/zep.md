<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="hab.htm">Previous</a> 
 <a href="hag.htm">Next</a> 
 </center>
 <hr>
  <h3 align="center">Modern Hebrew Bible: Zephaniah</h3> 
 <p><a name="an_1:1">1:1</a> דבר יהוה אשר היה אל צפניה בן כושי בן גדליה בן אמריה בן חזקיה בימי יאשיהו בן אמון מלך יהודה׃</p> 
 <p><a name="an_1:2">1:2</a> אסף אסף כל מעל פני האדמה נאם יהוה׃</p> 
 <p><a name="an_1:3">1:3</a> אסף אדם ובהמה אסף עוף השמים ודגי הים והמכשלות את הרשעים והכרתי את האדם מעל פני האדמה נאם יהוה׃</p> 
 <p><a name="an_1:4">1:4</a> ונטיתי ידי על יהודה ועל כל יושבי ירושלם והכרתי מן המקום הזה את שאר הבעל את שם הכמרים עם הכהנים׃</p> 
 <p><a name="an_1:5">1:5</a> ואת המשתחוים על הגגות לצבא השמים ואת המשתחוים הנשבעים ליהוה והנשבעים במלכם׃</p> 
 <p><a name="an_1:6">1:6</a> ואת הנסוגים מאחרי יהוה ואשר לא בקשו את יהוה ולא דרשהו׃</p> 
 <p><a name="an_1:7">1:7</a> הס מפני אדני יהוה כי קרוב יום יהוה כי הכין יהוה זבח הקדיש קראיו׃</p> 
 <p><a name="an_1:8">1:8</a> והיה ביום זבח יהוה ופקדתי על השרים ועל בני המלך ועל כל הלבשים מלבוש נכרי׃</p> 
 <p><a name="an_1:9">1:9</a> ופקדתי על כל הדולג על המפתן ביום ההוא הממלאים בית אדניהם חמס ומרמה׃</p> 
 <p><a name="an_1:10">1:10</a> והיה ביום ההוא נאם יהוה קול צעקה משער הדגים ויללה מן המשנה ושבר גדול מהגבעות׃</p> 
 <p><a name="an_1:11">1:11</a> הילילו ישבי המכתש כי נדמה כל עם כנען נכרתו כל נטילי כסף׃</p> 
 <p><a name="an_1:12">1:12</a> והיה בעת ההיא אחפש את ירושלם בנרות ופקדתי על האנשים הקפאים על שמריהם האמרים בלבבם לא ייטיב יהוה ולא ירע׃</p> 
 <p><a name="an_1:13">1:13</a> והיה חילם למשסה ובתיהם לשממה ובנו בתים ולא ישבו ונטעו כרמים ולא ישתו את יינם׃</p> 
 <p><a name="an_1:14">1:14</a> קרוב יום יהוה הגדול קרוב ומהר מאד קול יום יהוה מר צרח שם גבור׃</p> 
 <p><a name="an_1:15">1:15</a> יום עברה היום ההוא יום צרה ומצוקה יום שאה ומשואה יום חשך ואפלה יום ענן וערפל׃</p> 
 <p><a name="an_1:16">1:16</a> יום שופר ותרועה על הערים הבצרות ועל הפנות הגבהות׃</p> 
 <p><a name="an_1:17">1:17</a> והצרתי לאדם והלכו כעורים כי ליהוה חטאו ושפך דמם כעפר ולחמם כגללים׃</p> 
 <p><a name="an_1:18">1:18</a> גם כספם גם זהבם לא יוכל להצילם ביום עברת יהוה ובאש קנאתו תאכל כל הארץ כי כלה אך נבהלה יעשה את כל ישבי הארץ׃</p> 
 <p><a name="an_2:1">2:1</a> התקוששו וקושו הגוי לא נכסף׃</p> 
 <p><a name="an_2:2">2:2</a> בטרם לדת חק כמץ עבר יום בטרם לא יבוא עליכם חרון אף יהוה בטרם לא יבוא עליכם יום אף יהוה׃</p> 
 <p><a name="an_2:3">2:3</a> בקשו את יהוה כל ענוי הארץ אשר משפטו פעלו בקשו צדק בקשו ענוה אולי תסתרו ביום אף יהוה׃</p> 
 <p><a name="an_2:4">2:4</a> כי עזה עזובה תהיה ואשקלון לשממה אשדוד בצהרים יגרשוה ועקרון תעקר׃</p> 
 <p><a name="an_2:5">2:5</a> הוי ישבי חבל הים גוי כרתים דבר יהוה עליכם כנען ארץ פלשתים והאבדתיך מאין יושב׃</p> 
 <p><a name="an_2:6">2:6</a> והיתה חבל הים נות כרת רעים וגדרות צאן׃</p> 
 <p><a name="an_2:7">2:7</a> והיה חבל לשארית בית יהודה עליהם ירעון בבתי אשקלון בערב ירבצון כי יפקדם יהוה אלהיהם ושב שבותם׃</p> 
 <p><a name="an_2:8">2:8</a> שמעתי חרפת מואב וגדופי בני עמון אשר חרפו את עמי ויגדילו על גבולם׃</p> 
 <p><a name="an_2:9">2:9</a> לכן חי אני נאם יהוה צבאות אלהי ישראל כי מואב כסדם תהיה ובני עמון כעמרה ממשק חרול ומכרה מלח ושממה עד עולם שארית עמי יבזום ויתר גוי ינחלום׃</p> 
 <p><a name="an_2:10">2:10</a> זאת להם תחת גאונם כי חרפו ויגדלו על עם יהוה צבאות׃</p> 
 <p><a name="an_2:11">2:11</a> נורא יהוה עליהם כי רזה את כל אלהי הארץ וישתחוו לו איש ממקומו כל איי הגוים׃</p> 
 <p><a name="an_2:12">2:12</a> גם אתם כושים חללי חרבי המה׃</p> 
 <p><a name="an_2:13">2:13</a> ויט ידו על צפון ויאבד את אשור וישם את נינוה לשממה ציה כמדבר׃</p> 
 <p><a name="an_2:14">2:14</a> ורבצו בתוכה עדרים כל חיתו גוי גם קאת גם קפד בכפתריה ילינו קול ישורר בחלון חרב בסף כי ארזה ערה׃</p> 
 <p><a name="an_2:15">2:15</a> זאת העיר העליזה היושבת לבטח האמרה בלבבה אני ואפסי עוד איך היתה לשמה מרבץ לחיה כל עובר עליה ישרק יניע ידו׃</p> 
 <p><a name="an_3:1">3:1</a> הוי מראה ונגאלה העיר היונה׃</p> 
 <p><a name="an_3:2">3:2</a> לא שמעה בקול לא לקחה מוסר ביהוה לא בטחה אל אלהיה לא קרבה׃</p> 
 <p><a name="an_3:3">3:3</a> שריה בקרבה אריות שאגים שפטיה זאבי ערב לא גרמו לבקר׃</p> 
 <p><a name="an_3:4">3:4</a> נביאיה פחזים אנשי בגדות כהניה חללו קדש חמסו תורה׃</p> 
 <p><a name="an_3:5">3:5</a> יהוה צדיק בקרבה לא יעשה עולה בבקר בבקר משפטו יתן לאור לא נעדר ולא יודע עול בשת׃</p> 
 <p><a name="an_3:6">3:6</a> הכרתי גוים נשמו פנותם החרבתי חוצותם מבלי עובר נצדו עריהם מבלי איש מאין יושב׃</p> 
 <p><a name="an_3:7">3:7</a> אמרתי אך תיראי אותי תקחי מוסר ולא יכרת מעונה כל אשר פקדתי עליה אכן השכימו השחיתו כל עלילותם׃</p> 
 <p><a name="an_3:8">3:8</a> לכן חכו לי נאם יהוה ליום קומי לעד כי משפטי לאסף גוים לקבצי ממלכות לשפך עליהם זעמי כל חרון אפי כי באש קנאתי תאכל כל הארץ׃</p> 
 <p><a name="an_3:9">3:9</a> כי אז אהפך אל עמים שפה ברורה לקרא כלם בשם יהוה לעבדו שכם אחד׃</p> 
 <p><a name="an_3:10">3:10</a> מעבר לנהרי כוש עתרי בת פוצי יובלון מנחתי׃</p> 
 <p><a name="an_3:11">3:11</a> ביום ההוא לא תבושי מכל עלילתיך אשר פשעת בי כי אז אסיר מקרבך עליזי גאותך ולא תוספי לגבהה עוד בהר קדשי׃</p> 
 <p><a name="an_3:12">3:12</a> והשארתי בקרבך עם עני ודל וחסו בשם יהוה׃</p> 
 <p><a name="an_3:13">3:13</a> שארית ישראל לא יעשו עולה ולא ידברו כזב ולא ימצא בפיהם לשון תרמית כי המה ירעו ורבצו ואין מחריד׃</p> 
 <p><a name="an_3:14">3:14</a> רני בת ציון הריעו ישראל שמחי ועלזי בכל לב בת ירושלם׃</p> 
 <p><a name="an_3:15">3:15</a> הסיר יהוה משפטיך פנה איבך מלך ישראל יהוה בקרבך לא תיראי רע עוד׃</p> 
 <p><a name="an_3:16">3:16</a> ביום ההוא יאמר לירושלם אל תיראי ציון אל ירפו ידיך׃</p> 
 <p><a name="an_3:17">3:17</a> יהוה אלהיך בקרבך גבור יושיע ישיש עליך בשמחה יחריש באהבתו יגיל עליך ברנה׃</p> 
 <p><a name="an_3:18">3:18</a> נוגי ממועד אספתי ממך היו משאת עליה חרפה׃</p> 
 <p><a name="an_3:19">3:19</a> הנני עשה את כל מעניך בעת ההיא והושעתי את הצלעה והנדחה אקבץ ושמתים לתהלה ולשם בכל הארץ בשתם׃</p> 
 <p><a name="an_3:20">3:20</a> בעת ההיא אביא אתכם ובעת קבצי אתכם כי אתן אתכם לשם ולתהלה בכל עמי הארץ בשובי את שבותיכם לעיניכם אמר יהוה׃</p> 
 <p></p><hr>
 <center>
 <a href="hag.htm">Next: Haggai</a></center>
 </body>