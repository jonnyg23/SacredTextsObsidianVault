<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="job.htm">Previous</a> 
 <a href="pro.htm">Next</a> 
 </center>
 <hr>
  <h3 align="center">Modern Hebrew Bible: Psalms</h3> 
 <p><a name="an_1:1">1:1</a> אשרי האיש אשר לא הלך בעצת רשעים ובדרך חטאים לא עמד ובמושב לצים לא ישב׃</p> 
 <p><a name="an_1:2">1:2</a> כי אם בתורת יהוה חפצו ובתורתו יהגה יומם ולילה׃</p> 
 <p><a name="an_1:3">1:3</a> והיה כעץ שתול על פלגי מים אשר פריו יתן בעתו ועלהו לא יבול וכל אשר יעשה יצליח׃</p> 
 <p><a name="an_1:4">1:4</a> לא כן הרשעים כי אם כמץ אשר תדפנו רוח׃</p> 
 <p><a name="an_1:5">1:5</a> על כן לא יקמו רשעים במשפט וחטאים בעדת צדיקים׃</p> 
 <p><a name="an_1:6">1:6</a> כי יודע יהוה דרך צדיקים ודרך רשעים תאבד׃</p> 
 <p><a name="an_2:1">2:1</a> למה רגשו גוים ולאמים יהגו ריק׃</p> 
 <p><a name="an_2:2">2:2</a> יתיצבו מלכי ארץ ורוזנים נוסדו יחד על יהוה ועל משיחו׃</p> 
 <p><a name="an_2:3">2:3</a> ננתקה את מוסרותימו ונשליכה ממנו עבתימו׃</p> 
 <p><a name="an_2:4">2:4</a> יושב בשמים ישחק אדני ילעג למו׃</p> 
 <p><a name="an_2:5">2:5</a> אז ידבר אלימו באפו ובחרונו יבהלמו׃</p> 
 <p><a name="an_2:6">2:6</a> ואני נסכתי מלכי על ציון הר קדשי׃</p> 
 <p><a name="an_2:7">2:7</a> אספרה אל חק יהוה אמר אלי בני אתה אני היום ילדתיך׃</p> 
 <p><a name="an_2:8">2:8</a> שאל ממני ואתנה גוים נחלתך ואחזתך אפסי ארץ׃</p> 
 <p><a name="an_2:9">2:9</a> תרעם בשבט ברזל ככלי יוצר תנפצם׃</p> 
 <p><a name="an_2:10">2:10</a> ועתה מלכים השכילו הוסרו שפטי ארץ׃</p> 
 <p><a name="an_2:11">2:11</a> עבדו את יהוה ביראה וגילו ברעדה׃</p> 
 <p><a name="an_2:12">2:12</a> נשקו בר פן יאנף ותאבדו דרך כי יבער כמעט אפו אשרי כל חוסי בו׃</p> 
 <p><a name="an_3:1">3:1</a> מזמור לדוד בברחו מפני אבשלום בנו יהוה מה רבו צרי רבים קמים עלי׃</p> 
 <p><a name="an_3:2">3:2</a> רבים אמרים לנפשי אין ישועתה לו באלהים סלה׃</p> 
 <p><a name="an_3:3">3:3</a> ואתה יהוה מגן בעדי כבודי ומרים ראשי׃</p> 
 <p><a name="an_3:4">3:4</a> קולי אל יהוה אקרא ויענני מהר קדשו סלה׃</p> 
 <p><a name="an_3:5">3:5</a> אני שכבתי ואישנה הקיצותי כי יהוה יסמכני׃</p> 
 <p><a name="an_3:6">3:6</a> לא אירא מרבבות עם אשר סביב שתו עלי׃</p> 
 <p><a name="an_3:7">3:7</a> קומה יהוה הושיעני אלהי כי הכית את כל איבי לחי שני רשעים שברת׃</p> 
 <p><a name="an_3:8">3:8</a> ליהוה הישועה על עמך ברכתך סלה׃</p> 
 <p><a name="an_4:1">4:1</a> למנצח בנגינות מזמור לדוד בקראי ענני אלהי צדקי בצר הרחבת לי חנני ושמע תפלתי׃</p> 
 <p><a name="an_4:2">4:2</a> בני איש עד מה כבודי לכלמה תאהבון ריק תבקשו כזב סלה׃</p> 
 <p><a name="an_4:3">4:3</a> ודעו כי הפלה יהוה חסיד לו יהוה ישמע בקראי אליו׃</p> 
 <p><a name="an_4:4">4:4</a> רגזו ואל תחטאו אמרו בלבבכם על משכבכם ודמו סלה׃</p> 
 <p><a name="an_4:5">4:5</a> זבחו זבחי צדק ובטחו אל יהוה׃</p> 
 <p><a name="an_4:6">4:6</a> רבים אמרים מי יראנו טוב נסה עלינו אור פניך יהוה׃</p> 
 <p><a name="an_4:7">4:7</a> נתתה שמחה בלבי מעת דגנם ותירושם רבו׃</p> 
 <p><a name="an_4:8">4:8</a> בשלום יחדו אשכבה ואישן כי אתה יהוה לבדד לבטח תושיבני׃</p> 
 <p><a name="an_5:1">5:1</a> למנצח אל הנחילות מזמור לדוד אמרי האזינה יהוה בינה הגיגי׃</p> 
 <p><a name="an_5:2">5:2</a> הקשיבה לקול שועי מלכי ואלהי כי אליך אתפלל׃</p> 
 <p><a name="an_5:3">5:3</a> יהוה בקר תשמע קולי בקר אערך לך ואצפה׃</p> 
 <p><a name="an_5:4">5:4</a> כי לא אל חפץ רשע אתה לא יגרך רע׃</p> 
 <p><a name="an_5:5">5:5</a> לא יתיצבו הוללים לנגד עיניך שנאת כל פעלי און׃</p> 
 <p><a name="an_5:6">5:6</a> תאבד דברי כזב איש דמים ומרמה יתעב יהוה׃</p> 
 <p><a name="an_5:7">5:7</a> ואני ברב חסדך אבוא ביתך אשתחוה אל היכל קדשך ביראתך׃</p> 
 <p><a name="an_5:8">5:8</a> יהוה נחני בצדקתך למען שוררי הושר לפני דרכך׃</p> 
 <p><a name="an_5:9">5:9</a> כי אין בפיהו נכונה קרבם הוות קבר פתוח גרונם לשונם יחליקון׃</p> 
 <p><a name="an_5:10">5:10</a> האשימם אלהים יפלו ממעצותיהם ברב פשעיהם הדיחמו כי מרו בך׃</p> 
 <p><a name="an_5:11">5:11</a> וישמחו כל חוסי בך לעולם ירננו ותסך עלימו ויעלצו בך אהבי שמך׃</p> 
 <p><a name="an_5:12">5:12</a> כי אתה תברך צדיק יהוה כצנה רצון תעטרנו׃</p> 
 <p><a name="an_6:1">6:1</a> למנצח בנגינות על השמינית מזמור לדוד יהוה אל באפך תוכיחני ואל בחמתך תיסרני׃</p> 
 <p><a name="an_6:2">6:2</a> חנני יהוה כי אמלל אני רפאני יהוה כי נבהלו עצמי׃</p> 
 <p><a name="an_6:3">6:3</a> ונפשי נבהלה מאד ואת יהוה עד מתי׃</p> 
 <p><a name="an_6:4">6:4</a> שובה יהוה חלצה נפשי הושיעני למען חסדך׃</p> 
 <p><a name="an_6:5">6:5</a> כי אין במות זכרך בשאול מי יודה לך׃</p> 
 <p><a name="an_6:6">6:6</a> יגעתי באנחתי אשחה בכל לילה מטתי בדמעתי ערשי אמסה׃</p> 
 <p><a name="an_6:7">6:7</a> עששה מכעס עיני עתקה בכל צוררי׃</p> 
 <p><a name="an_6:8">6:8</a> סורו ממני כל פעלי און כי שמע יהוה קול בכיי׃</p> 
 <p><a name="an_6:9">6:9</a> שמע יהוה תחנתי יהוה תפלתי יקח׃</p> 
 <p><a name="an_6:10">6:10</a> יבשו ויבהלו מאד כל איבי ישבו יבשו רגע׃</p> 
 <p><a name="an_7:1">7:1</a> שגיון לדוד אשר שר ליהוה על דברי כוש בן ימיני יהוה אלהי בך חסיתי הושיעני מכל רדפי והצילני׃</p> 
 <p><a name="an_7:2">7:2</a> פן יטרף כאריה נפשי פרק ואין מציל׃</p> 
 <p><a name="an_7:3">7:3</a> יהוה אלהי אם עשיתי זאת אם יש עול בכפי׃</p> 
 <p><a name="an_7:4">7:4</a> אם גמלתי שולמי רע ואחלצה צוררי ריקם׃</p> 
 <p><a name="an_7:5">7:5</a> ירדף אויב נפשי וישג וירמס לארץ חיי וכבודי לעפר ישכן סלה׃</p> 
 <p><a name="an_7:6">7:6</a> קומה יהוה באפך הנשא בעברות צוררי ועורה אלי משפט צוית׃</p> 
 <p><a name="an_7:7">7:7</a> ועדת לאמים תסובבך ועליה למרום שובה׃</p> 
 <p><a name="an_7:8">7:8</a> יהוה ידין עמים שפטני יהוה כצדקי וכתמי עלי׃</p> 
 <p><a name="an_7:9">7:9</a> יגמר נא רע רשעים ותכונן צדיק ובחן לבות וכליות אלהים צדיק׃</p> 
 <p><a name="an_7:10">7:10</a> מגני על אלהים מושיע ישרי לב׃</p> 
 <p><a name="an_7:11">7:11</a> אלהים שופט צדיק ואל זעם בכל יום׃</p> 
 <p><a name="an_7:12">7:12</a> אם לא ישוב חרבו ילטוש קשתו דרך ויכוננה׃</p> 
 <p><a name="an_7:13">7:13</a> ולו הכין כלי מות חציו לדלקים יפעל׃</p> 
 <p><a name="an_7:14">7:14</a> הנה יחבל און והרה עמל וילד שקר׃</p> 
 <p><a name="an_7:15">7:15</a> בור כרה ויחפרהו ויפל בשחת יפעל׃</p> 
 <p><a name="an_7:16">7:16</a> ישוב עמלו בראשו ועל קדקדו חמסו ירד׃</p> 
 <p><a name="an_7:17">7:17</a> אודה יהוה כצדקו ואזמרה שם יהוה עליון׃</p> 
 <p><a name="an_8:1">8:1</a> למנצח על הגתית מזמור לדוד יהוה אדנינו מה אדיר שמך בכל הארץ אשר תנה הודך על השמים׃</p> 
 <p><a name="an_8:2">8:2</a> מפי עוללים וינקים יסדת עז למען צורריך להשבית אויב ומתנקם׃</p> 
 <p><a name="an_8:3">8:3</a> כי אראה שמיך מעשי אצבעתיך ירח וכוכבים אשר כוננתה׃</p> 
 <p><a name="an_8:4">8:4</a> מה אנוש כי תזכרנו ובן אדם כי תפקדנו׃</p> 
 <p><a name="an_8:5">8:5</a> ותחסרהו מעט מאלהים וכבוד והדר תעטרהו׃</p> 
 <p><a name="an_8:6">8:6</a> תמשילהו במעשי ידיך כל שתה תחת רגליו׃</p> 
 <p><a name="an_8:7">8:7</a> צנה ואלפים כלם וגם בהמות שדי׃</p> 
 <p><a name="an_8:8">8:8</a> צפור שמים ודגי הים עבר ארחות ימים׃</p> 
 <p><a name="an_8:9">8:9</a> יהוה אדנינו מה אדיר שמך בכל הארץ׃</p> 
 <p><a name="an_9:1">9:1</a> למנצח עלמות לבן מזמור לדוד אודה יהוה בכל לבי אספרה כל נפלאותיך׃</p> 
 <p><a name="an_9:2">9:2</a> אשמחה ואעלצה בך אזמרה שמך עליון׃</p> 
 <p><a name="an_9:3">9:3</a> בשוב אויבי אחור יכשלו ויאבדו מפניך׃</p> 
 <p><a name="an_9:4">9:4</a> כי עשית משפטי ודיני ישבת לכסא שופט צדק׃</p> 
 <p><a name="an_9:5">9:5</a> גערת גוים אבדת רשע שמם מחית לעולם ועד׃</p> 
 <p><a name="an_9:6">9:6</a> האויב תמו חרבות לנצח וערים נתשת אבד זכרם המה׃</p> 
 <p><a name="an_9:7">9:7</a> ויהוה לעולם ישב כונן למשפט כסאו׃</p> 
 <p><a name="an_9:8">9:8</a> והוא ישפט תבל בצדק ידין לאמים במישרים׃</p> 
 <p><a name="an_9:9">9:9</a> ויהי יהוה משגב לדך משגב לעתות בצרה׃</p> 
 <p><a name="an_9:10">9:10</a> ויבטחו בך יודעי שמך כי לא עזבת דרשיך יהוה׃</p> 
 <p><a name="an_9:11">9:11</a> זמרו ליהוה ישב ציון הגידו בעמים עלילותיו׃</p> 
 <p><a name="an_9:12">9:12</a> כי דרש דמים אותם זכר לא שכח צעקת עניים׃</p> 
 <p><a name="an_9:13">9:13</a> חננני יהוה ראה עניי משנאי מרוממי משערי מות׃</p> 
 <p><a name="an_9:14">9:14</a> למען אספרה כל תהלתיך בשערי בת ציון אגילה בישועתך׃</p> 
 <p><a name="an_9:15">9:15</a> טבעו גוים בשחת עשו ברשת זו טמנו נלכדה רגלם׃</p> 
 <p><a name="an_9:16">9:16</a> נודע יהוה משפט עשה בפעל כפיו נוקש רשע הגיון סלה׃</p> 
 <p><a name="an_9:17">9:17</a> ישובו רשעים לשאולה כל גוים שכחי אלהים׃</p> 
 <p><a name="an_9:18">9:18</a> כי לא לנצח ישכח אביון תקות ענוים תאבד לעד׃</p> 
 <p><a name="an_9:19">9:19</a> קומה יהוה אל יעז אנוש ישפטו גוים על פניך׃</p> 
 <p><a name="an_9:20">9:20</a> שיתה יהוה מורה להם ידעו גוים אנוש המה סלה׃</p> 
 <p><a name="an_10:1">10:1</a> למה יהוה תעמד ברחוק תעלים לעתות בצרה׃</p> 
 <p><a name="an_10:2">10:2</a> בגאות רשע ידלק עני יתפשו במזמות זו חשבו׃</p> 
 <p><a name="an_10:3">10:3</a> כי הלל רשע על תאות נפשו ובצע ברך נאץ יהוה׃</p> 
 <p><a name="an_10:4">10:4</a> רשע כגבה אפו בל ידרש אין אלהים כל מזמותיו׃</p> 
 <p><a name="an_10:5">10:5</a> יחילו דרכו בכל עת מרום משפטיך מנגדו כל צורריו יפיח בהם׃</p> 
 <p><a name="an_10:6">10:6</a> אמר בלבו בל אמוט לדר ודר אשר לא ברע׃</p> 
 <p><a name="an_10:7">10:7</a> אלה פיהו מלא ומרמות ותך תחת לשונו עמל ואון׃</p> 
 <p><a name="an_10:8">10:8</a> ישב במארב חצרים במסתרים יהרג נקי עיניו לחלכה יצפנו׃</p> 
 <p><a name="an_10:9">10:9</a> יארב במסתר כאריה בסכה יארב לחטוף עני יחטף עני במשכו ברשתו׃</p> 
 <p><a name="an_10:10">10:10</a> ודכה ישח ונפל בעצומיו חלכאים׃</p> 
 <p><a name="an_10:11">10:11</a> אמר בלבו שכח אל הסתיר פניו בל ראה לנצח׃</p> 
 <p><a name="an_10:12">10:12</a> קומה יהוה אל נשא ידך אל תשכח עניים׃</p> 
 <p><a name="an_10:13">10:13</a> על מה נאץ רשע אלהים אמר בלבו לא תדרש׃</p> 
 <p><a name="an_10:14">10:14</a> ראתה כי אתה עמל וכעס תביט לתת בידך עליך יעזב חלכה יתום אתה היית עוזר׃</p> 
 <p><a name="an_10:15">10:15</a> שבר זרוע רשע ורע תדרוש רשעו בל תמצא׃</p> 
 <p><a name="an_10:16">10:16</a> יהוה מלך עולם ועד אבדו גוים מארצו׃</p> 
 <p><a name="an_10:17">10:17</a> תאות ענוים שמעת יהוה תכין לבם תקשיב אזנך׃</p> 
 <p><a name="an_10:18">10:18</a> לשפט יתום ודך בל יוסיף עוד לערץ אנוש מן הארץ׃</p> 
 <p><a name="an_11:1">11:1</a> למנצח לדוד ביהוה חסיתי איך תאמרו לנפשי נודו הרכם צפור׃</p> 
 <p><a name="an_11:2">11:2</a> כי הנה הרשעים ידרכון קשת כוננו חצם על יתר לירות במו אפל לישרי לב׃</p> 
 <p><a name="an_11:3">11:3</a> כי השתות יהרסון צדיק מה פעל׃</p> 
 <p><a name="an_11:4">11:4</a> יהוה בהיכל קדשו יהוה בשמים כסאו עיניו יחזו עפעפיו יבחנו בני אדם׃</p> 
 <p><a name="an_11:5">11:5</a> יהוה צדיק יבחן ורשע ואהב חמס שנאה נפשו׃</p> 
 <p><a name="an_11:6">11:6</a> ימטר על רשעים פחים אש וגפרית ורוח זלעפות מנת כוסם׃</p> 
 <p><a name="an_11:7">11:7</a> כי צדיק יהוה צדקות אהב ישר יחזו פנימו׃</p> 
 <p><a name="an_12:1">12:1</a> למנצח על השמינית מזמור לדוד הושיעה יהוה כי גמר חסיד כי פסו אמונים מבני אדם׃</p> 
 <p><a name="an_12:2">12:2</a> שוא ידברו איש את רעהו שפת חלקות בלב ולב ידברו׃</p> 
 <p><a name="an_12:3">12:3</a> יכרת יהוה כל שפתי חלקות לשון מדברת גדלות׃</p> 
 <p><a name="an_12:4">12:4</a> אשר אמרו ללשננו נגביר שפתינו אתנו מי אדון לנו׃</p> 
 <p><a name="an_12:5">12:5</a> משד עניים מאנקת אביונים עתה אקום יאמר יהוה אשית בישע יפיח לו׃</p> 
 <p><a name="an_12:6">12:6</a> אמרות יהוה אמרות טהרות כסף צרוף בעליל לארץ מזקק שבעתים׃</p> 
 <p><a name="an_12:7">12:7</a> אתה יהוה תשמרם תצרנו מן הדור זו לעולם׃</p> 
 <p><a name="an_12:8">12:8</a> סביב רשעים יתהלכון כרם זלות לבני אדם׃</p> 
 <p><a name="an_13:1">13:1</a> למנצח מזמור לדוד עד אנה יהוה תשכחני נצח עד אנה תסתיר את פניך ממני׃</p> 
 <p><a name="an_13:2">13:2</a> עד אנה אשית עצות בנפשי יגון בלבבי יומם עד אנה ירום איבי עלי׃</p> 
 <p><a name="an_13:3">13:3</a> הביטה ענני יהוה אלהי האירה עיני פן אישן המות׃</p> 
 <p><a name="an_13:4">13:4</a> פן יאמר איבי יכלתיו צרי יגילו כי אמוט׃</p> 
 <p><a name="an_13:5">13:5</a> ואני בחסדך בטחתי יגל לבי בישועתך׃</p> 
 <p><a name="an_13:6">13:6</a> אשירה ליהוה כי גמל עלי׃</p> 
 <p><a name="an_14:1">14:1</a> למנצח לדוד אמר נבל בלבו אין אלהים השחיתו התעיבו עלילה אין עשה טוב׃</p> 
 <p><a name="an_14:2">14:2</a> יהוה משמים השקיף על בני אדם לראות היש משכיל דרש את אלהים׃</p> 
 <p><a name="an_14:3">14:3</a> הכל סר יחדו נאלחו אין עשה טוב אין גם אחד׃</p> 
 <p><a name="an_14:4">14:4</a> הלא ידעו כל פעלי און אכלי עמי אכלו לחם יהוה לא קראו׃</p> 
 <p><a name="an_14:5">14:5</a> שם פחדו פחד כי אלהים בדור צדיק׃</p> 
 <p><a name="an_14:6">14:6</a> עצת עני תבישו כי יהוה מחסהו׃</p> 
 <p><a name="an_14:7">14:7</a> מי יתן מציון ישועת ישראל בשוב יהוה שבות עמו יגל יעקב ישמח ישראל׃</p> 
 <p><a name="an_15:1">15:1</a> מזמור לדוד יהוה מי יגור באהלך מי ישכן בהר קדשך׃</p> 
 <p><a name="an_15:2">15:2</a> הולך תמים ופעל צדק ודבר אמת בלבבו׃</p> 
 <p><a name="an_15:3">15:3</a> לא רגל על לשנו לא עשה לרעהו רעה וחרפה לא נשא על קרבו׃</p> 
 <p><a name="an_15:4">15:4</a> נבזה בעיניו נמאס ואת יראי יהוה יכבד נשבע להרע ולא ימר׃</p> 
 <p><a name="an_15:5">15:5</a> כספו לא נתן בנשך ושחד על נקי לא לקח עשה אלה לא ימוט לעולם׃</p> 
 <p><a name="an_16:1">16:1</a> מכתם לדוד שמרני אל כי חסיתי בך׃</p> 
 <p><a name="an_16:2">16:2</a> אמרת ליהוה אדני אתה טובתי בל עליך׃</p> 
 <p><a name="an_16:3">16:3</a> לקדושים אשר בארץ המה ואדירי כל חפצי בם׃</p> 
 <p><a name="an_16:4">16:4</a> ירבו עצבותם אחר מהרו בל אסיך נסכיהם מדם ובל אשא את שמותם על שפתי׃</p> 
 <p><a name="an_16:5">16:5</a> יהוה מנת חלקי וכוסי אתה תומיך גורלי׃</p> 
 <p><a name="an_16:6">16:6</a> חבלים נפלו לי בנעמים אף נחלת שפרה עלי׃</p> 
 <p><a name="an_16:7">16:7</a> אברך את יהוה אשר יעצני אף לילות יסרוני כליותי׃</p> 
 <p><a name="an_16:8">16:8</a> שויתי יהוה לנגדי תמיד כי מימיני בל אמוט׃</p> 
 <p><a name="an_16:9">16:9</a> לכן שמח לבי ויגל כבודי אף בשרי ישכן לבטח׃</p> 
 <p><a name="an_16:10">16:10</a> כי לא תעזב נפשי לשאול לא תתן חסידך לראות שחת׃</p> 
 <p><a name="an_16:11">16:11</a> תודיעני ארח חיים שבע שמחות את פניך נעמות בימינך נצח׃</p> 
 <p><a name="an_17:1">17:1</a> תפלה לדוד שמעה יהוה צדק הקשיבה רנתי האזינה תפלתי בלא שפתי מרמה׃</p> 
 <p><a name="an_17:2">17:2</a> מלפניך משפטי יצא עיניך תחזינה מישרים׃</p> 
 <p><a name="an_17:3">17:3</a> בחנת לבי פקדת לילה צרפתני בל תמצא זמתי בל יעבר פי׃</p> 
 <p><a name="an_17:4">17:4</a> לפעלות אדם בדבר שפתיך אני שמרתי ארחות פריץ׃</p> 
 <p><a name="an_17:5">17:5</a> תמך אשרי במעגלותיך בל נמוטו פעמי׃</p> 
 <p><a name="an_17:6">17:6</a> אני קראתיך כי תענני אל הט אזנך לי שמע אמרתי׃</p> 
 <p><a name="an_17:7">17:7</a> הפלה חסדיך מושיע חוסים ממתקוממים בימינך׃</p> 
 <p><a name="an_17:8">17:8</a> שמרני כאישון בת עין בצל כנפיך תסתירני׃</p> 
 <p><a name="an_17:9">17:9</a> מפני רשעים זו שדוני איבי בנפש יקיפו עלי׃</p> 
 <p><a name="an_17:10">17:10</a> חלבמו סגרו פימו דברו בגאות׃</p> 
 <p><a name="an_17:11">17:11</a> אשרינו עתה סבבוני עיניהם ישיתו לנטות בארץ׃</p> 
 <p><a name="an_17:12">17:12</a> דמינו כאריה יכסוף לטרוף וככפיר ישב במסתרים׃</p> 
 <p><a name="an_17:13">17:13</a> קומה יהוה קדמה פניו הכריעהו פלטה נפשי מרשע חרבך׃</p> 
 <p><a name="an_17:14">17:14</a> ממתים ידך יהוה ממתים מחלד חלקם בחיים וצפינך תמלא בטנם ישבעו בנים והניחו יתרם לעולליהם׃</p> 
 <p><a name="an_17:15">17:15</a> אני בצדק אחזה פניך אשבעה בהקיץ תמונתך׃</p> 
 <p><a name="an_18:1">18:1</a> למנצח לעבד יהוה לדוד אשר דבר ליהוה את דברי השירה הזאת ביום הציל יהוה אותו מכף כל איביו ומיד שאול ויאמר ארחמך יהוה חזקי׃</p> 
 <p><a name="an_18:2">18:2</a> יהוה סלעי ומצודתי ומפלטי אלי צורי אחסה בו מגני וקרן ישעי משגבי׃</p> 
 <p><a name="an_18:3">18:3</a> מהלל אקרא יהוה ומן איבי אושע׃</p> 
 <p><a name="an_18:4">18:4</a> אפפוני חבלי מות ונחלי בליעל יבעתוני׃</p> 
 <p><a name="an_18:5">18:5</a> חבלי שאול סבבוני קדמוני מוקשי מות׃</p> 
 <p><a name="an_18:6">18:6</a> בצר לי אקרא יהוה ואל אלהי אשוע ישמע מהיכלו קולי ושועתי לפניו תבוא באזניו׃</p> 
 <p><a name="an_18:7">18:7</a> ותגעש ותרעש הארץ ומוסדי הרים ירגזו ויתגעשו כי חרה לו׃</p> 
 <p><a name="an_18:8">18:8</a> עלה עשן באפו ואש מפיו תאכל גחלים בערו ממנו׃</p> 
 <p><a name="an_18:9">18:9</a> ויט שמים וירד וערפל תחת רגליו׃</p> 
 <p><a name="an_18:10">18:10</a> וירכב על כרוב ויעף וידא על כנפי רוח׃</p> 
 <p><a name="an_18:11">18:11</a> ישת חשך סתרו סביבותיו סכתו חשכת מים עבי שחקים׃</p> 
 <p><a name="an_18:12">18:12</a> מנגה נגדו עביו עברו ברד וגחלי אש׃</p> 
 <p><a name="an_18:13">18:13</a> וירעם בשמים יהוה ועליון יתן קלו ברד וגחלי אש׃</p> 
 <p><a name="an_18:14">18:14</a> וישלח חציו ויפיצם וברקים רב ויהמם׃</p> 
 <p><a name="an_18:15">18:15</a> ויראו אפיקי מים ויגלו מוסדות תבל מגערתך יהוה מנשמת רוח אפך׃</p> 
 <p><a name="an_18:16">18:16</a> ישלח ממרום יקחני ימשני ממים רבים׃</p> 
 <p><a name="an_18:17">18:17</a> יצילני מאיבי עז ומשנאי כי אמצו ממני׃</p> 
 <p><a name="an_18:18">18:18</a> יקדמוני ביום אידי ויהי יהוה למשען לי׃</p> 
 <p><a name="an_18:19">18:19</a> ויוציאני למרחב יחלצני כי חפץ בי׃</p> 
 <p><a name="an_18:20">18:20</a> יגמלני יהוה כצדקי כבר ידי ישיב לי׃</p> 
 <p><a name="an_18:21">18:21</a> כי שמרתי דרכי יהוה ולא רשעתי מאלהי׃</p> 
 <p><a name="an_18:22">18:22</a> כי כל משפטיו לנגדי וחקתיו לא אסיר מני׃</p> 
 <p><a name="an_18:23">18:23</a> ואהי תמים עמו ואשתמר מעוני׃</p> 
 <p><a name="an_18:24">18:24</a> וישב יהוה לי כצדקי כבר ידי לנגד עיניו׃</p> 
 <p><a name="an_18:25">18:25</a> עם חסיד תתחסד עם גבר תמים תתמם׃</p> 
 <p><a name="an_18:26">18:26</a> עם נבר תתברר ועם עקש תתפתל׃</p> 
 <p><a name="an_18:27">18:27</a> כי אתה עם עני תושיע ועינים רמות תשפיל׃</p> 
 <p><a name="an_18:28">18:28</a> כי אתה תאיר נרי יהוה אלהי יגיה חשכי׃</p> 
 <p><a name="an_18:29">18:29</a> כי בך ארץ גדוד ובאלהי אדלג שור׃</p> 
 <p><a name="an_18:30">18:30</a> האל תמים דרכו אמרת יהוה צרופה מגן הוא לכל החסים בו׃</p> 
 <p><a name="an_18:31">18:31</a> כי מי אלוה מבלעדי יהוה ומי צור זולתי אלהינו׃</p> 
 <p><a name="an_18:32">18:32</a> האל המאזרני חיל ויתן תמים דרכי׃</p> 
 <p><a name="an_18:33">18:33</a> משוה רגלי כאילות ועל במתי יעמידני׃</p> 
 <p><a name="an_18:34">18:34</a> מלמד ידי למלחמה ונחתה קשת נחושה זרועתי׃</p> 
 <p><a name="an_18:35">18:35</a> ותתן לי מגן ישעך וימינך תסעדני וענותך תרבני׃</p> 
 <p><a name="an_18:36">18:36</a> תרחיב צעדי תחתי ולא מעדו קרסלי׃</p> 
 <p><a name="an_18:37">18:37</a> ארדוף אויבי ואשיגם ולא אשוב עד כלותם׃</p> 
 <p><a name="an_18:38">18:38</a> אמחצם ולא יכלו קום יפלו תחת רגלי׃</p> 
 <p><a name="an_18:39">18:39</a> ותאזרני חיל למלחמה תכריע קמי תחתי׃</p> 
 <p><a name="an_18:40">18:40</a> ואיבי נתתה לי ערף ומשנאי אצמיתם׃</p> 
 <p><a name="an_18:41">18:41</a> ישועו ואין מושיע על יהוה ולא ענם׃</p> 
 <p><a name="an_18:42">18:42</a> ואשחקם כעפר על פני רוח כטיט חוצות אריקם׃</p> 
 <p><a name="an_18:43">18:43</a> תפלטני מריבי עם תשימני לראש גוים עם לא ידעתי יעבדוני׃</p> 
 <p><a name="an_18:44">18:44</a> לשמע אזן ישמעו לי בני נכר יכחשו לי׃</p> 
 <p><a name="an_18:45">18:45</a> בני נכר יבלו ויחרגו ממסגרותיהם׃</p> 
 <p><a name="an_18:46">18:46</a> חי יהוה וברוך צורי וירום אלוהי ישעי׃</p> 
 <p><a name="an_18:47">18:47</a> האל הנותן נקמות לי וידבר עמים תחתי׃</p> 
 <p><a name="an_18:48">18:48</a> מפלטי מאיבי אף מן קמי תרוממני מאיש חמס תצילני׃</p> 
 <p><a name="an_18:49">18:49</a> על כן אודך בגוים יהוה ולשמך אזמרה׃</p> 
 <p><a name="an_18:50">18:50</a> מגדל ישועות מלכו ועשה חסד למשיחו לדוד ולזרעו עד עולם׃</p> 
 <p><a name="an_19:1">19:1</a> למנצח מזמור לדוד השמים מספרים כבוד אל ומעשה ידיו מגיד הרקיע׃</p> 
 <p><a name="an_19:2">19:2</a> יום ליום יביע אמר ולילה ללילה יחוה דעת׃</p> 
 <p><a name="an_19:3">19:3</a> אין אמר ואין דברים בלי נשמע קולם׃</p> 
 <p><a name="an_19:4">19:4</a> בכל הארץ יצא קום ובקצה תבל מליהם לשמש שם אהל בהם׃</p> 
 <p><a name="an_19:5">19:5</a> והוא כחתן יצא מחפתו ישיש כגבור לרוץ ארח׃</p> 
 <p><a name="an_19:6">19:6</a> מקצה השמים מוצאו ותקופתו על קצותם ואין נסתר מחמתו׃</p> 
 <p><a name="an_19:7">19:7</a> תורת יהוה תמימה משיבת נפש עדות יהוה נאמנה מחכימת פתי׃</p> 
 <p><a name="an_19:8">19:8</a> פקודי יהוה ישרים משמחי לב מצות יהוה ברה מאירת עינים׃</p> 
 <p><a name="an_19:9">19:9</a> יראת יהוה טהורה עומדת לעד משפטי יהוה אמת צדקו יחדו׃</p> 
 <p><a name="an_19:10">19:10</a> הנחמדים מזהב ומפז רב ומתוקים מדבש ונפת צופים׃</p> 
 <p><a name="an_19:11">19:11</a> גם עבדך נזהר בהם בשמרם עקב רב׃</p> 
 <p><a name="an_19:12">19:12</a> שגיאות מי יבין מנסתרות נקני׃</p> 
 <p><a name="an_19:13">19:13</a> גם מזדים חשך עבדך אל ימשלו בי אז איתם ונקיתי מפשע רב׃</p> 
 <p><a name="an_19:14">19:14</a> יהיו לרצון אמרי פי והגיון לבי לפניך יהוה צורי וגאלי׃</p> 
 <p><a name="an_20:1">20:1</a> למנצח מזמור לדוד יענך יהוה ביום צרה ישגבך שם אלהי יעקב׃</p> 
 <p><a name="an_20:2">20:2</a> ישלח עזרך מקדש ומציון יסעדך׃</p> 
 <p><a name="an_20:3">20:3</a> יזכר כל מנחתך ועולתך ידשנה סלה׃</p> 
 <p><a name="an_20:4">20:4</a> יתן לך כלבבך וכל עצתך ימלא׃</p> 
 <p><a name="an_20:5">20:5</a> נרננה בישועתך ובשם אלהינו נדגל ימלא יהוה כל משאלותיך׃</p> 
 <p><a name="an_20:6">20:6</a> עתה ידעתי כי הושיע יהוה משיחו יענהו משמי קדשו בגברות ישע ימינו׃</p> 
 <p><a name="an_20:7">20:7</a> אלה ברכב ואלה בסוסים ואנחנו בשם יהוה אלהינו נזכיר׃</p> 
 <p><a name="an_20:8">20:8</a> המה כרעו ונפלו ואנחנו קמנו ונתעודד׃</p> 
 <p><a name="an_20:9">20:9</a> יהוה הושיעה המלך יעננו ביום קראנו׃</p> 
 <p><a name="an_21:1">21:1</a> למנצח מזמור לדוד יהוה בעזך ישמח מלך ובישועתך מה יגיל מאד׃</p> 
 <p><a name="an_21:2">21:2</a> תאות לבו נתתה לו וארשת שפתיו בל מנעת סלה׃</p> 
 <p><a name="an_21:3">21:3</a> כי תקדמנו ברכות טוב תשית לראשו עטרת פז׃</p> 
 <p><a name="an_21:4">21:4</a> חיים שאל ממך נתתה לו ארך ימים עולם ועד׃</p> 
 <p><a name="an_21:5">21:5</a> גדול כבודו בישועתך הוד והדר תשוה עליו׃</p> 
 <p><a name="an_21:6">21:6</a> כי תשיתהו ברכות לעד תחדהו בשמחה את פניך׃</p> 
 <p><a name="an_21:7">21:7</a> כי המלך בטח ביהוה ובחסד עליון בל ימוט׃</p> 
 <p><a name="an_21:8">21:8</a> תמצא ידך לכל איביך ימינך תמצא שנאיך׃</p> 
 <p><a name="an_21:9">21:9</a> תשיתמו כתנור אש לעת פניך יהוה באפו יבלעם ותאכלם אש׃</p> 
 <p><a name="an_21:10">21:10</a> פרימו מארץ תאבד וזרעם מבני אדם׃</p> 
 <p><a name="an_21:11">21:11</a> כי נטו עליך רעה חשבו מזמה בל יוכלו׃</p> 
 <p><a name="an_21:12">21:12</a> כי תשיתמו שכם במיתריך תכונן על פניהם׃</p> 
 <p><a name="an_21:13">21:13</a> רומה יהוה בעזך נשירה ונזמרה גבורתך׃</p> 
 <p><a name="an_22:1">22:1</a> למנצח על אילת השחר מזמור לדוד אלי אלי למה עזבתני רחוק מישועתי דברי שאגתי׃</p> 
 <p><a name="an_22:2">22:2</a> אלהי אקרא יומם ולא תענה ולילה ולא דומיה לי׃</p> 
 <p><a name="an_22:3">22:3</a> ואתה קדוש יושב תהלות ישראל׃</p> 
 <p><a name="an_22:4">22:4</a> בך בטחו אבתינו בטחו ותפלטמו׃</p> 
 <p><a name="an_22:5">22:5</a> אליך זעקו ונמלטו בך בטחו ולא בושו׃</p> 
 <p><a name="an_22:6">22:6</a> ואנכי תולעת ולא איש חרפת אדם ובזוי עם׃</p> 
 <p><a name="an_22:7">22:7</a> כל ראי ילעגו לי יפטירו בשפה יניעו ראש׃</p> 
 <p><a name="an_22:8">22:8</a> גל אל יהוה יפלטהו יצילהו כי חפץ בו׃</p> 
 <p><a name="an_22:9">22:9</a> כי אתה גחי מבטן מבטיחי על שדי אמי׃</p> 
 <p><a name="an_22:10">22:10</a> עליך השלכתי מרחם מבטן אמי אלי אתה׃</p> 
 <p><a name="an_22:11">22:11</a> אל תרחק ממני כי צרה קרובה כי אין עוזר׃</p> 
 <p><a name="an_22:12">22:12</a> סבבוני פרים רבים אבירי בשן כתרוני׃</p> 
 <p><a name="an_22:13">22:13</a> פצו עלי פיהם אריה טרף ושאג׃</p> 
 <p><a name="an_22:14">22:14</a> כמים נשפכתי והתפרדו כל עצמותי היה לבי כדונג נמס בתוך מעי׃</p> 
 <p><a name="an_22:15">22:15</a> יבש כחרש כחי ולשוני מדבק מלקוחי ולעפר מות תשפתני׃</p> 
 <p><a name="an_22:16">22:16</a> כי סבבוני כלבים עדת מרעים הקיפוני כארי ידי ורגלי׃</p> 
 <p><a name="an_22:17">22:17</a> אספר כל עצמותי המה יביטו יראו בי׃</p> 
 <p><a name="an_22:18">22:18</a> יחלקו בגדי להם ועל לבושי יפילו גורל׃</p> 
 <p><a name="an_22:19">22:19</a> ואתה יהוה אל תרחק אילותי לעזרתי חושה׃</p> 
 <p><a name="an_22:20">22:20</a> הצילה מחרב נפשי מיד כלב יחידתי׃</p> 
 <p><a name="an_22:21">22:21</a> הושיעני מפי אריה ומקרני רמים עניתני׃</p> 
 <p><a name="an_22:22">22:22</a> אספרה שמך לאחי בתוך קהל אהללך׃</p> 
 <p><a name="an_22:23">22:23</a> יראי יהוה הללוהו כל זרע יעקב כבדוהו וגורו ממנו כל זרע ישראל׃</p> 
 <p><a name="an_22:24">22:24</a> כי לא בזה ולא שקץ ענות עני ולא הסתיר פניו ממנו ובשועו אליו שמע׃</p> 
 <p><a name="an_22:25">22:25</a> מאתך תהלתי בקהל רב נדרי אשלם נגד יראיו׃</p> 
 <p><a name="an_22:26">22:26</a> יאכלו ענוים וישבעו יהללו יהוה דרשיו יחי לבבכם לעד׃</p> 
 <p><a name="an_22:27">22:27</a> יזכרו וישבו אל יהוה כל אפסי ארץ וישתחוו לפניך כל משפחות גוים׃</p> 
 <p><a name="an_22:28">22:28</a> כי ליהוה המלוכה ומשל בגוים׃</p> 
 <p><a name="an_22:29">22:29</a> אכלו וישתחוו כל דשני ארץ לפניו יכרעו כל יורדי עפר ונפשו לא חיה׃</p> 
 <p><a name="an_22:30">22:30</a> זרע יעבדנו יספר לאדני לדור׃</p> 
 <p><a name="an_22:31">22:31</a> יבאו ויגידו צדקתו לעם נולד כי עשה׃</p> 
 <p><a name="an_23:1">23:1</a> מזמור לדוד יהוה רעי לא אחסר׃</p> 
 <p><a name="an_23:2">23:2</a> בנאות דשא ירביצני על מי מנחות ינהלני׃</p> 
 <p><a name="an_23:3">23:3</a> נפשי ישובב ינחני במעגלי צדק למען שמו׃</p> 
 <p><a name="an_23:4">23:4</a> גם כי אלך בגיא צלמות לא אירא רע כי אתה עמדי שבטך ומשענתך המה ינחמני׃</p> 
 <p><a name="an_23:5">23:5</a> תערך לפני שלחן נגד צררי דשנת בשמן ראשי כוסי רויה׃</p> 
 <p><a name="an_23:6">23:6</a> אך טוב וחסד ירדפוני כל ימי חיי ושבתי בבית יהוה לארך ימים׃</p> 
 <p><a name="an_24:1">24:1</a> לדוד מזמור ליהוה הארץ ומלואה תבל וישבי בה׃</p> 
 <p><a name="an_24:2">24:2</a> כי הוא על ימים יסדה ועל נהרות יכוננה׃</p> 
 <p><a name="an_24:3">24:3</a> מי יעלה בהר יהוה ומי יקום במקום קדשו׃</p> 
 <p><a name="an_24:4">24:4</a> נקי כפים ובר לבב אשר לא נשא לשוא נפשי ולא נשבע למרמה׃</p> 
 <p><a name="an_24:5">24:5</a> ישא ברכה מאת יהוה וצדקה מאלהי ישעו׃</p> 
 <p><a name="an_24:6">24:6</a> זה דור דרשו מבקשי פניך יעקב סלה׃</p> 
 <p><a name="an_24:7">24:7</a> שאו שערים ראשיכם והנשאו פתחי עולם ויבוא מלך הכבוד׃</p> 
 <p><a name="an_24:8">24:8</a> מי זה מלך הכבוד יהוה עזוז וגבור יהוה גבור מלחמה׃</p> 
 <p><a name="an_24:9">24:9</a> שאו שערים ראשיכם ושאו פתחי עולם ויבא מלך הכבוד׃</p> 
 <p><a name="an_24:10">24:10</a> מי הוא זה מלך הכבוד יהוה צבאות הוא מלך הכבוד סלה׃</p> 
 <p><a name="an_25:1">25:1</a> לדוד אליך יהוה נפשי אשא׃</p> 
 <p><a name="an_25:2">25:2</a> אלהי בך בטחתי אל אבושה אל יעלצו איבי לי׃</p> 
 <p><a name="an_25:3">25:3</a> גם כל קויך לא יבשו יבשו הבוגדים ריקם׃</p> 
 <p><a name="an_25:4">25:4</a> דרכיך יהוה הודיעני ארחותיך למדני׃</p> 
 <p><a name="an_25:5">25:5</a> הדריכני באמתך ולמדני כי אתה אלהי ישעי אותך קויתי כל היום׃</p> 
 <p><a name="an_25:6">25:6</a> זכר רחמיך יהוה וחסדיך כי מעולם המה׃</p> 
 <p><a name="an_25:7">25:7</a> חטאות נעורי ופשעי אל תזכר כחסדך זכר לי אתה למען טובך יהוה׃</p> 
 <p><a name="an_25:8">25:8</a> טוב וישר יהוה על כן יורה חטאים בדרך׃</p> 
 <p><a name="an_25:9">25:9</a> ידרך ענוים במשפט וילמד ענוים דרכו׃</p> 
 <p><a name="an_25:10">25:10</a> כל ארחות יהוה חסד ואמת לנצרי בריתו ועדתיו׃</p> 
 <p><a name="an_25:11">25:11</a> למען שמך יהוה וסלחת לעוני כי רב הוא׃</p> 
 <p><a name="an_25:12">25:12</a> מי זה האיש ירא יהוה יורנו בדרך יבחר׃</p> 
 <p><a name="an_25:13">25:13</a> נפשו בטוב תלין וזרעו יירש ארץ׃</p> 
 <p><a name="an_25:14">25:14</a> סוד יהוה ליראיו ובריתו להודיעם׃</p> 
 <p><a name="an_25:15">25:15</a> עיני תמיד אל יהוה כי הוא יוציא מרשת רגלי׃</p> 
 <p><a name="an_25:16">25:16</a> פנה אלי וחנני כי יחיד ועני אני׃</p> 
 <p><a name="an_25:17">25:17</a> צרות לבבי הרחיבו ממצוקותי הוציאני׃</p> 
 <p><a name="an_25:18">25:18</a> ראה עניי ועמלי ושא לכל חטאותי׃</p> 
 <p><a name="an_25:19">25:19</a> ראה אויבי כי רבו ושנאת חמס שנאוני׃</p> 
 <p><a name="an_25:20">25:20</a> שמרה נפשי והצילני אל אבוש כי חסיתי בך׃</p> 
 <p><a name="an_25:21">25:21</a> תם וישר יצרוני כי קויתיך׃</p> 
 <p><a name="an_25:22">25:22</a> פדה אלהים את ישראל מכל צרותיו׃</p> 
 <p><a name="an_26:1">26:1</a> לדוד שפטני יהוה כי אני בתמי הלכתי וביהוה בטחתי לא אמעד׃</p> 
 <p><a name="an_26:2">26:2</a> בחנני יהוה ונסני צרופה כליותי ולבי׃</p> 
 <p><a name="an_26:3">26:3</a> כי חסדך לנגד עיני והתהלכתי באמתך׃</p> 
 <p><a name="an_26:4">26:4</a> לא ישבתי עם מתי שוא ועם נעלמים לא אבוא׃</p> 
 <p><a name="an_26:5">26:5</a> שנאתי קהל מרעים ועם רשעים לא אשב׃</p> 
 <p><a name="an_26:6">26:6</a> ארחץ בנקיון כפי ואסבבה את מזבחך יהוה׃</p> 
 <p><a name="an_26:7">26:7</a> לשמע בקול תודה ולספר כל נפלאותיך׃</p> 
 <p><a name="an_26:8">26:8</a> יהוה אהבתי מעון ביתך ומקום משכן כבודך׃</p> 
 <p><a name="an_26:9">26:9</a> אל תאסף עם חטאים נפשי ועם אנשי דמים חיי׃</p> 
 <p><a name="an_26:10">26:10</a> אשר בידיהם זמה וימינם מלאה שחד׃</p> 
 <p><a name="an_26:11">26:11</a> ואני בתמי אלך פדני וחנני׃</p> 
 <p><a name="an_26:12">26:12</a> רגלי עמדה במישור במקהלים אברך יהוה׃</p> 
 <p><a name="an_27:1">27:1</a> לדוד יהוה אורי וישעי ממי אירא יהוה מעוז חיי ממי אפחד׃</p> 
 <p><a name="an_27:2">27:2</a> בקרב עלי מרעים לאכל את בשרי צרי ואיבי לי המה כשלו ונפלו׃</p> 
 <p><a name="an_27:3">27:3</a> אם תחנה עלי מחנה לא יירא לבי אם תקום עלי מלחמה בזאת אני בוטח׃</p> 
 <p><a name="an_27:4">27:4</a> אחת שאלתי מאת יהוה אותה אבקש שבתי בבית יהוה כל ימי חיי לחזות בנעם יהוה ולבקר בהיכלו׃</p> 
 <p><a name="an_27:5">27:5</a> כי יצפנני בסכה ביום רעה יסתרני בסתר אהלו בצור ירוממני׃</p> 
 <p><a name="an_27:6">27:6</a> ועתה ירום ראשי על איבי סביבותי ואזבחה באהלו זבחי תרועה אשירה ואזמרה ליהוה׃</p> 
 <p><a name="an_27:7">27:7</a> שמע יהוה קולי אקרא וחנני וענני׃</p> 
 <p><a name="an_27:8">27:8</a> לך אמר לבי בקשו פני את פניך יהוה אבקש׃</p> 
 <p><a name="an_27:9">27:9</a> אל תסתר פניך ממני אל תט באף עבדך עזרתי היית אל תטשני ואל תעזבני אלהי ישעי׃</p> 
 <p><a name="an_27:10">27:10</a> כי אבי ואמי עזבוני ויהוה יאספני׃</p> 
 <p><a name="an_27:11">27:11</a> הורני יהוה דרכך ונחני בארח מישור למען שוררי׃</p> 
 <p><a name="an_27:12">27:12</a> אל תתנני בנפש צרי כי קמו בי עדי שקר ויפח חמס׃</p> 
 <p><a name="an_27:13">27:13</a> לולא האמנתי לראות בטוב יהוה בארץ חיים׃</p> 
 <p><a name="an_27:14">27:14</a> קוה אל יהוה חזק ויאמץ לבך וקוה אל יהוה׃</p> 
 <p><a name="an_28:1">28:1</a> לדוד אליך יהוה אקרא צורי אל תחרש ממני פן תחשה ממני ונמשלתי עם יורדי בור׃</p> 
 <p><a name="an_28:2">28:2</a> שמע קול תחנוני בשועי אליך בנשאי ידי אל דביר קדשך׃</p> 
 <p><a name="an_28:3">28:3</a> אל תמשכני עם רשעים ועם פעלי און דברי שלום עם רעיהם ורעה בלבבם׃</p> 
 <p><a name="an_28:4">28:4</a> תן להם כפעלם וכרע מעלליהם כמעשה ידיהם תן להם השב גמולם להם׃</p> 
 <p><a name="an_28:5">28:5</a> כי לא יבינו אל פעלת יהוה ואל מעשה ידיו יהרסם ולא יבנם׃</p> 
 <p><a name="an_28:6">28:6</a> ברוך יהוה כי שמע קול תחנוני׃</p> 
 <p><a name="an_28:7">28:7</a> יהוה עזי ומגני בו בטח לבי ונעזרתי ויעלז לבי ומשירי אהודנו׃</p> 
 <p><a name="an_28:8">28:8</a> יהוה עז למו ומעוז ישועות משיחו הוא׃</p> 
 <p><a name="an_28:9">28:9</a> הושיעה את עמך וברך את נחלתך ורעם ונשאם עד העולם׃</p> 
 <p><a name="an_29:1">29:1</a> מזמור לדוד הבו ליהוה בני אלים הבו ליהוה כבוד ועז׃</p> 
 <p><a name="an_29:2">29:2</a> הבו ליהוה כבוד שמו השתחוו ליהוה בהדרת קדש׃</p> 
 <p><a name="an_29:3">29:3</a> קול יהוה על המים אל הכבוד הרעים יהוה על מים רבים׃</p> 
 <p><a name="an_29:4">29:4</a> קול יהוה בכח קול יהוה בהדר׃</p> 
 <p><a name="an_29:5">29:5</a> קול יהוה שבר ארזים וישבר יהוה את ארזי הלבנון׃</p> 
 <p><a name="an_29:6">29:6</a> וירקידם כמו עגל לבנון ושרין כמו בן ראמים׃</p> 
 <p><a name="an_29:7">29:7</a> קול יהוה חצב להבות אש׃</p> 
 <p><a name="an_29:8">29:8</a> קול יהוה יחיל מדבר יחיל יהוה מדבר קדש׃</p> 
 <p><a name="an_29:9">29:9</a> קול יהוה יחולל אילות ויחשף יערות ובהיכלו כלו אמר כבוד׃</p> 
 <p><a name="an_29:10">29:10</a> יהוה למבול ישב וישב יהוה מלך לעולם׃</p> 
 <p><a name="an_29:11">29:11</a> יהוה עז לעמו יתן יהוה יברך את עמו בשלום׃</p> 
 <p><a name="an_30:1">30:1</a> מזמור שיר חנכת הבית לדוד ארוממך יהוה כי דליתני ולא שמחת איבי לי׃</p> 
 <p><a name="an_30:2">30:2</a> יהוה אלהי שועתי אליך ותרפאני׃</p> 
 <p><a name="an_30:3">30:3</a> יהוה העלית מן שאול נפשי חייתני מיורדי בור׃</p> 
 <p><a name="an_30:4">30:4</a> זמרו ליהוה חסידיו והודו לזכר קדשו׃</p> 
 <p><a name="an_30:5">30:5</a> כי רגע באפו חיים ברצונו בערב ילין בכי ולבקר רנה׃</p> 
 <p><a name="an_30:6">30:6</a> ואני אמרתי בשלוי בל אמוט לעולם׃</p> 
 <p><a name="an_30:7">30:7</a> יהוה ברצונך העמדתה להררי עז הסתרת פניך הייתי נבהל׃</p> 
 <p><a name="an_30:8">30:8</a> אליך יהוה אקרא ואל אדני אתחנן׃</p> 
 <p><a name="an_30:9">30:9</a> מה בצע בדמי ברדתי אל שחת היודך עפר היגיד אמתך׃</p> 
 <p><a name="an_30:10">30:10</a> שמע יהוה וחנני יהוה היה עזר לי׃</p> 
 <p><a name="an_30:11">30:11</a> הפכת מספדי למחול לי פתחת שקי ותאזרני שמחה׃</p> 
 <p><a name="an_30:12">30:12</a> למען יזמרך כבוד ולא ידם יהוה אלהי לעולם אודך׃</p> 
 <p><a name="an_31:1">31:1</a> למנצח מזמור לדוד בך יהוה חסיתי אל אבושה לעולם בצדקתך פלטני׃</p> 
 <p><a name="an_31:2">31:2</a> הטה אלי אזנך מהרה הצילני היה לי לצור מעוז לבית מצודות להושיעני׃</p> 
 <p><a name="an_31:3">31:3</a> כי סלעי ומצודתי אתה ולמען שמך תנחני ותנהלני׃</p> 
 <p><a name="an_31:4">31:4</a> תוציאני מרשת זו טמנו לי כי אתה מעוזי׃</p> 
 <p><a name="an_31:5">31:5</a> בידך אפקיד רוחי פדיתה אותי יהוה אל אמת׃</p> 
 <p><a name="an_31:6">31:6</a> שנאתי השמרים הבלי שוא ואני אל יהוה בטחתי׃</p> 
 <p><a name="an_31:7">31:7</a> אגילה ואשמחה בחסדך אשר ראית את עניי ידעת בצרות נפשי׃</p> 
 <p><a name="an_31:8">31:8</a> ולא הסגרתני ביד אויב העמדת במרחב רגלי׃</p> 
 <p><a name="an_31:9">31:9</a> חנני יהוה כי צר לי עששה בכעס עיני נפשי ובטני׃</p> 
 <p><a name="an_31:10">31:10</a> כי כלו ביגון חיי ושנותי באנחה כשל בעוני כחי ועצמי עששו׃</p> 
 <p><a name="an_31:11">31:11</a> מכל צררי הייתי חרפה ולשכני מאד ופחד למידעי ראי בחוץ נדדו ממני׃</p> 
 <p><a name="an_31:12">31:12</a> נשכחתי כמת מלב הייתי ככלי אבד׃</p> 
 <p><a name="an_31:13">31:13</a> כי שמעתי דבת רבים מגור מסביב בהוסדם יחד עלי לקחת נפשי זממו׃</p> 
 <p><a name="an_31:14">31:14</a> ואני עליך בטחתי יהוה אמרתי אלהי אתה׃</p> 
 <p><a name="an_31:15">31:15</a> בידך עתתי הצילני מיד אויבי ומרדפי׃</p> 
 <p><a name="an_31:16">31:16</a> האירה פניך על עבדך הושיעני בחסדך׃</p> 
 <p><a name="an_31:17">31:17</a> יהוה אל אבושה כי קראתיך יבשו רשעים ידמו לשאול׃</p> 
 <p><a name="an_31:18">31:18</a> תאלמנה שפתי שקר הדברות על צדיק עתק בגאוה ובוז׃</p> 
 <p><a name="an_31:19">31:19</a> מה רב טובך אשר צפנת ליראיך פעלת לחסים בך נגד בני אדם׃</p> 
 <p><a name="an_31:20">31:20</a> תסתירם בסתר פניך מרכסי איש תצפנם בסכה מריב לשנות׃</p> 
 <p><a name="an_31:21">31:21</a> ברוך יהוה כי הפליא חסדו לי בעיר מצור׃</p> 
 <p><a name="an_31:22">31:22</a> ואני אמרתי בחפזי נגרזתי מנגד עיניך אכן שמעת קול תחנוני בשועי אליך׃</p> 
 <p><a name="an_31:23">31:23</a> אהבו את יהוה כל חסידיו אמונים נצר יהוה ומשלם על יתר עשה גאוה׃</p> 
 <p><a name="an_31:24">31:24</a> חזקו ויאמץ לבבכם כל המיחלים ליהוה׃</p> 
 <p><a name="an_32:1">32:1</a> לדוד משכיל אשרי נשוי פשע כסוי חטאה׃</p> 
 <p><a name="an_32:2">32:2</a> אשרי אדם לא יחשב יהוה לו עון ואין ברוחו רמיה׃</p> 
 <p><a name="an_32:3">32:3</a> כי החרשתי בלו עצמי בשאגתי כל היום׃</p> 
 <p><a name="an_32:4">32:4</a> כי יומם ולילה תכבד עלי ידך נהפך לשדי בחרבני קיץ סלה׃</p> 
 <p><a name="an_32:5">32:5</a> חטאתי אודיעך ועוני לא כסיתי אמרתי אודה עלי פשעי ליהוה ואתה נשאת עון חטאתי סלה׃</p> 
 <p><a name="an_32:6">32:6</a> על זאת יתפלל כל חסיד אליך לעת מצא רק לשטף מים רבים אליו לא יגיעו׃</p> 
 <p><a name="an_32:7">32:7</a> אתה סתר לי מצר תצרני רני פלט תסובבני סלה׃</p> 
 <p><a name="an_32:8">32:8</a> אשכילך ואורך בדרך זו תלך איעצה עליך עיני׃</p> 
 <p><a name="an_32:9">32:9</a> אל תהיו כסוס כפרד אין הבין במתג ורסן עדיו לבלום בל קרב אליך׃</p> 
 <p><a name="an_32:10">32:10</a> רבים מכאובים לרשע והבוטח ביהוה חסד יסובבנו׃</p> 
 <p><a name="an_32:11">32:11</a> שמחו ביהוה וגילו צדיקים והרנינו כל ישרי לב׃</p> 
 <p><a name="an_33:1">33:1</a> רננו צדיקים ביהוה לישרים נאוה תהלה׃</p> 
 <p><a name="an_33:2">33:2</a> הודו ליהוה בכנור בנבל עשור זמרו לו׃</p> 
 <p><a name="an_33:3">33:3</a> שירו לו שיר חדש היטיבו נגן בתרועה׃</p> 
 <p><a name="an_33:4">33:4</a> כי ישר דבר יהוה וכל מעשהו באמונה׃</p> 
 <p><a name="an_33:5">33:5</a> אהב צדקה ומשפט חסד יהוה מלאה הארץ׃</p> 
 <p><a name="an_33:6">33:6</a> בדבר יהוה שמים נעשו וברוח פיו כל צבאם׃</p> 
 <p><a name="an_33:7">33:7</a> כנס כנד מי הים נתן באצרות תהומות׃</p> 
 <p><a name="an_33:8">33:8</a> ייראו מיהוה כל הארץ ממנו יגורו כל ישבי תבל׃</p> 
 <p><a name="an_33:9">33:9</a> כי הוא אמר ויהי הוא צוה ויעמד׃</p> 
 <p><a name="an_33:10">33:10</a> יהוה הפיר עצת גוים הניא מחשבות עמים׃</p> 
 <p><a name="an_33:11">33:11</a> עצת יהוה לעולם תעמד מחשבות לבו לדר ודר׃</p> 
 <p><a name="an_33:12">33:12</a> אשרי הגוי אשר יהוה אלהיו העם בחר לנחלה לו׃</p> 
 <p><a name="an_33:13">33:13</a> משמים הביט יהוה ראה את כל בני האדם׃</p> 
 <p><a name="an_33:14">33:14</a> ממכון שבתו השגיח אל כל ישבי הארץ׃</p> 
 <p><a name="an_33:15">33:15</a> היצר יחד לבם המבין אל כל מעשיהם׃</p> 
 <p><a name="an_33:16">33:16</a> אין המלך נושע ברב חיל גבור לא ינצל ברב כח׃</p> 
 <p><a name="an_33:17">33:17</a> שקר הסוס לתשועה וברב חילו לא ימלט׃</p> 
 <p><a name="an_33:18">33:18</a> הנה עין יהוה אל יראיו למיחלים לחסדו׃</p> 
 <p><a name="an_33:19">33:19</a> להציל ממות נפשם ולחיותם ברעב׃</p> 
 <p><a name="an_33:20">33:20</a> נפשנו חכתה ליהוה עזרנו ומגננו הוא׃</p> 
 <p><a name="an_33:21">33:21</a> כי בו ישמח לבנו כי בשם קדשו בטחנו׃</p> 
 <p><a name="an_33:22">33:22</a> יהי חסדך יהוה עלינו כאשר יחלנו לך׃</p> 
 <p><a name="an_34:1">34:1</a> לדוד בשנותו את טעמו לפני אבימלך ויגרשהו וילך אברכה את יהוה בכל עת תמיד תהלתו בפי׃</p> 
 <p><a name="an_34:2">34:2</a> ביהוה תתהלל נפשי ישמעו ענוים וישמחו׃</p> 
 <p><a name="an_34:3">34:3</a> גדלו ליהוה אתי ונרוממה שמו יחדו׃</p> 
 <p><a name="an_34:4">34:4</a> דרשתי את יהוה וענני ומכל מגורותי הצילני׃</p> 
 <p><a name="an_34:5">34:5</a> הביטו אליו ונהרו ופניהם אל יחפרו׃</p> 
 <p><a name="an_34:6">34:6</a> זה עני קרא ויהוה שמע ומכל צרותיו הושיעו׃</p> 
 <p><a name="an_34:7">34:7</a> חנה מלאך יהוה סביב ליראיו ויחלצם׃</p> 
 <p><a name="an_34:8">34:8</a> טעמו וראו כי טוב יהוה אשרי הגבר יחסה בו׃</p> 
 <p><a name="an_34:9">34:9</a> יראו את יהוה קדשיו כי אין מחסור ליראיו׃</p> 
 <p><a name="an_34:10">34:10</a> כפירים רשו ורעבו ודרשי יהוה לא יחסרו כל טוב׃</p> 
 <p><a name="an_34:11">34:11</a> לכו בנים שמעו לי יראת יהוה אלמדכם׃</p> 
 <p><a name="an_34:12">34:12</a> מי האיש החפץ חיים אהב ימים לראות טוב׃</p> 
 <p><a name="an_34:13">34:13</a> נצר לשונך מרע ושפתיך מדבר מרמה׃</p> 
 <p><a name="an_34:14">34:14</a> סור מרע ועשה טוב בקש שלום ורדפהו׃</p> 
 <p><a name="an_34:15">34:15</a> עיני יהוה אל צדיקים ואזניו אל שועתם׃</p> 
 <p><a name="an_34:16">34:16</a> פני יהוה בעשי רע להכרית מארץ זכרם׃</p> 
 <p><a name="an_34:17">34:17</a> צעקו ויהוה שמע ומכל צרותם הצילם׃</p> 
 <p><a name="an_34:18">34:18</a> קרוב יהוה לנשברי לב ואת דכאי רוח יושיע׃</p> 
 <p><a name="an_34:19">34:19</a> רבות רעות צדיק ומכלם יצילנו יהוה׃</p> 
 <p><a name="an_34:20">34:20</a> שמר כל עצמותיו אחת מהנה לא נשברה׃</p> 
 <p><a name="an_34:21">34:21</a> תמותת רשע רעה ושנאי צדיק יאשמו׃</p> 
 <p><a name="an_34:22">34:22</a> פודה יהוה נפש עבדיו ולא יאשמו כל החסים בו׃</p> 
 <p><a name="an_35:1">35:1</a> לדוד ריבה יהוה את יריבי לחם את לחמי׃</p> 
 <p><a name="an_35:2">35:2</a> החזק מגן וצנה וקומה בעזרתי׃</p> 
 <p><a name="an_35:3">35:3</a> והרק חנית וסגר לקראת רדפי אמר לנפשי ישעתך אני׃</p> 
 <p><a name="an_35:4">35:4</a> יבשו ויכלמו מבקשי נפשי יסגו אחור ויחפרו חשבי רעתי׃</p> 
 <p><a name="an_35:5">35:5</a> יהיו כמץ לפני רוח ומלאך יהוה דוחה׃</p> 
 <p><a name="an_35:6">35:6</a> יהי דרכם חשך וחלקלקות ומלאך יהוה רדפם׃</p> 
 <p><a name="an_35:7">35:7</a> כי חנם טמנו לי שחת רשתם חנם חפרו לנפשי׃</p> 
 <p><a name="an_35:8">35:8</a> תבואהו שואה לא ידע ורשתו אשר טמן תלכדו בשואה יפל בה׃</p> 
 <p><a name="an_35:9">35:9</a> ונפשי תגיל ביהוה תשיש בישועתו׃</p> 
 <p><a name="an_35:10">35:10</a> כל עצמותי תאמרנה יהוה מי כמוך מציל עני מחזק ממנו ועני ואביון מגזלו׃</p> 
 <p><a name="an_35:11">35:11</a> יקומון עדי חמס אשר לא ידעתי ישאלוני׃</p> 
 <p><a name="an_35:12">35:12</a> ישלמוני רעה תחת טובה שכול לנפשי׃</p> 
 <p><a name="an_35:13">35:13</a> ואני בחלותם לבושי שק עניתי בצום נפשי ותפלתי על חיקי תשוב׃</p> 
 <p><a name="an_35:14">35:14</a> כרע כאח לי התהלכתי כאבל אם קדר שחותי׃</p> 
 <p><a name="an_35:15">35:15</a> ובצלעי שמחו ונאספו נאספו עלי נכים ולא ידעתי קרעו ולא דמו׃</p> 
 <p><a name="an_35:16">35:16</a> בחנפי לעגי מעוג חרק עלי שנימו׃</p> 
 <p><a name="an_35:17">35:17</a> אדני כמה תראה השיבה נפשי משאיהם מכפירים יחידתי׃</p> 
 <p><a name="an_35:18">35:18</a> אודך בקהל רב בעם עצום אהללך׃</p> 
 <p><a name="an_35:19">35:19</a> אל ישמחו לי איבי שקר שנאי חנם יקרצו עין׃</p> 
 <p><a name="an_35:20">35:20</a> כי לא שלום ידברו ועל רגעי ארץ דברי מרמות יחשבון׃</p> 
 <p><a name="an_35:21">35:21</a> וירחיבו עלי פיהם אמרו האח האח ראתה עינינו׃</p> 
 <p><a name="an_35:22">35:22</a> ראיתה יהוה אל תחרש אדני אל תרחק ממני׃</p> 
 <p><a name="an_35:23">35:23</a> העירה והקיצה למשפטי אלהי ואדני לריבי׃</p> 
 <p><a name="an_35:24">35:24</a> שפטני כצדקך יהוה אלהי ואל ישמחו לי׃</p> 
 <p><a name="an_35:25">35:25</a> אל יאמרו בלבם האח נפשנו אל יאמרו בלענוהו׃</p> 
 <p><a name="an_35:26">35:26</a> יבשו ויחפרו יחדו שמחי רעתי ילבשו בשת וכלמה המגדילים עלי׃</p> 
 <p><a name="an_35:27">35:27</a> ירנו וישמחו חפצי צדקי ויאמרו תמיד יגדל יהוה החפץ שלום עבדו׃</p> 
 <p><a name="an_35:28">35:28</a> ולשוני תהגה צדקך כל היום תהלתך׃</p> 
 <p><a name="an_36:1">36:1</a> למנצח לעבד יהוה לדוד נאם פשע לרשע בקרב לבי אין פחד אלהים לנגד עיניו׃</p> 
 <p><a name="an_36:2">36:2</a> כי החליק אליו בעיניו למצא עונו לשנא׃</p> 
 <p><a name="an_36:3">36:3</a> דברי פיו און ומרמה חדל להשכיל להיטיב׃</p> 
 <p><a name="an_36:4">36:4</a> און יחשב על משכבו יתיצב על דרך לא טוב רע לא ימאס׃</p> 
 <p><a name="an_36:5">36:5</a> יהוה בהשמים חסדך אמונתך עד שחקים׃</p> 
 <p><a name="an_36:6">36:6</a> צדקתך כהררי אל משפטך תהום רבה אדם ובהמה תושיע יהוה׃</p> 
 <p><a name="an_36:7">36:7</a> מה יקר חסדך אלהים ובני אדם בצל כנפיך יחסיון׃</p> 
 <p><a name="an_36:8">36:8</a> ירוין מדשן ביתך ונחל עדניך תשקם׃</p> 
 <p><a name="an_36:9">36:9</a> כי עמך מקור חיים באורך נראה אור׃</p> 
 <p><a name="an_36:10">36:10</a> משך חסדך לידעיך וצדקתך לישרי לב׃</p> 
 <p><a name="an_36:11">36:11</a> אל תבואני רגל גאוה ויד רשעים אל תנדני׃</p> 
 <p><a name="an_36:12">36:12</a> שם נפלו פעלי און דחו ולא יכלו קום׃</p> 
 <p><a name="an_37:1">37:1</a> לדוד אל תתחר במרעים אל תקנא בעשי עולה׃</p> 
 <p><a name="an_37:2">37:2</a> כי כחציר מהרה ימלו וכירק דשא יבולון׃</p> 
 <p><a name="an_37:3">37:3</a> בטח ביהוה ועשה טוב שכן ארץ ורעה אמונה׃</p> 
 <p><a name="an_37:4">37:4</a> והתענג על יהוה ויתן לך משאלת לבך׃</p> 
 <p><a name="an_37:5">37:5</a> גול על יהוה דרכך ובטח עליו והוא יעשה׃</p> 
 <p><a name="an_37:6">37:6</a> והוציא כאור צדקך ומשפטך כצהרים׃</p> 
 <p><a name="an_37:7">37:7</a> דום ליהוה והתחולל לו אל תתחר במצליח דרכו באיש עשה מזמות׃</p> 
 <p><a name="an_37:8">37:8</a> הרף מאף ועזב חמה אל תתחר אך להרע׃</p> 
 <p><a name="an_37:9">37:9</a> כי מרעים יכרתון וקוי יהוה המה יירשו ארץ׃</p> 
 <p><a name="an_37:10">37:10</a> ועוד מעט ואין רשע והתבוננת על מקומו ואיננו׃</p> 
 <p><a name="an_37:11">37:11</a> וענוים יירשו ארץ והתענגו על רב שלום׃</p> 
 <p><a name="an_37:12">37:12</a> זמם רשע לצדיק וחרק עליו שניו׃</p> 
 <p><a name="an_37:13">37:13</a> אדני ישחק לו כי ראה כי יבא יומו׃</p> 
 <p><a name="an_37:14">37:14</a> חרב פתחו רשעים ודרכו קשתם להפיל עני ואביון לטבוח ישרי דרך׃</p> 
 <p><a name="an_37:15">37:15</a> חרבם תבוא בלבם וקשתותם תשברנה׃</p> 
 <p><a name="an_37:16">37:16</a> טוב מעט לצדיק מהמון רשעים רבים׃</p> 
 <p><a name="an_37:17">37:17</a> כי זרועות רשעים תשברנה וסומך צדיקים יהוה׃</p> 
 <p><a name="an_37:18">37:18</a> יודע יהוה ימי תמימם ונחלתם לעולם תהיה׃</p> 
 <p><a name="an_37:19">37:19</a> לא יבשו בעת רעה ובימי רעבון ישבעו׃</p> 
 <p><a name="an_37:20">37:20</a> כי רשעים יאבדו ואיבי יהוה כיקר כרים כלו בעשן כלו׃</p> 
 <p><a name="an_37:21">37:21</a> לוה רשע ולא ישלם וצדיק חונן ונותן׃</p> 
 <p><a name="an_37:22">37:22</a> כי מברכיו יירשו ארץ ומקלליו יכרתו׃</p> 
 <p><a name="an_37:23">37:23</a> מיהוה מצעדי גבר כוננו ודרכו יחפץ׃</p> 
 <p><a name="an_37:24">37:24</a> כי יפל לא יוטל כי יהוה סומך ידו׃</p> 
 <p><a name="an_37:25">37:25</a> נער הייתי גם זקנתי ולא ראיתי צדיק נעזב וזרעו מבקש לחם׃</p> 
 <p><a name="an_37:26">37:26</a> כל היום חונן ומלוה וזרעו לברכה׃</p> 
 <p><a name="an_37:27">37:27</a> סור מרע ועשה טוב ושכן לעולם׃</p> 
 <p><a name="an_37:28">37:28</a> כי יהוה אהב משפט ולא יעזב את חסידיו לעולם נשמרו וזרע רשעים נכרת׃</p> 
 <p><a name="an_37:29">37:29</a> צדיקים יירשו ארץ וישכנו לעד עליה׃</p> 
 <p><a name="an_37:30">37:30</a> פי צדיק יהגה חכמה ולשונו תדבר משפט׃</p> 
 <p><a name="an_37:31">37:31</a> תורת אלהיו בלבו לא תמעד אשריו׃</p> 
 <p><a name="an_37:32">37:32</a> צופה רשע לצדיק ומבקש להמיתו׃</p> 
 <p><a name="an_37:33">37:33</a> יהוה לא יעזבנו בידו ולא ירשיענו בהשפטו׃</p> 
 <p><a name="an_37:34">37:34</a> קוה אל יהוה ושמר דרכו וירוממך לרשת ארץ בהכרת רשעים תראה׃</p> 
 <p><a name="an_37:35">37:35</a> ראיתי רשע עריץ ומתערה כאזרח רענן׃</p> 
 <p><a name="an_37:36">37:36</a> ויעבר והנה איננו ואבקשהו ולא נמצא׃</p> 
 <p><a name="an_37:37">37:37</a> שמר תם וראה ישר כי אחרית לאיש שלום׃</p> 
 <p><a name="an_37:38">37:38</a> ופשעים נשמדו יחדו אחרית רשעים נכרתה׃</p> 
 <p><a name="an_37:39">37:39</a> ותשועת צדיקים מיהוה מעוזם בעת צרה׃</p> 
 <p><a name="an_37:40">37:40</a> ויעזרם יהוה ויפלטם יפלטם מרשעים ויושיעם כי חסו בו׃</p> 
 <p><a name="an_38:1">38:1</a> מזמור לדוד להזכיר יהוה אל בקצפך תוכיחני ובחמתך תיסרני׃</p> 
 <p><a name="an_38:2">38:2</a> כי חציך נחתו בי ותנחת עלי ידך׃</p> 
 <p><a name="an_38:3">38:3</a> אין מתם בבשרי מפני זעמך אין שלום בעצמי מפני חטאתי׃</p> 
 <p><a name="an_38:4">38:4</a> כי עונתי עברו ראשי כמשא כבד יכבדו ממני׃</p> 
 <p><a name="an_38:5">38:5</a> הבאישו נמקו חבורתי מפני אולתי׃</p> 
 <p><a name="an_38:6">38:6</a> נעויתי שחתי עד מאד כל היום קדר הלכתי׃</p> 
 <p><a name="an_38:7">38:7</a> כי כסלי מלאו נקלה ואין מתם בבשרי׃</p> 
 <p><a name="an_38:8">38:8</a> נפוגותי ונדכיתי עד מאד שאגתי מנהמת לבי׃</p> 
 <p><a name="an_38:9">38:9</a> אדני נגדך כל תאותי ואנחתי ממך לא נסתרה׃</p> 
 <p><a name="an_38:10">38:10</a> לבי סחרחר עזבני כחי ואור עיני גם הם אין אתי׃</p> 
 <p><a name="an_38:11">38:11</a> אהבי ורעי מנגד נגעי יעמדו וקרובי מרחק עמדו׃</p> 
 <p><a name="an_38:12">38:12</a> וינקשו מבקשי נפשי ודרשי רעתי דברו הוות ומרמות כל היום יהגו׃</p> 
 <p><a name="an_38:13">38:13</a> ואני כחרש לא אשמע וכאלם לא יפתח פיו׃</p> 
 <p><a name="an_38:14">38:14</a> ואהי כאיש אשר לא שמע ואין בפיו תוכחות׃</p> 
 <p><a name="an_38:15">38:15</a> כי לך יהוה הוחלתי אתה תענה אדני אלהי׃</p> 
 <p><a name="an_38:16">38:16</a> כי אמרתי פן ישמחו לי במוט רגלי עלי הגדילו׃</p> 
 <p><a name="an_38:17">38:17</a> כי אני לצלע נכון ומכאובי נגדי תמיד׃</p> 
 <p><a name="an_38:18">38:18</a> כי עוני אגיד אדאג מחטאתי׃</p> 
 <p><a name="an_38:19">38:19</a> ואיבי חיים עצמו ורבו שנאי שקר׃</p> 
 <p><a name="an_38:20">38:20</a> ומשלמי רעה תחת טובה ישטנוני תחת רדופי טוב׃</p> 
 <p><a name="an_38:21">38:21</a> אל תעזבני יהוה אלהי אל תרחק ממני׃</p> 
 <p><a name="an_38:22">38:22</a> חושה לעזרתי אדני תשועתי׃</p> 
 <p><a name="an_39:1">39:1</a> למנצח לידיתון מזמור לדוד אמרתי אשמרה דרכי מחטוא בלשוני אשמרה לפי מחסום בעד רשע לנגדי׃</p> 
 <p><a name="an_39:2">39:2</a> נאלמתי דומיה החשיתי מטוב וכאבי נעכר׃</p> 
 <p><a name="an_39:3">39:3</a> חם לבי בקרבי בהגיגי תבער אש דברתי בלשוני׃</p> 
 <p><a name="an_39:4">39:4</a> הודיעני יהוה קצי ומדת ימי מה היא אדעה מה חדל אני׃</p> 
 <p><a name="an_39:5">39:5</a> הנה טפחות נתתה ימי וחלדי כאין נגדך אך כל הבל כל אדם נצב סלה׃</p> 
 <p><a name="an_39:6">39:6</a> אך בצלם יתהלך איש אך הבל יהמיון יצבר ולא ידע מי אספם׃</p> 
 <p><a name="an_39:7">39:7</a> ועתה מה קויתי אדני תוחלתי לך היא׃</p> 
 <p><a name="an_39:8">39:8</a> מכל פשעי הצילני חרפת נבל אל תשימני׃</p> 
 <p><a name="an_39:9">39:9</a> נאלמתי לא אפתח פי כי אתה עשית׃</p> 
 <p><a name="an_39:10">39:10</a> הסר מעלי נגעך מתגרת ידך אני כליתי׃</p> 
 <p><a name="an_39:11">39:11</a> בתוכחות על עון יסרת איש ותמס כעש חמודו אך הבל כל אדם סלה׃</p> 
 <p><a name="an_39:12">39:12</a> שמעה תפלתי יהוה ושועתי האזינה אל דמעתי אל תחרש כי גר אנכי עמך תושב ככל אבותי׃</p> 
 <p><a name="an_39:13">39:13</a> השע ממני ואבליגה בטרם אלך ואינני׃</p> 
 <p><a name="an_40:1">40:1</a> למנצח לדוד מזמור קוה קויתי יהוה ויט אלי וישמע שועתי׃</p> 
 <p><a name="an_40:2">40:2</a> ויעלני מבור שאון מטיט היון ויקם על סלע רגלי כונן אשרי׃</p> 
 <p><a name="an_40:3">40:3</a> ויתן בפי שיר חדש תהלה לאלהינו יראו רבים וייראו ויבטחו ביהוה׃</p> 
 <p><a name="an_40:4">40:4</a> אשרי הגבר אשר שם יהוה מבטחו ולא פנה אל רהבים ושטי כזב׃</p> 
 <p><a name="an_40:5">40:5</a> רבות עשית אתה יהוה אלהי נפלאתיך ומחשבתיך אלינו אין ערך אליך אגידה ואדברה עצמו מספר׃</p> 
 <p><a name="an_40:6">40:6</a> זבח ומנחה לא חפצת אזנים כרית לי עולה וחטאה לא שאלת׃</p> 
 <p><a name="an_40:7">40:7</a> אז אמרתי הנה באתי במגלת ספר כתוב עלי׃</p> 
 <p><a name="an_40:8">40:8</a> לעשות רצונך אלהי חפצתי ותורתך בתוך מעי׃</p> 
 <p><a name="an_40:9">40:9</a> בשרתי צדק בקהל רב הנה שפתי לא אכלא יהוה אתה ידעת׃</p> 
 <p><a name="an_40:10">40:10</a> צדקתך לא כסיתי בתוך לבי אמונתך ותשועתך אמרתי לא כחדתי חסדך ואמתך לקהל רב׃</p> 
 <p><a name="an_40:11">40:11</a> אתה יהוה לא תכלא רחמיך ממני חסדך ואמתך תמיד יצרוני׃</p> 
 <p><a name="an_40:12">40:12</a> כי אפפו עלי רעות עד אין מספר השיגוני עונתי ולא יכלתי לראות עצמו משערות ראשי ולבי עזבני׃</p> 
 <p><a name="an_40:13">40:13</a> רצה יהוה להצילני יהוה לעזרתי חושה׃</p> 
 <p><a name="an_40:14">40:14</a> יבשו ויחפרו יחד מבקשי נפשי לספותה יסגו אחור ויכלמו חפצי רעתי׃</p> 
 <p><a name="an_40:15">40:15</a> ישמו על עקב בשתם האמרים לי האח האח׃</p> 
 <p><a name="an_40:16">40:16</a> ישישו וישמחו בך כל מבקשיך יאמרו תמיד יגדל יהוה אהבי תשועתך׃</p> 
 <p><a name="an_40:17">40:17</a> ואני עני ואביון אדני יחשב לי עזרתי ומפלטי אתה אלהי אל תאחר׃</p> 
 <p><a name="an_41:1">41:1</a> למנצח מזמור לדוד אשרי משכיל אל דל ביום רעה ימלטהו יהוה׃</p> 
 <p><a name="an_41:2">41:2</a> יהוה ישמרהו ויחיהו יאשר בארץ ואל תתנהו בנפש איביו׃</p> 
 <p><a name="an_41:3">41:3</a> יהוה יסעדנו על ערש דוי כל משכבו הפכת בחליו׃</p> 
 <p><a name="an_41:4">41:4</a> אני אמרתי יהוה חנני רפאה נפשי כי חטאתי לך׃</p> 
 <p><a name="an_41:5">41:5</a> אויבי יאמרו רע לי מתי ימות ואבד שמו׃</p> 
 <p><a name="an_41:6">41:6</a> ואם בא לראות שוא ידבר לבו יקבץ און לו יצא לחוץ ידבר׃</p> 
 <p><a name="an_41:7">41:7</a> יחד עלי יתלחשו כל שנאי עלי יחשבו רעה לי׃</p> 
 <p><a name="an_41:8">41:8</a> דבר בליעל יצוק בו ואשר שכב לא יוסיף לקום׃</p> 
 <p><a name="an_41:9">41:9</a> גם איש שלומי אשר בטחתי בו אוכל לחמי הגדיל עלי עקב׃</p> 
 <p><a name="an_41:10">41:10</a> ואתה יהוה חנני והקימני ואשלמה להם׃</p> 
 <p><a name="an_41:11">41:11</a> בזאת ידעתי כי חפצת בי כי לא יריע איבי עלי׃</p> 
 <p><a name="an_41:12">41:12</a> ואני בתמי תמכת בי ותציבני לפניך לעולם׃</p> 
 <p><a name="an_41:13">41:13</a> ברוך יהוה אלהי ישראל מהעולם ועד העולם אמן ואמן׃</p> 
 <p><a name="an_42:1">42:1</a> למנצח משכיל לבני קרח כאיל תערג על אפיקי מים כן נפשי תערג אליך אלהים׃</p> 
 <p><a name="an_42:2">42:2</a> צמאה נפשי לאלהים לאל חי מתי אבוא ואראה פני אלהים׃</p> 
 <p><a name="an_42:3">42:3</a> היתה לי דמעתי לחם יומם ולילה באמר אלי כל היום איה אלהיך׃</p> 
 <p><a name="an_42:4">42:4</a> אלה אזכרה ואשפכה עלי נפשי כי אעבר בסך אדדם עד בית אלהים בקול רנה ותודה המון חוגג׃</p> 
 <p><a name="an_42:5">42:5</a> מה תשתוחחי נפשי ותהמי עלי הוחילי לאלהים כי עוד אודנו ישועות פניו׃</p> 
 <p><a name="an_42:6">42:6</a> אלהי עלי נפשי תשתוחח על כן אזכרך מארץ ירדן וחרמונים מהר מצער׃</p> 
 <p><a name="an_42:7">42:7</a> תהום אל תהום קורא לקול צנוריך כל משבריך וגליך עלי עברו׃</p> 
 <p><a name="an_42:8">42:8</a> יומם יצוה יהוה חסדו ובלילה שירה עמי תפלה לאל חיי׃</p> 
 <p><a name="an_42:9">42:9</a> אומרה לאל סלעי למה שכחתני למה קדר אלך בלחץ אויב׃</p> 
 <p><a name="an_42:10">42:10</a> ברצח בעצמותי חרפוני צוררי באמרם אלי כל היום איה אלהיך׃</p> 
 <p><a name="an_42:11">42:11</a> מה תשתוחחי נפשי ומה תהמי עלי הוחילי לאלהים כי עוד אודנו ישועת פני ואלהי׃</p> 
 <p><a name="an_43:1">43:1</a> שפטני אלהים וריבה ריבי מגוי לא חסיד מאיש מרמה ועולה תפלטני׃</p> 
 <p><a name="an_43:2">43:2</a> כי אתה אלהי מעוזי למה זנחתני למה קדר אתהלך בלחץ אויב׃</p> 
 <p><a name="an_43:3">43:3</a> שלח אורך ואמתך המה ינחוני יביאוני אל הר קדשך ואל משכנותיך׃</p> 
 <p><a name="an_43:4">43:4</a> ואבואה אל מזבח אלהים אל אל שמחת גילי ואודך בכנור אלהים אלהי׃</p> 
 <p><a name="an_43:5">43:5</a> מה תשתוחחי נפשי ומה תהמי עלי הוחילי לאלהים כי עוד אודנו ישועת פני ואלהי׃</p> 
 <p><a name="an_44:1">44:1</a> למנצח לבני קרח משכיל אלהים באזנינו שמענו אבותינו ספרו לנו פעל פעלת בימיהם בימי קדם׃</p> 
 <p><a name="an_44:2">44:2</a> אתה ידך גוים הורשת ותטעם תרע לאמים ותשלחם׃</p> 
 <p><a name="an_44:3">44:3</a> כי לא בחרבם ירשו ארץ וזרועם לא הושיעה למו כי ימינך וזרועך ואור פניך כי רציתם׃</p> 
 <p><a name="an_44:4">44:4</a> אתה הוא מלכי אלהים צוה ישועות יעקב׃</p> 
 <p><a name="an_44:5">44:5</a> בך צרינו ננגח בשמך נבוס קמינו׃</p> 
 <p><a name="an_44:6">44:6</a> כי לא בקשתי אבטח וחרבי לא תושיעני׃</p> 
 <p><a name="an_44:7">44:7</a> כי הושעתנו מצרינו ומשנאינו הבישות׃</p> 
 <p><a name="an_44:8">44:8</a> באלהים הללנו כל היום ושמך לעולם נודה סלה׃</p> 
 <p><a name="an_44:9">44:9</a> אף זנחת ותכלימנו ולא תצא בצבאותינו׃</p> 
 <p><a name="an_44:10">44:10</a> תשיבנו אחור מני צר ומשנאינו שסו למו׃</p> 
 <p><a name="an_44:11">44:11</a> תתננו כצאן מאכל ובגוים זריתנו׃</p> 
 <p><a name="an_44:12">44:12</a> תמכר עמך בלא הון ולא רבית במחיריהם׃</p> 
 <p><a name="an_44:13">44:13</a> תשימנו חרפה לשכנינו לעג וקלס לסביבותינו׃</p> 
 <p><a name="an_44:14">44:14</a> תשימנו משל בגוים מנוד ראש בל אמים׃</p> 
 <p><a name="an_44:15">44:15</a> כל היום כלמתי נגדי ובשת פני כסתני׃</p> 
 <p><a name="an_44:16">44:16</a> מקול מחרף ומגדף מפני אויב ומתנקם׃</p> 
 <p><a name="an_44:17">44:17</a> כל זאת באתנו ולא שכחנוך ולא שקרנו בבריתך׃</p> 
 <p><a name="an_44:18">44:18</a> לא נסוג אחור לבנו ותט אשרינו מני ארחך׃</p> 
 <p><a name="an_44:19">44:19</a> כי דכיתנו במקום תנים ותכס עלינו בצלמות׃</p> 
 <p><a name="an_44:20">44:20</a> אם שכחנו שם אלהינו ונפרש כפינו לאל זר׃</p> 
 <p><a name="an_44:21">44:21</a> הלא אלהים יחקר זאת כי הוא ידע תעלמות לב׃</p> 
 <p><a name="an_44:22">44:22</a> כי עליך הרגנו כל היום נחשבנו כצאן טבחה׃</p> 
 <p><a name="an_44:23">44:23</a> עורה למה תישן אדני הקיצה אל תזנח לנצח׃</p> 
 <p><a name="an_44:24">44:24</a> למה פניך תסתיר תשכח ענינו ולחצנו׃</p> 
 <p><a name="an_44:25">44:25</a> כי שחה לעפר נפשנו דבקה לארץ בטננו׃</p> 
 <p><a name="an_44:26">44:26</a> קומה עזרתה לנו ופדנו למען חסדך׃</p> 
 <p><a name="an_45:1">45:1</a> למנצח על ששנים לבני קרח משכיל שיר ידידת רחש לבי דבר טוב אמר אני מעשי למלך לשוני עט סופר מהיר׃</p> 
 <p><a name="an_45:2">45:2</a> יפיפית מבני אדם הוצק חן בשפתותיך על כן ברכך אלהים לעולם׃</p> 
 <p><a name="an_45:3">45:3</a> חגור חרבך על ירך גבור הודך והדרך׃</p> 
 <p><a name="an_45:4">45:4</a> והדרך צלח רכב על דבר אמת וענוה צדק ותורך נוראות ימינך׃</p> 
 <p><a name="an_45:5">45:5</a> חציך שנונים עמים תחתיך יפלו בלב אויבי המלך׃</p> 
 <p><a name="an_45:6">45:6</a> כסאך אלהים עולם ועד שבט מישר שבט מלכותך׃</p> 
 <p><a name="an_45:7">45:7</a> אהבת צדק ותשנא רשע על כן משחך אלהים אלהיך שמן ששון מחבריך׃</p> 
 <p><a name="an_45:8">45:8</a> מר ואהלות קציעות כל בגדתיך מן היכלי שן מני שמחוך׃</p> 
 <p><a name="an_45:9">45:9</a> בנות מלכים ביקרותיך נצבה שגל לימינך בכתם אופיר׃</p> 
 <p><a name="an_45:10">45:10</a> שמעי בת וראי והטי אזנך ושכחי עמך ובית אביך׃</p> 
 <p><a name="an_45:11">45:11</a> ויתאו המלך יפיך כי הוא אדניך והשתחוי לו׃</p> 
 <p><a name="an_45:12">45:12</a> ובת צר במנחה פניך יחלו עשירי עם׃</p> 
 <p><a name="an_45:13">45:13</a> כל כבודה בת מלך פנימה ממשבצות זהב לבושה׃</p> 
 <p><a name="an_45:14">45:14</a> לרקמות תובל למלך בתולות אחריה רעותיה מובאות לך׃</p> 
 <p><a name="an_45:15">45:15</a> תובלנה בשמחת וגיל תבאינה בהיכל מלך׃</p> 
 <p><a name="an_45:16">45:16</a> תחת אבתיך יהיו בניך תשיתמו לשרים בכל הארץ׃</p> 
 <p><a name="an_45:17">45:17</a> אזכירה שמך בכל דר ודר על כן עמים יהודך לעלם ועד׃</p> 
 <p><a name="an_46:1">46:1</a> למנצח לבני קרח על עלמות שיר אלהים לנו מחסה ועז עזרה בצרות נמצא מאד׃</p> 
 <p><a name="an_46:2">46:2</a> על כן לא נירא בהמיר ארץ ובמוט הרים בלב ימים׃</p> 
 <p><a name="an_46:3">46:3</a> יהמו יחמרו מימיו ירעשו הרים בגאותו סלה׃</p> 
 <p><a name="an_46:4">46:4</a> נהר פלגיו ישמחו עיר אלהים קדש משכני עליון׃</p> 
 <p><a name="an_46:5">46:5</a> אלהים בקרבה בל תמוט יעזרה אלהים לפנות בקר׃</p> 
 <p><a name="an_46:6">46:6</a> המו גוים מטו ממלכות נתן בקולו תמוג ארץ׃</p> 
 <p><a name="an_46:7">46:7</a> יהוה צבאות עמנו משגב לנו אלהי יעקב סלה׃</p> 
 <p><a name="an_46:8">46:8</a> לכו חזו מפעלות יהוה אשר שם שמות בארץ׃</p> 
 <p><a name="an_46:9">46:9</a> משבית מלחמות עד קצה הארץ קשת ישבר וקצץ חנית עגלות ישרף באש׃</p> 
 <p><a name="an_46:10">46:10</a> הרפו ודעו כי אנכי אלהים ארום בגוים ארום בארץ׃</p> 
 <p><a name="an_46:11">46:11</a> יהוה צבאות עמנו משגב לנו אלהי יעקב סלה׃</p> 
 <p><a name="an_47:1">47:1</a> למנצח לבני קרח מזמור כל העמים תקעו כף הריעו לאלהים בקול רנה׃</p> 
 <p><a name="an_47:2">47:2</a> כי יהוה עליון נורא מלך גדול על כל הארץ׃</p> 
 <p><a name="an_47:3">47:3</a> ידבר עמים תחתינו ולאמים תחת רגלינו׃</p> 
 <p><a name="an_47:4">47:4</a> יבחר לנו את נחלתנו את גאון יעקב אשר אהב סלה׃</p> 
 <p><a name="an_47:5">47:5</a> עלה אלהים בתרועה יהוה בקול שופר׃</p> 
 <p><a name="an_47:6">47:6</a> זמרו אלהים זמרו זמרו למלכנו זמרו׃</p> 
 <p><a name="an_47:7">47:7</a> כי מלך כל הארץ אלהים זמרו משכיל׃</p> 
 <p><a name="an_47:8">47:8</a> מלך אלהים על גוים אלהים ישב על כסא קדשו׃</p> 
 <p><a name="an_47:9">47:9</a> נדיבי עמים נאספו עם אלהי אברהם כי לאלהים מגני ארץ מאד נעלה׃</p> 
 <p><a name="an_48:1">48:1</a> שיר מזמור לבני קרח גדול יהוה ומהלל מאד בעיר אלהינו הר קדשו׃</p> 
 <p><a name="an_48:2">48:2</a> יפה נוף משוש כל הארץ הר ציון ירכתי צפון קרית מלך רב׃</p> 
 <p><a name="an_48:3">48:3</a> אלהים בארמנותיה נודע למשגב׃</p> 
 <p><a name="an_48:4">48:4</a> כי הנה המלכים נועדו עברו יחדו׃</p> 
 <p><a name="an_48:5">48:5</a> המה ראו כן תמהו נבהלו נחפזו׃</p> 
 <p><a name="an_48:6">48:6</a> רעדה אחזתם שם חיל כיולדה׃</p> 
 <p><a name="an_48:7">48:7</a> ברוח קדים תשבר אניות תרשיש׃</p> 
 <p><a name="an_48:8">48:8</a> כאשר שמענו כן ראינו בעיר יהוה צבאות בעיר אלהינו אלהים יכוננה עד עולם סלה׃</p> 
 <p><a name="an_48:9">48:9</a> דמינו אלהים חסדך בקרב היכלך׃</p> 
 <p><a name="an_48:10">48:10</a> כשמך אלהים כן תהלתך על קצוי ארץ צדק מלאה ימינך׃</p> 
 <p><a name="an_48:11">48:11</a> ישמח הר ציון תגלנה בנות יהודה למען משפטיך׃</p> 
 <p><a name="an_48:12">48:12</a> סבו ציון והקיפוה ספרו מגדליה׃</p> 
 <p><a name="an_48:13">48:13</a> שיתו לבכם לחילה פסגו ארמנותיה למען תספרו לדור אחרון׃</p> 
 <p><a name="an_48:14">48:14</a> כי זה אלהים אלהינו עולם ועד הוא ינהגנו על מות׃</p> 
 <p><a name="an_49:1">49:1</a> למנצח לבני קרח מזמור שמעו זאת כל העמים האזינו כל ישבי חלד׃</p> 
 <p><a name="an_49:2">49:2</a> גם בני אדם גם בני איש יחד עשיר ואביון׃</p> 
 <p><a name="an_49:3">49:3</a> פי ידבר חכמות והגות לבי תבונות׃</p> 
 <p><a name="an_49:4">49:4</a> אטה למשל אזני אפתח בכנור חידתי׃</p> 
 <p><a name="an_49:5">49:5</a> למה אירא בימי רע עון עקבי יסובני׃</p> 
 <p><a name="an_49:6">49:6</a> הבטחים על חילם וברב עשרם יתהללו׃</p> 
 <p><a name="an_49:7">49:7</a> אח לא פדה יפדה איש לא יתן לאלהים כפרו׃</p> 
 <p><a name="an_49:8">49:8</a> ויקר פדיון נפשם וחדל לעולם׃</p> 
 <p><a name="an_49:9">49:9</a> ויחי עוד לנצח לא יראה השחת׃</p> 
 <p><a name="an_49:10">49:10</a> כי יראה חכמים ימותו יחד כסיל ובער יאבדו ועזבו לאחרים חילם׃</p> 
 <p><a name="an_49:11">49:11</a> קרבם בתימו לעולם משכנתם לדר ודר קראו בשמותם עלי אדמות׃</p> 
 <p><a name="an_49:12">49:12</a> ואדם ביקר בל ילין נמשל כבהמות נדמו׃</p> 
 <p><a name="an_49:13">49:13</a> זה דרכם כסל למו ואחריהם בפיהם ירצו סלה׃</p> 
 <p><a name="an_49:14">49:14</a> כצאן לשאול שתו מות ירעם וירדו בם ישרים לבקר וצירם לבלות שאול מזבל לו׃</p> 
 <p><a name="an_49:15">49:15</a> אך אלהים יפדה נפשי מיד שאול כי יקחני סלה׃</p> 
 <p><a name="an_49:16">49:16</a> אל תירא כי יעשר איש כי ירבה כבוד ביתו׃</p> 
 <p><a name="an_49:17">49:17</a> כי לא במותו יקח הכל לא ירד אחריו כבודו׃</p> 
 <p><a name="an_49:18">49:18</a> כי נפשו בחייו יברך ויודך כי תיטיב לך׃</p> 
 <p><a name="an_49:19">49:19</a> תבוא עד דור אבותיו עד נצח לא יראו אור׃</p> 
 <p><a name="an_49:20">49:20</a> אדם ביקר ולא יבין נמשל כבהמות נדמו׃</p> 
 <p><a name="an_50:1">50:1</a> מזמור לאסף אל אלהים יהוה דבר ויקרא ארץ ממזרח שמש עד מבאו׃</p> 
 <p><a name="an_50:2">50:2</a> מציון מכלל יפי אלהים הופיע׃</p> 
 <p><a name="an_50:3">50:3</a> יבא אלהינו ואל יחרש אש לפניו תאכל וסביביו נשערה מאד׃</p> 
 <p><a name="an_50:4">50:4</a> יקרא אל השמים מעל ואל הארץ לדין עמו׃</p> 
 <p><a name="an_50:5">50:5</a> אספו לי חסידי כרתי בריתי עלי זבח׃</p> 
 <p><a name="an_50:6">50:6</a> ויגידו שמים צדקו כי אלהים שפט הוא סלה׃</p> 
 <p><a name="an_50:7">50:7</a> שמעה עמי ואדברה ישראל ואעידה בך אלהים אלהיך אנכי׃</p> 
 <p><a name="an_50:8">50:8</a> לא על זבחיך אוכיחך ועולתיך לנגדי תמיד׃</p> 
 <p><a name="an_50:9">50:9</a> לא אקח מביתך פר ממכלאתיך עתודים׃</p> 
 <p><a name="an_50:10">50:10</a> כי לי כל חיתו יער בהמות בהררי אלף׃</p> 
 <p><a name="an_50:11">50:11</a> ידעתי כל עוף הרים וזיז שדי עמדי׃</p> 
 <p><a name="an_50:12">50:12</a> אם ארעב לא אמר לך כי לי תבל ומלאה׃</p> 
 <p><a name="an_50:13">50:13</a> האוכל בשר אבירים ודם עתודים אשתה׃</p> 
 <p><a name="an_50:14">50:14</a> זבח לאלהים תודה ושלם לעליון נדריך׃</p> 
 <p><a name="an_50:15">50:15</a> וקראני ביום צרה אחלצך ותכבדני׃</p> 
 <p><a name="an_50:16">50:16</a> ולרשע אמר אלהים מה לך לספר חקי ותשא בריתי עלי פיך׃</p> 
 <p><a name="an_50:17">50:17</a> ואתה שנאת מוסר ותשלך דברי אחריך׃</p> 
 <p><a name="an_50:18">50:18</a> אם ראית גנב ותרץ עמו ועם מנאפים חלקך׃</p> 
 <p><a name="an_50:19">50:19</a> פיך שלחת ברעה ולשונך תצמיד מרמה׃</p> 
 <p><a name="an_50:20">50:20</a> תשב באחיך תדבר בבן אמך תתן דפי׃</p> 
 <p><a name="an_50:21">50:21</a> אלה עשית והחרשתי דמית היות אהיה כמוך אוכיחך ואערכה לעיניך׃</p> 
 <p><a name="an_50:22">50:22</a> בינו נא זאת שכחי אלוה פן אטרף ואין מציל׃</p> 
 <p><a name="an_50:23">50:23</a> זבח תודה יכבדנני ושם דרך אראנו בישע אלהים׃</p> 
 <p><a name="an_51:1">51:1</a> למנצח מזמור לדוד בבוא אליו נתן הנביא כאשר בא אל בת שבע חנני אלהים כחסדך כרב רחמיך מחה פשעי׃</p> 
 <p><a name="an_51:2">51:2</a> הרבה כבסני מעוני ומחטאתי טהרני׃</p> 
 <p><a name="an_51:3">51:3</a> כי פשעי אני אדע וחטאתי נגדי תמיד׃</p> 
 <p><a name="an_51:4">51:4</a> לך לבדך חטאתי והרע בעיניך עשיתי למען תצדק בדברך תזכה בשפטך׃</p> 
 <p><a name="an_51:5">51:5</a> הן בעוון חוללתי ובחטא יחמתני אמי׃</p> 
 <p><a name="an_51:6">51:6</a> הן אמת חפצת בטחות ובסתם חכמה תודיעני׃</p> 
 <p><a name="an_51:7">51:7</a> תחטאני באזוב ואטהר תכבסני ומשלג אלבין׃</p> 
 <p><a name="an_51:8">51:8</a> תשמיעני ששון ושמחה תגלנה עצמות דכית׃</p> 
 <p><a name="an_51:9">51:9</a> הסתר פניך מחטאי וכל עונתי מחה׃</p> 
 <p><a name="an_51:10">51:10</a> לב טהור ברא לי אלהים ורוח נכון חדש בקרבי׃</p> 
 <p><a name="an_51:11">51:11</a> אל תשליכני מלפניך ורוח קדשך אל תקח ממני׃</p> 
 <p><a name="an_51:12">51:12</a> השיבה לי ששון ישעך ורוח נדיבה תסמכני׃</p> 
 <p><a name="an_51:13">51:13</a> אלמדה פשעים דרכיך וחטאים אליך ישובו׃</p> 
 <p><a name="an_51:14">51:14</a> הצילני מדמים אלהים אלהי תשועתי תרנן לשוני צדקתך׃</p> 
 <p><a name="an_51:15">51:15</a> אדני שפתי תפתח ופי יגיד תהלתך׃</p> 
 <p><a name="an_51:16">51:16</a> כי לא תחפץ זבח ואתנה עולה לא תרצה׃</p> 
 <p><a name="an_51:17">51:17</a> זבחי אלהים רוח נשברה לב נשבר ונדכה אלהים לא תבזה׃</p> 
 <p><a name="an_51:18">51:18</a> היטיבה ברצונך את ציון תבנה חומות ירושלם׃</p> 
 <p><a name="an_51:19">51:19</a> אז תחפץ זבחי צדק עולה וכליל אז יעלו על מזבחך פרים׃</p> 
 <p><a name="an_52:1">52:1</a> למנצח משכיל לדוד בבוא דואג האדמי ויגד לשאול ויאמר לו בא דוד אל בית אחימלך מה תתהלל ברעה הגבור חסד אל כל היום׃</p> 
 <p><a name="an_52:2">52:2</a> הוות תחשב לשונך כתער מלטש עשה רמיה׃</p> 
 <p><a name="an_52:3">52:3</a> אהבת רע מטוב שקר מדבר צדק סלה׃</p> 
 <p><a name="an_52:4">52:4</a> אהבת כל דברי בלע לשון מרמה׃</p> 
 <p><a name="an_52:5">52:5</a> גם אל יתצך לנצח יחתך ויסחך מאהל ושרשך מארץ חיים סלה׃</p> 
 <p><a name="an_52:6">52:6</a> ויראו צדיקים וייראו ועליו ישחקו׃</p> 
 <p><a name="an_52:7">52:7</a> הנה הגבר לא ישים אלהים מעוזו ויבטח ברב עשרו יעז בהותו׃</p> 
 <p><a name="an_52:8">52:8</a> ואני כזית רענן בבית אלהים בטחתי בחסד אלהים עולם ועד׃</p> 
 <p><a name="an_52:9">52:9</a> אודך לעולם כי עשית ואקוה שמך כי טוב נגד חסידיך׃</p> 
 <p><a name="an_53:1">53:1</a> למנצח על מחלת משכיל לדוד אמר נבל בלבו אין אלהים השחיתו והתעיבו עול אין עשה טוב׃</p> 
 <p><a name="an_53:2">53:2</a> אלהים משמים השקיף על בני אדם לראות היש משכיל דרש את אלהים׃</p> 
 <p><a name="an_53:3">53:3</a> כלו סג יחדו נאלחו אין עשה טוב אין גם אחד׃</p> 
 <p><a name="an_53:4">53:4</a> הלא ידעו פעלי און אכלי עמי אכלו לחם אלהים לא קראו׃</p> 
 <p><a name="an_53:5">53:5</a> שם פחדו פחד לא היה פחד כי אלהים פזר עצמות חנך הבשתה כי אלהים מאסם׃</p> 
 <p><a name="an_53:6">53:6</a> מי יתן מציון ישעות ישראל בשוב אלהים שבות עמו יגל יעקב ישמח ישראל׃</p> 
 <p><a name="an_54:1">54:1</a> למנצח בנגינת משכיל לדוד בבוא הזיפים ויאמרו לשאול הלא דוד מסתתר עמנו אלהים בשמך הושיעני ובגבורתך תדינני׃</p> 
 <p><a name="an_54:2">54:2</a> אלהים שמע תפלתי האזינה לאמרי פי׃</p> 
 <p><a name="an_54:3">54:3</a> כי זרים קמו עלי ועריצים בקשו נפשי לא שמו אלהים לנגדם סלה׃</p> 
 <p><a name="an_54:4">54:4</a> הנה אלהים עזר לי אדני בסמכי נפשי׃</p> 
 <p><a name="an_54:5">54:5</a> ישוב הרע לשררי באמתך הצמיתם׃</p> 
 <p><a name="an_54:6">54:6</a> בנדבה אזבחה לך אודה שמך יהוה כי טוב׃</p> 
 <p><a name="an_54:7">54:7</a> כי מכל צרה הצילני ובאיבי ראתה עיני׃</p> 
 <p><a name="an_55:1">55:1</a> למנצח בנגינת משכיל לדוד האזינה אלהים תפלתי ואל תתעלם מתחנתי׃</p> 
 <p><a name="an_55:2">55:2</a> הקשיבה לי וענני אריד בשיחי ואהימה׃</p> 
 <p><a name="an_55:3">55:3</a> מקול אויב מפני עקת רשע כי ימיטו עלי און ובאף ישטמוני׃</p> 
 <p><a name="an_55:4">55:4</a> לבי יחיל בקרבי ואימות מות נפלו עלי׃</p> 
 <p><a name="an_55:5">55:5</a> יראה ורעד יבא בי ותכסני פלצות׃</p> 
 <p><a name="an_55:6">55:6</a> ואמר מי יתן לי אבר כיונה אעופה ואשכנה׃</p> 
 <p><a name="an_55:7">55:7</a> הנה ארחיק נדד אלין במדבר סלה׃</p> 
 <p><a name="an_55:8">55:8</a> אחישה מפלט לי מרוח סעה מסער׃</p> 
 <p><a name="an_55:9">55:9</a> בלע אדני פלג לשונם כי ראיתי חמס וריב בעיר׃</p> 
 <p><a name="an_55:10">55:10</a> יומם ולילה יסובבה על חומתיה ואון ועמל בקרבה׃</p> 
 <p><a name="an_55:11">55:11</a> הוות בקרבה ולא ימיש מרחבה תך ומרמה׃</p> 
 <p><a name="an_55:12">55:12</a> כי לא אויב יחרפני ואשא לא משנאי עלי הגדיל ואסתר ממנו׃</p> 
 <p><a name="an_55:13">55:13</a> ואתה אנוש כערכי אלופי ומידעי׃</p> 
 <p><a name="an_55:14">55:14</a> אשר יחדו נמתיק סוד בבית אלהים נהלך ברגש׃</p> 
 <p><a name="an_55:15">55:15</a> ישימות עלימו ירדו שאול חיים כי רעות במגורם בקרבם׃</p> 
 <p><a name="an_55:16">55:16</a> אני אל אלהים אקרא ויהוה יושיעני׃</p> 
 <p><a name="an_55:17">55:17</a> ערב ובקר וצהרים אשיחה ואהמה וישמע קולי׃</p> 
 <p><a name="an_55:18">55:18</a> פדה בשלום נפשי מקרב לי כי ברבים היו עמדי׃</p> 
 <p><a name="an_55:19">55:19</a> ישמע אל ויענם וישב קדם סלה אשר אין חליפות למו ולא יראו אלהים׃</p> 
 <p><a name="an_55:20">55:20</a> שלח ידיו בשלמיו חלל בריתו׃</p> 
 <p><a name="an_55:21">55:21</a> חלקו מחמאת פיו וקרב לבו רכו דבריו משמן והמה פתחות׃</p> 
 <p><a name="an_55:22">55:22</a> השלך על יהוה יהבך והוא יכלכלך לא יתן לעולם מוט לצדיק׃</p> 
 <p><a name="an_55:23">55:23</a> ואתה אלהים תורדם לבאר שחת אנשי דמים ומרמה לא יחצו ימיהם ואני אבטח בך׃</p> 
 <p><a name="an_56:1">56:1</a> למנצח על יונת אלם רחקים לדוד מכתם באחז אתו פלשתים בגת חנני אלהים כי שאפני אנוש כל היום לחם ילחצני׃</p> 
 <p><a name="an_56:2">56:2</a> שאפו שוררי כל היום כי רבים לחמים לי מרום׃</p> 
 <p><a name="an_56:3">56:3</a> יום אירא אני אליך אבטח׃</p> 
 <p><a name="an_56:4">56:4</a> באלהים אהלל דברו באלהים בטחתי לא אירא מה יעשה בשר לי׃</p> 
 <p><a name="an_56:5">56:5</a> כל היום דברי יעצבו עלי כל מחשבתם לרע׃</p> 
 <p><a name="an_56:6">56:6</a> יגורו יצפינו המה עקבי ישמרו כאשר קוו נפשי׃</p> 
 <p><a name="an_56:7">56:7</a> על און פלט למו באף עמים הורד אלהים׃</p> 
 <p><a name="an_56:8">56:8</a> נדי ספרתה אתה שימה דמעתי בנאדך הלא בספרתך׃</p> 
 <p><a name="an_56:9">56:9</a> אז ישובו אויבי אחור ביום אקרא זה ידעתי כי אלהים לי׃</p> 
 <p><a name="an_56:10">56:10</a> באלהים אהלל דבר ביהוה אהלל דבר׃</p> 
 <p><a name="an_56:11">56:11</a> באלהים בטחתי לא אירא מה יעשה אדם לי׃</p> 
 <p><a name="an_56:12">56:12</a> עלי אלהים נדריך אשלם תודת לך׃</p> 
 <p><a name="an_56:13">56:13</a> כי הצלת נפשי ממות הלא רגלי מדחי להתהלך לפני אלהים באור החיים׃</p> 
 <p><a name="an_57:1">57:1</a> למנצח אל תשחת לדוד מכתם בברחו מפני שאול במערה חנני אלהים חנני כי בך חסיה נפשי ובצל כנפיך אחסה עד יעבר הוות׃</p> 
 <p><a name="an_57:2">57:2</a> אקרא לאלהים עליון לאל גמר עלי׃</p> 
 <p><a name="an_57:3">57:3</a> ישלח משמים ויושיעני חרף שאפי סלה ישלח אלהים חסדו ואמתו׃</p> 
 <p><a name="an_57:4">57:4</a> נפשי בתוך לבאם אשכבה להטים בני אדם שניהם חנית וחצים ולשונם חרב חדה׃</p> 
 <p><a name="an_57:5">57:5</a> רומה על השמים אלהים על כל הארץ כבודך׃</p> 
 <p><a name="an_57:6">57:6</a> רשת הכינו לפעמי כפף נפשי כרו לפני שיחה נפלו בתוכה סלה׃</p> 
 <p><a name="an_57:7">57:7</a> נכון לבי אלהים נכון לבי אשירה ואזמרה׃</p> 
 <p><a name="an_57:8">57:8</a> עורה כבודי עורה הנבל וכנור אעירה שחר׃</p> 
 <p><a name="an_57:9">57:9</a> אודך בעמים אדני אזמרך בל אמים׃</p> 
 <p><a name="an_57:10">57:10</a> כי גדל עד שמים חסדך ועד שחקים אמתך׃</p> 
 <p><a name="an_57:11">57:11</a> רומה על שמים אלהים על כל הארץ כבודך׃</p> 
 <p><a name="an_58:1">58:1</a> למנצח אל תשחת לדוד מכתם האמנם אלם צדק תדברון מישרים תשפטו בני אדם׃</p> 
 <p><a name="an_58:2">58:2</a> אף בלב עולת תפעלון בארץ חמס ידיכם תפלסון׃</p> 
 <p><a name="an_58:3">58:3</a> זרו רשעים מרחם תעו מבטן דברי כזב׃</p> 
 <p><a name="an_58:4">58:4</a> חמת למו כדמות חמת נחש כמו פתן חרש יאטם אזנו׃</p> 
 <p><a name="an_58:5">58:5</a> אשר לא ישמע לקול מלחשים חובר חברים מחכם׃</p> 
 <p><a name="an_58:6">58:6</a> אלהים הרס שנימו בפימו מלתעות כפירים נתץ יהוה׃</p> 
 <p><a name="an_58:7">58:7</a> ימאסו כמו מים יתהלכו למו ידרך חצו כמו יתמללו׃</p> 
 <p><a name="an_58:8">58:8</a> כמו שבלול תמס יהלך נפל אשת בל חזו שמש׃</p> 
 <p><a name="an_58:9">58:9</a> בטרם יבינו סירתיכם אטד כמו חי כמו חרון ישערנו׃</p> 
 <p><a name="an_58:10">58:10</a> ישמח צדיק כי חזה נקם פעמיו ירחץ בדם הרשע׃</p> 
 <p><a name="an_58:11">58:11</a> ויאמר אדם אך פרי לצדיק אך יש אלהים שפטים בארץ׃</p> 
 <p><a name="an_59:1">59:1</a> למנצח אל תשחת לדוד מכתם בשלח שאול וישמרו את הבית להמיתו הצילני מאיבי אלהי ממתקוממי תשגבני׃</p> 
 <p><a name="an_59:2">59:2</a> הצילני מפעלי און ומאנשי דמים הושיעני׃</p> 
 <p><a name="an_59:3">59:3</a> כי הנה ארבו לנפשי יגורו עלי עזים לא פשעי ולא חטאתי יהוה׃</p> 
 <p><a name="an_59:4">59:4</a> בלי עון ירוצון ויכוננו עורה לקראתי וראה׃</p> 
 <p><a name="an_59:5">59:5</a> ואתה יהוה אלהים צבאות אלהי ישראל הקיצה לפקד כל הגוים אל תחן כל בגדי און סלה׃</p> 
 <p><a name="an_59:6">59:6</a> ישובו לערב יהמו ככלב ויסובבו עיר׃</p> 
 <p><a name="an_59:7">59:7</a> הנה יביעון בפיהם חרבות בשפתותיהם כי מי שמע׃</p> 
 <p><a name="an_59:8">59:8</a> ואתה יהוה תשחק למו תלעג לכל גוים׃</p> 
 <p><a name="an_59:9">59:9</a> עזו אליך אשמרה כי אלהים משגבי׃</p> 
 <p><a name="an_59:10">59:10</a> אלהי חסדו יקדמני אלהים יראני בשררי׃</p> 
 <p><a name="an_59:11">59:11</a> אל תהרגם פן ישכחו עמי הניעמו בחילך והורידמו מגננו אדני׃</p> 
 <p><a name="an_59:12">59:12</a> חטאת פימו דבר שפתימו וילכדו בגאונם ומאלה ומכחש יספרו׃</p> 
 <p><a name="an_59:13">59:13</a> כלה בחמה כלה ואינמו וידעו כי אלהים משל ביעקב לאפסי הארץ סלה׃</p> 
 <p><a name="an_59:14">59:14</a> וישובו לערב יהמו ככלב ויסובבו עיר׃</p> 
 <p><a name="an_59:15">59:15</a> המה ינועון לאכל אם לא ישבעו וילינו׃</p> 
 <p><a name="an_59:16">59:16</a> ואני אשיר עזך וארנן לבקר חסדך כי היית משגב לי ומנוס ביום צר לי׃</p> 
 <p><a name="an_59:17">59:17</a> עזי אליך אזמרה כי אלהים משגבי אלהי חסדי׃</p> 
 <p><a name="an_60:1">60:1</a> למנצח על שושן עדות מכתם לדוד ללמד בהצותו את ארם נהרים ואת ארם צובה וישב יואב ויך את אדום בגיא מלח שנים עשר אלף אלהים זנחתנו פרצתנו אנפת תשובב לנו׃</p> 
 <p><a name="an_60:2">60:2</a> הרעשתה ארץ פצמתה רפה שבריה כי מטה׃</p> 
 <p><a name="an_60:3">60:3</a> הראיתה עמך קשה השקיתנו יין תרעלה׃</p> 
 <p><a name="an_60:4">60:4</a> נתתה ליראיך נס להתנוסס מפני קשט סלה׃</p> 
 <p><a name="an_60:5">60:5</a> למען יחלצון ידידיך הושיעה ימינך ועננו׃</p> 
 <p><a name="an_60:6">60:6</a> אלהים דבר בקדשו אעלזה אחלקה שכם ועמק סכות אמדד׃</p> 
 <p><a name="an_60:7">60:7</a> לי גלעד ולי מנשה ואפרים מעוז ראשי יהודה מחקקי׃</p> 
 <p><a name="an_60:8">60:8</a> מואב סיר רחצי על אדום אשליך נעלי עלי פלשת התרעעי׃</p> 
 <p><a name="an_60:9">60:9</a> מי יבלני עיר מצור מי נחני עד אדום׃</p> 
 <p><a name="an_60:10">60:10</a> הלא אתה אלהים זנחתנו ולא תצא אלהים בצבאותינו׃</p> 
 <p><a name="an_60:11">60:11</a> הבה לנו עזרת מצר ושוא תשועת אדם׃</p> 
 <p><a name="an_60:12">60:12</a> באלהים נעשה חיל והוא יבוס צרינו׃</p> 
 <p><a name="an_61:1">61:1</a> למנצח על נגינת לדוד שמעה אלהים רנתי הקשיבה תפלתי׃</p> 
 <p><a name="an_61:2">61:2</a> מקצה הארץ אליך אקרא בעטף לבי בצור ירום ממני תנחני׃</p> 
 <p><a name="an_61:3">61:3</a> כי היית מחסה לי מגדל עז מפני אויב׃</p> 
 <p><a name="an_61:4">61:4</a> אגורה באהלך עולמים אחסה בסתר כנפיך סלה׃</p> 
 <p><a name="an_61:5">61:5</a> כי אתה אלהים שמעת לנדרי נתת ירשת יראי שמך׃</p> 
 <p><a name="an_61:6">61:6</a> ימים על ימי מלך תוסיף שנותיו כמו דר ודר׃</p> 
 <p><a name="an_61:7">61:7</a> ישב עולם לפני אלהים חסד ואמת מן ינצרהו׃</p> 
 <p><a name="an_61:8">61:8</a> כן אזמרה שמך לעד לשלמי נדרי יום יום׃</p> 
 <p><a name="an_62:1">62:1</a> למנצח על ידותון מזמור לדוד אך אל אלהים דומיה נפשי ממנו ישועתי׃</p> 
 <p><a name="an_62:2">62:2</a> אך הוא צורי וישועתי משגבי לא אמוט רבה׃</p> 
 <p><a name="an_62:3">62:3</a> עד אנה תהותתו על איש תרצחו כלכם כקיר נטוי גדר הדחויה׃</p> 
 <p><a name="an_62:4">62:4</a> אך משאתו יעצו להדיח ירצו כזב בפיו יברכו ובקרבם יקללו סלה׃</p> 
 <p><a name="an_62:5">62:5</a> אך לאלהים דומי נפשי כי ממנו תקותי׃</p> 
 <p><a name="an_62:6">62:6</a> אך הוא צורי וישועתי משגבי לא אמוט׃</p> 
 <p><a name="an_62:7">62:7</a> על אלהים ישעי וכבודי צור עזי מחסי באלהים׃</p> 
 <p><a name="an_62:8">62:8</a> בטחו בו בכל עת עם שפכו לפניו לבבכם אלהים מחסה לנו סלה׃</p> 
 <p><a name="an_62:9">62:9</a> אך הבל בני אדם כזב בני איש במאזנים לעלות המה מהבל יחד׃</p> 
 <p><a name="an_62:10">62:10</a> אל תבטחו בעשק ובגזל אל תהבלו חיל כי ינוב אל תשיתו לב׃</p> 
 <p><a name="an_62:11">62:11</a> אחת דבר אלהים שתים זו שמעתי כי עז לאלהים׃</p> 
 <p><a name="an_62:12">62:12</a> ולך אדני חסד כי אתה תשלם לאיש כמעשהו׃</p> 
 <p><a name="an_63:1">63:1</a> מזמור לדוד בהיותו במדבר יהודה אלהים אלי אתה אשחרך צמאה לך נפשי כמה לך בשרי בארץ ציה ועיף בלי מים׃</p> 
 <p><a name="an_63:2">63:2</a> כן בקדש חזיתיך לראות עזך וכבודך׃</p> 
 <p><a name="an_63:3">63:3</a> כי טוב חסדך מחיים שפתי ישבחונך׃</p> 
 <p><a name="an_63:4">63:4</a> כן אברכך בחיי בשמך אשא כפי׃</p> 
 <p><a name="an_63:5">63:5</a> כמו חלב ודשן תשבע נפשי ושפתי רננות יהלל פי׃</p> 
 <p><a name="an_63:6">63:6</a> אם זכרתיך על יצועי באשמרות אהגה בך׃</p> 
 <p><a name="an_63:7">63:7</a> כי היית עזרתה לי ובצל כנפיך ארנן׃</p> 
 <p><a name="an_63:8">63:8</a> דבקה נפשי אחריך בי תמכה ימינך׃</p> 
 <p><a name="an_63:9">63:9</a> והמה לשואה יבקשו נפשי יבאו בתחתיות הארץ׃</p> 
 <p><a name="an_63:10">63:10</a> יגירהו על ידי חרב מנת שעלים יהיו׃</p> 
 <p><a name="an_63:11">63:11</a> והמלך ישמח באלהים יתהלל כל הנשבע בו כי יסכר פי דוברי שקר׃</p> 
 <p><a name="an_64:1">64:1</a> למנצח מזמור לדוד שמע אלהים קולי בשיחי מפחד אויב תצר חיי׃</p> 
 <p><a name="an_64:2">64:2</a> תסתירני מסוד מרעים מרגשת פעלי און׃</p> 
 <p><a name="an_64:3">64:3</a> אשר שננו כחרב לשונם דרכו חצם דבר מר׃</p> 
 <p><a name="an_64:4">64:4</a> לירות במסתרים תם פתאם ירהו ולא ייראו׃</p> 
 <p><a name="an_64:5">64:5</a> יחזקו למו דבר רע יספרו לטמון מוקשים אמרו מי יראה למו׃</p> 
 <p><a name="an_64:6">64:6</a> יחפשו עולת תמנו חפש מחפש וקרב איש ולב עמק׃</p> 
 <p><a name="an_64:7">64:7</a> וירם אלהים חץ פתאום היו מכותם׃</p> 
 <p><a name="an_64:8">64:8</a> ויכשילוהו עלימו לשונם יתנדדו כל ראה בם׃</p> 
 <p><a name="an_64:9">64:9</a> וייראו כל אדם ויגידו פעל אלהים ומעשהו השכילו׃</p> 
 <p><a name="an_64:10">64:10</a> ישמח צדיק ביהוה וחסה בו ויתהללו כל ישרי לב׃</p> 
 <p><a name="an_65:1">65:1</a> למנצח מזמור לדוד שיר לך דמיה תהלה אלהים בציון ולך ישלם נדר׃</p> 
 <p><a name="an_65:2">65:2</a> שמע תפלה עדיך כל בשר יבאו׃</p> 
 <p><a name="an_65:3">65:3</a> דברי עונת גברו מני פשעינו אתה תכפרם׃</p> 
 <p><a name="an_65:4">65:4</a> אשרי תבחר ותקרב ישכן חצריך נשבעה בטוב ביתך קדש היכלך׃</p> 
 <p><a name="an_65:5">65:5</a> נוראות בצדק תעננו אלהי ישענו מבטח כל קצוי ארץ וים רחקים׃</p> 
 <p><a name="an_65:6">65:6</a> מכין הרים בכחו נאזר בגבורה׃</p> 
 <p><a name="an_65:7">65:7</a> משביח שאון ימים שאון גליהם והמון לאמים׃</p> 
 <p><a name="an_65:8">65:8</a> וייראו ישבי קצות מאותתיך מוצאי בקר וערב תרנין׃</p> 
 <p><a name="an_65:9">65:9</a> פקדת הארץ ותשקקה רבת תעשרנה פלג אלהים מלא מים תכין דגנם כי כן תכינה׃</p> 
 <p><a name="an_65:10">65:10</a> תלמיה רוה נחת גדודיה ברביבים תמגגנה צמחה תברך׃</p> 
 <p><a name="an_65:11">65:11</a> עטרת שנת טובתך ומעגליך ירעפון דשן׃</p> 
 <p><a name="an_65:12">65:12</a> ירעפו נאות מדבר וגיל גבעות תחגרנה׃</p> 
 <p><a name="an_65:13">65:13</a> לבשו כרים הצאן ועמקים יעטפו בר יתרועעו אף ישירו׃</p> 
 <p><a name="an_66:1">66:1</a> למנצח שיר מזמור הריעו לאלהים כל הארץ׃</p> 
 <p><a name="an_66:2">66:2</a> זמרו כבוד שמו שימו כבוד תהלתו׃</p> 
 <p><a name="an_66:3">66:3</a> אמרו לאלהים מה נורא מעשיך ברב עזך יכחשו לך איביך׃</p> 
 <p><a name="an_66:4">66:4</a> כל הארץ ישתחוו לך ויזמרו לך יזמרו שמך סלה׃</p> 
 <p><a name="an_66:5">66:5</a> לכו וראו מפעלות אלהים נורא עלילה על בני אדם׃</p> 
 <p><a name="an_66:6">66:6</a> הפך ים ליבשה בנהר יעברו ברגל שם נשמחה בו׃</p> 
 <p><a name="an_66:7">66:7</a> משל בגבורתו עולם עיניו בגוים תצפינה הסוררים אל ירימו למו סלה׃</p> 
 <p><a name="an_66:8">66:8</a> ברכו עמים אלהינו והשמיעו קול תהלתו׃</p> 
 <p><a name="an_66:9">66:9</a> השם נפשנו בחיים ולא נתן למוט רגלנו׃</p> 
 <p><a name="an_66:10">66:10</a> כי בחנתנו אלהים צרפתנו כצרף כסף׃</p> 
 <p><a name="an_66:11">66:11</a> הבאתנו במצודה שמת מועקה במתנינו׃</p> 
 <p><a name="an_66:12">66:12</a> הרכבת אנוש לראשנו באנו באש ובמים ותוציאנו לרויה׃</p> 
 <p><a name="an_66:13">66:13</a> אבוא ביתך בעולות אשלם לך נדרי׃</p> 
 <p><a name="an_66:14">66:14</a> אשר פצו שפתי ודבר פי בצר לי׃</p> 
 <p><a name="an_66:15">66:15</a> עלות מחים אעלה לך עם קטרת אילים אעשה בקר עם עתודים סלה׃</p> 
 <p><a name="an_66:16">66:16</a> לכו שמעו ואספרה כל יראי אלהים אשר עשה לנפשי׃</p> 
 <p><a name="an_66:17">66:17</a> אליו פי קראתי ורומם תחת לשוני׃</p> 
 <p><a name="an_66:18">66:18</a> און אם ראיתי בלבי לא ישמע אדני׃</p> 
 <p><a name="an_66:19">66:19</a> אכן שמע אלהים הקשיב בקול תפלתי׃</p> 
 <p><a name="an_66:20">66:20</a> ברוך אלהים אשר לא הסיר תפלתי וחסדו מאתי׃</p> 
 <p><a name="an_67:1">67:1</a> למנצח בנגינת מזמור שיר אלהים יחננו ויברכנו יאר פניו אתנו סלה׃</p> 
 <p><a name="an_67:2">67:2</a> לדעת בארץ דרכך בכל גוים ישועתך׃</p> 
 <p><a name="an_67:3">67:3</a> יודוך עמים אלהים יודוך עמים כלם׃</p> 
 <p><a name="an_67:4">67:4</a> ישמחו וירננו לאמים כי תשפט עמים מישור ולאמים בארץ תנחם סלה׃</p> 
 <p><a name="an_67:5">67:5</a> יודוך עמים אלהים יודוך עמים כלם׃</p> 
 <p><a name="an_67:6">67:6</a> ארץ נתנה יבולה יברכנו אלהים אלהינו׃</p> 
 <p><a name="an_67:7">67:7</a> יברכנו אלהים וייראו אתו כל אפסי ארץ׃</p> 
 <p><a name="an_68:1">68:1</a> למנצח לדוד מזמור שיר יקום אלהים יפוצו אויביו וינוסו משנאיו מפניו׃</p> 
 <p><a name="an_68:2">68:2</a> כהנדף עשן תנדף כהמס דונג מפני אש יאבדו רשעים מפני אלהים׃</p> 
 <p><a name="an_68:3">68:3</a> וצדיקים ישמחו יעלצו לפני אלהים וישישו בשמחה׃</p> 
 <p><a name="an_68:4">68:4</a> שירו לאלהים זמרו שמו סלו לרכב בערבות ביה שמו ועלזו לפניו׃</p> 
 <p><a name="an_68:5">68:5</a> אבי יתומים ודין אלמנות אלהים במעון קדשו׃</p> 
 <p><a name="an_68:6">68:6</a> אלהים מושיב יחידים ביתה מוציא אסירים בכושרות אך סוררים שכנו צחיחה׃</p> 
 <p><a name="an_68:7">68:7</a> אלהים בצאתך לפני עמך בצעדך בישימון סלה׃</p> 
 <p><a name="an_68:8">68:8</a> ארץ רעשה אף שמים נטפו מפני אלהים זה סיני מפני אלהים אלהי ישראל׃</p> 
 <p><a name="an_68:9">68:9</a> גשם נדבות תניף אלהים נחלתך ונלאה אתה כוננתה׃</p> 
 <p><a name="an_68:10">68:10</a> חיתך ישבו בה תכין בטובתך לעני אלהים׃</p> 
 <p><a name="an_68:11">68:11</a> אדני יתן אמר המבשרות צבא רב׃</p> 
 <p><a name="an_68:12">68:12</a> מלכי צבאות ידדון ידדון ונות בית תחלק שלל׃</p> 
 <p><a name="an_68:13">68:13</a> אם תשכבון בין שפתים כנפי יונה נחפה בכסף ואברותיה בירקרק חרוץ׃</p> 
 <p><a name="an_68:14">68:14</a> בפרש שדי מלכים בה תשלג בצלמון׃</p> 
 <p><a name="an_68:15">68:15</a> הר אלהים הר בשן הר גבננים הר בשן׃</p> 
 <p><a name="an_68:16">68:16</a> למה תרצדון הרים גבננים ההר חמד אלהים לשבתו אף יהוה ישכן לנצח׃</p> 
 <p><a name="an_68:17">68:17</a> רכב אלהים רבתים אלפי שנאן אדני בם סיני בקדש׃</p> 
 <p><a name="an_68:18">68:18</a> עלית למרום שבית שבי לקחת מתנות באדם ואף סוררים לשכן יה אלהים׃</p> 
 <p><a name="an_68:19">68:19</a> ברוך אדני יום יום יעמס לנו האל ישועתנו סלה׃</p> 
 <p><a name="an_68:20">68:20</a> האל לנו אל למושעות וליהוה אדני למות תוצאות׃</p> 
 <p><a name="an_68:21">68:21</a> אך אלהים ימחץ ראש איביו קדקד שער מתהלך באשמיו׃</p> 
 <p><a name="an_68:22">68:22</a> אמר אדני מבשן אשיב אשיב ממצלות ים׃</p> 
 <p><a name="an_68:23">68:23</a> למען תמחץ רגלך בדם לשון כלביך מאיבים מנהו׃</p> 
 <p><a name="an_68:24">68:24</a> ראו הליכותיך אלהים הליכות אלי מלכי בקדש׃</p> 
 <p><a name="an_68:25">68:25</a> קדמו שרים אחר נגנים בתוך עלמות תופפות׃</p> 
 <p><a name="an_68:26">68:26</a> במקהלות ברכו אלהים יהוה ממקור ישראל׃</p> 
 <p><a name="an_68:27">68:27</a> שם בנימן צעיר רדם שרי יהודה רגמתם שרי זבלון שרי נפתלי׃</p> 
 <p><a name="an_68:28">68:28</a> צוה אלהיך עזך עוזה אלהים זו פעלת לנו׃</p> 
 <p><a name="an_68:29">68:29</a> מהיכלך על ירושלם לך יובילו מלכים שי׃</p> 
 <p><a name="an_68:30">68:30</a> גער חית קנה עדת אבירים בעגלי עמים מתרפס ברצי כסף בזר עמים קרבות יחפצו׃</p> 
 <p><a name="an_68:31">68:31</a> יאתיו חשמנים מני מצרים כוש תריץ ידיו לאלהים׃</p> 
 <p><a name="an_68:32">68:32</a> ממלכות הארץ שירו לאלהים זמרו אדני סלה׃</p> 
 <p><a name="an_68:33">68:33</a> לרכב בשמי שמי קדם הן יתן בקולו קול עז׃</p> 
 <p><a name="an_68:34">68:34</a> תנו עז לאלהים על ישראל גאותו ועזו בשחקים׃</p> 
 <p><a name="an_68:35">68:35</a> נורא אלהים ממקדשיך אל ישראל הוא נתן עז ותעצמות לעם ברוך אלהים׃</p> 
 <p><a name="an_69:1">69:1</a> למנצח על שושנים לדוד הושיעני אלהים כי באו מים עד נפש׃</p> 
 <p><a name="an_69:2">69:2</a> טבעתי ביון מצולה ואין מעמד באתי במעמקי מים ושבלת שטפתני׃</p> 
 <p><a name="an_69:3">69:3</a> יגעתי בקראי נחר גרוני כלו עיני מיחל לאלהי׃</p> 
 <p><a name="an_69:4">69:4</a> רבו משערות ראשי שנאי חנם עצמו מצמיתי איבי שקר אשר לא גזלתי אז אשיב׃</p> 
 <p><a name="an_69:5">69:5</a> אלהים אתה ידעת לאולתי ואשמותי ממך לא נכחדו׃</p> 
 <p><a name="an_69:6">69:6</a> אל יבשו בי קויך אדני יהוה צבאות אל יכלמו בי מבקשיך אלהי ישראל׃</p> 
 <p><a name="an_69:7">69:7</a> כי עליך נשאתי חרפה כסתה כלמה פני׃</p> 
 <p><a name="an_69:8">69:8</a> מוזר הייתי לאחי ונכרי לבני אמי׃</p> 
 <p><a name="an_69:9">69:9</a> כי קנאת ביתך אכלתני וחרפות חורפיך נפלו עלי׃</p> 
 <p><a name="an_69:10">69:10</a> ואבכה בצום נפשי ותהי לחרפות לי׃</p> 
 <p><a name="an_69:11">69:11</a> ואתנה לבושי שק ואהי להם למשל׃</p> 
 <p><a name="an_69:12">69:12</a> ישיחו בי ישבי שער ונגינות שותי שכר׃</p> 
 <p><a name="an_69:13">69:13</a> ואני תפלתי לך יהוה עת רצון אלהים ברב חסדך ענני באמת ישעך׃</p> 
 <p><a name="an_69:14">69:14</a> הצילני מטיט ואל אטבעה אנצלה משנאי וממעמקי מים׃</p> 
 <p><a name="an_69:15">69:15</a> אל תשטפני שבלת מים ואל תבלעני מצולה ואל תאטר עלי באר פיה׃</p> 
 <p><a name="an_69:16">69:16</a> ענני יהוה כי טוב חסדך כרב רחמיך פנה אלי׃</p> 
 <p><a name="an_69:17">69:17</a> ואל תסתר פניך מעבדך כי צר לי מהר ענני׃</p> 
 <p><a name="an_69:18">69:18</a> קרבה אל נפשי גאלה למען איבי פדני׃</p> 
 <p><a name="an_69:19">69:19</a> אתה ידעת חרפתי ובשתי וכלמתי נגדך כל צוררי׃</p> 
 <p><a name="an_69:20">69:20</a> חרפה שברה לבי ואנושה ואקוה לנוד ואין ולמנחמים ולא מצאתי׃</p> 
 <p><a name="an_69:21">69:21</a> ויתנו בברותי ראש ולצמאי ישקוני חמץ׃</p> 
 <p><a name="an_69:22">69:22</a> יהי שלחנם לפניהם לפח ולשלומים למוקש׃</p> 
 <p><a name="an_69:23">69:23</a> תחשכנה עיניהם מראות ומתניהם תמיד המעד׃</p> 
 <p><a name="an_69:24">69:24</a> שפך עליהם זעמך וחרון אפך ישיגם׃</p> 
 <p><a name="an_69:25">69:25</a> תהי טירתם נשמה באהליהם אל יהי ישב׃</p> 
 <p><a name="an_69:26">69:26</a> כי אתה אשר הכית רדפו ואל מכאוב חלליך יספרו׃</p> 
 <p><a name="an_69:27">69:27</a> תנה עון על עונם ואל יבאו בצדקתך׃</p> 
 <p><a name="an_69:28">69:28</a> ימחו מספר חיים ועם צדיקים אל יכתבו׃</p> 
 <p><a name="an_69:29">69:29</a> ואני עני וכואב ישועתך אלהים תשגבני׃</p> 
 <p><a name="an_69:30">69:30</a> אהללה שם אלהים בשיר ואגדלנו בתודה׃</p> 
 <p><a name="an_69:31">69:31</a> ותיטב ליהוה משור פר מקרן מפריס׃</p> 
 <p><a name="an_69:32">69:32</a> ראו ענוים ישמחו דרשי אלהים ויחי לבבכם׃</p> 
 <p><a name="an_69:33">69:33</a> כי שמע אל אביונים יהוה ואת אסיריו לא בזה׃</p> 
 <p><a name="an_69:34">69:34</a> יהללוהו שמים וארץ ימים וכל רמש בם׃</p> 
 <p><a name="an_69:35">69:35</a> כי אלהים יושיע ציון ויבנה ערי יהודה וישבו שם וירשוה׃</p> 
 <p><a name="an_69:36">69:36</a> וזרע עבדיו ינחלוה ואהבי שמו ישכנו בה׃</p> 
 <p><a name="an_70:1">70:1</a> למנצח לדוד להזכיר אלהים להצילני יהוה לעזרתי חושה׃</p> 
 <p><a name="an_70:2">70:2</a> יבשו ויחפרו מבקשי נפשי יסגו אחור ויכלמו חפצי רעתי׃</p> 
 <p><a name="an_70:3">70:3</a> ישובו על עקב בשתם האמרים האח האח׃</p> 
 <p><a name="an_70:4">70:4</a> ישישו וישמחו בך כל מבקשיך ויאמרו תמיד יגדל אלהים אהבי ישועתך׃</p> 
 <p><a name="an_70:5">70:5</a> ואני עני ואביון אלהים חושה לי עזרי ומפלטי אתה יהוה אל תאחר׃</p> 
 <p><a name="an_71:1">71:1</a> בך יהוה חסיתי אל אבושה לעולם׃</p> 
 <p><a name="an_71:2">71:2</a> בצדקתך תצילני ותפלטני הטה אלי אזנך והושיעני׃</p> 
 <p><a name="an_71:3">71:3</a> היה לי לצור מעון לבוא תמיד צוית להושיעני כי סלעי ומצודתי אתה׃</p> 
 <p><a name="an_71:4">71:4</a> אלהי פלטני מיד רשע מכף מעול וחומץ׃</p> 
 <p><a name="an_71:5">71:5</a> כי אתה תקותי אדני יהוה מבטחי מנעורי׃</p> 
 <p><a name="an_71:6">71:6</a> עליך נסמכתי מבטן ממעי אמי אתה גוזי בך תהלתי תמיד׃</p> 
 <p><a name="an_71:7">71:7</a> כמופת הייתי לרבים ואתה מחסי עז׃</p> 
 <p><a name="an_71:8">71:8</a> ימלא פי תהלתך כל היום תפארתך׃</p> 
 <p><a name="an_71:9">71:9</a> אל תשליכני לעת זקנה ככלות כחי אל תעזבני׃</p> 
 <p><a name="an_71:10">71:10</a> כי אמרו אויבי לי ושמרי נפשי נועצו יחדו׃</p> 
 <p><a name="an_71:11">71:11</a> לאמר אלהים עזבו רדפו ותפשוהו כי אין מציל׃</p> 
 <p><a name="an_71:12">71:12</a> אלהים אל תרחק ממני אלהי לעזרתי חישה׃</p> 
 <p><a name="an_71:13">71:13</a> יבשו יכלו שטני נפשי יעטו חרפה וכלמה מבקשי רעתי׃</p> 
 <p><a name="an_71:14">71:14</a> ואני תמיד איחל והוספתי על כל תהלתך׃</p> 
 <p><a name="an_71:15">71:15</a> פי יספר צדקתך כל היום תשועתך כי לא ידעתי ספרות׃</p> 
 <p><a name="an_71:16">71:16</a> אבוא בגברות אדני יהוה אזכיר צדקתך לבדך׃</p> 
 <p><a name="an_71:17">71:17</a> אלהים למדתני מנעורי ועד הנה אגיד נפלאותיך׃</p> 
 <p><a name="an_71:18">71:18</a> וגם עד זקנה ושיבה אלהים אל תעזבני עד אגיד זרועך לדור לכל יבוא גבורתך׃</p> 
 <p><a name="an_71:19">71:19</a> וצדקתך אלהים עד מרום אשר עשית גדלות אלהים מי כמוך׃</p> 
 <p><a name="an_71:20">71:20</a> אשר הראיתנו צרות רבות ורעות תשוב תחיינו ומתהמות הארץ תשוב תעלני׃</p> 
 <p><a name="an_71:21">71:21</a> תרב גדלתי ותסב תנחמני׃</p> 
 <p><a name="an_71:22">71:22</a> גם אני אודך בכלי נבל אמתך אלהי אזמרה לך בכנור קדוש ישראל׃</p> 
 <p><a name="an_71:23">71:23</a> תרננה שפתי כי אזמרה לך ונפשי אשר פדית׃</p> 
 <p><a name="an_71:24">71:24</a> גם לשוני כל היום תהגה צדקתך כי בשו כי חפרו מבקשי רעתי׃</p> 
 <p><a name="an_72:1">72:1</a> לשלמה אלהים משפטיך למלך תן וצדקתך לבן מלך׃</p> 
 <p><a name="an_72:2">72:2</a> ידין עמך בצדק וענייך במשפט׃</p> 
 <p><a name="an_72:3">72:3</a> ישאו הרים שלום לעם וגבעות בצדקה׃</p> 
 <p><a name="an_72:4">72:4</a> ישפט עניי עם יושיע לבני אביון וידכא עושק׃</p> 
 <p><a name="an_72:5">72:5</a> ייראוך עם שמש ולפני ירח דור דורים׃</p> 
 <p><a name="an_72:6">72:6</a> ירד כמטר על גז כרביבים זרזיף ארץ׃</p> 
 <p><a name="an_72:7">72:7</a> יפרח בימיו צדיק ורב שלום עד בלי ירח׃</p> 
 <p><a name="an_72:8">72:8</a> וירד מים עד ים ומנהר עד אפסי ארץ׃</p> 
 <p><a name="an_72:9">72:9</a> לפניו יכרעו ציים ואיביו עפר ילחכו׃</p> 
 <p><a name="an_72:10">72:10</a> מלכי תרשיש ואיים מנחה ישיבו מלכי שבא וסבא אשכר יקריבו׃</p> 
 <p><a name="an_72:11">72:11</a> וישתחוו לו כל מלכים כל גוים יעבדוהו׃</p> 
 <p><a name="an_72:12">72:12</a> כי יציל אביון משוע ועני ואין עזר לו׃</p> 
 <p><a name="an_72:13">72:13</a> יחס על דל ואביון ונפשות אביונים יושיע׃</p> 
 <p><a name="an_72:14">72:14</a> מתוך ומחמס יגאל נפשם וייקר דמם בעיניו׃</p> 
 <p><a name="an_72:15">72:15</a> ויחי ויתן לו מזהב שבא ויתפלל בעדו תמיד כל היום יברכנהו׃</p> 
 <p><a name="an_72:16">72:16</a> יהי פסת בר בארץ בראש הרים ירעש כלבנון פריו ויציצו מעיר כעשב הארץ׃</p> 
 <p><a name="an_72:17">72:17</a> יהי שמו לעולם לפני שמש ינין שמו ויתברכו בו כל גוים יאשרוהו׃</p> 
 <p><a name="an_72:18">72:18</a> ברוך יהוה אלהים אלהי ישראל עשה נפלאות לבדו׃</p> 
 <p><a name="an_72:19">72:19</a> וברוך שם כבודו לעולם וימלא כבודו את כל הארץ אמן ואמן׃</p> 
 <p><a name="an_72:20">72:20</a> כלו תפלות דוד בן ישי׃</p> 
 <p><a name="an_73:1">73:1</a> מזמור לאסף אך טוב לישראל אלהים לברי לבב׃</p> 
 <p><a name="an_73:2">73:2</a> ואני כמעט נטוי רגלי כאין שפכה אשרי׃</p> 
 <p><a name="an_73:3">73:3</a> כי קנאתי בהוללים שלום רשעים אראה׃</p> 
 <p><a name="an_73:4">73:4</a> כי אין חרצבות למותם ובריא אולם׃</p> 
 <p><a name="an_73:5">73:5</a> בעמל אנוש אינמו ועם אדם לא ינגעו׃</p> 
 <p><a name="an_73:6">73:6</a> לכן ענקתמו גאוה יעטף שית חמס למו׃</p> 
 <p><a name="an_73:7">73:7</a> יצא מחלב עינמו עברו משכיות לבב׃</p> 
 <p><a name="an_73:8">73:8</a> ימיקו וידברו ברע עשק ממרום ידברו׃</p> 
 <p><a name="an_73:9">73:9</a> שתו בשמים פיהם ולשונם תהלך בארץ׃</p> 
 <p><a name="an_73:10">73:10</a> לכן ישיב עמו הלם ומי מלא ימצו למו׃</p> 
 <p><a name="an_73:11">73:11</a> ואמרו איכה ידע אל ויש דעה בעליון׃</p> 
 <p><a name="an_73:12">73:12</a> הנה אלה רשעים ושלוי עולם השגו חיל׃</p> 
 <p><a name="an_73:13">73:13</a> אך ריק זכיתי לבבי וארחץ בנקיון כפי׃</p> 
 <p><a name="an_73:14">73:14</a> ואהי נגוע כל היום ותוכחתי לבקרים׃</p> 
 <p><a name="an_73:15">73:15</a> אם אמרתי אספרה כמו הנה דור בניך בגדתי׃</p> 
 <p><a name="an_73:16">73:16</a> ואחשבה לדעת זאת עמל היא בעיני׃</p> 
 <p><a name="an_73:17">73:17</a> עד אבוא אל מקדשי אל אבינה לאחריתם׃</p> 
 <p><a name="an_73:18">73:18</a> אך בחלקות תשית למו הפלתם למשואות׃</p> 
 <p><a name="an_73:19">73:19</a> איך היו לשמה כרגע ספו תמו מן בלהות׃</p> 
 <p><a name="an_73:20">73:20</a> כחלום מהקיץ אדני בעיר צלמם תבזה׃</p> 
 <p><a name="an_73:21">73:21</a> כי יתחמץ לבבי וכליותי אשתונן׃</p> 
 <p><a name="an_73:22">73:22</a> ואני בער ולא אדע בהמות הייתי עמך׃</p> 
 <p><a name="an_73:23">73:23</a> ואני תמיד עמך אחזת ביד ימיני׃</p> 
 <p><a name="an_73:24">73:24</a> בעצתך תנחני ואחר כבוד תקחני׃</p> 
 <p><a name="an_73:25">73:25</a> מי לי בשמים ועמך לא חפצתי בארץ׃</p> 
 <p><a name="an_73:26">73:26</a> כלה שארי ולבבי צור לבבי וחלקי אלהים לעולם׃</p> 
 <p><a name="an_73:27">73:27</a> כי הנה רחקיך יאבדו הצמתה כל זונה ממך׃</p> 
 <p><a name="an_73:28">73:28</a> ואני קרבת אלהים לי טוב שתי באדני יהוה מחסי לספר כל מלאכותיך׃</p> 
 <p><a name="an_74:1">74:1</a> משכיל לאסף למה אלהים זנחת לנצח יעשן אפך בצאן מרעיתך׃</p> 
 <p><a name="an_74:2">74:2</a> זכר עדתך קנית קדם גאלת שבט נחלתך הר ציון זה שכנת בו׃</p> 
 <p><a name="an_74:3">74:3</a> הרימה פעמיך למשאות נצח כל הרע אויב בקדש׃</p> 
 <p><a name="an_74:4">74:4</a> שאגו צרריך בקרב מועדך שמו אותתם אתות׃</p> 
 <p><a name="an_74:5">74:5</a> יודע כמביא למעלה בסבך עץ קרדמות׃</p> 
 <p><a name="an_74:6">74:6</a> ועת פתוחיה יחד בכשיל וכילפת יהלמון׃</p> 
 <p><a name="an_74:7">74:7</a> שלחו באש מקדשך לארץ חללו משכן שמך׃</p> 
 <p><a name="an_74:8">74:8</a> אמרו בלבם נינם יחד שרפו כל מועדי אל בארץ׃</p> 
 <p><a name="an_74:9">74:9</a> אותתינו לא ראינו אין עוד נביא ולא אתנו ידע עד מה׃</p> 
 <p><a name="an_74:10">74:10</a> עד מתי אלהים יחרף צר ינאץ אויב שמך לנצח׃</p> 
 <p><a name="an_74:11">74:11</a> למה תשיב ידך וימינך מקרב חוקך כלה׃</p> 
 <p><a name="an_74:12">74:12</a> ואלהים מלכי מקדם פעל ישועות בקרב הארץ׃</p> 
 <p><a name="an_74:13">74:13</a> אתה פוררת בעזך ים שברת ראשי תנינים על המים׃</p> 
 <p><a name="an_74:14">74:14</a> אתה רצצת ראשי לויתן תתננו מאכל לעם לציים׃</p> 
 <p><a name="an_74:15">74:15</a> אתה בקעת מעין ונחל אתה הובשת נהרות איתן׃</p> 
 <p><a name="an_74:16">74:16</a> לך יום אף לך לילה אתה הכינות מאור ושמש׃</p> 
 <p><a name="an_74:17">74:17</a> אתה הצבת כל גבולות ארץ קיץ וחרף אתה יצרתם׃</p> 
 <p><a name="an_74:18">74:18</a> זכר זאת אויב חרף יהוה ועם נבל נאצו שמך׃</p> 
 <p><a name="an_74:19">74:19</a> אל תתן לחית נפש תורך חית ענייך אל תשכח לנצח׃</p> 
 <p><a name="an_74:20">74:20</a> הבט לברית כי מלאו מחשכי ארץ נאות חמס׃</p> 
 <p><a name="an_74:21">74:21</a> אל ישב דך נכלם עני ואביון יהללו שמך׃</p> 
 <p><a name="an_74:22">74:22</a> קומה אלהים ריבה ריבך זכר חרפתך מני נבל כל היום׃</p> 
 <p><a name="an_74:23">74:23</a> אל תשכח קול צרריך שאון קמיך עלה תמיד׃</p> 
 <p><a name="an_75:1">75:1</a> למנצח אל תשחת מזמור לאסף שיר הודינו לך אלהים הודינו וקרוב שמך ספרו נפלאותיך׃</p> 
 <p><a name="an_75:2">75:2</a> כי אקח מועד אני מישרים אשפט׃</p> 
 <p><a name="an_75:3">75:3</a> נמגים ארץ וכל ישביה אנכי תכנתי עמודיה סלה׃</p> 
 <p><a name="an_75:4">75:4</a> אמרתי להוללים אל תהלו ולרשעים אל תרימו קרן׃</p> 
 <p><a name="an_75:5">75:5</a> אל תרימו למרום קרנכם תדברו בצואר עתק׃</p> 
 <p><a name="an_75:6">75:6</a> כי לא ממוצא וממערב ולא ממדבר הרים׃</p> 
 <p><a name="an_75:7">75:7</a> כי אלהים שפט זה ישפיל וזה ירים׃</p> 
 <p><a name="an_75:8">75:8</a> כי כוס ביד יהוה ויין חמר מלא מסך ויגר מזה אך שמריה ימצו ישתו כל רשעי ארץ׃</p> 
 <p><a name="an_75:9">75:9</a> ואני אגיד לעלם אזמרה לאלהי יעקב׃</p> 
 <p><a name="an_75:10">75:10</a> וכל קרני רשעים אגדע תרוממנה קרנות צדיק׃</p> 
 <p><a name="an_76:1">76:1</a> למנצח בנגינת מזמור לאסף שיר נודע ביהודה אלהים בישראל גדול שמו׃</p> 
 <p><a name="an_76:2">76:2</a> ויהי בשלם סכו ומעונתו בציון׃</p> 
 <p><a name="an_76:3">76:3</a> שמה שבר רשפי קשת מגן וחרב ומלחמה סלה׃</p> 
 <p><a name="an_76:4">76:4</a> נאור אתה אדיר מהררי טרף׃</p> 
 <p><a name="an_76:5">76:5</a> אשתוללו אבירי לב נמו שנתם ולא מצאו כל אנשי חיל ידיהם׃</p> 
 <p><a name="an_76:6">76:6</a> מגערתך אלהי יעקב נרדם ורכב וסוס׃</p> 
 <p><a name="an_76:7">76:7</a> אתה נורא אתה ומי יעמד לפניך מאז אפך׃</p> 
 <p><a name="an_76:8">76:8</a> משמים השמעת דין ארץ יראה ושקטה׃</p> 
 <p><a name="an_76:9">76:9</a> בקום למשפט אלהים להושיע כל ענוי ארץ סלה׃</p> 
 <p><a name="an_76:10">76:10</a> כי חמת אדם תודך שארית חמת תחגר׃</p> 
 <p><a name="an_76:11">76:11</a> נדרו ושלמו ליהוה אלהיכם כל סביביו יובילו שי למורא׃</p> 
 <p><a name="an_76:12">76:12</a> יבצר רוח נגידים נורא למלכי ארץ׃</p> 
 <p><a name="an_77:1">77:1</a> למנצח על ידיתון לאסף מזמור קולי אל אלהים ואצעקה קולי אל אלהים והאזין אלי׃</p> 
 <p><a name="an_77:2">77:2</a> ביום צרתי אדני דרשתי ידי לילה נגרה ולא תפוג מאנה הנחם נפשי׃</p> 
 <p><a name="an_77:3">77:3</a> אזכרה אלהים ואהמיה אשיחה ותתעטף רוחי סלה׃</p> 
 <p><a name="an_77:4">77:4</a> אחזת שמרות עיני נפעמתי ולא אדבר׃</p> 
 <p><a name="an_77:5">77:5</a> חשבתי ימים מקדם שנות עולמים׃</p> 
 <p><a name="an_77:6">77:6</a> אזכרה נגינתי בלילה עם לבבי אשיחה ויחפש רוחי׃</p> 
 <p><a name="an_77:7">77:7</a> הלעולמים יזנח אדני ולא יסיף לרצות עוד׃</p> 
 <p><a name="an_77:8">77:8</a> האפס לנצח חסדו גמר אמר לדר ודר׃</p> 
 <p><a name="an_77:9">77:9</a> השכח חנות אל אם קפץ באף רחמיו סלה׃</p> 
 <p><a name="an_77:10">77:10</a> ואמר חלותי היא שנות ימין עליון׃</p> 
 <p><a name="an_77:11">77:11</a> אזכיר מעללי יה כי אזכרה מקדם פלאך׃</p> 
 <p><a name="an_77:12">77:12</a> והגיתי בכל פעלך ובעלילותיך אשיחה׃</p> 
 <p><a name="an_77:13">77:13</a> אלהים בקדש דרכך מי אל גדול כאלהים׃</p> 
 <p><a name="an_77:14">77:14</a> אתה האל עשה פלא הודעת בעמים עזך׃</p> 
 <p><a name="an_77:15">77:15</a> גאלת בזרוע עמך בני יעקב ויוסף סלה׃</p> 
 <p><a name="an_77:16">77:16</a> ראוך מים אלהים ראוך מים יחילו אף ירגזו תהמות׃</p> 
 <p><a name="an_77:17">77:17</a> זרמו מים עבות קול נתנו שחקים אף חצציך יתהלכו׃</p> 
 <p><a name="an_77:18">77:18</a> קול רעמך בגלגל האירו ברקים תבל רגזה ותרעש הארץ׃</p> 
 <p><a name="an_77:19">77:19</a> בים דרכך ושביליך במים רבים ועקבותיך לא נדעו׃</p> 
 <p><a name="an_77:20">77:20</a> נחית כצאן עמך ביד משה ואהרן׃</p> 
 <p><a name="an_78:1">78:1</a> משכיל לאסף האזינה עמי תורתי הטו אזנכם לאמרי פי׃</p> 
 <p><a name="an_78:2">78:2</a> אפתחה במשל פי אביעה חידות מני קדם׃</p> 
 <p><a name="an_78:3">78:3</a> אשר שמענו ונדעם ואבותינו ספרו לנו׃</p> 
 <p><a name="an_78:4">78:4</a> לא נכחד מבניהם לדור אחרון מספרים תהלות יהוה ועזוזו ונפלאותיו אשר עשה׃</p> 
 <p><a name="an_78:5">78:5</a> ויקם עדות ביעקב ותורה שם בישראל אשר צוה את אבותינו להודיעם לבניהם׃</p> 
 <p><a name="an_78:6">78:6</a> למען ידעו דור אחרון בנים יולדו יקמו ויספרו לבניהם׃</p> 
 <p><a name="an_78:7">78:7</a> וישימו באלהים כסלם ולא ישכחו מעללי אל ומצותיו ינצרו׃</p> 
 <p><a name="an_78:8">78:8</a> ולא יהיו כאבותם דור סורר ומרה דור לא הכין לבו ולא נאמנה את אל רוחו׃</p> 
 <p><a name="an_78:9">78:9</a> בני אפרים נושקי רומי קשת הפכו ביום קרב׃</p> 
 <p><a name="an_78:10">78:10</a> לא שמרו ברית אלהים ובתורתו מאנו ללכת׃</p> 
 <p><a name="an_78:11">78:11</a> וישכחו עלילותיו ונפלאותיו אשר הראם׃</p> 
 <p><a name="an_78:12">78:12</a> נגד אבותם עשה פלא בארץ מצרים שדה צען׃</p> 
 <p><a name="an_78:13">78:13</a> בקע ים ויעבירם ויצב מים כמו נד׃</p> 
 <p><a name="an_78:14">78:14</a> וינחם בענן יומם וכל הלילה באור אש׃</p> 
 <p><a name="an_78:15">78:15</a> יבקע צרים במדבר וישק כתהמות רבה׃</p> 
 <p><a name="an_78:16">78:16</a> ויוצא נוזלים מסלע ויורד כנהרות מים׃</p> 
 <p><a name="an_78:17">78:17</a> ויוסיפו עוד לחטא לו למרות עליון בציה׃</p> 
 <p><a name="an_78:18">78:18</a> וינסו אל בלבבם לשאל אכל לנפשם׃</p> 
 <p><a name="an_78:19">78:19</a> וידברו באלהים אמרו היוכל אל לערך שלחן במדבר׃</p> 
 <p><a name="an_78:20">78:20</a> הן הכה צור ויזובו מים ונחלים ישטפו הגם לחם יוכל תת אם יכין שאר לעמו׃</p> 
 <p><a name="an_78:21">78:21</a> לכן שמע יהוה ויתעבר ואש נשקה ביעקב וגם אף עלה בישראל׃</p> 
 <p><a name="an_78:22">78:22</a> כי לא האמינו באלהים ולא בטחו בישועתו׃</p> 
 <p><a name="an_78:23">78:23</a> ויצו שחקים ממעל ודלתי שמים פתח׃</p> 
 <p><a name="an_78:24">78:24</a> וימטר עליהם מן לאכל ודגן שמים נתן למו׃</p> 
 <p><a name="an_78:25">78:25</a> לחם אבירים אכל איש צידה שלח להם לשבע׃</p> 
 <p><a name="an_78:26">78:26</a> יסע קדים בשמים וינהג בעזו תימן׃</p> 
 <p><a name="an_78:27">78:27</a> וימטר עליהם כעפר שאר וכחול ימים עוף כנף׃</p> 
 <p><a name="an_78:28">78:28</a> ויפל בקרב מחנהו סביב למשכנתיו׃</p> 
 <p><a name="an_78:29">78:29</a> ויאכלו וישבעו מאד ותאותם יבא להם׃</p> 
 <p><a name="an_78:30">78:30</a> לא זרו מתאותם עוד אכלם בפיהם׃</p> 
 <p><a name="an_78:31">78:31</a> ואף אלהים עלה בהם ויהרג במשמניהם ובחורי ישראל הכריע׃</p> 
 <p><a name="an_78:32">78:32</a> בכל זאת חטאו עוד ולא האמינו בנפלאותיו׃</p> 
 <p><a name="an_78:33">78:33</a> ויכל בהבל ימיהם ושנותם בבהלה׃</p> 
 <p><a name="an_78:34">78:34</a> אם הרגם ודרשוהו ושבו ושחרו אל׃</p> 
 <p><a name="an_78:35">78:35</a> ויזכרו כי אלהים צורם ואל עליון גאלם׃</p> 
 <p><a name="an_78:36">78:36</a> ויפתוהו בפיהם ובלשונם יכזבו לו׃</p> 
 <p><a name="an_78:37">78:37</a> ולבם לא נכון עמו ולא נאמנו בבריתו׃</p> 
 <p><a name="an_78:38">78:38</a> והוא רחום יכפר עון ולא ישחית והרבה להשיב אפו ולא יעיר כל חמתו׃</p> 
 <p><a name="an_78:39">78:39</a> ויזכר כי בשר המה רוח הולך ולא ישוב׃</p> 
 <p><a name="an_78:40">78:40</a> כמה ימרוהו במדבר יעציבוהו בישימון׃</p> 
 <p><a name="an_78:41">78:41</a> וישובו וינסו אל וקדוש ישראל התוו׃</p> 
 <p><a name="an_78:42">78:42</a> לא זכרו את ידו יום אשר פדם מני צר׃</p> 
 <p><a name="an_78:43">78:43</a> אשר שם במצרים אתותיו ומופתיו בשדה צען׃</p> 
 <p><a name="an_78:44">78:44</a> ויהפך לדם יאריהם ונזליהם בל ישתיון׃</p> 
 <p><a name="an_78:45">78:45</a> ישלח בהם ערב ויאכלם וצפרדע ותשחיתם׃</p> 
 <p><a name="an_78:46">78:46</a> ויתן לחסיל יבולם ויגיעם לארבה׃</p> 
 <p><a name="an_78:47">78:47</a> יהרג בברד גפנם ושקמותם בחנמל׃</p> 
 <p><a name="an_78:48">78:48</a> ויסגר לברד בעירם ומקניהם לרשפים׃</p> 
 <p><a name="an_78:49">78:49</a> ישלח בם חרון אפו עברה וזעם וצרה משלחת מלאכי רעים׃</p> 
 <p><a name="an_78:50">78:50</a> יפלס נתיב לאפו לא חשך ממות נפשם וחיתם לדבר הסגיר׃</p> 
 <p><a name="an_78:51">78:51</a> ויך כל בכור במצרים ראשית אונים באהלי חם׃</p> 
 <p><a name="an_78:52">78:52</a> ויסע כצאן עמו וינהגם כעדר במדבר׃</p> 
 <p><a name="an_78:53">78:53</a> וינחם לבטח ולא פחדו ואת אויביהם כסה הים׃</p> 
 <p><a name="an_78:54">78:54</a> ויביאם אל גבול קדשו הר זה קנתה ימינו׃</p> 
 <p><a name="an_78:55">78:55</a> ויגרש מפניהם גוים ויפילם בחבל נחלה וישכן באהליהם שבטי ישראל׃</p> 
 <p><a name="an_78:56">78:56</a> וינסו וימרו את אלהים עליון ועדותיו לא שמרו׃</p> 
 <p><a name="an_78:57">78:57</a> ויסגו ויבגדו כאבותם נהפכו כקשת רמיה׃</p> 
 <p><a name="an_78:58">78:58</a> ויכעיסוהו בבמותם ובפסיליהם יקניאוהו׃</p> 
 <p><a name="an_78:59">78:59</a> שמע אלהים ויתעבר וימאס מאד בישראל׃</p> 
 <p><a name="an_78:60">78:60</a> ויטש משכן שלו אהל שכן באדם׃</p> 
 <p><a name="an_78:61">78:61</a> ויתן לשבי עזו ותפארתו ביד צר׃</p> 
 <p><a name="an_78:62">78:62</a> ויסגר לחרב עמו ובנחלתו התעבר׃</p> 
 <p><a name="an_78:63">78:63</a> בחוריו אכלה אש ובתולתיו לא הוללו׃</p> 
 <p><a name="an_78:64">78:64</a> כהניו בחרב נפלו ואלמנתיו לא תבכינה׃</p> 
 <p><a name="an_78:65">78:65</a> ויקץ כישן אדני כגבור מתרונן מיין׃</p> 
 <p><a name="an_78:66">78:66</a> ויך צריו אחור חרפת עולם נתן למו׃</p> 
 <p><a name="an_78:67">78:67</a> וימאס באהל יוסף ובשבט אפרים לא בחר׃</p> 
 <p><a name="an_78:68">78:68</a> ויבחר את שבט יהודה את הר ציון אשר אהב׃</p> 
 <p><a name="an_78:69">78:69</a> ויבן כמו רמים מקדשו כארץ יסדה לעולם׃</p> 
 <p><a name="an_78:70">78:70</a> ויבחר בדוד עבדו ויקחהו ממכלאת צאן׃</p> 
 <p><a name="an_78:71">78:71</a> מאחר עלות הביאו לרעות ביעקב עמו ובישראל נחלתו׃</p> 
 <p><a name="an_78:72">78:72</a> וירעם כתם לבבו ובתבונות כפיו ינחם׃</p> 
 <p><a name="an_79:1">79:1</a> מזמור לאסף אלהים באו גוים בנחלתך טמאו את היכל קדשך שמו את ירושלם לעיים׃</p> 
 <p><a name="an_79:2">79:2</a> נתנו את נבלת עבדיך מאכל לעוף השמים בשר חסידיך לחיתו ארץ׃</p> 
 <p><a name="an_79:3">79:3</a> שפכו דמם כמים סביבות ירושלם ואין קובר׃</p> 
 <p><a name="an_79:4">79:4</a> היינו חרפה לשכנינו לעג וקלס לסביבותינו׃</p> 
 <p><a name="an_79:5">79:5</a> עד מה יהוה תאנף לנצח תבער כמו אש קנאתך׃</p> 
 <p><a name="an_79:6">79:6</a> שפך חמתך אל הגוים אשר לא ידעוך ועל ממלכות אשר בשמך לא קראו׃</p> 
 <p><a name="an_79:7">79:7</a> כי אכל את יעקב ואת נוהו השמו׃</p> 
 <p><a name="an_79:8">79:8</a> אל תזכר לנו עונת ראשנים מהר יקדמונו רחמיך כי דלונו מאד׃</p> 
 <p><a name="an_79:9">79:9</a> עזרנו אלהי ישענו על דבר כבוד שמך והצילנו וכפר על חטאתינו למען שמך׃</p> 
 <p><a name="an_79:10">79:10</a> למה יאמרו הגוים איה אלהיהם יודע בגיים לעינינו נקמת דם עבדיך השפוך׃</p> 
 <p><a name="an_79:11">79:11</a> תבוא לפניך אנקת אסיר כגדל זרועך הותר בני תמותה׃</p> 
 <p><a name="an_79:12">79:12</a> והשב לשכנינו שבעתים אל חיקם חרפתם אשר חרפוך אדני׃</p> 
 <p><a name="an_79:13">79:13</a> ואנחנו עמך וצאן מרעיתך נודה לך לעולם לדר ודר נספר תהלתך׃</p> 
 <p><a name="an_80:1">80:1</a> למנצח אל ששנים עדות לאסף מזמור רעה ישראל האזינה נהג כצאן יוסף ישב הכרובים הופיעה׃</p> 
 <p><a name="an_80:2">80:2</a> לפני אפרים ובנימן ומנשה עוררה את גבורתך ולכה לישעתה לנו׃</p> 
 <p><a name="an_80:3">80:3</a> אלהים השיבנו והאר פניך ונושעה׃</p> 
 <p><a name="an_80:4">80:4</a> יהוה אלהים צבאות עד מתי עשנת בתפלת עמך׃</p> 
 <p><a name="an_80:5">80:5</a> האכלתם לחם דמעה ותשקמו בדמעות שליש׃</p> 
 <p><a name="an_80:6">80:6</a> תשימנו מדון לשכנינו ואיבינו ילעגו למו׃</p> 
 <p><a name="an_80:7">80:7</a> אלהים צבאות השיבנו והאר פניך ונושעה׃</p> 
 <p><a name="an_80:8">80:8</a> גפן ממצרים תסיע תגרש גוים ותטעה׃</p> 
 <p><a name="an_80:9">80:9</a> פנית לפניה ותשרש שרשיה ותמלא ארץ׃</p> 
 <p><a name="an_80:10">80:10</a> כסו הרים צלה וענפיה ארזי אל׃</p> 
 <p><a name="an_80:11">80:11</a> תשלח קצירה עד ים ואל נהר יונקותיה׃</p> 
 <p><a name="an_80:12">80:12</a> למה פרצת גדריה וארוה כל עברי דרך׃</p> 
 <p><a name="an_80:13">80:13</a> יכרסמנה חזיר מיער וזיז שדי ירענה׃</p> 
 <p><a name="an_80:14">80:14</a> אלהים צבאות שוב נא הבט משמים וראה ופקד גפן זאת׃</p> 
 <p><a name="an_80:15">80:15</a> וכנה אשר נטעה ימינך ועל בן אמצתה לך׃</p> 
 <p><a name="an_80:16">80:16</a> שרפה באש כסוחה מגערת פניך יאבדו׃</p> 
 <p><a name="an_80:17">80:17</a> תהי ידך על איש ימינך על בן אדם אמצת לך׃</p> 
 <p><a name="an_80:18">80:18</a> ולא נסוג ממך תחינו ובשמך נקרא׃</p> 
 <p><a name="an_80:19">80:19</a> יהוה אלהים צבאות השיבנו האר פניך ונושעה׃</p> 
 <p><a name="an_81:1">81:1</a> למנצח על הגתית לאסף הרנינו לאלהים עוזנו הריעו לאלהי יעקב׃</p> 
 <p><a name="an_81:2">81:2</a> שאו זמרה ותנו תף כנור נעים עם נבל׃</p> 
 <p><a name="an_81:3">81:3</a> תקעו בחדש שופר בכסה ליום חגנו׃</p> 
 <p><a name="an_81:4">81:4</a> כי חק לישראל הוא משפט לאלהי יעקב׃</p> 
 <p><a name="an_81:5">81:5</a> עדות ביהוסף שמו בצאתו על ארץ מצרים שפת לא ידעתי אשמע׃</p> 
 <p><a name="an_81:6">81:6</a> הסירותי מסבל שכמו כפיו מדוד תעברנה׃</p> 
 <p><a name="an_81:7">81:7</a> בצרה קראת ואחלצך אענך בסתר רעם אבחנך על מי מריבה סלה׃</p> 
 <p><a name="an_81:8">81:8</a> שמע עמי ואעידה בך ישראל אם תשמע לי׃</p> 
 <p><a name="an_81:9">81:9</a> לא יהיה בך אל זר ולא תשתחוה לאל נכר׃</p> 
 <p><a name="an_81:10">81:10</a> אנכי יהוה אלהיך המעלך מארץ מצרים הרחב פיך ואמלאהו׃</p> 
 <p><a name="an_81:11">81:11</a> ולא שמע עמי לקולי וישראל לא אבה לי׃</p> 
 <p><a name="an_81:12">81:12</a> ואשלחהו בשרירות לבם ילכו במועצותיהם׃</p> 
 <p><a name="an_81:13">81:13</a> לו עמי שמע לי ישראל בדרכי יהלכו׃</p> 
 <p><a name="an_81:14">81:14</a> כמעט אויביהם אכניע ועל צריהם אשיב ידי׃</p> 
 <p><a name="an_81:15">81:15</a> משנאי יהוה יכחשו לו ויהי עתם לעולם׃</p> 
 <p><a name="an_81:16">81:16</a> ויאכילהו מחלב חטה ומצור דבש אשביעך׃</p> 
 <p><a name="an_82:1">82:1</a> מזמור לאסף אלהים נצב בעדת אל בקרב אלהים ישפט׃</p> 
 <p><a name="an_82:2">82:2</a> עד מתי תשפטו עול ופני רשעים תשאו סלה׃</p> 
 <p><a name="an_82:3">82:3</a> שפטו דל ויתום עני ורש הצדיקו׃</p> 
 <p><a name="an_82:4">82:4</a> פלטו דל ואביון מיד רשעים הצילו׃</p> 
 <p><a name="an_82:5">82:5</a> לא ידעו ולא יבינו בחשכה יתהלכו ימוטו כל מוסדי ארץ׃</p> 
 <p><a name="an_82:6">82:6</a> אני אמרתי אלהים אתם ובני עליון כלכם׃</p> 
 <p><a name="an_82:7">82:7</a> אכן כאדם תמותון וכאחד השרים תפלו׃</p> 
 <p><a name="an_82:8">82:8</a> קומה אלהים שפטה הארץ כי אתה תנחל בכל הגוים׃</p> 
 <p><a name="an_83:1">83:1</a> שיר מזמור לאסף אלהים אל דמי לך אל תחרש ואל תשקט אל׃</p> 
 <p><a name="an_83:2">83:2</a> כי הנה אויביך יהמיון ומשנאיך נשאו ראש׃</p> 
 <p><a name="an_83:3">83:3</a> על עמך יערימו סוד ויתיעצו על צפוניך׃</p> 
 <p><a name="an_83:4">83:4</a> אמרו לכו ונכחידם מגוי ולא יזכר שם ישראל עוד׃</p> 
 <p><a name="an_83:5">83:5</a> כי נועצו לב יחדו עליך ברית יכרתו׃</p> 
 <p><a name="an_83:6">83:6</a> אהלי אדום וישמעאלים מואב והגרים׃</p> 
 <p><a name="an_83:7">83:7</a> גבל ועמון ועמלק פלשת עם ישבי צור׃</p> 
 <p><a name="an_83:8">83:8</a> גם אשור נלוה עמם היו זרוע לבני לוט סלה׃</p> 
 <p><a name="an_83:9">83:9</a> עשה להם כמדין כסיסרא כיבין בנחל קישון׃</p> 
 <p><a name="an_83:10">83:10</a> נשמדו בעין דאר היו דמן לאדמה׃</p> 
 <p><a name="an_83:11">83:11</a> שיתמו נדיבמו כערב וכזאב וכזבח וכצלמנע כל נסיכמו׃</p> 
 <p><a name="an_83:12">83:12</a> אשר אמרו נירשה לנו את נאות אלהים׃</p> 
 <p><a name="an_83:13">83:13</a> אלהי שיתמו כגלגל כקש לפני רוח׃</p> 
 <p><a name="an_83:14">83:14</a> כאש תבער יער וכלהבה תלהט הרים׃</p> 
 <p><a name="an_83:15">83:15</a> כן תרדפם בסערך ובסופתך תבהלם׃</p> 
 <p><a name="an_83:16">83:16</a> מלא פניהם קלון ויבקשו שמך יהוה׃</p> 
 <p><a name="an_83:17">83:17</a> יבשו ויבהלו עדי עד ויחפרו ויאבדו׃</p> 
 <p><a name="an_83:18">83:18</a> וידעו כי אתה שמך יהוה לבדך עליון על כל הארץ׃</p> 
 <p><a name="an_84:1">84:1</a> למנצח על הגתית לבני קרח מזמור מה ידידות משכנותיך יהוה צבאות׃</p> 
 <p><a name="an_84:2">84:2</a> נכספה וגם כלתה נפשי לחצרות יהוה לבי ובשרי ירננו אל אל חי׃</p> 
 <p><a name="an_84:3">84:3</a> גם צפור מצאה בית ודרור קן לה אשר שתה אפרחיה את מזבחותיך יהוה צבאות מלכי ואלהי׃</p> 
 <p><a name="an_84:4">84:4</a> אשרי יושבי ביתך עוד יהללוך סלה׃</p> 
 <p><a name="an_84:5">84:5</a> אשרי אדם עוז לו בך מסלות בלבבם׃</p> 
 <p><a name="an_84:6">84:6</a> עברי בעמק הבכא מעין ישיתוהו גם ברכות יעטה מורה׃</p> 
 <p><a name="an_84:7">84:7</a> ילכו מחיל אל חיל יראה אל אלהים בציון׃</p> 
 <p><a name="an_84:8">84:8</a> יהוה אלהים צבאות שמעה תפלתי האזינה אלהי יעקב סלה׃</p> 
 <p><a name="an_84:9">84:9</a> מגננו ראה אלהים והבט פני משיחך׃</p> 
 <p><a name="an_84:10">84:10</a> כי טוב יום בחצריך מאלף בחרתי הסתופף בבית אלהי מדור באהלי רשע׃</p> 
 <p><a name="an_84:11">84:11</a> כי שמש ומגן יהוה אלהים חן וכבוד יתן יהוה לא ימנע טוב להלכים בתמים׃</p> 
 <p><a name="an_84:12">84:12</a> יהוה צבאות אשרי אדם בטח בך׃</p> 
 <p><a name="an_85:1">85:1</a> למנצח לבני קרח מזמור רצית יהוה ארצך שבת שבות יעקב׃</p> 
 <p><a name="an_85:2">85:2</a> נשאת עון עמך כסית כל חטאתם סלה׃</p> 
 <p><a name="an_85:3">85:3</a> אספת כל עברתך השיבות מחרון אפך׃</p> 
 <p><a name="an_85:4">85:4</a> שובנו אלהי ישענו והפר כעסך עמנו׃</p> 
 <p><a name="an_85:5">85:5</a> הלעולם תאנף בנו תמשך אפך לדר ודר׃</p> 
 <p><a name="an_85:6">85:6</a> הלא אתה תשוב תחינו ועמך ישמחו בך׃</p> 
 <p><a name="an_85:7">85:7</a> הראנו יהוה חסדך וישעך תתן לנו׃</p> 
 <p><a name="an_85:8">85:8</a> אשמעה מה ידבר האל יהוה כי ידבר שלום אל עמו ואל חסידיו ואל ישובו לכסלה׃</p> 
 <p><a name="an_85:9">85:9</a> אך קרוב ליראיו ישעו לשכן כבוד בארצנו׃</p> 
 <p><a name="an_85:10">85:10</a> חסד ואמת נפגשו צדק ושלום נשקו׃</p> 
 <p><a name="an_85:11">85:11</a> אמת מארץ תצמח וצדק משמים נשקף׃</p> 
 <p><a name="an_85:12">85:12</a> גם יהוה יתן הטוב וארצנו תתן יבולה׃</p> 
 <p><a name="an_85:13">85:13</a> צדק לפניו יהלך וישם לדרך פעמיו׃</p> 
 <p><a name="an_86:1">86:1</a> תפלה לדוד הטה יהוה אזנך ענני כי עני ואביון אני׃</p> 
 <p><a name="an_86:2">86:2</a> שמרה נפשי כי חסיד אני הושע עבדך אתה אלהי הבוטח אליך׃</p> 
 <p><a name="an_86:3">86:3</a> חנני אדני כי אליך אקרא כל היום׃</p> 
 <p><a name="an_86:4">86:4</a> שמח נפש עבדך כי אליך אדני נפשי אשא׃</p> 
 <p><a name="an_86:5">86:5</a> כי אתה אדני טוב וסלח ורב חסד לכל קראיך׃</p> 
 <p><a name="an_86:6">86:6</a> האזינה יהוה תפלתי והקשיבה בקול תחנונותי׃</p> 
 <p><a name="an_86:7">86:7</a> ביום צרתי אקראך כי תענני׃</p> 
 <p><a name="an_86:8">86:8</a> אין כמוך באלהים אדני ואין כמעשיך׃</p> 
 <p><a name="an_86:9">86:9</a> כל גוים אשר עשית יבואו וישתחוו לפניך אדני ויכבדו לשמך׃</p> 
 <p><a name="an_86:10">86:10</a> כי גדול אתה ועשה נפלאות אתה אלהים לבדך׃</p> 
 <p><a name="an_86:11">86:11</a> הורני יהוה דרכך אהלך באמתך יחד לבבי ליראה שמך׃</p> 
 <p><a name="an_86:12">86:12</a> אודך אדני אלהי בכל לבבי ואכבדה שמך לעולם׃</p> 
 <p><a name="an_86:13">86:13</a> כי חסדך גדול עלי והצלת נפשי משאול תחתיה׃</p> 
 <p><a name="an_86:14">86:14</a> אלהים זדים קמו עלי ועדת עריצים בקשו נפשי ולא שמוך לנגדם׃</p> 
 <p><a name="an_86:15">86:15</a> ואתה אדני אל רחום וחנון ארך אפים ורב חסד ואמת׃</p> 
 <p><a name="an_86:16">86:16</a> פנה אלי וחנני תנה עזך לעבדך והושיעה לבן אמתך׃</p> 
 <p><a name="an_86:17">86:17</a> עשה עמי אות לטובה ויראו שנאי ויבשו כי אתה יהוה עזרתני ונחמתני׃</p> 
 <p><a name="an_87:1">87:1</a> לבני קרח מזמור שיר יסודתו בהררי קדש׃</p> 
 <p><a name="an_87:2">87:2</a> אהב יהוה שערי ציון מכל משכנות יעקב׃</p> 
 <p><a name="an_87:3">87:3</a> נכבדות מדבר בך עיר האלהים סלה׃</p> 
 <p><a name="an_87:4">87:4</a> אזכיר רהב ובבל לידעי הנה פלשת וצור עם כוש זה ילד שם׃</p> 
 <p><a name="an_87:5">87:5</a> ולציון יאמר איש ואיש ילד בה והוא יכוננה עליון׃</p> 
 <p><a name="an_87:6">87:6</a> יהוה יספר בכתוב עמים זה ילד שם סלה׃</p> 
 <p><a name="an_87:7">87:7</a> ושרים כחללים כל מעיני בך׃</p> 
 <p><a name="an_88:1">88:1</a> שיר מזמור לבני קרח למנצח על מחלת לענות משכיל להימן האזרחי יהוה אלהי ישועתי יום צעקתי בלילה נגדך׃</p> 
 <p><a name="an_88:2">88:2</a> תבוא לפניך תפלתי הטה אזנך לרנתי׃</p> 
 <p><a name="an_88:3">88:3</a> כי שבעה ברעות נפשי וחיי לשאול הגיעו׃</p> 
 <p><a name="an_88:4">88:4</a> נחשבתי עם יורדי בור הייתי כגבר אין איל׃</p> 
 <p><a name="an_88:5">88:5</a> במתים חפשי כמו חללים שכבי קבר אשר לא זכרתם עוד והמה מידך נגזרו׃</p> 
 <p><a name="an_88:6">88:6</a> שתני בבור תחתיות במחשכים במצלות׃</p> 
 <p><a name="an_88:7">88:7</a> עלי סמכה חמתך וכל משבריך ענית סלה׃</p> 
 <p><a name="an_88:8">88:8</a> הרחקת מידעי ממני שתני תועבות למו כלא ולא אצא׃</p> 
 <p><a name="an_88:9">88:9</a> עיני דאבה מני עני קראתיך יהוה בכל יום שטחתי אליך כפי׃</p> 
 <p><a name="an_88:10">88:10</a> הלמתים תעשה פלא אם רפאים יקומו יודוך סלה׃</p> 
 <p><a name="an_88:11">88:11</a> היספר בקבר חסדך אמונתך באבדון׃</p> 
 <p><a name="an_88:12">88:12</a> היודע בחשך פלאך וצדקתך בארץ נשיה׃</p> 
 <p><a name="an_88:13">88:13</a> ואני אליך יהוה שועתי ובבקר תפלתי תקדמך׃</p> 
 <p><a name="an_88:14">88:14</a> למה יהוה תזנח נפשי תסתיר פניך ממני׃</p> 
 <p><a name="an_88:15">88:15</a> עני אני וגוע מנער נשאתי אמיך אפונה׃</p> 
 <p><a name="an_88:16">88:16</a> עלי עברו חרוניך בעותיך צמתותני׃</p> 
 <p><a name="an_88:17">88:17</a> סבוני כמים כל היום הקיפו עלי יחד׃</p> 
 <p><a name="an_88:18">88:18</a> הרחקת ממני אהב ורע מידעי מחשך׃</p> 
 <p><a name="an_89:1">89:1</a> משכיל לאיתן האזרחי חסדי יהוה עולם אשירה לדר ודר אודיע אמונתך בפי׃</p> 
 <p><a name="an_89:2">89:2</a> כי אמרתי עולם חסד יבנה שמים תכן אמונתך בהם׃</p> 
 <p><a name="an_89:3">89:3</a> כרתי ברית לבחירי נשבעתי לדוד עבדי׃</p> 
 <p><a name="an_89:4">89:4</a> עד עולם אכין זרעך ובניתי לדר ודור כסאך סלה׃</p> 
 <p><a name="an_89:5">89:5</a> ויודו שמים פלאך יהוה אף אמונתך בקהל קדשים׃</p> 
 <p><a name="an_89:6">89:6</a> כי מי בשחק יערך ליהוה ידמה ליהוה בבני אלים׃</p> 
 <p><a name="an_89:7">89:7</a> אל נערץ בסוד קדשים רבה ונורא על כל סביביו׃</p> 
 <p><a name="an_89:8">89:8</a> יהוה אלהי צבאות מי כמוך חסין יה ואמונתך סביבותיך׃</p> 
 <p><a name="an_89:9">89:9</a> אתה מושל בגאות הים בשוא גליו אתה תשבחם׃</p> 
 <p><a name="an_89:10">89:10</a> אתה דכאת כחלל רהב בזרוע עזך פזרת אויביך׃</p> 
 <p><a name="an_89:11">89:11</a> לך שמים אף לך ארץ תבל ומלאה אתה יסדתם׃</p> 
 <p><a name="an_89:12">89:12</a> צפון וימין אתה בראתם תבור וחרמון בשמך ירננו׃</p> 
 <p><a name="an_89:13">89:13</a> לך זרוע עם גבורה תעז ידך תרום ימינך׃</p> 
 <p><a name="an_89:14">89:14</a> צדק ומשפט מכון כסאך חסד ואמת יקדמו פניך׃</p> 
 <p><a name="an_89:15">89:15</a> אשרי העם יודעי תרועה יהוה באור פניך יהלכון׃</p> 
 <p><a name="an_89:16">89:16</a> בשמך יגילון כל היום ובצדקתך ירומו׃</p> 
 <p><a name="an_89:17">89:17</a> כי תפארת עזמו אתה וברצנך תרים קרננו׃</p> 
 <p><a name="an_89:18">89:18</a> כי ליהוה מגננו ולקדוש ישראל מלכנו׃</p> 
 <p><a name="an_89:19">89:19</a> אז דברת בחזון לחסידיך ותאמר שויתי עזר על גבור הרימותי בחור מעם׃</p> 
 <p><a name="an_89:20">89:20</a> מצאתי דוד עבדי בשמן קדשי משחתיו׃</p> 
 <p><a name="an_89:21">89:21</a> אשר ידי תכון עמו אף זרועי תאמצנו׃</p> 
 <p><a name="an_89:22">89:22</a> לא ישא אויב בו ובן עולה לא יעננו׃</p> 
 <p><a name="an_89:23">89:23</a> וכתותי מפניו צריו ומשנאיו אגוף׃</p> 
 <p><a name="an_89:24">89:24</a> ואמונתי וחסדי עמו ובשמי תרום קרנו׃</p> 
 <p><a name="an_89:25">89:25</a> ושמתי בים ידו ובנהרות ימינו׃</p> 
 <p><a name="an_89:26">89:26</a> הוא יקראני אבי אתה אלי וצור ישועתי׃</p> 
 <p><a name="an_89:27">89:27</a> אף אני בכור אתנהו עליון למלכי ארץ׃</p> 
 <p><a name="an_89:28">89:28</a> לעולם אשמור לו חסדי ובריתי נאמנת לו׃</p> 
 <p><a name="an_89:29">89:29</a> ושמתי לעד זרעו וכסאו כימי שמים׃</p> 
 <p><a name="an_89:30">89:30</a> אם יעזבו בניו תורתי ובמשפטי לא ילכון׃</p> 
 <p><a name="an_89:31">89:31</a> אם חקתי יחללו ומצותי לא ישמרו׃</p> 
 <p><a name="an_89:32">89:32</a> ופקדתי בשבט פשעם ובנגעים עונם׃</p> 
 <p><a name="an_89:33">89:33</a> וחסדי לא אפיר מעמו ולא אשקר באמונתי׃</p> 
 <p><a name="an_89:34">89:34</a> לא אחלל בריתי ומוצא שפתי לא אשנה׃</p> 
 <p><a name="an_89:35">89:35</a> אחת נשבעתי בקדשי אם לדוד אכזב׃</p> 
 <p><a name="an_89:36">89:36</a> זרעו לעולם יהיה וכסאו כשמש נגדי׃</p> 
 <p><a name="an_89:37">89:37</a> כירח יכון עולם ועד בשחק נאמן סלה׃</p> 
 <p><a name="an_89:38">89:38</a> ואתה זנחת ותמאס התעברת עם משיחך׃</p> 
 <p><a name="an_89:39">89:39</a> נארתה ברית עבדך חללת לארץ נזרו׃</p> 
 <p><a name="an_89:40">89:40</a> פרצת כל גדרתיו שמת מבצריו מחתה׃</p> 
 <p><a name="an_89:41">89:41</a> שסהו כל עברי דרך היה חרפה לשכניו׃</p> 
 <p><a name="an_89:42">89:42</a> הרימות ימין צריו השמחת כל אויביו׃</p> 
 <p><a name="an_89:43">89:43</a> אף תשיב צור חרבו ולא הקימתו במלחמה׃</p> 
 <p><a name="an_89:44">89:44</a> השבת מטהרו וכסאו לארץ מגרתה׃</p> 
 <p><a name="an_89:45">89:45</a> הקצרת ימי עלומיו העטית עליו בושה סלה׃</p> 
 <p><a name="an_89:46">89:46</a> עד מה יהוה תסתר לנצח תבער כמו אש חמתך׃</p> 
 <p><a name="an_89:47">89:47</a> זכר אני מה חלד על מה שוא בראת כל בני אדם׃</p> 
 <p><a name="an_89:48">89:48</a> מי גבר יחיה ולא יראה מות ימלט נפשו מיד שאול סלה׃</p> 
 <p><a name="an_89:49">89:49</a> איה חסדיך הראשנים אדני נשבעת לדוד באמונתך׃</p> 
 <p><a name="an_89:50">89:50</a> זכר אדני חרפת עבדיך שאתי בחיקי כל רבים עמים׃</p> 
 <p><a name="an_89:51">89:51</a> אשר חרפו אויביך יהוה אשר חרפו עקבות משיחך׃</p> 
 <p><a name="an_89:52">89:52</a> ברוך יהוה לעולם אמן ואמן׃</p> 
 <p><a name="an_90:1">90:1</a> תפלה למשה איש האלהים אדני מעון אתה היית לנו בדר ודר׃</p> 
 <p><a name="an_90:2">90:2</a> בטרם הרים ילדו ותחולל ארץ ותבל ומעולם עד עולם אתה אל׃</p> 
 <p><a name="an_90:3">90:3</a> תשב אנוש עד דכא ותאמר שובו בני אדם׃</p> 
 <p><a name="an_90:4">90:4</a> כי אלף שנים בעיניך כיום אתמול כי יעבר ואשמורה בלילה׃</p> 
 <p><a name="an_90:5">90:5</a> זרמתם שנה יהיו בבקר כחציר יחלף׃</p> 
 <p><a name="an_90:6">90:6</a> בבקר יציץ וחלף לערב ימולל ויבש׃</p> 
 <p><a name="an_90:7">90:7</a> כי כלינו באפך ובחמתך נבהלנו׃</p> 
 <p><a name="an_90:8">90:8</a> שת עונתינו לנגדך עלמנו למאור פניך׃</p> 
 <p><a name="an_90:9">90:9</a> כי כל ימינו פנו בעברתך כלינו שנינו כמו הגה׃</p> 
 <p><a name="an_90:10">90:10</a> ימי שנותינו בהם שבעים שנה ואם בגבורת שמונים שנה ורהבם עמל ואון כי גז חיש ונעפה׃</p> 
 <p><a name="an_90:11">90:11</a> מי יודע עז אפך וכיראתך עברתך׃</p> 
 <p><a name="an_90:12">90:12</a> למנות ימינו כן הודע ונבא לבב חכמה׃</p> 
 <p><a name="an_90:13">90:13</a> שובה יהוה עד מתי והנחם על עבדיך׃</p> 
 <p><a name="an_90:14">90:14</a> שבענו בבקר חסדך ונרננה ונשמחה בכל ימינו׃</p> 
 <p><a name="an_90:15">90:15</a> שמחנו כימות עניתנו שנות ראינו רעה׃</p> 
 <p><a name="an_90:16">90:16</a> יראה אל עבדיך פעלך והדרך על בניהם׃</p> 
 <p><a name="an_90:17">90:17</a> ויהי נעם אדני אלהינו עלינו ומעשה ידינו כוננה עלינו ומעשה ידינו כוננהו׃</p> 
 <p><a name="an_91:1">91:1</a> ישב בסתר עליון בצל שדי יתלונן׃</p> 
 <p><a name="an_91:2">91:2</a> אמר ליהוה מחסי ומצודתי אלהי אבטח בו׃</p> 
 <p><a name="an_91:3">91:3</a> כי הוא יצילך מפח יקוש מדבר הוות׃</p> 
 <p><a name="an_91:4">91:4</a> באברתו יסך לך ותחת כנפיו תחסה צנה וסחרה אמתו׃</p> 
 <p><a name="an_91:5">91:5</a> לא תירא מפחד לילה מחץ יעוף יומם׃</p> 
 <p><a name="an_91:6">91:6</a> מדבר באפל יהלך מקטב ישוד צהרים׃</p> 
 <p><a name="an_91:7">91:7</a> יפל מצדך אלף ורבבה מימינך אליך לא יגש׃</p> 
 <p><a name="an_91:8">91:8</a> רק בעיניך תביט ושלמת רשעים תראה׃</p> 
 <p><a name="an_91:9">91:9</a> כי אתה יהוה מחסי עליון שמת מעונך׃</p> 
 <p><a name="an_91:10">91:10</a> לא תאנה אליך רעה ונגע לא יקרב באהלך׃</p> 
 <p><a name="an_91:11">91:11</a> כי מלאכיו יצוה לך לשמרך בכל דרכיך׃</p> 
 <p><a name="an_91:12">91:12</a> על כפים ישאונך פן תגף באבן רגלך׃</p> 
 <p><a name="an_91:13">91:13</a> על שחל ופתן תדרך תרמס כפיר ותנין׃</p> 
 <p><a name="an_91:14">91:14</a> כי בי חשק ואפלטהו אשגבהו כי ידע שמי׃</p> 
 <p><a name="an_91:15">91:15</a> יקראני ואענהו עמו אנכי בצרה אחלצהו ואכבדהו׃</p> 
 <p><a name="an_91:16">91:16</a> ארך ימים אשביעהו ואראהו בישועתי׃</p> 
 <p><a name="an_92:1">92:1</a> מזמור שיר ליום השבת טוב להדות ליהוה ולזמר לשמך עליון׃</p> 
 <p><a name="an_92:2">92:2</a> להגיד בבקר חסדך ואמונתך בלילות׃</p> 
 <p><a name="an_92:3">92:3</a> עלי עשור ועלי נבל עלי הגיון בכנור׃</p> 
 <p><a name="an_92:4">92:4</a> כי שמחתני יהוה בפעלך במעשי ידיך ארנן׃</p> 
 <p><a name="an_92:5">92:5</a> מה גדלו מעשיך יהוה מאד עמקו מחשבתיך׃</p> 
 <p><a name="an_92:6">92:6</a> איש בער לא ידע וכסיל לא יבין את זאת׃</p> 
 <p><a name="an_92:7">92:7</a> בפרח רשעים כמו עשב ויציצו כל פעלי און להשמדם עדי עד׃</p> 
 <p><a name="an_92:8">92:8</a> ואתה מרום לעלם יהוה׃</p> 
 <p><a name="an_92:9">92:9</a> כי הנה איביך יהוה כי הנה איביך יאבדו יתפרדו כל פעלי און׃</p> 
 <p><a name="an_92:10">92:10</a> ותרם כראים קרני בלתי בשמן רענן׃</p> 
 <p><a name="an_92:11">92:11</a> ותבט עיני בשורי בקמים עלי מרעים תשמענה אזני׃</p> 
 <p><a name="an_92:12">92:12</a> צדיק כתמר יפרח כארז בלבנון ישגה׃</p> 
 <p><a name="an_92:13">92:13</a> שתולים בבית יהוה בחצרות אלהינו יפריחו׃</p> 
 <p><a name="an_92:14">92:14</a> עוד ינובון בשיבה דשנים ורעננים יהיו׃</p> 
 <p><a name="an_92:15">92:15</a> להגיד כי ישר יהוה צורי ולא עלתה בו׃</p> 
 <p><a name="an_93:1">93:1</a> יהוה מלך גאות לבש לבש יהוה עז התאזר אף תכון תבל בל תמוט׃</p> 
 <p><a name="an_93:2">93:2</a> נכון כסאך מאז מעולם אתה׃</p> 
 <p><a name="an_93:3">93:3</a> נשאו נהרות יהוה נשאו נהרות קולם ישאו נהרות דכים׃</p> 
 <p><a name="an_93:4">93:4</a> מקלות מים רבים אדירים משברי ים אדיר במרום יהוה׃</p> 
 <p><a name="an_93:5">93:5</a> עדתיך נאמנו מאד לביתך נאוה קדש יהוה לארך ימים׃</p> 
 <p><a name="an_94:1">94:1</a> אל נקמות יהוה אל נקמות הופיע׃</p> 
 <p><a name="an_94:2">94:2</a> הנשא שפט הארץ השב גמול על גאים׃</p> 
 <p><a name="an_94:3">94:3</a> עד מתי רשעים יהוה עד מתי רשעים יעלזו׃</p> 
 <p><a name="an_94:4">94:4</a> יביעו ידברו עתק יתאמרו כל פעלי און׃</p> 
 <p><a name="an_94:5">94:5</a> עמך יהוה ידכאו ונחלתך יענו׃</p> 
 <p><a name="an_94:6">94:6</a> אלמנה וגר יהרגו ויתומים ירצחו׃</p> 
 <p><a name="an_94:7">94:7</a> ויאמרו לא יראה יה ולא יבין אלהי יעקב׃</p> 
 <p><a name="an_94:8">94:8</a> בינו בערים בעם וכסילים מתי תשכילו׃</p> 
 <p><a name="an_94:9">94:9</a> הנטע אזן הלא ישמע אם יצר עין הלא יביט׃</p> 
 <p><a name="an_94:10">94:10</a> היסר גוים הלא יוכיח המלמד אדם דעת׃</p> 
 <p><a name="an_94:11">94:11</a> יהוה ידע מחשבות אדם כי המה הבל׃</p> 
 <p><a name="an_94:12">94:12</a> אשרי הגבר אשר תיסרנו יה ומתורתך תלמדנו׃</p> 
 <p><a name="an_94:13">94:13</a> להשקיט לו מימי רע עד יכרה לרשע שחת׃</p> 
 <p><a name="an_94:14">94:14</a> כי לא יטש יהוה עמו ונחלתו לא יעזב׃</p> 
 <p><a name="an_94:15">94:15</a> כי עד צדק ישוב משפט ואחריו כל ישרי לב׃</p> 
 <p><a name="an_94:16">94:16</a> מי יקום לי עם מרעים מי יתיצב לי עם פעלי און׃</p> 
 <p><a name="an_94:17">94:17</a> לולי יהוה עזרתה לי כמעט שכנה דומה נפשי׃</p> 
 <p><a name="an_94:18">94:18</a> אם אמרתי מטה רגלי חסדך יהוה יסעדני׃</p> 
 <p><a name="an_94:19">94:19</a> ברב שרעפי בקרבי תנחומיך ישעשעו נפשי׃</p> 
 <p><a name="an_94:20">94:20</a> היחברך כסא הוות יצר עמל עלי חק׃</p> 
 <p><a name="an_94:21">94:21</a> יגודו על נפש צדיק ודם נקי ירשיעו׃</p> 
 <p><a name="an_94:22">94:22</a> ויהי יהוה לי למשגב ואלהי לצור מחסי׃</p> 
 <p><a name="an_94:23">94:23</a> וישב עליהם את אונם וברעתם יצמיתם יצמיתם יהוה אלהינו׃</p> 
 <p><a name="an_95:1">95:1</a> לכו נרננה ליהוה נריעה לצור ישענו׃</p> 
 <p><a name="an_95:2">95:2</a> נקדמה פניו בתודה בזמרות נריע לו׃</p> 
 <p><a name="an_95:3">95:3</a> כי אל גדול יהוה ומלך גדול על כל אלהים׃</p> 
 <p><a name="an_95:4">95:4</a> אשר בידו מחקרי ארץ ותועפות הרים לו׃</p> 
 <p><a name="an_95:5">95:5</a> אשר לו הים והוא עשהו ויבשת ידיו יצרו׃</p> 
 <p><a name="an_95:6">95:6</a> באו נשתחוה ונכרעה נברכה לפני יהוה עשנו׃</p> 
 <p><a name="an_95:7">95:7</a> כי הוא אלהינו ואנחנו עם מרעיתו וצאן ידו היום אם בקלו תשמעו׃</p> 
 <p><a name="an_95:8">95:8</a> אל תקשו לבבכם כמריבה כיום מסה במדבר׃</p> 
 <p><a name="an_95:9">95:9</a> אשר נסוני אבותיכם בחנוני גם ראו פעלי׃</p> 
 <p><a name="an_95:10">95:10</a> ארבעים שנה אקוט בדור ואמר עם תעי לבב הם והם לא ידעו דרכי׃</p> 
 <p><a name="an_95:11">95:11</a> אשר נשבעתי באפי אם יבאון אל מנוחתי׃</p> 
 <p><a name="an_96:1">96:1</a> שירו ליהוה שיר חדש שירו ליהוה כל הארץ׃</p> 
 <p><a name="an_96:2">96:2</a> שירו ליהוה ברכו שמו בשרו מיום ליום ישועתו׃</p> 
 <p><a name="an_96:3">96:3</a> ספרו בגוים כבודו בכל העמים נפלאותיו׃</p> 
 <p><a name="an_96:4">96:4</a> כי גדול יהוה ומהלל מאד נורא הוא על כל אלהים׃</p> 
 <p><a name="an_96:5">96:5</a> כי כל אלהי העמים אלילים ויהוה שמים עשה׃</p> 
 <p><a name="an_96:6">96:6</a> הוד והדר לפניו עז ותפארת במקדשו׃</p> 
 <p><a name="an_96:7">96:7</a> הבו ליהוה משפחות עמים הבו ליהוה כבוד ועז׃</p> 
 <p><a name="an_96:8">96:8</a> הבו ליהוה כבוד שמו שאו מנחה ובאו לחצרותיו׃</p> 
 <p><a name="an_96:9">96:9</a> השתחוו ליהוה בהדרת קדש חילו מפניו כל הארץ׃</p> 
 <p><a name="an_96:10">96:10</a> אמרו בגוים יהוה מלך אף תכון תבל בל תמוט ידין עמים במישרים׃</p> 
 <p><a name="an_96:11">96:11</a> ישמחו השמים ותגל הארץ ירעם הים ומלאו׃</p> 
 <p><a name="an_96:12">96:12</a> יעלז שדי וכל אשר בו אז ירננו כל עצי יער׃</p> 
 <p><a name="an_96:13">96:13</a> לפני יהוה כי בא כי בא לשפט הארץ ישפט תבל בצדק ועמים באמונתו׃</p> 
 <p><a name="an_97:1">97:1</a> יהוה מלך תגל הארץ ישמחו איים רבים׃</p> 
 <p><a name="an_97:2">97:2</a> ענן וערפל סביביו צדק ומשפט מכון כסאו׃</p> 
 <p><a name="an_97:3">97:3</a> אש לפניו תלך ותלהט סביב צריו׃</p> 
 <p><a name="an_97:4">97:4</a> האירו ברקיו תבל ראתה ותחל הארץ׃</p> 
 <p><a name="an_97:5">97:5</a> הרים כדונג נמסו מלפני יהוה מלפני אדון כל הארץ׃</p> 
 <p><a name="an_97:6">97:6</a> הגידו השמים צדקו וראו כל העמים כבודו׃</p> 
 <p><a name="an_97:7">97:7</a> יבשו כל עבדי פסל המתהללים באלילים השתחוו לו כל אלהים׃</p> 
 <p><a name="an_97:8">97:8</a> שמעה ותשמח ציון ותגלנה בנות יהודה למען משפטיך יהוה׃</p> 
 <p><a name="an_97:9">97:9</a> כי אתה יהוה עליון על כל הארץ מאד נעלית על כל אלהים׃</p> 
 <p><a name="an_97:10">97:10</a> אהבי יהוה שנאו רע שמר נפשות חסידיו מיד רשעים יצילם׃</p> 
 <p><a name="an_97:11">97:11</a> אור זרע לצדיק ולישרי לב שמחה׃</p> 
 <p><a name="an_97:12">97:12</a> שמחו צדיקים ביהוה והודו לזכר קדשו׃</p> 
 <p><a name="an_98:1">98:1</a> מזמור שירו ליהוה שיר חדש כי נפלאות עשה הושיעה לו ימינו וזרוע קדשו׃</p> 
 <p><a name="an_98:2">98:2</a> הודיע יהוה ישועתו לעיני הגוים גלה צדקתו׃</p> 
 <p><a name="an_98:3">98:3</a> זכר חסדו ואמונתו לבית ישראל ראו כל אפסי ארץ את ישועת אלהינו׃</p> 
 <p><a name="an_98:4">98:4</a> הריעו ליהוה כל הארץ פצחו ורננו וזמרו׃</p> 
 <p><a name="an_98:5">98:5</a> זמרו ליהוה בכנור בכנור וקול זמרה׃</p> 
 <p><a name="an_98:6">98:6</a> בחצצרות וקול שופר הריעו לפני המלך יהוה׃</p> 
 <p><a name="an_98:7">98:7</a> ירעם הים ומלאו תבל וישבי בה׃</p> 
 <p><a name="an_98:8">98:8</a> נהרות ימחאו כף יחד הרים ירננו׃</p> 
 <p><a name="an_98:9">98:9</a> לפני יהוה כי בא לשפט הארץ ישפט תבל בצדק ועמים במישרים׃</p> 
 <p><a name="an_99:1">99:1</a> יהוה מלך ירגזו עמים ישב כרובים תנוט הארץ׃</p> 
 <p><a name="an_99:2">99:2</a> יהוה בציון גדול ורם הוא על כל העמים׃</p> 
 <p><a name="an_99:3">99:3</a> יודו שמך גדול ונורא קדוש הוא׃</p> 
 <p><a name="an_99:4">99:4</a> ועז מלך משפט אהב אתה כוננת מישרים משפט וצדקה ביעקב אתה עשית׃</p> 
 <p><a name="an_99:5">99:5</a> רוממו יהוה אלהינו והשתחוו להדם רגליו קדוש הוא׃</p> 
 <p><a name="an_99:6">99:6</a> משה ואהרן בכהניו ושמואל בקראי שמו קראים אל יהוה והוא יענם׃</p> 
 <p><a name="an_99:7">99:7</a> בעמוד ענן ידבר אליהם שמרו עדתיו וחק נתן למו׃</p> 
 <p><a name="an_99:8">99:8</a> יהוה אלהינו אתה עניתם אל נשא היית להם ונקם על עלילותם׃</p> 
 <p><a name="an_99:9">99:9</a> רוממו יהוה אלהינו והשתחוו להר קדשו כי קדוש יהוה אלהינו׃</p> 
 <p><a name="an_100:1">100:1</a> מזמור לתודה הריעו ליהוה כל הארץ׃</p> 
 <p><a name="an_100:2">100:2</a> עבדו את יהוה בשמחה באו לפניו ברננה׃</p> 
 <p><a name="an_100:3">100:3</a> דעו כי יהוה הוא אלהים הוא עשנו ולא אנחנו עמו וצאן מרעיתו׃</p> 
 <p><a name="an_100:4">100:4</a> באו שעריו בתודה חצרתיו בתהלה הודו לו ברכו שמו׃</p> 
 <p><a name="an_100:5">100:5</a> כי טוב יהוה לעולם חסדו ועד דר ודר אמונתו׃</p> 
 <p><a name="an_101:1">101:1</a> לדוד מזמור חסד ומשפט אשירה לך יהוה אזמרה׃</p> 
 <p><a name="an_101:2">101:2</a> אשכילה בדרך תמים מתי תבוא אלי אתהלך בתם לבבי בקרב ביתי׃</p> 
 <p><a name="an_101:3">101:3</a> לא אשית לנגד עיני דבר בליעל עשה סטים שנאתי לא ידבק בי׃</p> 
 <p><a name="an_101:4">101:4</a> לבב עקש יסור ממני רע לא אדע׃</p> 
 <p><a name="an_101:5">101:5</a> מלושני בסתר רעהו אותו אצמית גבה עינים ורחב לבב אתו לא אוכל׃</p> 
 <p><a name="an_101:6">101:6</a> עיני בנאמני ארץ לשבת עמדי הלך בדרך תמים הוא ישרתני׃</p> 
 <p><a name="an_101:7">101:7</a> לא ישב בקרב ביתי עשה רמיה דבר שקרים לא יכון לנגד עיני׃</p> 
 <p><a name="an_101:8">101:8</a> לבקרים אצמית כל רשעי ארץ להכרית מעיר יהוה כל פעלי און׃</p> 
 <p><a name="an_102:1">102:1</a> תפלה לעני כי יעטף ולפני יהוה ישפך שיחו יהוה שמעה תפלתי ושועתי אליך תבוא׃</p> 
 <p><a name="an_102:2">102:2</a> אל תסתר פניך ממני ביום צר לי הטה אלי אזנך ביום אקרא מהר ענני׃</p> 
 <p><a name="an_102:3">102:3</a> כי כלו בעשן ימי ועצמותי כמו קד נחרו׃</p> 
 <p><a name="an_102:4">102:4</a> הוכה כעשב ויבש לבי כי שכחתי מאכל לחמי׃</p> 
 <p><a name="an_102:5">102:5</a> מקול אנחתי דבקה עצמי לבשרי׃</p> 
 <p><a name="an_102:6">102:6</a> דמיתי לקאת מדבר הייתי ככוס חרבות׃</p> 
 <p><a name="an_102:7">102:7</a> שקדתי ואהיה כצפור בודד על גג׃</p> 
 <p><a name="an_102:8">102:8</a> כל היום חרפוני אויבי מהוללי בי נשבעו׃</p> 
 <p><a name="an_102:9">102:9</a> כי אפר כלחם אכלתי ושקוי בבכי מסכתי׃</p> 
 <p><a name="an_102:10">102:10</a> מפני זעמך וקצפך כי נשאתני ותשליכני׃</p> 
 <p><a name="an_102:11">102:11</a> ימי כצל נטוי ואני כעשב איבש׃</p> 
 <p><a name="an_102:12">102:12</a> ואתה יהוה לעולם תשב וזכרך לדר ודר׃</p> 
 <p><a name="an_102:13">102:13</a> אתה תקום תרחם ציון כי עת לחננה כי בא מועד׃</p> 
 <p><a name="an_102:14">102:14</a> כי רצו עבדיך את אבניה ואת עפרה יחננו׃</p> 
 <p><a name="an_102:15">102:15</a> וייראו גוים את שם יהוה וכל מלכי הארץ את כבודך׃</p> 
 <p><a name="an_102:16">102:16</a> כי בנה יהוה ציון נראה בכבודו׃</p> 
 <p><a name="an_102:17">102:17</a> פנה אל תפלת הערער ולא בזה את תפלתם׃</p> 
 <p><a name="an_102:18">102:18</a> תכתב זאת לדור אחרון ועם נברא יהלל יה׃</p> 
 <p><a name="an_102:19">102:19</a> כי השקיף ממרום קדשו יהוה משמים אל ארץ הביט׃</p> 
 <p><a name="an_102:20">102:20</a> לשמע אנקת אסיר לפתח בני תמותה׃</p> 
 <p><a name="an_102:21">102:21</a> לספר בציון שם יהוה ותהלתו בירושלם׃</p> 
 <p><a name="an_102:22">102:22</a> בהקבץ עמים יחדו וממלכות לעבד את יהוה׃</p> 
 <p><a name="an_102:23">102:23</a> ענה בדרך כחו קצר ימי׃</p> 
 <p><a name="an_102:24">102:24</a> אמר אלי אל תעלני בחצי ימי בדור דורים שנותיך׃</p> 
 <p><a name="an_102:25">102:25</a> לפנים הארץ יסדת ומעשה ידיך שמים׃</p> 
 <p><a name="an_102:26">102:26</a> המה יאבדו ואתה תעמד וכלם כבגד יבלו כלבוש תחליפם ויחלפו׃</p> 
 <p><a name="an_102:27">102:27</a> ואתה הוא ושנותיך לא יתמו׃</p> 
 <p><a name="an_102:28">102:28</a> בני עבדיך ישכונו וזרעם לפניך יכון׃</p> 
 <p><a name="an_103:1">103:1</a> לדוד ברכי נפשי את יהוה וכל קרבי את שם קדשו׃</p> 
 <p><a name="an_103:2">103:2</a> ברכי נפשי את יהוה ואל תשכחי כל גמוליו׃</p> 
 <p><a name="an_103:3">103:3</a> הסלח לכל עונכי הרפא לכל תחלאיכי׃</p> 
 <p><a name="an_103:4">103:4</a> הגואל משחת חייכי המעטרכי חסד ורחמים׃</p> 
 <p><a name="an_103:5">103:5</a> המשביע בטוב עדיך תתחדש כנשר נעוריכי׃</p> 
 <p><a name="an_103:6">103:6</a> עשה צדקות יהוה ומשפטים לכל עשוקים׃</p> 
 <p><a name="an_103:7">103:7</a> יודיע דרכיו למשה לבני ישראל עלילותיו׃</p> 
 <p><a name="an_103:8">103:8</a> רחום וחנון יהוה ארך אפים ורב חסד׃</p> 
 <p><a name="an_103:9">103:9</a> לא לנצח יריב ולא לעולם יטור׃</p> 
 <p><a name="an_103:10">103:10</a> לא כחטאינו עשה לנו ולא כעונתינו גמל עלינו׃</p> 
 <p><a name="an_103:11">103:11</a> כי כגבה שמים על הארץ גבר חסדו על יראיו׃</p> 
 <p><a name="an_103:12">103:12</a> כרחק מזרח ממערב הרחיק ממנו את פשעינו׃</p> 
 <p><a name="an_103:13">103:13</a> כרחם אב על בנים רחם יהוה על יראיו׃</p> 
 <p><a name="an_103:14">103:14</a> כי הוא ידע יצרנו זכור כי עפר אנחנו׃</p> 
 <p><a name="an_103:15">103:15</a> אנוש כחציר ימיו כציץ השדה כן יציץ׃</p> 
 <p><a name="an_103:16">103:16</a> כי רוח עברה בו ואיננו ולא יכירנו עוד מקומו׃</p> 
 <p><a name="an_103:17">103:17</a> וחסד יהוה מעולם ועד עולם על יראיו וצדקתו לבני בנים׃</p> 
 <p><a name="an_103:18">103:18</a> לשמרי בריתו ולזכרי פקדיו לעשותם׃</p> 
 <p><a name="an_103:19">103:19</a> יהוה בשמים הכין כסאו ומלכותו בכל משלה׃</p> 
 <p><a name="an_103:20">103:20</a> ברכו יהוה מלאכיו גברי כח עשי דברו לשמע בקול דברו׃</p> 
 <p><a name="an_103:21">103:21</a> ברכו יהוה כל צבאיו משרתיו עשי רצונו׃</p> 
 <p><a name="an_103:22">103:22</a> ברכו יהוה כל מעשיו בכל מקמות ממשלתו ברכי נפשי את יהוה׃</p> 
 <p><a name="an_104:1">104:1</a> ברכי נפשי את יהוה יהוה אלהי גדלת מאד הוד והדר לבשת׃</p> 
 <p><a name="an_104:2">104:2</a> עטה אור כשלמה נוטה שמים כיריעה׃</p> 
 <p><a name="an_104:3">104:3</a> המקרה במים עליותיו השם עבים רכובו המהלך על כנפי רוח׃</p> 
 <p><a name="an_104:4">104:4</a> עשה מלאכיו רוחות משרתיו אש להט׃</p> 
 <p><a name="an_104:5">104:5</a> יסד ארץ על מכוניה בל תמוט עולם ועד׃</p> 
 <p><a name="an_104:6">104:6</a> תהום כלבוש כסיתו על הרים יעמדו מים׃</p> 
 <p><a name="an_104:7">104:7</a> מן גערתך ינוסון מן קול רעמך יחפזון׃</p> 
 <p><a name="an_104:8">104:8</a> יעלו הרים ירדו בקעות אל מקום זה יסדת להם׃</p> 
 <p><a name="an_104:9">104:9</a> גבול שמת בל יעברון בל ישובון לכסות הארץ׃</p> 
 <p><a name="an_104:10">104:10</a> המשלח מעינים בנחלים בין הרים יהלכון׃</p> 
 <p><a name="an_104:11">104:11</a> ישקו כל חיתו שדי ישברו פראים צמאם׃</p> 
 <p><a name="an_104:12">104:12</a> עליהם עוף השמים ישכון מבין עפאים יתנו קול׃</p> 
 <p><a name="an_104:13">104:13</a> משקה הרים מעליותיו מפרי מעשיך תשבע הארץ׃</p> 
 <p><a name="an_104:14">104:14</a> מצמיח חציר לבהמה ועשב לעבדת האדם להוציא לחם מן הארץ׃</p> 
 <p><a name="an_104:15">104:15</a> ויין ישמח לבב אנוש להצהיל פנים משמן ולחם לבב אנוש יסעד׃</p> 
 <p><a name="an_104:16">104:16</a> ישבעו עצי יהוה ארזי לבנון אשר נטע׃</p> 
 <p><a name="an_104:17">104:17</a> אשר שם צפרים יקננו חסידה ברושים ביתה׃</p> 
 <p><a name="an_104:18">104:18</a> הרים הגבהים ליעלים סלעים מחסה לשפנים׃</p> 
 <p><a name="an_104:19">104:19</a> עשה ירח למועדים שמש ידע מבואו׃</p> 
 <p><a name="an_104:20">104:20</a> תשת חשך ויהי לילה בו תרמש כל חיתו יער׃</p> 
 <p><a name="an_104:21">104:21</a> הכפירים שאגים לטרף ולבקש מאל אכלם׃</p> 
 <p><a name="an_104:22">104:22</a> תזרח השמש יאספון ואל מעונתם ירבצון׃</p> 
 <p><a name="an_104:23">104:23</a> יצא אדם לפעלו ולעבדתו עדי ערב׃</p> 
 <p><a name="an_104:24">104:24</a> מה רבו מעשיך יהוה כלם בחכמה עשית מלאה הארץ קנינך׃</p> 
 <p><a name="an_104:25">104:25</a> זה הים גדול ורחב ידים שם רמש ואין מספר חיות קטנות עם גדלות׃</p> 
 <p><a name="an_104:26">104:26</a> שם אניות יהלכון לויתן זה יצרת לשחק בו׃</p> 
 <p><a name="an_104:27">104:27</a> כלם אליך ישברון לתת אכלם בעתו׃</p> 
 <p><a name="an_104:28">104:28</a> תתן להם ילקטון תפתח ידך ישבעון טוב׃</p> 
 <p><a name="an_104:29">104:29</a> תסתיר פניך יבהלון תסף רוחם יגועון ואל עפרם ישובון׃</p> 
 <p><a name="an_104:30">104:30</a> תשלח רוחך יבראון ותחדש פני אדמה׃</p> 
 <p><a name="an_104:31">104:31</a> יהי כבוד יהוה לעולם ישמח יהוה במעשיו׃</p> 
 <p><a name="an_104:32">104:32</a> המביט לארץ ותרעד יגע בהרים ויעשנו׃</p> 
 <p><a name="an_104:33">104:33</a> אשירה ליהוה בחיי אזמרה לאלהי בעודי׃</p> 
 <p><a name="an_104:34">104:34</a> יערב עליו שיחי אנכי אשמח ביהוה׃</p> 
 <p><a name="an_104:35">104:35</a> יתמו חטאים מן הארץ ורשעים עוד אינם ברכי נפשי את יהוה הללו יה׃</p> 
 <p><a name="an_105:1">105:1</a> הודו ליהוה קראו בשמו הודיעו בעמים עלילותיו׃</p> 
 <p><a name="an_105:2">105:2</a> שירו לו זמרו לו שיחו בכל נפלאותיו׃</p> 
 <p><a name="an_105:3">105:3</a> התהללו בשם קדשו ישמח לב מבקשי יהוה׃</p> 
 <p><a name="an_105:4">105:4</a> דרשו יהוה ועזו בקשו פניו תמיד׃</p> 
 <p><a name="an_105:5">105:5</a> זכרו נפלאותיו אשר עשה מפתיו ומשפטי פיו׃</p> 
 <p><a name="an_105:6">105:6</a> זרע אברהם עבדו בני יעקב בחיריו׃</p> 
 <p><a name="an_105:7">105:7</a> הוא יהוה אלהינו בכל הארץ משפטיו׃</p> 
 <p><a name="an_105:8">105:8</a> זכר לעולם בריתו דבר צוה לאלף דור׃</p> 
 <p><a name="an_105:9">105:9</a> אשר כרת את אברהם ושבועתו לישחק׃</p> 
 <p><a name="an_105:10">105:10</a> ויעמידה ליעקב לחק לישראל ברית עולם׃</p> 
 <p><a name="an_105:11">105:11</a> לאמר לך אתן את ארץ כנען חבל נחלתכם׃</p> 
 <p><a name="an_105:12">105:12</a> בהיותם מתי מספר כמעט וגרים בה׃</p> 
 <p><a name="an_105:13">105:13</a> ויתהלכו מגוי אל גוי מממלכה אל עם אחר׃</p> 
 <p><a name="an_105:14">105:14</a> לא הניח אדם לעשקם ויוכח עליהם מלכים׃</p> 
 <p><a name="an_105:15">105:15</a> אל תגעו במשיחי ולנביאי אל תרעו׃</p> 
 <p><a name="an_105:16">105:16</a> ויקרא רעב על הארץ כל מטה לחם שבר׃</p> 
 <p><a name="an_105:17">105:17</a> שלח לפניהם איש לעבד נמכר יוסף׃</p> 
 <p><a name="an_105:18">105:18</a> ענו בכבל רגליו ברזל באה נפשו׃</p> 
 <p><a name="an_105:19">105:19</a> עד עת בא דברו אמרת יהוה צרפתהו׃</p> 
 <p><a name="an_105:20">105:20</a> שלח מלך ויתירהו משל עמים ויפתחהו׃</p> 
 <p><a name="an_105:21">105:21</a> שמו אדון לביתו ומשל בכל קנינו׃</p> 
 <p><a name="an_105:22">105:22</a> לאסר שריו בנפשו וזקניו יחכם׃</p> 
 <p><a name="an_105:23">105:23</a> ויבא ישראל מצרים ויעקב גר בארץ חם׃</p> 
 <p><a name="an_105:24">105:24</a> ויפר את עמו מאד ויעצמהו מצריו׃</p> 
 <p><a name="an_105:25">105:25</a> הפך לבם לשנא עמו להתנכל בעבדיו׃</p> 
 <p><a name="an_105:26">105:26</a> שלח משה עבדו אהרן אשר בחר בו׃</p> 
 <p><a name="an_105:27">105:27</a> שמו בם דברי אתותיו ומפתים בארץ חם׃</p> 
 <p><a name="an_105:28">105:28</a> שלח חשך ויחשך ולא מרו את דבריו׃</p> 
 <p><a name="an_105:29">105:29</a> הפך את מימיהם לדם וימת את דגתם׃</p> 
 <p><a name="an_105:30">105:30</a> שרץ ארצם צפרדעים בחדרי מלכיהם׃</p> 
 <p><a name="an_105:31">105:31</a> אמר ויבא ערב כנים בכל גבולם׃</p> 
 <p><a name="an_105:32">105:32</a> נתן גשמיהם ברד אש להבות בארצם׃</p> 
 <p><a name="an_105:33">105:33</a> ויך גפנם ותאנתם וישבר עץ גבולם׃</p> 
 <p><a name="an_105:34">105:34</a> אמר ויבא ארבה וילק ואין מספר׃</p> 
 <p><a name="an_105:35">105:35</a> ויאכל כל עשב בארצם ויאכל פרי אדמתם׃</p> 
 <p><a name="an_105:36">105:36</a> ויך כל בכור בארצם ראשית לכל אונם׃</p> 
 <p><a name="an_105:37">105:37</a> ויוציאם בכסף וזהב ואין בשבטיו כושל׃</p> 
 <p><a name="an_105:38">105:38</a> שמח מצרים בצאתם כי נפל פחדם עליהם׃</p> 
 <p><a name="an_105:39">105:39</a> פרש ענן למסך ואש להאיר לילה׃</p> 
 <p><a name="an_105:40">105:40</a> שאל ויבא שלו ולחם שמים ישביעם׃</p> 
 <p><a name="an_105:41">105:41</a> פתח צור ויזובו מים הלכו בציות נהר׃</p> 
 <p><a name="an_105:42">105:42</a> כי זכר את דבר קדשו את אברהם עבדו׃</p> 
 <p><a name="an_105:43">105:43</a> ויוצא עמו בששון ברנה את בחיריו׃</p> 
 <p><a name="an_105:44">105:44</a> ויתן להם ארצות גוים ועמל לאמים יירשו׃</p> 
 <p><a name="an_105:45">105:45</a> בעבור ישמרו חקיו ותורתיו ינצרו הללו יה׃</p> 
 <p><a name="an_106:1">106:1</a> הללויה הודו ליהוה כי טוב כי לעולם חסדו׃</p> 
 <p><a name="an_106:2">106:2</a> מי ימלל גבורות יהוה ישמיע כל תהלתו׃</p> 
 <p><a name="an_106:3">106:3</a> אשרי שמרי משפט עשה צדקה בכל עת׃</p> 
 <p><a name="an_106:4">106:4</a> זכרני יהוה ברצון עמך פקדני בישועתך׃</p> 
 <p><a name="an_106:5">106:5</a> לראות בטובת בחיריך לשמח בשמחת גויך להתהלל עם נחלתך׃</p> 
 <p><a name="an_106:6">106:6</a> חטאנו עם אבותינו העוינו הרשענו׃</p> 
 <p><a name="an_106:7">106:7</a> אבותינו במצרים לא השכילו נפלאותיך לא זכרו את רב חסדיך וימרו על ים בים סוף׃</p> 
 <p><a name="an_106:8">106:8</a> ויושיעם למען שמו להודיע את גבורתו׃</p> 
 <p><a name="an_106:9">106:9</a> ויגער בים סוף ויחרב ויוליכם בתהמות כמדבר׃</p> 
 <p><a name="an_106:10">106:10</a> ויושיעם מיד שונא ויגאלם מיד אויב׃</p> 
 <p><a name="an_106:11">106:11</a> ויכסו מים צריהם אחד מהם לא נותר׃</p> 
 <p><a name="an_106:12">106:12</a> ויאמינו בדבריו ישירו תהלתו׃</p> 
 <p><a name="an_106:13">106:13</a> מהרו שכחו מעשיו לא חכו לעצתו׃</p> 
 <p><a name="an_106:14">106:14</a> ויתאוו תאוה במדבר וינסו אל בישימון׃</p> 
 <p><a name="an_106:15">106:15</a> ויתן להם שאלתם וישלח רזון בנפשם׃</p> 
 <p><a name="an_106:16">106:16</a> ויקנאו למשה במחנה לאהרן קדוש יהוה׃</p> 
 <p><a name="an_106:17">106:17</a> תפתח ארץ ותבלע דתן ותכס על עדת אבירם׃</p> 
 <p><a name="an_106:18">106:18</a> ותבער אש בעדתם להבה תלהט רשעים׃</p> 
 <p><a name="an_106:19">106:19</a> יעשו עגל בחרב וישתחוו למסכה׃</p> 
 <p><a name="an_106:20">106:20</a> וימירו את כבודם בתבנית שור אכל עשב׃</p> 
 <p><a name="an_106:21">106:21</a> שכחו אל מושיעם עשה גדלות במצרים׃</p> 
 <p><a name="an_106:22">106:22</a> נפלאות בארץ חם נוראות על ים סוף׃</p> 
 <p><a name="an_106:23">106:23</a> ויאמר להשמידם לולי משה בחירו עמד בפרץ לפניו להשיב חמתו מהשחית׃</p> 
 <p><a name="an_106:24">106:24</a> וימאסו בארץ חמדה לא האמינו לדברו׃</p> 
 <p><a name="an_106:25">106:25</a> וירגנו באהליהם לא שמעו בקול יהוה׃</p> 
 <p><a name="an_106:26">106:26</a> וישא ידו להם להפיל אותם במדבר׃</p> 
 <p><a name="an_106:27">106:27</a> ולהפיל זרעם בגוים ולזרותם בארצות׃</p> 
 <p><a name="an_106:28">106:28</a> ויצמדו לבעל פעור ויאכלו זבחי מתים׃</p> 
 <p><a name="an_106:29">106:29</a> ויכעיסו במעלליהם ותפרץ בם מגפה׃</p> 
 <p><a name="an_106:30">106:30</a> ויעמד פינחס ויפלל ותעצר המגפה׃</p> 
 <p><a name="an_106:31">106:31</a> ותחשב לו לצדקה לדר ודר עד עולם׃</p> 
 <p><a name="an_106:32">106:32</a> ויקציפו על מי מריבה וירע למשה בעבורם׃</p> 
 <p><a name="an_106:33">106:33</a> כי המרו את רוחו ויבטא בשפתיו׃</p> 
 <p><a name="an_106:34">106:34</a> לא השמידו את העמים אשר אמר יהוה להם׃</p> 
 <p><a name="an_106:35">106:35</a> ויתערבו בגוים וילמדו מעשיהם׃</p> 
 <p><a name="an_106:36">106:36</a> ויעבדו את עצביהם ויהיו להם למוקש׃</p> 
 <p><a name="an_106:37">106:37</a> ויזבחו את בניהם ואת בנותיהם לשדים׃</p> 
 <p><a name="an_106:38">106:38</a> וישפכו דם נקי דם בניהם ובנותיהם אשר זבחו לעצבי כנען ותחנף הארץ בדמים׃</p> 
 <p><a name="an_106:39">106:39</a> ויטמאו במעשיהם ויזנו במעלליהם׃</p> 
 <p><a name="an_106:40">106:40</a> ויחר אף יהוה בעמו ויתעב את נחלתו׃</p> 
 <p><a name="an_106:41">106:41</a> ויתנם ביד גוים וימשלו בהם שנאיהם׃</p> 
 <p><a name="an_106:42">106:42</a> וילחצום אויביהם ויכנעו תחת ידם׃</p> 
 <p><a name="an_106:43">106:43</a> פעמים רבות יצילם והמה ימרו בעצתם וימכו בעונם׃</p> 
 <p><a name="an_106:44">106:44</a> וירא בצר להם בשמעו את רנתם׃</p> 
 <p><a name="an_106:45">106:45</a> ויזכר להם בריתו וינחם כרב חסדו׃</p> 
 <p><a name="an_106:46">106:46</a> ויתן אותם לרחמים לפני כל שוביהם׃</p> 
 <p><a name="an_106:47">106:47</a> הושיענו יהוה אלהינו וקבצנו מן הגוים להדות לשם קדשך להשתבח בתהלתך׃</p> 
 <p><a name="an_106:48">106:48</a> ברוך יהוה אלהי ישראל מן העולם ועד העולם ואמר כל העם אמן הללו יה׃</p> 
 <p><a name="an_107:1">107:1</a> הדו ליהוה כי טוב כי לעולם חסדו׃</p> 
 <p><a name="an_107:2">107:2</a> יאמרו גאולי יהוה אשר גאלם מיד צר׃</p> 
 <p><a name="an_107:3">107:3</a> ומארצות קבצם ממזרח וממערב מצפון ומים׃</p> 
 <p><a name="an_107:4">107:4</a> תעו במדבר בישימון דרך עיר מושב לא מצאו׃</p> 
 <p><a name="an_107:5">107:5</a> רעבים גם צמאים נפשם בהם תתעטף׃</p> 
 <p><a name="an_107:6">107:6</a> ויצעקו אל יהוה בצר להם ממצוקותיהם יצילם׃</p> 
 <p><a name="an_107:7">107:7</a> וידריכם בדרך ישרה ללכת אל עיר מושב׃</p> 
 <p><a name="an_107:8">107:8</a> יודו ליהוה חסדו ונפלאותיו לבני אדם׃</p> 
 <p><a name="an_107:9">107:9</a> כי השביע נפש שקקה ונפש רעבה מלא טוב׃</p> 
 <p><a name="an_107:10">107:10</a> ישבי חשך וצלמות אסירי עני וברזל׃</p> 
 <p><a name="an_107:11">107:11</a> כי המרו אמרי אל ועצת עליון נאצו׃</p> 
 <p><a name="an_107:12">107:12</a> ויכנע בעמל לבם כשלו ואין עזר׃</p> 
 <p><a name="an_107:13">107:13</a> ויזעקו אל יהוה בצר להם ממצקותיהם יושיעם׃</p> 
 <p><a name="an_107:14">107:14</a> יוציאם מחשך וצלמות ומוסרותיהם ינתק׃</p> 
 <p><a name="an_107:15">107:15</a> יודו ליהוה חסדו ונפלאותיו לבני אדם׃</p> 
 <p><a name="an_107:16">107:16</a> כי שבר דלתות נחשת ובריחי ברזל גדע׃</p> 
 <p><a name="an_107:17">107:17</a> אולים מדרך פשעם ומעונתיהם יתענו׃</p> 
 <p><a name="an_107:18">107:18</a> כל אכל תתעב נפשם ויגיעו עד שערי מות׃</p> 
 <p><a name="an_107:19">107:19</a> ויזעקו אל יהוה בצר להם ממצקותיהם יושיעם׃</p> 
 <p><a name="an_107:20">107:20</a> ישלח דברו וירפאם וימלט משחיתותם׃</p> 
 <p><a name="an_107:21">107:21</a> יודו ליהוה חסדו ונפלאותיו לבני אדם׃</p> 
 <p><a name="an_107:22">107:22</a> ויזבחו זבחי תודה ויספרו מעשיו ברנה׃</p> 
 <p><a name="an_107:23">107:23</a> יורדי הים באניות עשי מלאכה במים רבים׃</p> 
 <p><a name="an_107:24">107:24</a> המה ראו מעשי יהוה ונפלאותיו במצולה׃</p> 
 <p><a name="an_107:25">107:25</a> ויאמר ויעמד רוח סערה ותרומם גליו׃</p> 
 <p><a name="an_107:26">107:26</a> יעלו שמים ירדו תהומות נפשם ברעה תתמוגג׃</p> 
 <p><a name="an_107:27">107:27</a> יחוגו וינועו כשכור וכל חכמתם תתבלע׃</p> 
 <p><a name="an_107:28">107:28</a> ויצעקו אל יהוה בצר להם וממצוקתיהם יוציאם׃</p> 
 <p><a name="an_107:29">107:29</a> יקם סערה לדממה ויחשו גליהם׃</p> 
 <p><a name="an_107:30">107:30</a> וישמחו כי ישתקו וינחם אל מחוז חפצם׃</p> 
 <p><a name="an_107:31">107:31</a> יודו ליהוה חסדו ונפלאותיו לבני אדם׃</p> 
 <p><a name="an_107:32">107:32</a> וירממוהו בקהל עם ובמושב זקנים יהללוהו׃</p> 
 <p><a name="an_107:33">107:33</a> ישם נהרות למדבר ומצאי מים לצמאון׃</p> 
 <p><a name="an_107:34">107:34</a> ארץ פרי למלחה מרעת ישבי בה׃</p> 
 <p><a name="an_107:35">107:35</a> ישם מדבר לאגם מים וארץ ציה למצאי מים׃</p> 
 <p><a name="an_107:36">107:36</a> ויושב שם רעבים ויכוננו עיר מושב׃</p> 
 <p><a name="an_107:37">107:37</a> ויזרעו שדות ויטעו כרמים ויעשו פרי תבואה׃</p> 
 <p><a name="an_107:38">107:38</a> ויברכם וירבו מאד ובהמתם לא ימעיט׃</p> 
 <p><a name="an_107:39">107:39</a> וימעטו וישחו מעצר רעה ויגון׃</p> 
 <p><a name="an_107:40">107:40</a> שפך בוז על נדיבים ויתעם בתהו לא דרך׃</p> 
 <p><a name="an_107:41">107:41</a> וישגב אביון מעוני וישם כצאן משפחות׃</p> 
 <p><a name="an_107:42">107:42</a> יראו ישרים וישמחו וכל עולה קפצה פיה׃</p> 
 <p><a name="an_107:43">107:43</a> מי חכם וישמר אלה ויתבוננו חסדי יהוה׃</p> 
 <p><a name="an_108:1">108:1</a> שיר מזמור לדוד נכון לבי אלהים אשירה ואזמרה אף כבודי׃</p> 
 <p><a name="an_108:2">108:2</a> עורה הנבל וכנור אעירה שחר׃</p> 
 <p><a name="an_108:3">108:3</a> אודך בעמים יהוה ואזמרך בל אמים׃</p> 
 <p><a name="an_108:4">108:4</a> כי גדול מעל שמים חסדך ועד שחקים אמתך׃</p> 
 <p><a name="an_108:5">108:5</a> רומה על שמים אלהים ועל כל הארץ כבודך׃</p> 
 <p><a name="an_108:6">108:6</a> למען יחלצון ידידיך הושיעה ימינך וענני׃</p> 
 <p><a name="an_108:7">108:7</a> אלהים דבר בקדשו אעלזה אחלקה שכם ועמק סכות אמדד׃</p> 
 <p><a name="an_108:8">108:8</a> לי גלעד לי מנשה ואפרים מעוז ראשי יהודה מחקקי׃</p> 
 <p><a name="an_108:9">108:9</a> מואב סיר רחצי על אדום אשליך נעלי עלי פלשת אתרועע׃</p> 
 <p><a name="an_108:10">108:10</a> מי יבלני עיר מבצר מי נחני עד אדום׃</p> 
 <p><a name="an_108:11">108:11</a> הלא אלהים זנחתנו ולא תצא אלהים בצבאתינו׃</p> 
 <p><a name="an_108:12">108:12</a> הבה לנו עזרת מצר ושוא תשועת אדם׃</p> 
 <p><a name="an_108:13">108:13</a> באלהים נעשה חיל והוא יבוס צרינו׃</p> 
 <p><a name="an_109:1">109:1</a> למנצח לדוד מזמור אלהי תהלתי אל תחרש׃</p> 
 <p><a name="an_109:2">109:2</a> כי פי רשע ופי מרמה עלי פתחו דברו אתי לשון שקר׃</p> 
 <p><a name="an_109:3">109:3</a> ודברי שנאה סבבוני וילחמוני חנם׃</p> 
 <p><a name="an_109:4">109:4</a> תחת אהבתי ישטנוני ואני תפלה׃</p> 
 <p><a name="an_109:5">109:5</a> וישימו עלי רעה תחת טובה ושנאה תחת אהבתי׃</p> 
 <p><a name="an_109:6">109:6</a> הפקד עליו רשע ושטן יעמד על ימינו׃</p> 
 <p><a name="an_109:7">109:7</a> בהשפטו יצא רשע ותפלתו תהיה לחטאה׃</p> 
 <p><a name="an_109:8">109:8</a> יהיו ימיו מעטים פקדתו יקח אחר׃</p> 
 <p><a name="an_109:9">109:9</a> יהיו בניו יתומים ואשתו אלמנה׃</p> 
 <p><a name="an_109:10">109:10</a> ונוע ינועו בניו ושאלו ודרשו מחרבותיהם׃</p> 
 <p><a name="an_109:11">109:11</a> ינקש נושה לכל אשר לו ויבזו זרים יגיעו׃</p> 
 <p><a name="an_109:12">109:12</a> אל יהי לו משך חסד ואל יהי חונן ליתומיו׃</p> 
 <p><a name="an_109:13">109:13</a> יהי אחריתו להכרית בדור אחר ימח שמם׃</p> 
 <p><a name="an_109:14">109:14</a> יזכר עון אבתיו אל יהוה וחטאת אמו אל תמח׃</p> 
 <p><a name="an_109:15">109:15</a> יהיו נגד יהוה תמיד ויכרת מארץ זכרם׃</p> 
 <p><a name="an_109:16">109:16</a> יען אשר לא זכר עשות חסד וירדף איש עני ואביון ונכאה לבב למותת׃</p> 
 <p><a name="an_109:17">109:17</a> ויאהב קללה ותבואהו ולא חפץ בברכה ותרחק ממנו׃</p> 
 <p><a name="an_109:18">109:18</a> וילבש קללה כמדו ותבא כמים בקרבו וכשמן בעצמותיו׃</p> 
 <p><a name="an_109:19">109:19</a> תהי לו כבגד יעטה ולמזח תמיד יחגרה׃</p> 
 <p><a name="an_109:20">109:20</a> זאת פעלת שטני מאת יהוה והדברים רע על נפשי׃</p> 
 <p><a name="an_109:21">109:21</a> ואתה יהוה אדני עשה אתי למען שמך כי טוב חסדך הצילני׃</p> 
 <p><a name="an_109:22">109:22</a> כי עני ואביון אנכי ולבי חלל בקרבי׃</p> 
 <p><a name="an_109:23">109:23</a> כצל כנטותו נהלכתי ננערתי כארבה׃</p> 
 <p><a name="an_109:24">109:24</a> ברכי כשלו מצום ובשרי כחש משמן׃</p> 
 <p><a name="an_109:25">109:25</a> ואני הייתי חרפה להם יראוני יניעון ראשם׃</p> 
 <p><a name="an_109:26">109:26</a> עזרני יהוה אלהי הושיעני כחסדך׃</p> 
 <p><a name="an_109:27">109:27</a> וידעו כי ידך זאת אתה יהוה עשיתה׃</p> 
 <p><a name="an_109:28">109:28</a> יקללו המה ואתה תברך קמו ויבשו ועבדך ישמח׃</p> 
 <p><a name="an_109:29">109:29</a> ילבשו שוטני כלמה ויעטו כמעיל בשתם׃</p> 
 <p><a name="an_109:30">109:30</a> אודה יהוה מאד בפי ובתוך רבים אהללנו׃</p> 
 <p><a name="an_109:31">109:31</a> כי יעמד לימין אביון להושיע משפטי נפשו׃</p> 
 <p><a name="an_110:1">110:1</a> לדוד מזמור נאם יהוה לאדני שב לימיני עד אשית איביך הדם לרגליך׃</p> 
 <p><a name="an_110:2">110:2</a> מטה עזך ישלח יהוה מציון רדה בקרב איביך׃</p> 
 <p><a name="an_110:3">110:3</a> עמך נדבת ביום חילך בהדרי קדש מרחם משחר לך טל ילדתיך׃</p> 
 <p><a name="an_110:4">110:4</a> נשבע יהוה ולא ינחם אתה כהן לעולם על דברתי מלכי צדק׃</p> 
 <p><a name="an_110:5">110:5</a> אדני על ימינך מחץ ביום אפו מלכים׃</p> 
 <p><a name="an_110:6">110:6</a> ידין בגוים מלא גויות מחץ ראש על ארץ רבה׃</p> 
 <p><a name="an_110:7">110:7</a> מנחל בדרך ישתה על כן ירים ראש׃</p> 
 <p><a name="an_111:1">111:1</a> הללו יה אודה יהוה בכל לבב בסוד ישרים ועדה׃</p> 
 <p><a name="an_111:2">111:2</a> גדלים מעשי יהוה דרושים לכל חפציהם׃</p> 
 <p><a name="an_111:3">111:3</a> הוד והדר פעלו וצדקתו עמדת לעד׃</p> 
 <p><a name="an_111:4">111:4</a> זכר עשה לנפלאתיו חנון ורחום יהוה׃</p> 
 <p><a name="an_111:5">111:5</a> טרף נתן ליראיו יזכר לעולם בריתו׃</p> 
 <p><a name="an_111:6">111:6</a> כח מעשיו הגיד לעמו לתת להם נחלת גוים׃</p> 
 <p><a name="an_111:7">111:7</a> מעשי ידיו אמת ומשפט נאמנים כל פקודיו׃</p> 
 <p><a name="an_111:8">111:8</a> סמוכים לעד לעולם עשוים באמת וישר׃</p> 
 <p><a name="an_111:9">111:9</a> פדות שלח לעמו צוה לעולם בריתו קדוש ונורא שמו׃</p> 
 <p><a name="an_111:10">111:10</a> ראשית חכמה יראת יהוה שכל טוב לכל עשיהם תהלתו עמדת לעד׃</p> 
 <p><a name="an_112:1">112:1</a> הללו יה אשרי איש ירא את יהוה במצותיו חפץ מאד׃</p> 
 <p><a name="an_112:2">112:2</a> גבור בארץ יהיה זרעו דור ישרים יברך׃</p> 
 <p><a name="an_112:3">112:3</a> הון ועשר בביתו וצדקתו עמדת לעד׃</p> 
 <p><a name="an_112:4">112:4</a> זרח בחשך אור לישרים חנון ורחום וצדיק׃</p> 
 <p><a name="an_112:5">112:5</a> טוב איש חונן ומלוה יכלכל דבריו במשפט׃</p> 
 <p><a name="an_112:6">112:6</a> כי לעולם לא ימוט לזכר עולם יהיה צדיק׃</p> 
 <p><a name="an_112:7">112:7</a> משמועה רעה לא יירא נכון לבו בטח ביהוה׃</p> 
 <p><a name="an_112:8">112:8</a> סמוך לבו לא יירא עד אשר יראה בצריו׃</p> 
 <p><a name="an_112:9">112:9</a> פזר נתן לאביונים צדקתו עמדת לעד קרנו תרום בכבוד׃</p> 
 <p><a name="an_112:10">112:10</a> רשע יראה וכעס שניו יחרק ונמס תאות רשעים תאבד׃</p> 
 <p><a name="an_113:1">113:1</a> הללו יה הללו עבדי יהוה הללו את שם יהוה׃</p> 
 <p><a name="an_113:2">113:2</a> יהי שם יהוה מברך מעתה ועד עולם׃</p> 
 <p><a name="an_113:3">113:3</a> ממזרח שמש עד מבואו מהלל שם יהוה׃</p> 
 <p><a name="an_113:4">113:4</a> רם על כל גוים יהוה על השמים כבודו׃</p> 
 <p><a name="an_113:5">113:5</a> מי כיהוה אלהינו המגביהי לשבת׃</p> 
 <p><a name="an_113:6">113:6</a> המשפילי לראות בשמים ובארץ׃</p> 
 <p><a name="an_113:7">113:7</a> מקימי מעפר דל מאשפת ירים אביון׃</p> 
 <p><a name="an_113:8">113:8</a> להושיבי עם נדיבים עם נדיבי עמו׃</p> 
 <p><a name="an_113:9">113:9</a> מושיבי עקרת הבית אם הבנים שמחה הללו יה׃</p> 
 <p><a name="an_114:1">114:1</a> בצאת ישראל ממצרים בית יעקב מעם לעז׃</p> 
 <p><a name="an_114:2">114:2</a> היתה יהודה לקדשו ישראל ממשלותיו׃</p> 
 <p><a name="an_114:3">114:3</a> הים ראה וינס הירדן יסב לאחור׃</p> 
 <p><a name="an_114:4">114:4</a> ההרים רקדו כאילים גבעות כבני צאן׃</p> 
 <p><a name="an_114:5">114:5</a> מה לך הים כי תנוס הירדן תסב לאחור׃</p> 
 <p><a name="an_114:6">114:6</a> ההרים תרקדו כאילים גבעות כבני צאן׃</p> 
 <p><a name="an_114:7">114:7</a> מלפני אדון חולי ארץ מלפני אלוה יעקב׃</p> 
 <p><a name="an_114:8">114:8</a> ההפכי הצור אגם מים חלמיש למעינו מים׃</p> 
 <p><a name="an_115:1">115:1</a> לא לנו יהוה לא לנו כי לשמך תן כבוד על חסדך על אמתך׃</p> 
 <p><a name="an_115:2">115:2</a> למה יאמרו הגוים איה נא אלהיהם׃</p> 
 <p><a name="an_115:3">115:3</a> ואלהינו בשמים כל אשר חפץ עשה׃</p> 
 <p><a name="an_115:4">115:4</a> עצביהם כסף וזהב מעשה ידי אדם׃</p> 
 <p><a name="an_115:5">115:5</a> פה להם ולא ידברו עינים להם ולא יראו׃</p> 
 <p><a name="an_115:6">115:6</a> אזנים להם ולא ישמעו אף להם ולא יריחון׃</p> 
 <p><a name="an_115:7">115:7</a> ידיהם ולא ימישון רגליהם ולא יהלכו לא יהגו בגרונם׃</p> 
 <p><a name="an_115:8">115:8</a> כמוהם יהיו עשיהם כל אשר בטח בהם׃</p> 
 <p><a name="an_115:9">115:9</a> ישראל בטח ביהוה עזרם ומגנם הוא׃</p> 
 <p><a name="an_115:10">115:10</a> בית אהרן בטחו ביהוה עזרם ומגנם הוא׃</p> 
 <p><a name="an_115:11">115:11</a> יראי יהוה בטחו ביהוה עזרם ומגנם הוא׃</p> 
 <p><a name="an_115:12">115:12</a> יהוה זכרנו יברך יברך את בית ישראל יברך את בית אהרן׃</p> 
 <p><a name="an_115:13">115:13</a> יברך יראי יהוה הקטנים עם הגדלים׃</p> 
 <p><a name="an_115:14">115:14</a> יסף יהוה עליכם עליכם ועל בניכם׃</p> 
 <p><a name="an_115:15">115:15</a> ברוכים אתם ליהוה עשה שמים וארץ׃</p> 
 <p><a name="an_115:16">115:16</a> השמים שמים ליהוה והארץ נתן לבני אדם׃</p> 
 <p><a name="an_115:17">115:17</a> לא המתים יהללו יה ולא כל ירדי דומה׃</p> 
 <p><a name="an_115:18">115:18</a> ואנחנו נברך יה מעתה ועד עולם הללו יה׃</p> 
 <p><a name="an_116:1">116:1</a> אהבתי כי ישמע יהוה את קולי תחנוני׃</p> 
 <p><a name="an_116:2">116:2</a> כי הטה אזנו לי ובימי אקרא׃</p> 
 <p><a name="an_116:3">116:3</a> אפפוני חבלי מות ומצרי שאול מצאוני צרה ויגון אמצא׃</p> 
 <p><a name="an_116:4">116:4</a> ובשם יהוה אקרא אנה יהוה מלטה נפשי׃</p> 
 <p><a name="an_116:5">116:5</a> חנון יהוה וצדיק ואלהינו מרחם׃</p> 
 <p><a name="an_116:6">116:6</a> שמר פתאים יהוה דלותי ולי יהושיע׃</p> 
 <p><a name="an_116:7">116:7</a> שובי נפשי למנוחיכי כי יהוה גמל עליכי׃</p> 
 <p><a name="an_116:8">116:8</a> כי חלצת נפשי ממות את עיני מן דמעה את רגלי מדחי׃</p> 
 <p><a name="an_116:9">116:9</a> אתהלך לפני יהוה בארצות החיים׃</p> 
 <p><a name="an_116:10">116:10</a> האמנתי כי אדבר אני עניתי מאד׃</p> 
 <p><a name="an_116:11">116:11</a> אני אמרתי בחפזי כל האדם כזב׃</p> 
 <p><a name="an_116:12">116:12</a> מה אשיב ליהוה כל תגמולוהי עלי׃</p> 
 <p><a name="an_116:13">116:13</a> כוס ישועות אשא ובשם יהוה אקרא׃</p> 
 <p><a name="an_116:14">116:14</a> נדרי ליהוה אשלם נגדה נא לכל עמו׃</p> 
 <p><a name="an_116:15">116:15</a> יקר בעיני יהוה המותה לחסידיו׃</p> 
 <p><a name="an_116:16">116:16</a> אנה יהוה כי אני עבדך אני עבדך בן אמתך פתחת למוסרי׃</p> 
 <p><a name="an_116:17">116:17</a> לך אזבח זבח תודה ובשם יהוה אקרא׃</p> 
 <p><a name="an_116:18">116:18</a> נדרי ליהוה אשלם נגדה נא לכל עמו׃</p> 
 <p><a name="an_116:19">116:19</a> בחצרות בית יהוה בתוככי ירושלם הללו יה׃</p> 
 <p><a name="an_117:1">117:1</a> הללו את יהוה כל גוים שבחוהו כל האמים׃</p> 
 <p><a name="an_117:2">117:2</a> כי גבר עלינו חסדו ואמת יהוה לעולם הללו יה׃</p> 
 <p><a name="an_118:1">118:1</a> הודו ליהוה כי טוב כי לעולם חסדו׃</p> 
 <p><a name="an_118:2">118:2</a> יאמר נא ישראל כי לעולם חסדו׃</p> 
 <p><a name="an_118:3">118:3</a> יאמרו נא בית אהרן כי לעולם חסדו׃</p> 
 <p><a name="an_118:4">118:4</a> יאמרו נא יראי יהוה כי לעולם חסדו׃</p> 
 <p><a name="an_118:5">118:5</a> מן המצר קראתי יה ענני במרחב יה׃</p> 
 <p><a name="an_118:6">118:6</a> יהוה לי לא אירא מה יעשה לי אדם׃</p> 
 <p><a name="an_118:7">118:7</a> יהוה לי בעזרי ואני אראה בשנאי׃</p> 
 <p><a name="an_118:8">118:8</a> טוב לחסות ביהוה מבטח באדם׃</p> 
 <p><a name="an_118:9">118:9</a> טוב לחסות ביהוה מבטח בנדיבים׃</p> 
 <p><a name="an_118:10">118:10</a> כל גוים סבבוני בשם יהוה כי אמילם׃</p> 
 <p><a name="an_118:11">118:11</a> סבוני גם סבבוני בשם יהוה כי אמילם׃</p> 
 <p><a name="an_118:12">118:12</a> סבוני כדבורים דעכו כאש קוצים בשם יהוה כי אמילם׃</p> 
 <p><a name="an_118:13">118:13</a> דחה דחיתני לנפל ויהוה עזרני׃</p> 
 <p><a name="an_118:14">118:14</a> עזי וזמרת יה ויהי לי לישועה׃</p> 
 <p><a name="an_118:15">118:15</a> קול רנה וישועה באהלי צדיקים ימין יהוה עשה חיל׃</p> 
 <p><a name="an_118:16">118:16</a> ימין יהוה רוממה ימין יהוה עשה חיל׃</p> 
 <p><a name="an_118:17">118:17</a> לא אמות כי אחיה ואספר מעשי יה׃</p> 
 <p><a name="an_118:18">118:18</a> יסר יסרני יה ולמות לא נתנני׃</p> 
 <p><a name="an_118:19">118:19</a> פתחו לי שערי צדק אבא בם אודה יה׃</p> 
 <p><a name="an_118:20">118:20</a> זה השער ליהוה צדיקים יבאו בו׃</p> 
 <p><a name="an_118:21">118:21</a> אודך כי עניתני ותהי לי לישועה׃</p> 
 <p><a name="an_118:22">118:22</a> אבן מאסו הבונים היתה לראש פנה׃</p> 
 <p><a name="an_118:23">118:23</a> מאת יהוה היתה זאת היא נפלאת בעינינו׃</p> 
 <p><a name="an_118:24">118:24</a> זה היום עשה יהוה נגילה ונשמחה בו׃</p> 
 <p><a name="an_118:25">118:25</a> אנא יהוה הושיעה נא אנא יהוה הצליחה נא׃</p> 
 <p><a name="an_118:26">118:26</a> ברוך הבא בשם יהוה ברכנוכם מבית יהוה׃</p> 
 <p><a name="an_118:27">118:27</a> אל יהוה ויאר לנו אסרו חג בעבתים עד קרנות המזבח׃</p> 
 <p><a name="an_118:28">118:28</a> אלי אתה ואודך אלהי ארוממך׃</p> 
 <p><a name="an_118:29">118:29</a> הודו ליהוה כי טוב כי לעולם חסדו׃</p> 
 <p><a name="an_119:1">119:1</a> אשרי תמימי דרך ההלכים בתורת יהוה׃</p> 
 <p><a name="an_119:2">119:2</a> אשרי נצרי עדתיו בכל לב ידרשוהו׃</p> 
 <p><a name="an_119:3">119:3</a> אף לא פעלו עולה בדרכיו הלכו׃</p> 
 <p><a name="an_119:4">119:4</a> אתה צויתה פקדיך לשמר מאד׃</p> 
 <p><a name="an_119:5">119:5</a> אחלי יכנו דרכי לשמר חקיך׃</p> 
 <p><a name="an_119:6">119:6</a> אז לא אבוש בהביטי אל כל מצותיך׃</p> 
 <p><a name="an_119:7">119:7</a> אודך בישר לבב בלמדי משפטי צדקך׃</p> 
 <p><a name="an_119:8">119:8</a> את חקיך אשמר אל תעזבני עד מאד׃</p> 
 <p><a name="an_119:9">119:9</a> במה יזכה נער את ארחו לשמר כדברך׃</p> 
 <p><a name="an_119:10">119:10</a> בכל לבי דרשתיך אל תשגני ממצותיך׃</p> 
 <p><a name="an_119:11">119:11</a> בלבי צפנתי אמרתך למען לא אחטא לך׃</p> 
 <p><a name="an_119:12">119:12</a> ברוך אתה יהוה למדני חקיך׃</p> 
 <p><a name="an_119:13">119:13</a> בשפתי ספרתי כל משפטי פיך׃</p> 
 <p><a name="an_119:14">119:14</a> בדרך עדותיך ששתי כעל כל הון׃</p> 
 <p><a name="an_119:15">119:15</a> בפקדיך אשיחה ואביטה ארחתיך׃</p> 
 <p><a name="an_119:16">119:16</a> בחקתיך אשתעשע לא אשכח דברך׃</p> 
 <p><a name="an_119:17">119:17</a> גמל על עבדך אחיה ואשמרה דברך׃</p> 
 <p><a name="an_119:18">119:18</a> גל עיני ואביטה נפלאות מתורתך׃</p> 
 <p><a name="an_119:19">119:19</a> גר אנכי בארץ אל תסתר ממני מצותיך׃</p> 
 <p><a name="an_119:20">119:20</a> גרסה נפשי לתאבה אל משפטיך בכל עת׃</p> 
 <p><a name="an_119:21">119:21</a> גערת זדים ארורים השגים ממצותיך׃</p> 
 <p><a name="an_119:22">119:22</a> גל מעלי חרפה ובוז כי עדתיך נצרתי׃</p> 
 <p><a name="an_119:23">119:23</a> גם ישבו שרים בי נדברו עבדך ישיח בחקיך׃</p> 
 <p><a name="an_119:24">119:24</a> גם עדתיך שעשעי אנשי עצתי׃</p> 
 <p><a name="an_119:25">119:25</a> דבקה לעפר נפשי חיני כדברך׃</p> 
 <p><a name="an_119:26">119:26</a> דרכי ספרתי ותענני למדני חקיך׃</p> 
 <p><a name="an_119:27">119:27</a> דרך פקודיך הבינני ואשיחה בנפלאותיך׃</p> 
 <p><a name="an_119:28">119:28</a> דלפה נפשי מתוגה קימני כדברך׃</p> 
 <p><a name="an_119:29">119:29</a> דרך שקר הסר ממני ותורתך חנני׃</p> 
 <p><a name="an_119:30">119:30</a> דרך אמונה בחרתי משפטיך שויתי׃</p> 
 <p><a name="an_119:31">119:31</a> דבקתי בעדותיך יהוה אל תבישני׃</p> 
 <p><a name="an_119:32">119:32</a> דרך מצותיך ארוץ כי תרחיב לבי׃</p> 
 <p><a name="an_119:33">119:33</a> הורני יהוה דרך חקיך ואצרנה עקב׃</p> 
 <p><a name="an_119:34">119:34</a> הבינני ואצרה תורתך ואשמרנה בכל לב׃</p> 
 <p><a name="an_119:35">119:35</a> הדריכני בנתיב מצותיך כי בו חפצתי׃</p> 
 <p><a name="an_119:36">119:36</a> הט לבי אל עדותיך ואל אל בצע׃</p> 
 <p><a name="an_119:37">119:37</a> העבר עיני מראות שוא בדרכך חיני׃</p> 
 <p><a name="an_119:38">119:38</a> הקם לעבדך אמרתך אשר ליראתך׃</p> 
 <p><a name="an_119:39">119:39</a> העבר חרפתי אשר יגרתי כי משפטיך טובים׃</p> 
 <p><a name="an_119:40">119:40</a> הנה תאבתי לפקדיך בצדקתך חיני׃</p> 
 <p><a name="an_119:41">119:41</a> ויבאני חסדך יהוה תשועתך כאמרתך׃</p> 
 <p><a name="an_119:42">119:42</a> ואענה חרפי דבר כי בטחתי בדברך׃</p> 
 <p><a name="an_119:43">119:43</a> ואל תצל מפי דבר אמת עד מאד כי למשפטך יחלתי׃</p> 
 <p><a name="an_119:44">119:44</a> ואשמרה תורתך תמיד לעולם ועד׃</p> 
 <p><a name="an_119:45">119:45</a> ואתהלכה ברחבה כי פקדיך דרשתי׃</p> 
 <p><a name="an_119:46">119:46</a> ואדברה בעדתיך נגד מלכים ולא אבוש׃</p> 
 <p><a name="an_119:47">119:47</a> ואשתעשע במצותיך אשר אהבתי׃</p> 
 <p><a name="an_119:48">119:48</a> ואשא כפי אל מצותיך אשר אהבתי ואשיחה בחקיך׃</p> 
 <p><a name="an_119:49">119:49</a> זכר דבר לעבדך על אשר יחלתני׃</p> 
 <p><a name="an_119:50">119:50</a> זאת נחמתי בעניי כי אמרתך חיתני׃</p> 
 <p><a name="an_119:51">119:51</a> זדים הליצני עד מאד מתורתך לא נטיתי׃</p> 
 <p><a name="an_119:52">119:52</a> זכרתי משפטיך מעולם יהוה ואתנחם׃</p> 
 <p><a name="an_119:53">119:53</a> זלעפה אחזתני מרשעים עזבי תורתך׃</p> 
 <p><a name="an_119:54">119:54</a> זמרות היו לי חקיך בבית מגורי׃</p> 
 <p><a name="an_119:55">119:55</a> זכרתי בלילה שמך יהוה ואשמרה תורתך׃</p> 
 <p><a name="an_119:56">119:56</a> זאת היתה לי כי פקדיך נצרתי׃</p> 
 <p><a name="an_119:57">119:57</a> חלקי יהוה אמרתי לשמר דבריך׃</p> 
 <p><a name="an_119:58">119:58</a> חליתי פניך בכל לב חנני כאמרתך׃</p> 
 <p><a name="an_119:59">119:59</a> חשבתי דרכי ואשיבה רגלי אל עדתיך׃</p> 
 <p><a name="an_119:60">119:60</a> חשתי ולא התמהמהתי לשמר מצותיך׃</p> 
 <p><a name="an_119:61">119:61</a> חבלי רשעים עודני תורתך לא שכחתי׃</p> 
 <p><a name="an_119:62">119:62</a> חצות לילה אקום להודות לך על משפטי צדקך׃</p> 
 <p><a name="an_119:63">119:63</a> חבר אני לכל אשר יראוך ולשמרי פקודיך׃</p> 
 <p><a name="an_119:64">119:64</a> חסדך יהוה מלאה הארץ חקיך למדני׃</p> 
 <p><a name="an_119:65">119:65</a> טוב עשית עם עבדך יהוה כדברך׃</p> 
 <p><a name="an_119:66">119:66</a> טוב טעם ודעת למדני כי במצותיך האמנתי׃</p> 
 <p><a name="an_119:67">119:67</a> טרם אענה אני שגג ועתה אמרתך שמרתי׃</p> 
 <p><a name="an_119:68">119:68</a> טוב אתה ומטיב למדני חקיך׃</p> 
 <p><a name="an_119:69">119:69</a> טפלו עלי שקר זדים אני בכל לב אצר פקודיך׃</p> 
 <p><a name="an_119:70">119:70</a> טפש כחלב לבם אני תורתך שעשעתי׃</p> 
 <p><a name="an_119:71">119:71</a> טוב לי כי עניתי למען אלמד חקיך׃</p> 
 <p><a name="an_119:72">119:72</a> טוב לי תורת פיך מאלפי זהב וכסף׃</p> 
 <p><a name="an_119:73">119:73</a> ידיך עשוני ויכוננוני הבינני ואלמדה מצותיך׃</p> 
 <p><a name="an_119:74">119:74</a> יראיך יראוני וישמחו כי לדברך יחלתי׃</p> 
 <p><a name="an_119:75">119:75</a> ידעתי יהוה כי צדק משפטיך ואמונה עניתני׃</p> 
 <p><a name="an_119:76">119:76</a> יהי נא חסדך לנחמני כאמרתך לעבדך׃</p> 
 <p><a name="an_119:77">119:77</a> יבאוני רחמיך ואחיה כי תורתך שעשעי׃</p> 
 <p><a name="an_119:78">119:78</a> יבשו זדים כי שקר עותוני אני אשיח בפקודיך׃</p> 
 <p><a name="an_119:79">119:79</a> ישובו לי יראיך וידעו עדתיך׃</p> 
 <p><a name="an_119:80">119:80</a> יהי לבי תמים בחקיך למען לא אבוש׃</p> 
 <p><a name="an_119:81">119:81</a> כלתה לתשועתך נפשי לדברך יחלתי׃</p> 
 <p><a name="an_119:82">119:82</a> כלו עיני לאמרתך לאמר מתי תנחמני׃</p> 
 <p><a name="an_119:83">119:83</a> כי הייתי כנאד בקיטור חקיך לא שכחתי׃</p> 
 <p><a name="an_119:84">119:84</a> כמה ימי עבדך מתי תעשה ברדפי משפט׃</p> 
 <p><a name="an_119:85">119:85</a> כרו לי זדים שיחות אשר לא כתורתך׃</p> 
 <p><a name="an_119:86">119:86</a> כל מצותיך אמונה שקר רדפוני עזרני׃</p> 
 <p><a name="an_119:87">119:87</a> כמעט כלוני בארץ ואני לא עזבתי פקודיך׃</p> 
 <p><a name="an_119:88">119:88</a> כחסדך חיני ואשמרה עדות פיך׃</p> 
 <p><a name="an_119:89">119:89</a> לעולם יהוה דברך נצב בשמים׃</p> 
 <p><a name="an_119:90">119:90</a> לדר ודר אמונתך כוננת ארץ ותעמד׃</p> 
 <p><a name="an_119:91">119:91</a> למשפטיך עמדו היום כי הכל עבדיך׃</p> 
 <p><a name="an_119:92">119:92</a> לולי תורתך שעשעי אז אבדתי בעניי׃</p> 
 <p><a name="an_119:93">119:93</a> לעולם לא אשכח פקודיך כי בם חייתני׃</p> 
 <p><a name="an_119:94">119:94</a> לך אני הושיעני כי פקודיך דרשתי׃</p> 
 <p><a name="an_119:95">119:95</a> לי קוו רשעים לאבדני עדתיך אתבונן׃</p> 
 <p><a name="an_119:96">119:96</a> לכל תכלה ראיתי קץ רחבה מצותך מאד׃</p> 
 <p><a name="an_119:97">119:97</a> מה אהבתי תורתך כל היום היא שיחתי׃</p> 
 <p><a name="an_119:98">119:98</a> מאיבי תחכמני מצותך כי לעולם היא לי׃</p> 
 <p><a name="an_119:99">119:99</a> מכל מלמדי השכלתי כי עדותיך שיחה לי׃</p> 
 <p><a name="an_119:100">119:100</a> מזקנים אתבונן כי פקודיך נצרתי׃</p> 
 <p><a name="an_119:101">119:101</a> מכל ארח רע כלאתי רגלי למען אשמר דברך׃</p> 
 <p><a name="an_119:102">119:102</a> ממשפטיך לא סרתי כי אתה הורתני׃</p> 
 <p><a name="an_119:103">119:103</a> מה נמלצו לחכי אמרתך מדבש לפי׃</p> 
 <p><a name="an_119:104">119:104</a> מפקודיך אתבונן על כן שנאתי כל ארח שקר׃</p> 
 <p><a name="an_119:105">119:105</a> נר לרגלי דברך ואור לנתיבתי׃</p> 
 <p><a name="an_119:106">119:106</a> נשבעתי ואקימה לשמר משפטי צדקך׃</p> 
 <p><a name="an_119:107">119:107</a> נעניתי עד מאד יהוה חיני כדברך׃</p> 
 <p><a name="an_119:108">119:108</a> נדבות פי רצה נא יהוה ומשפטיך למדני׃</p> 
 <p><a name="an_119:109">119:109</a> נפשי בכפי תמיד ותורתך לא שכחתי׃</p> 
 <p><a name="an_119:110">119:110</a> נתנו רשעים פח לי ומפקודיך לא תעיתי׃</p> 
 <p><a name="an_119:111">119:111</a> נחלתי עדותיך לעולם כי ששון לבי המה׃</p> 
 <p><a name="an_119:112">119:112</a> נטיתי לבי לעשות חקיך לעולם עקב׃</p> 
 <p><a name="an_119:113">119:113</a> סעפים שנאתי ותורתך אהבתי׃</p> 
 <p><a name="an_119:114">119:114</a> סתרי ומגני אתה לדברך יחלתי׃</p> 
 <p><a name="an_119:115">119:115</a> סורו ממני מרעים ואצרה מצות אלהי׃</p> 
 <p><a name="an_119:116">119:116</a> סמכני כאמרתך ואחיה ואל תבישני משברי׃</p> 
 <p><a name="an_119:117">119:117</a> סעדני ואושעה ואשעה בחקיך תמיד׃</p> 
 <p><a name="an_119:118">119:118</a> סלית כל שוגים מחקיך כי שקר תרמיתם׃</p> 
 <p><a name="an_119:119">119:119</a> סגים השבת כל רשעי ארץ לכן אהבתי עדתיך׃</p> 
 <p><a name="an_119:120">119:120</a> סמר מפחדך בשרי וממשפטיך יראתי׃</p> 
 <p><a name="an_119:121">119:121</a> עשיתי משפט וצדק בל תניחני לעשקי׃</p> 
 <p><a name="an_119:122">119:122</a> ערב עבדך לטוב אל יעשקני זדים׃</p> 
 <p><a name="an_119:123">119:123</a> עיני כלו לישועתך ולאמרת צדקך׃</p> 
 <p><a name="an_119:124">119:124</a> עשה עם עבדך כחסדך וחקיך למדני׃</p> 
 <p><a name="an_119:125">119:125</a> עבדך אני הבינני ואדעה עדתיך׃</p> 
 <p><a name="an_119:126">119:126</a> עת לעשות ליהוה הפרו תורתך׃</p> 
 <p><a name="an_119:127">119:127</a> על כן אהבתי מצותיך מזהב ומפז׃</p> 
 <p><a name="an_119:128">119:128</a> על כן כל פקודי כל ישרתי כל ארח שקר שנאתי׃</p> 
 <p><a name="an_119:129">119:129</a> פלאות עדותיך על כן נצרתם נפשי׃</p> 
 <p><a name="an_119:130">119:130</a> פתח דבריך יאיר מבין פתיים׃</p> 
 <p><a name="an_119:131">119:131</a> פי פערתי ואשאפה כי למצותיך יאבתי׃</p> 
 <p><a name="an_119:132">119:132</a> פנה אלי וחנני כמשפט לאהבי שמך׃</p> 
 <p><a name="an_119:133">119:133</a> פעמי הכן באמרתך ואל תשלט בי כל און׃</p> 
 <p><a name="an_119:134">119:134</a> פדני מעשק אדם ואשמרה פקודיך׃</p> 
 <p><a name="an_119:135">119:135</a> פניך האר בעבדך ולמדני את חקיך׃</p> 
 <p><a name="an_119:136">119:136</a> פלגי מים ירדו עיני על לא שמרו תורתך׃</p> 
 <p><a name="an_119:137">119:137</a> צדיק אתה יהוה וישר משפטיך׃</p> 
 <p><a name="an_119:138">119:138</a> צוית צדק עדתיך ואמונה מאד׃</p> 
 <p><a name="an_119:139">119:139</a> צמתתני קנאתי כי שכחו דבריך צרי׃</p> 
 <p><a name="an_119:140">119:140</a> צרופה אמרתך מאד ועבדך אהבה׃</p> 
 <p><a name="an_119:141">119:141</a> צעיר אנכי ונבזה פקדיך לא שכחתי׃</p> 
 <p><a name="an_119:142">119:142</a> צדקתך צדק לעולם ותורתך אמת׃</p> 
 <p><a name="an_119:143">119:143</a> צר ומצוק מצאוני מצותיך שעשעי׃</p> 
 <p><a name="an_119:144">119:144</a> צדק עדותיך לעולם הבינני ואחיה׃</p> 
 <p><a name="an_119:145">119:145</a> קראתי בכל לב ענני יהוה חקיך אצרה׃</p> 
 <p><a name="an_119:146">119:146</a> קראתיך הושיעני ואשמרה עדתיך׃</p> 
 <p><a name="an_119:147">119:147</a> קדמתי בנשף ואשועה לדבריך יחלתי׃</p> 
 <p><a name="an_119:148">119:148</a> קדמו עיני אשמרות לשיח באמרתך׃</p> 
 <p><a name="an_119:149">119:149</a> קולי שמעה כחסדך יהוה כמשפטך חיני׃</p> 
 <p><a name="an_119:150">119:150</a> קרבו רדפי זמה מתורתך רחקו׃</p> 
 <p><a name="an_119:151">119:151</a> קרוב אתה יהוה וכל מצותיך אמת׃</p> 
 <p><a name="an_119:152">119:152</a> קדם ידעתי מעדתיך כי לעולם יסדתם׃</p> 
 <p><a name="an_119:153">119:153</a> ראה עניי וחלצני כי תורתך לא שכחתי׃</p> 
 <p><a name="an_119:154">119:154</a> ריבה ריבי וגאלני לאמרתך חיני׃</p> 
 <p><a name="an_119:155">119:155</a> רחוק מרשעים ישועה כי חקיך לא דרשו׃</p> 
 <p><a name="an_119:156">119:156</a> רחמיך רבים יהוה כמשפטיך חיני׃</p> 
 <p><a name="an_119:157">119:157</a> רבים רדפי וצרי מעדותיך לא נטיתי׃</p> 
 <p><a name="an_119:158">119:158</a> ראיתי בגדים ואתקוטטה אשר אמרתך לא שמרו׃</p> 
 <p><a name="an_119:159">119:159</a> ראה כי פקודיך אהבתי יהוה כחסדך חיני׃</p> 
 <p><a name="an_119:160">119:160</a> ראש דברך אמת ולעולם כל משפט צדקך׃</p> 
 <p><a name="an_119:161">119:161</a> שרים רדפוני חנם ומדבריך פחד לבי׃</p> 
 <p><a name="an_119:162">119:162</a> שש אנכי על אמרתך כמוצא שלל רב׃</p> 
 <p><a name="an_119:163">119:163</a> שקר שנאתי ואתעבה תורתך אהבתי׃</p> 
 <p><a name="an_119:164">119:164</a> שבע ביום הללתיך על משפטי צדקך׃</p> 
 <p><a name="an_119:165">119:165</a> שלום רב לאהבי תורתך ואין למו מכשול׃</p> 
 <p><a name="an_119:166">119:166</a> שברתי לישועתך יהוה ומצותיך עשיתי׃</p> 
 <p><a name="an_119:167">119:167</a> שמרה נפשי עדתיך ואהבם מאד׃</p> 
 <p><a name="an_119:168">119:168</a> שמרתי פקודיך ועדתיך כי כל דרכי נגדך׃</p> 
 <p><a name="an_119:169">119:169</a> תקרב רנתי לפניך יהוה כדברך הבינני׃</p> 
 <p><a name="an_119:170">119:170</a> תבוא תחנתי לפניך כאמרתך הצילני׃</p> 
 <p><a name="an_119:171">119:171</a> תבענה שפתי תהלה כי תלמדני חקיך׃</p> 
 <p><a name="an_119:172">119:172</a> תען לשוני אמרתך כי כל מצותיך צדק׃</p> 
 <p><a name="an_119:173">119:173</a> תהי ידך לעזרני כי פקודיך בחרתי׃</p> 
 <p><a name="an_119:174">119:174</a> תאבתי לישועתך יהוה ותורתך שעשעי׃</p> 
 <p><a name="an_119:175">119:175</a> תחי נפשי ותהללך ומשפטך יעזרני׃</p> 
 <p><a name="an_119:176">119:176</a> תעיתי כשה אבד בקש עבדך כי מצותיך לא שכחתי׃</p> 
 <p><a name="an_120:1">120:1</a> שיר המעלות אל יהוה בצרתה לי קראתי ויענני׃</p> 
 <p><a name="an_120:2">120:2</a> יהוה הצילה נפשי משפת שקר מלשון רמיה׃</p> 
 <p><a name="an_120:3">120:3</a> מה יתן לך ומה יסיף לך לשון רמיה׃</p> 
 <p><a name="an_120:4">120:4</a> חצי גבור שנונים עם גחלי רתמים׃</p> 
 <p><a name="an_120:5">120:5</a> אויה לי כי גרתי משך שכנתי עם אהלי קדר׃</p> 
 <p><a name="an_120:6">120:6</a> רבת שכנה לה נפשי עם שונא שלום׃</p> 
 <p><a name="an_120:7">120:7</a> אני שלום וכי אדבר המה למלחמה׃</p> 
 <p><a name="an_121:1">121:1</a> שיר למעלות אשא עיני אל ההרים מאין יבא עזרי׃</p> 
 <p><a name="an_121:2">121:2</a> עזרי מעם יהוה עשה שמים וארץ׃</p> 
 <p><a name="an_121:3">121:3</a> אל יתן למוט רגלך אל ינום שמרך׃</p> 
 <p><a name="an_121:4">121:4</a> הנה לא ינום ולא יישן שומר ישראל׃</p> 
 <p><a name="an_121:5">121:5</a> יהוה שמרך יהוה צלך על יד ימינך׃</p> 
 <p><a name="an_121:6">121:6</a> יומם השמש לא יככה וירח בלילה׃</p> 
 <p><a name="an_121:7">121:7</a> יהוה ישמרך מכל רע ישמר את נפשך׃</p> 
 <p><a name="an_121:8">121:8</a> יהוה ישמר צאתך ובואך מעתה ועד עולם׃</p> 
 <p><a name="an_122:1">122:1</a> שיר המעלות לדוד שמחתי באמרים לי בית יהוה נלך׃</p> 
 <p><a name="an_122:2">122:2</a> עמדות היו רגלינו בשעריך ירושלם׃</p> 
 <p><a name="an_122:3">122:3</a> ירושלם הבנויה כעיר שחברה לה יחדו׃</p> 
 <p><a name="an_122:4">122:4</a> ששם עלו שבטים שבטי יה עדות לישראל להדות לשם יהוה׃</p> 
 <p><a name="an_122:5">122:5</a> כי שמה ישבו כסאות למשפט כסאות לבית דויד׃</p> 
 <p><a name="an_122:6">122:6</a> שאלו שלום ירושלם ישליו אהביך׃</p> 
 <p><a name="an_122:7">122:7</a> יהי שלום בחילך שלוה בארמנותיך׃</p> 
 <p><a name="an_122:8">122:8</a> למען אחי ורעי אדברה נא שלום בך׃</p> 
 <p><a name="an_122:9">122:9</a> למען בית יהוה אלהינו אבקשה טוב לך׃</p> 
 <p><a name="an_123:1">123:1</a> שיר המעלות אליך נשאתי את עיני הישבי בשמים׃</p> 
 <p><a name="an_123:2">123:2</a> הנה כעיני עבדים אל יד אדוניהם כעיני שפחה אל יד גברתה כן עינינו אל יהוה אלהינו עד שיחננו׃</p> 
 <p><a name="an_123:3">123:3</a> חננו יהוה חננו כי רב שבענו בוז׃</p> 
 <p><a name="an_123:4">123:4</a> רבת שבעה לה נפשנו הלעג השאננים הבוז לגאיונים׃</p> 
 <p><a name="an_124:1">124:1</a> שיר המעלות לדוד לולי יהוה שהיה לנו יאמר נא ישראל׃</p> 
 <p><a name="an_124:2">124:2</a> לולי יהוה שהיה לנו בקום עלינו אדם׃</p> 
 <p><a name="an_124:3">124:3</a> אזי חיים בלעונו בחרות אפם בנו׃</p> 
 <p><a name="an_124:4">124:4</a> אזי המים שטפונו נחלה עבר על נפשנו׃</p> 
 <p><a name="an_124:5">124:5</a> אזי עבר על נפשנו המים הזידונים׃</p> 
 <p><a name="an_124:6">124:6</a> ברוך יהוה שלא נתננו טרף לשניהם׃</p> 
 <p><a name="an_124:7">124:7</a> נפשנו כצפור נמלטה מפח יוקשים הפח נשבר ואנחנו נמלטנו׃</p> 
 <p><a name="an_124:8">124:8</a> עזרנו בשם יהוה עשה שמים וארץ׃</p> 
 <p><a name="an_125:1">125:1</a> שיר המעלות הבטחים ביהוה כהר ציון לא ימוט לעולם ישב׃</p> 
 <p><a name="an_125:2">125:2</a> ירושלם הרים סביב לה ויהוה סביב לעמו מעתה ועד עולם׃</p> 
 <p><a name="an_125:3">125:3</a> כי לא ינוח שבט הרשע על גורל הצדיקים למען לא ישלחו הצדיקים בעולתה ידיהם׃</p> 
 <p><a name="an_125:4">125:4</a> היטיבה יהוה לטובים ולישרים בלבותם׃</p> 
 <p><a name="an_125:5">125:5</a> והמטים עקלקלותם יוליכם יהוה את פעלי האון שלום על ישראל׃</p> 
 <p><a name="an_126:1">126:1</a> שיר המעלות בשוב יהוה את שיבת ציון היינו כחלמים׃</p> 
 <p><a name="an_126:2">126:2</a> אז ימלא שחוק פינו ולשוננו רנה אז יאמרו בגוים הגדיל יהוה לעשות עם אלה׃</p> 
 <p><a name="an_126:3">126:3</a> הגדיל יהוה לעשות עמנו היינו שמחים׃</p> 
 <p><a name="an_126:4">126:4</a> שובה יהוה את שבותנו כאפיקים בנגב׃</p> 
 <p><a name="an_126:5">126:5</a> הזרעים בדמעה ברנה יקצרו׃</p> 
 <p><a name="an_126:6">126:6</a> הלוך ילך ובכה נשא משך הזרע בא יבוא ברנה נשא אלמתיו׃</p> 
 <p><a name="an_127:1">127:1</a> שיר המעלות לשלמה אם יהוה לא יבנה בית שוא עמלו בוניו בו אם יהוה לא ישמר עיר שוא שקד שומר׃</p> 
 <p><a name="an_127:2">127:2</a> שוא לכם משכימי קום מאחרי שבת אכלי לחם העצבים כן יתן לידידו שנא׃</p> 
 <p><a name="an_127:3">127:3</a> הנה נחלת יהוה בנים שכר פרי הבטן׃</p> 
 <p><a name="an_127:4">127:4</a> כחצים ביד גבור כן בני הנעורים׃</p> 
 <p><a name="an_127:5">127:5</a> אשרי הגבר אשר מלא את אשפתו מהם לא יבשו כי ידברו את אויבים בשער׃</p> 
 <p><a name="an_128:1">128:1</a> שיר המעלות אשרי כל ירא יהוה ההלך בדרכיו׃</p> 
 <p><a name="an_128:2">128:2</a> יגיע כפיך כי תאכל אשריך וטוב לך׃</p> 
 <p><a name="an_128:3">128:3</a> אשתך כגפן פריה בירכתי ביתך בניך כשתלי זיתים סביב לשלחנך׃</p> 
 <p><a name="an_128:4">128:4</a> הנה כי כן יברך גבר ירא יהוה׃</p> 
 <p><a name="an_128:5">128:5</a> יברכך יהוה מציון וראה בטוב ירושלם כל ימי חייך׃</p> 
 <p><a name="an_128:6">128:6</a> וראה בנים לבניך שלום על ישראל׃</p> 
 <p><a name="an_129:1">129:1</a> שיר המעלות רבת צררוני מנעורי יאמר נא ישראל׃</p> 
 <p><a name="an_129:2">129:2</a> רבת צררוני מנעורי גם לא יכלו לי׃</p> 
 <p><a name="an_129:3">129:3</a> על גבי חרשו חרשים האריכו למענותם׃</p> 
 <p><a name="an_129:4">129:4</a> יהוה צדיק קצץ עבות רשעים׃</p> 
 <p><a name="an_129:5">129:5</a> יבשו ויסגו אחור כל שנאי ציון׃</p> 
 <p><a name="an_129:6">129:6</a> יהיו כחציר גגות שקדמת שלף יבש׃</p> 
 <p><a name="an_129:7">129:7</a> שלא מלא כפו קוצר וחצנו מעמר׃</p> 
 <p><a name="an_129:8">129:8</a> ולא אמרו העברים ברכת יהוה אליכם ברכנו אתכם בשם יהוה׃</p> 
 <p><a name="an_130:1">130:1</a> שיר המעלות ממעמקים קראתיך יהוה׃</p> 
 <p><a name="an_130:2">130:2</a> אדני שמעה בקולי תהיינה אזניך קשבות לקול תחנוני׃</p> 
 <p><a name="an_130:3">130:3</a> אם עונות תשמר יה אדני מי יעמד׃</p> 
 <p><a name="an_130:4">130:4</a> כי עמך הסליחה למען תורא׃</p> 
 <p><a name="an_130:5">130:5</a> קויתי יהוה קותה נפשי ולדברו הוחלתי׃</p> 
 <p><a name="an_130:6">130:6</a> נפשי לאדני משמרים לבקר שמרים לבקר׃</p> 
 <p><a name="an_130:7">130:7</a> יחל ישראל אל יהוה כי עם יהוה החסד והרבה עמו פדות׃</p> 
 <p><a name="an_130:8">130:8</a> והוא יפדה את ישראל מכל עונתיו׃</p> 
 <p><a name="an_131:1">131:1</a> שיר המעלות לדוד יהוה לא גבה לבי ולא רמו עיני ולא הלכתי בגדלות ובנפלאות ממני׃</p> 
 <p><a name="an_131:2">131:2</a> אם לא שויתי ודוממתי נפשי כגמל עלי אמו כגמל עלי נפשי׃</p> 
 <p><a name="an_131:3">131:3</a> יחל ישראל אל יהוה מעתה ועד עולם׃</p> 
 <p><a name="an_132:1">132:1</a> שיר המעלות זכור יהוה לדוד את כל ענותו׃</p> 
 <p><a name="an_132:2">132:2</a> אשר נשבע ליהוה נדר לאביר יעקב׃</p> 
 <p><a name="an_132:3">132:3</a> אם אבא באהל ביתי אם אעלה על ערש יצועי׃</p> 
 <p><a name="an_132:4">132:4</a> אם אתן שנת לעיני לעפעפי תנומה׃</p> 
 <p><a name="an_132:5">132:5</a> עד אמצא מקום ליהוה משכנות לאביר יעקב׃</p> 
 <p><a name="an_132:6">132:6</a> הנה שמענוה באפרתה מצאנוה בשדי יער׃</p> 
 <p><a name="an_132:7">132:7</a> נבואה למשכנותיו נשתחוה להדם רגליו׃</p> 
 <p><a name="an_132:8">132:8</a> קומה יהוה למנוחתך אתה וארון עזך׃</p> 
 <p><a name="an_132:9">132:9</a> כהניך ילבשו צדק וחסידיך ירננו׃</p> 
 <p><a name="an_132:10">132:10</a> בעבור דוד עבדך אל תשב פני משיחך׃</p> 
 <p><a name="an_132:11">132:11</a> נשבע יהוה לדוד אמת לא ישוב ממנה מפרי בטנך אשית לכסא לך׃</p> 
 <p><a name="an_132:12">132:12</a> אם ישמרו בניך בריתי ועדתי זו אלמדם גם בניהם עדי עד ישבו לכסא לך׃</p> 
 <p><a name="an_132:13">132:13</a> כי בחר יהוה בציון אוה למושב לו׃</p> 
 <p><a name="an_132:14">132:14</a> זאת מנוחתי עדי עד פה אשב כי אותיה׃</p> 
 <p><a name="an_132:15">132:15</a> צידה ברך אברך אביוניה אשביע לחם׃</p> 
 <p><a name="an_132:16">132:16</a> וכהניה אלביש ישע וחסידיה רנן ירננו׃</p> 
 <p><a name="an_132:17">132:17</a> שם אצמיח קרן לדוד ערכתי נר למשיחי׃</p> 
 <p><a name="an_132:18">132:18</a> אויביו אלביש בשת ועליו יציץ נזרו׃</p> 
 <p><a name="an_133:1">133:1</a> שיר המעלות לדוד הנה מה טוב ומה נעים שבת אחים גם יחד׃</p> 
 <p><a name="an_133:2">133:2</a> כשמן הטוב על הראש ירד על הזקן זקן אהרן שירד על פי מדותיו׃</p> 
 <p><a name="an_133:3">133:3</a> כטל חרמון שירד על הררי ציון כי שם צוה יהוה את הברכה חיים עד העולם׃</p> 
 <p><a name="an_134:1">134:1</a> שיר המעלות הנה ברכו את יהוה כל עבדי יהוה העמדים בבית יהוה בלילות׃</p> 
 <p><a name="an_134:2">134:2</a> שאו ידכם קדש וברכו את יהוה׃</p> 
 <p><a name="an_134:3">134:3</a> יברכך יהוה מציון עשה שמים וארץ׃</p> 
 <p><a name="an_135:1">135:1</a> הללו יה הללו את שם יהוה הללו עבדי יהוה׃</p> 
 <p><a name="an_135:2">135:2</a> שעמדים בבית יהוה בחצרות בית אלהינו׃</p> 
 <p><a name="an_135:3">135:3</a> הללו יה כי טוב יהוה זמרו לשמו כי נעים׃</p> 
 <p><a name="an_135:4">135:4</a> כי יעקב בחר לו יה ישראל לסגלתו׃</p> 
 <p><a name="an_135:5">135:5</a> כי אני ידעתי כי גדול יהוה ואדנינו מכל אלהים׃</p> 
 <p><a name="an_135:6">135:6</a> כל אשר חפץ יהוה עשה בשמים ובארץ בימים וכל תהומות׃</p> 
 <p><a name="an_135:7">135:7</a> מעלה נשאים מקצה הארץ ברקים למטר עשה מוצא רוח מאוצרותיו׃</p> 
 <p><a name="an_135:8">135:8</a> שהכה בכורי מצרים מאדם עד בהמה׃</p> 
 <p><a name="an_135:9">135:9</a> שלח אתות ומפתים בתוככי מצרים בפרעה ובכל עבדיו׃</p> 
 <p><a name="an_135:10">135:10</a> שהכה גוים רבים והרג מלכים עצומים׃</p> 
 <p><a name="an_135:11">135:11</a> לסיחון מלך האמרי ולעוג מלך הבשן ולכל ממלכות כנען׃</p> 
 <p><a name="an_135:12">135:12</a> ונתן ארצם נחלה נחלה לישראל עמו׃</p> 
 <p><a name="an_135:13">135:13</a> יהוה שמך לעולם יהוה זכרך לדר ודר׃</p> 
 <p><a name="an_135:14">135:14</a> כי ידין יהוה עמו ועל עבדיו יתנחם׃</p> 
 <p><a name="an_135:15">135:15</a> עצבי הגוים כסף וזהב מעשה ידי אדם׃</p> 
 <p><a name="an_135:16">135:16</a> פה להם ולא ידברו עינים להם ולא יראו׃</p> 
 <p><a name="an_135:17">135:17</a> אזנים להם ולא יאזינו אף אין יש רוח בפיהם׃</p> 
 <p><a name="an_135:18">135:18</a> כמוהם יהיו עשיהם כל אשר בטח בהם׃</p> 
 <p><a name="an_135:19">135:19</a> בית ישראל ברכו את יהוה בית אהרן ברכו את יהוה׃</p> 
 <p><a name="an_135:20">135:20</a> בית הלוי ברכו את יהוה יראי יהוה ברכו את יהוה׃</p> 
 <p><a name="an_135:21">135:21</a> ברוך יהוה מציון שכן ירושלם הללו יה׃</p> 
 <p><a name="an_136:1">136:1</a> הודו ליהוה כי טוב כי לעולם חסדו׃</p> 
 <p><a name="an_136:2">136:2</a> הודו לאלהי האלהים כי לעולם חסדו׃</p> 
 <p><a name="an_136:3">136:3</a> הודו לאדני האדנים כי לעולם חסדו׃</p> 
 <p><a name="an_136:4">136:4</a> לעשה נפלאות גדלות לבדו כי לעולם חסדו׃</p> 
 <p><a name="an_136:5">136:5</a> לעשה השמים בתבונה כי לעולם חסדו׃</p> 
 <p><a name="an_136:6">136:6</a> לרקע הארץ על המים כי לעולם חסדו׃</p> 
 <p><a name="an_136:7">136:7</a> לעשה אורים גדלים כי לעולם חסדו׃</p> 
 <p><a name="an_136:8">136:8</a> את השמש לממשלת ביום כי לעולם חסדו׃</p> 
 <p><a name="an_136:9">136:9</a> את הירח וכוכבים לממשלות בלילה כי לעולם חסדו׃</p> 
 <p><a name="an_136:10">136:10</a> למכה מצרים בבכוריהם כי לעולם חסדו׃</p> 
 <p><a name="an_136:11">136:11</a> ויוצא ישראל מתוכם כי לעולם חסדו׃</p> 
 <p><a name="an_136:12">136:12</a> ביד חזקה ובזרוע נטויה כי לעולם חסדו׃</p> 
 <p><a name="an_136:13">136:13</a> לגזר ים סוף לגזרים כי לעולם חסדו׃</p> 
 <p><a name="an_136:14">136:14</a> והעביר ישראל בתוכו כי לעולם חסדו׃</p> 
 <p><a name="an_136:15">136:15</a> ונער פרעה וחילו בים סוף כי לעולם חסדו׃</p> 
 <p><a name="an_136:16">136:16</a> למוליך עמו במדבר כי לעולם חסדו׃</p> 
 <p><a name="an_136:17">136:17</a> למכה מלכים גדלים כי לעולם חסדו׃</p> 
 <p><a name="an_136:18">136:18</a> ויהרג מלכים אדירים כי לעולם חסדו׃</p> 
 <p><a name="an_136:19">136:19</a> לסיחון מלך האמרי כי לעולם חסדו׃</p> 
 <p><a name="an_136:20">136:20</a> ולעוג מלך הבשן כי לעולם חסדו׃</p> 
 <p><a name="an_136:21">136:21</a> ונתן ארצם לנחלה כי לעולם חסדו׃</p> 
 <p><a name="an_136:22">136:22</a> נחלה לישראל עבדו כי לעולם חסדו׃</p> 
 <p><a name="an_136:23">136:23</a> שבשפלנו זכר לנו כי לעולם חסדו׃</p> 
 <p><a name="an_136:24">136:24</a> ויפרקנו מצרינו כי לעולם חסדו׃</p> 
 <p><a name="an_136:25">136:25</a> נתן לחם לכל בשר כי לעולם חסדו׃</p> 
 <p><a name="an_136:26">136:26</a> הודו לאל השמים כי לעולם חסדו׃</p> 
 <p><a name="an_137:1">137:1</a> על נהרות בבל שם ישבנו גם בכינו בזכרנו את ציון׃</p> 
 <p><a name="an_137:2">137:2</a> על ערבים בתוכה תלינו כנרותינו׃</p> 
 <p><a name="an_137:3">137:3</a> כי שם שאלונו שובינו דברי שיר ותוללינו שמחה שירו לנו משיר ציון׃</p> 
 <p><a name="an_137:4">137:4</a> איך נשיר את שיר יהוה על אדמת נכר׃</p> 
 <p><a name="an_137:5">137:5</a> אם אשכחך ירושלם תשכח ימיני׃</p> 
 <p><a name="an_137:6">137:6</a> תדבק לשוני לחכי אם לא אזכרכי אם לא אעלה את ירושלם על ראש שמחתי׃</p> 
 <p><a name="an_137:7">137:7</a> זכר יהוה לבני אדום את יום ירושלם האמרים ערו ערו עד היסוד בה׃</p> 
 <p><a name="an_137:8">137:8</a> בת בבל השדודה אשרי שישלם לך את גמולך שגמלת לנו׃</p> 
 <p><a name="an_137:9">137:9</a> אשרי שיאחז ונפץ את עלליך אל הסלע׃</p> 
 <p><a name="an_138:1">138:1</a> לדוד אודך בכל לבי נגד אלהים אזמרך׃</p> 
 <p><a name="an_138:2">138:2</a> אשתחוה אל היכל קדשך ואודה את שמך על חסדך ועל אמתך כי הגדלת על כל שמך אמרתך׃</p> 
 <p><a name="an_138:3">138:3</a> ביום קראתי ותענני תרהבני בנפשי עז׃</p> 
 <p><a name="an_138:4">138:4</a> יודוך יהוה כל מלכי ארץ כי שמעו אמרי פיך׃</p> 
 <p><a name="an_138:5">138:5</a> וישירו בדרכי יהוה כי גדול כבוד יהוה׃</p> 
 <p><a name="an_138:6">138:6</a> כי רם יהוה ושפל יראה וגבה ממרחק יידע׃</p> 
 <p><a name="an_138:7">138:7</a> אם אלך בקרב צרה תחיני על אף איבי תשלח ידך ותושיעני ימינך׃</p> 
 <p><a name="an_138:8">138:8</a> יהוה יגמר בעדי יהוה חסדך לעולם מעשי ידיך אל תרף׃</p> 
 <p><a name="an_139:1">139:1</a> למנצח לדוד מזמור יהוה חקרתני ותדע׃</p> 
 <p><a name="an_139:2">139:2</a> אתה ידעת שבתי וקומי בנתה לרעי מרחוק׃</p> 
 <p><a name="an_139:3">139:3</a> ארחי ורבעי זרית וכל דרכי הסכנתה׃</p> 
 <p><a name="an_139:4">139:4</a> כי אין מלה בלשוני הן יהוה ידעת כלה׃</p> 
 <p><a name="an_139:5">139:5</a> אחור וקדם צרתני ותשת עלי כפכה׃</p> 
 <p><a name="an_139:6">139:6</a> פלאיה דעת ממני נשגבה לא אוכל לה׃</p> 
 <p><a name="an_139:7">139:7</a> אנה אלך מרוחך ואנה מפניך אברח׃</p> 
 <p><a name="an_139:8">139:8</a> אם אסק שמים שם אתה ואציעה שאול הנך׃</p> 
 <p><a name="an_139:9">139:9</a> אשא כנפי שחר אשכנה באחרית ים׃</p> 
 <p><a name="an_139:10">139:10</a> גם שם ידך תנחני ותאחזני ימינך׃</p> 
 <p><a name="an_139:11">139:11</a> ואמר אך חשך ישופני ולילה אור בעדני׃</p> 
 <p><a name="an_139:12">139:12</a> גם חשך לא יחשיך ממך ולילה כיום יאיר כחשיכה כאורה׃</p> 
 <p><a name="an_139:13">139:13</a> כי אתה קנית כליתי תסכני בבטן אמי׃</p> 
 <p><a name="an_139:14">139:14</a> אודך על כי נוראות נפליתי נפלאים מעשיך ונפשי ידעת מאד׃</p> 
 <p><a name="an_139:15">139:15</a> לא נכחד עצמי ממך אשר עשיתי בסתר רקמתי בתחתיות ארץ׃</p> 
 <p><a name="an_139:16">139:16</a> גלמי ראו עיניך ועל ספרך כלם יכתבו ימים יצרו ולא אחד בהם׃</p> 
 <p><a name="an_139:17">139:17</a> ולי מה יקרו רעיך אל מה עצמו ראשיהם׃</p> 
 <p><a name="an_139:18">139:18</a> אספרם מחול ירבון הקיצתי ועודי עמך׃</p> 
 <p><a name="an_139:19">139:19</a> אם תקטל אלוה רשע ואנשי דמים סורו מני׃</p> 
 <p><a name="an_139:20">139:20</a> אשר יאמרך למזמה נשא לשוא עריך׃</p> 
 <p><a name="an_139:21">139:21</a> הלוא משנאיך יהוה אשנא ובתקוממיך אתקוטט׃</p> 
 <p><a name="an_139:22">139:22</a> תכלית שנאה שנאתים לאויבים היו לי׃</p> 
 <p><a name="an_139:23">139:23</a> חקרני אל ודע לבבי בחנני ודע שרעפי׃</p> 
 <p><a name="an_139:24">139:24</a> וראה אם דרך עצב בי ונחני בדרך עולם׃</p> 
 <p><a name="an_140:1">140:1</a> למנצח מזמור לדוד חלצני יהוה מאדם רע מאיש חמסים תנצרני׃</p> 
 <p><a name="an_140:2">140:2</a> אשר חשבו רעות בלב כל יום יגורו מלחמות׃</p> 
 <p><a name="an_140:3">140:3</a> שננו לשונם כמו נחש חמת עכשוב תחת שפתימו סלה׃</p> 
 <p><a name="an_140:4">140:4</a> שמרני יהוה מידי רשע מאיש חמסים תנצרני אשר חשבו לדחות פעמי׃</p> 
 <p><a name="an_140:5">140:5</a> טמנו גאים פח לי וחבלים פרשו רשת ליד מעגל מקשים שתו לי סלה׃</p> 
 <p><a name="an_140:6">140:6</a> אמרתי ליהוה אלי אתה האזינה יהוה קול תחנוני׃</p> 
 <p><a name="an_140:7">140:7</a> יהוה אדני עז ישועתי סכתה לראשי ביום נשק׃</p> 
 <p><a name="an_140:8">140:8</a> אל תתן יהוה מאויי רשע זממו אל תפק ירומו סלה׃</p> 
 <p><a name="an_140:9">140:9</a> ראש מסבי עמל שפתימו יכסומו׃</p> 
 <p><a name="an_140:10">140:10</a> ימיטו עליהם גחלים באש יפלם במהמרות בל יקומו׃</p> 
 <p><a name="an_140:11">140:11</a> איש לשון בל יכון בארץ איש חמס רע יצודנו למדחפת׃</p> 
 <p><a name="an_140:12">140:12</a> ידעת כי יעשה יהוה דין עני משפט אבינים׃</p> 
 <p><a name="an_140:13">140:13</a> אך צדיקים יודו לשמך ישבו ישרים את פניך׃</p> 
 <p><a name="an_141:1">141:1</a> מזמור לדוד יהוה קראתיך חושה לי האזינה קולי בקראי לך׃</p> 
 <p><a name="an_141:2">141:2</a> תכון תפלתי קטרת לפניך משאת כפי מנחת ערב׃</p> 
 <p><a name="an_141:3">141:3</a> שיתה יהוה שמרה לפי נצרה על דל שפתי׃</p> 
 <p><a name="an_141:4">141:4</a> אל תט לבי לדבר רע להתעולל עללות ברשע את אישים פעלי און ובל אלחם במנעמיהם׃</p> 
 <p><a name="an_141:5">141:5</a> יהלמני צדיק חסד ויוכיחני שמן ראש אל יני ראשי כי עוד ותפלתי ברעותיהם׃</p> 
 <p><a name="an_141:6">141:6</a> נשמטו בידי סלע שפטיהם ושמעו אמרי כי נעמו׃</p> 
 <p><a name="an_141:7">141:7</a> כמו פלח ובקע בארץ נפזרו עצמינו לפי שאול׃</p> 
 <p><a name="an_141:8">141:8</a> כי אליך יהוה אדני עיני בכה חסיתי אל תער נפשי׃</p> 
 <p><a name="an_141:9">141:9</a> שמרני מידי פח יקשו לי ומקשות פעלי און׃</p> 
 <p><a name="an_141:10">141:10</a> יפלו במכמריו רשעים יחד אנכי עד אעבור׃</p> 
 <p><a name="an_142:1">142:1</a> משכיל לדוד בהיותו במערה תפלה קולי אל יהוה אזעק קולי אל יהוה אתחנן׃</p> 
 <p><a name="an_142:2">142:2</a> אשפך לפניו שיחי צרתי לפניו אגיד׃</p> 
 <p><a name="an_142:3">142:3</a> בהתעטף עלי רוחי ואתה ידעת נתיבתי בארח זו אהלך טמנו פח לי׃</p> 
 <p><a name="an_142:4">142:4</a> הביט ימין וראה ואין לי מכיר אבד מנוס ממני אין דורש לנפשי׃</p> 
 <p><a name="an_142:5">142:5</a> זעקתי אליך יהוה אמרתי אתה מחסי חלקי בארץ החיים׃</p> 
 <p><a name="an_142:6">142:6</a> הקשיבה אל רנתי כי דלותי מאד הצילני מרדפי כי אמצו ממני׃</p> 
 <p><a name="an_142:7">142:7</a> הוציאה ממסגר נפשי להודות את שמך בי יכתרו צדיקים כי תגמל עלי׃</p> 
 <p><a name="an_143:1">143:1</a> מזמור לדוד יהוה שמע תפלתי האזינה אל תחנוני באמנתך ענני בצדקתך׃</p> 
 <p><a name="an_143:2">143:2</a> ואל תבוא במשפט את עבדך כי לא יצדק לפניך כל חי׃</p> 
 <p><a name="an_143:3">143:3</a> כי רדף אויב נפשי דכא לארץ חיתי הושיבני במחשכים כמתי עולם׃</p> 
 <p><a name="an_143:4">143:4</a> ותתעטף עלי רוחי בתוכי ישתומם לבי׃</p> 
 <p><a name="an_143:5">143:5</a> זכרתי ימים מקדם הגיתי בכל פעלך במעשה ידיך אשוחח׃</p> 
 <p><a name="an_143:6">143:6</a> פרשתי ידי אליך נפשי כארץ עיפה לך סלה׃</p> 
 <p><a name="an_143:7">143:7</a> מהר ענני יהוה כלתה רוחי אל תסתר פניך ממני ונמשלתי עם ירדי בור׃</p> 
 <p><a name="an_143:8">143:8</a> השמיעני בבקר חסדך כי בך בטחתי הודיעני דרך זו אלך כי אליך נשאתי נפשי׃</p> 
 <p><a name="an_143:9">143:9</a> הצילני מאיבי יהוה אליך כסתי׃</p> 
 <p><a name="an_143:10">143:10</a> למדני לעשות רצונך כי אתה אלוהי רוחך טובה תנחני בארץ מישור׃</p> 
 <p><a name="an_143:11">143:11</a> למען שמך יהוה תחיני בצדקתך תוציא מצרה נפשי׃</p> 
 <p><a name="an_143:12">143:12</a> ובחסדך תצמית איבי והאבדת כל צררי נפשי כי אני עבדך׃</p> 
 <p><a name="an_144:1">144:1</a> לדוד ברוך יהוה צורי המלמד ידי לקרב אצבעותי למלחמה׃</p> 
 <p><a name="an_144:2">144:2</a> חסדי ומצודתי משגבי ומפלטי לי מגני ובו חסיתי הרודד עמי תחתי׃</p> 
 <p><a name="an_144:3">144:3</a> יהוה מה אדם ותדעהו בן אנוש ותחשבהו׃</p> 
 <p><a name="an_144:4">144:4</a> אדם להבל דמה ימיו כצל עובר׃</p> 
 <p><a name="an_144:5">144:5</a> יהוה הט שמיך ותרד גע בהרים ויעשנו׃</p> 
 <p><a name="an_144:6">144:6</a> ברוק ברק ותפיצם שלח חציך ותהמם׃</p> 
 <p><a name="an_144:7">144:7</a> שלח ידיך ממרום פצני והצילני ממים רבים מיד בני נכר׃</p> 
 <p><a name="an_144:8">144:8</a> אשר פיהם דבר שוא וימינם ימין שקר׃</p> 
 <p><a name="an_144:9">144:9</a> אלהים שיר חדש אשירה לך בנבל עשור אזמרה לך׃</p> 
 <p><a name="an_144:10">144:10</a> הנותן תשועה למלכים הפוצה את דוד עבדו מחרב רעה׃</p> 
 <p><a name="an_144:11">144:11</a> פצני והצילני מיד בני נכר אשר פיהם דבר שוא וימינם ימין שקר׃</p> 
 <p><a name="an_144:12">144:12</a> אשר בנינו כנטעים מגדלים בנעוריהם בנותינו כזוית מחטבות תבנית היכל׃</p> 
 <p><a name="an_144:13">144:13</a> מזוינו מלאים מפיקים מזן אל זן צאוננו מאליפות מרבבות בחוצותינו׃</p> 
 <p><a name="an_144:14">144:14</a> אלופינו מסבלים אין פרץ ואין יוצאת ואין צוחה ברחבתינו׃</p> 
 <p><a name="an_144:15">144:15</a> אשרי העם שככה לו אשרי העם שיהוה אלהיו׃</p> 
 <p><a name="an_145:1">145:1</a> תהלה לדוד ארוממך אלוהי המלך ואברכה שמך לעולם ועד׃</p> 
 <p><a name="an_145:2">145:2</a> בכל יום אברכך ואהללה שמך לעולם ועד׃</p> 
 <p><a name="an_145:3">145:3</a> גדול יהוה ומהלל מאד ולגדלתו אין חקר׃</p> 
 <p><a name="an_145:4">145:4</a> דור לדור ישבח מעשיך וגבורתיך יגידו׃</p> 
 <p><a name="an_145:5">145:5</a> הדר כבוד הודך ודברי נפלאותיך אשיחה׃</p> 
 <p><a name="an_145:6">145:6</a> ועזוז נוראתיך יאמרו וגדולתיך אספרנה׃</p> 
 <p><a name="an_145:7">145:7</a> זכר רב טובך יביעו וצדקתך ירננו׃</p> 
 <p><a name="an_145:8">145:8</a> חנון ורחום יהוה ארך אפים וגדל חסד׃</p> 
 <p><a name="an_145:9">145:9</a> טוב יהוה לכל ורחמיו על כל מעשיו׃</p> 
 <p><a name="an_145:10">145:10</a> יודוך יהוה כל מעשיך וחסידיך יברכוכה׃</p> 
 <p><a name="an_145:11">145:11</a> כבוד מלכותך יאמרו וגבורתך ידברו׃</p> 
 <p><a name="an_145:12">145:12</a> להודיע לבני האדם גבורתיו וכבוד הדר מלכותו׃</p> 
 <p><a name="an_145:13">145:13</a> מלכותך מלכות כל עלמים וממשלתך בכל דור ודור׃</p> 
 <p><a name="an_145:14">145:14</a> סומך יהוה לכל הנפלים וזוקף לכל הכפופים׃</p> 
 <p><a name="an_145:15">145:15</a> עיני כל אליך ישברו ואתה נותן להם את אכלם בעתו׃</p> 
 <p><a name="an_145:16">145:16</a> פותח את ידך ומשביע לכל חי רצון׃</p> 
 <p><a name="an_145:17">145:17</a> צדיק יהוה בכל דרכיו וחסיד בכל מעשיו׃</p> 
 <p><a name="an_145:18">145:18</a> קרוב יהוה לכל קראיו לכל אשר יקראהו באמת׃</p> 
 <p><a name="an_145:19">145:19</a> רצון יראיו יעשה ואת שועתם ישמע ויושיעם׃</p> 
 <p><a name="an_145:20">145:20</a> שומר יהוה את כל אהביו ואת כל הרשעים ישמיד׃</p> 
 <p><a name="an_145:21">145:21</a> תהלת יהוה ידבר פי ויברך כל בשר שם קדשו לעולם ועד׃</p> 
 <p><a name="an_146:1">146:1</a> הללו יה הללי נפשי את יהוה׃</p> 
 <p><a name="an_146:2">146:2</a> אהללה יהוה בחיי אזמרה לאלהי בעודי׃</p> 
 <p><a name="an_146:3">146:3</a> אל תבטחו בנדיבים בבן אדם שאין לו תשועה׃</p> 
 <p><a name="an_146:4">146:4</a> תצא רוחו ישב לאדמתו ביום ההוא אבדו עשתנתיו׃</p> 
 <p><a name="an_146:5">146:5</a> אשרי שאל יעקב בעזרו שברו על יהוה אלהיו׃</p> 
 <p><a name="an_146:6">146:6</a> עשה שמים וארץ את הים ואת כל אשר בם השמר אמת לעולם׃</p> 
 <p><a name="an_146:7">146:7</a> עשה משפט לעשוקים נתן לחם לרעבים יהוה מתיר אסורים׃</p> 
 <p><a name="an_146:8">146:8</a> יהוה פקח עורים יהוה זקף כפופים יהוה אהב צדיקים׃</p> 
 <p><a name="an_146:9">146:9</a> יהוה שמר את גרים יתום ואלמנה יעודד ודרך רשעים יעות׃</p> 
 <p><a name="an_146:10">146:10</a> ימלך יהוה לעולם אלהיך ציון לדר ודר הללו יה׃</p> 
 <p><a name="an_147:1">147:1</a> הללו יה כי טוב זמרה אלהינו כי נעים נאוה תהלה׃</p> 
 <p><a name="an_147:2">147:2</a> בונה ירושלם יהוה נדחי ישראל יכנס׃</p> 
 <p><a name="an_147:3">147:3</a> הרפא לשבורי לב ומחבש לעצבותם׃</p> 
 <p><a name="an_147:4">147:4</a> מונה מספר לכוכבים לכלם שמות יקרא׃</p> 
 <p><a name="an_147:5">147:5</a> גדול אדונינו ורב כח לתבונתו אין מספר׃</p> 
 <p><a name="an_147:6">147:6</a> מעודד ענוים יהוה משפיל רשעים עדי ארץ׃</p> 
 <p><a name="an_147:7">147:7</a> ענו ליהוה בתודה זמרו לאלהינו בכנור׃</p> 
 <p><a name="an_147:8">147:8</a> המכסה שמים בעבים המכין לארץ מטר המצמיח הרים חציר׃</p> 
 <p><a name="an_147:9">147:9</a> נותן לבהמה לחמה לבני ערב אשר יקראו׃</p> 
 <p><a name="an_147:10">147:10</a> לא בגבורת הסוס יחפץ לא בשוקי האיש ירצה׃</p> 
 <p><a name="an_147:11">147:11</a> רוצה יהוה את יראיו את המיחלים לחסדו׃</p> 
 <p><a name="an_147:12">147:12</a> שבחי ירושלם את יהוה הללי אלהיך ציון׃</p> 
 <p><a name="an_147:13">147:13</a> כי חזק בריחי שעריך ברך בניך בקרבך׃</p> 
 <p><a name="an_147:14">147:14</a> השם גבולך שלום חלב חטים ישביעך׃</p> 
 <p><a name="an_147:15">147:15</a> השלח אמרתו ארץ עד מהרה ירוץ דברו׃</p> 
 <p><a name="an_147:16">147:16</a> הנתן שלג כצמר כפור כאפר יפזר׃</p> 
 <p><a name="an_147:17">147:17</a> משליך קרחו כפתים לפני קרתו מי יעמד׃</p> 
 <p><a name="an_147:18">147:18</a> ישלח דברו וימסם ישב רוחו יזלו מים׃</p> 
 <p><a name="an_147:19">147:19</a> מגיד דברו ליעקב חקיו ומשפטיו לישראל׃</p> 
 <p><a name="an_147:20">147:20</a> לא עשה כן לכל גוי ומשפטים בל ידעום הללו יה׃</p> 
 <p><a name="an_148:1">148:1</a> הללו יה הללו את יהוה מן השמים הללוהו במרומים׃</p> 
 <p><a name="an_148:2">148:2</a> הללוהו כל מלאכיו הללוהו כל צבאו׃</p> 
 <p><a name="an_148:3">148:3</a> הללוהו שמש וירח הללוהו כל כוכבי אור׃</p> 
 <p><a name="an_148:4">148:4</a> הללוהו שמי השמים והמים אשר מעל השמים׃</p> 
 <p><a name="an_148:5">148:5</a> יהללו את שם יהוה כי הוא צוה ונבראו׃</p> 
 <p><a name="an_148:6">148:6</a> ויעמידם לעד לעולם חק נתן ולא יעבור׃</p> 
 <p><a name="an_148:7">148:7</a> הללו את יהוה מן הארץ תנינים וכל תהמות׃</p> 
 <p><a name="an_148:8">148:8</a> אש וברד שלג וקיטור רוח סערה עשה דברו׃</p> 
 <p><a name="an_148:9">148:9</a> ההרים וכל גבעות עץ פרי וכל ארזים׃</p> 
 <p><a name="an_148:10">148:10</a> החיה וכל בהמה רמש וצפור כנף׃</p> 
 <p><a name="an_148:11">148:11</a> מלכי ארץ וכל לאמים שרים וכל שפטי ארץ׃</p> 
 <p><a name="an_148:12">148:12</a> בחורים וגם בתולות זקנים עם נערים׃</p> 
 <p><a name="an_148:13">148:13</a> יהללו את שם יהוה כי נשגב שמו לבדו הודו על ארץ ושמים׃</p> 
 <p><a name="an_148:14">148:14</a> וירם קרן לעמו תהלה לכל חסידיו לבני ישראל עם קרבו הללו יה׃</p> 
 <p><a name="an_149:1">149:1</a> הללו יה שירו ליהוה שיר חדש תהלתו בקהל חסידים׃</p> 
 <p><a name="an_149:2">149:2</a> ישמח ישראל בעשיו בני ציון יגילו במלכם׃</p> 
 <p><a name="an_149:3">149:3</a> יהללו שמו במחול בתף וכנור יזמרו לו׃</p> 
 <p><a name="an_149:4">149:4</a> כי רוצה יהוה בעמו יפאר ענוים בישועה׃</p> 
 <p><a name="an_149:5">149:5</a> יעלזו חסידים בכבוד ירננו על משכבותם׃</p> 
 <p><a name="an_149:6">149:6</a> רוממות אל בגרונם וחרב פיפיות בידם׃</p> 
 <p><a name="an_149:7">149:7</a> לעשות נקמה בגוים תוכחת בל אמים׃</p> 
 <p><a name="an_149:8">149:8</a> לאסר מלכיהם בזקים ונכבדיהם בכבלי ברזל׃</p> 
 <p><a name="an_149:9">149:9</a> לעשות בהם משפט כתוב הדר הוא לכל חסידיו הללו יה׃</p> 
 <p><a name="an_150:1">150:1</a> הללו יה הללו אל בקדשו הללוהו ברקיע עזו׃</p> 
 <p><a name="an_150:2">150:2</a> הללוהו בגבורתיו הללוהו כרב גדלו׃</p> 
 <p><a name="an_150:3">150:3</a> הללוהו בתקע שופר הללוהו בנבל וכנור׃</p> 
 <p><a name="an_150:4">150:4</a> הללוהו בתף ומחול הללוהו במנים ועוגב׃</p> 
 <p><a name="an_150:5">150:5</a> הללוהו בצלצלי שמע הללוהו בצלצלי תרועה׃</p> 
 <p><a name="an_150:6">150:6</a> כל הנשמה תהלל יה הללו יה׃</p> 
 <p></p><hr>
 <center>
 <a href="pro.htm">Next: Proverbs</a></center>
 </body>