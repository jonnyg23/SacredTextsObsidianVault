<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jo3.htm">Previous</a> 
 <a href="rev.htm">Next</a> 
 </center>
 <hr>
  <h3 align="center">Modern Hebrew Bible: Jude</h3> 
 <p><a name="an_1:1">1:1</a> יהודה עבד ישוע המשיח ואחי יעקב אל המקראים אשר הם מקדשים באלהים האב ושמורים לישוע המשיח׃</p> 
 <p><a name="an_1:2">1:2</a> רחמים ושלום ואהבה יהיו לכם למכביר׃</p> 
 <p><a name="an_1:3">1:3</a> אהובי בהשתדלי לכתב אליכם על דבר התשועה האחת לכלנו חובה היא בעיני לזרזכם במכתב אשר תלחמו לאמונה המסורה פעם אחת לקדושים׃</p> 
 <p><a name="an_1:4">1:4</a> כי התגנבו לבוא מקצת אנשים הכתובים מאז למשפט הזה אנשי רשע ההפכים את חסד אלהינו לזמה וכפרים באלהים המשל היחיד ובאדנינו ישוע המשיח׃</p> 
 <p><a name="an_1:5">1:5</a> ויש את נפשי להזכיר אתכם את אשר כבר ידעתם כי הושיע יהוה את העם ממצרים וישמד אחרי כן את אשר לא האמינו׃</p> 
 <p><a name="an_1:6">1:6</a> והמלאכים אשר לא שמרו את משרתם כי אם עזבו את זבלם שמרם במוסרות עולם ובאפלה למשפט היום הגדול׃</p> 
 <p><a name="an_1:7">1:7</a> כאשר סדום ועמרה והערים סביבותיהן אשר הזנו כמוהם וילכו אחרי בשר זר נהיו כראי כי נמסרו למוסר אש עולם׃</p> 
 <p><a name="an_1:8">1:8</a> וכן גם בעלי החלמות האלה מטמאים את הבשר ואת הממשלה ינאצו ואת השררות יחרפו׃</p> 
 <p><a name="an_1:9">1:9</a> ומיכאל שר המלאכים בהתוכחו עם השטן וירב אתו על אדות גוית משה לא מלאו לבו לחרץ משפט גדופים כי אם אמר יגער יהוה בך׃</p> 
 <p><a name="an_1:10">1:10</a> ואלה מגדפים את אשר לא ידעו ובדברים אשר יבינו מחק טבעים כבהמות הסכלות בהמה ישחיתו את נפשם׃</p> 
 <p><a name="an_1:11">1:11</a> אוי להם כי ברדך קין הלכו וישתקעו בתועת בלעם לקבל שכר ובמרי קרח אבדו׃</p> 
 <p><a name="an_1:12">1:12</a> הלא צורי מכשול המה בסעודתיכם של אהבה ובקלות ראש יאכלו וישתו עמכם ורעים את נפשם עננים הם בבלי מים הנדפים מפני רוח עצי חרף באין פרי אשר מתו פעמים ונעקרו׃</p> 
 <p><a name="an_1:13">1:13</a> משברי ים עזים אשר יגרשו בשתם ככבים תעים אשר חשך אפלה צפון להם עדי עד׃</p> 
 <p><a name="an_1:14">1:14</a> וגם חנוך השביעי לאדם נבא לאלה לאמר הנה יהוה בא ברבבת קדשיו׃</p> 
 <p><a name="an_1:15">1:15</a> לעשות משפט בכלם ולהוכיח כל רשעי ארץ על כל מעשי רשעתם ועל כל הקשות אשר דברו עליו חטאים אנשי רשע׃</p> 
 <p><a name="an_1:16">1:16</a> אלה הם הרגנים והמתאוננים ההלכים אחרי תאותיהם אשר פיהם ידבר עתק הדרי פנים עקב שחד׃</p> 
 <p><a name="an_1:17">1:17</a> ואתם האהובים זכרו את הדברים הנאמרים מקדם ביד שליחי אדנינו ישוע המשיח׃</p> 
 <p><a name="an_1:18">1:18</a> בדברם אליכם לאמר הנה באחרית הימים יבאו לצים ההלכים אחרי תאות רשעם׃</p> 
 <p><a name="an_1:19">1:19</a> אלה הם הפרשים מן הצבור אנשים נפשיים ורוח אין בהם׃</p> 
 <p><a name="an_1:20">1:20</a> ואתם האהובים הבנו באמונתכם הנעלה על כל בקדשתה והתפללו ברוח הקדש׃</p> 
 <p><a name="an_1:21">1:21</a> ושמרתם את נפשתיכם באהבת אלהים וחכיתם לרחמי אדנינו ישוע המשיח לחיי העולם׃</p> 
 <p><a name="an_1:22">1:22</a> הבדילו את אלה והתנהגו עמהם ברחמים׃</p> 
 <p><a name="an_1:23">1:23</a> ואת אלה תושיעו באימה וחלצתם אתם מתוך האש וגעלתם גם את הלבוש המגאל בחלאת הבשר׃</p> 
 <p><a name="an_1:24">1:24</a> ולאשר יכול לשמרכם בבלי מכשול ולהעמיד אתכם בששון תמימים לפני כבודו׃</p> 
 <p><a name="an_1:25">1:25</a> לאלהים אשר לו לבדו החכמה המושיע אתנו לו הכבוד והגדלה והעז והממשלה מעתה ולעולמי עד אמן׃</p> 
 <p></p><hr>
 <center>
 <a href="rev.htm">Next: Revelation</a></center>
 </body>