<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="psa.htm">Previous</a> 
 <a href="ecc.htm">Next</a> 
 </center>
 <hr>
  <h3 align="center">Modern Hebrew Bible: Proverbs</h3> 
 <p><a name="an_1:1">1:1</a> משלי שלמה בן דוד מלך ישראל׃</p> 
 <p><a name="an_1:2">1:2</a> לדעת חכמה ומוסר להבין אמרי בינה׃</p> 
 <p><a name="an_1:3">1:3</a> לקחת מוסר השכל צדק ומשפט ומישרים׃</p> 
 <p><a name="an_1:4">1:4</a> לתת לפתאים ערמה לנער דעת ומזמה׃</p> 
 <p><a name="an_1:5">1:5</a> ישמע חכם ויוסף לקח ונבון תחבלות יקנה׃</p> 
 <p><a name="an_1:6">1:6</a> להבין משל ומליצה דברי חכמים וחידתם׃</p> 
 <p><a name="an_1:7">1:7</a> יראת יהוה ראשית דעת חכמה ומוסר אוילים בזו׃</p> 
 <p><a name="an_1:8">1:8</a> שמע בני מוסר אביך ואל תטש תורת אמך׃</p> 
 <p><a name="an_1:9">1:9</a> כי לוית חן הם לראשך וענקים לגרגרתיך׃</p> 
 <p><a name="an_1:10">1:10</a> בני אם יפתוך חטאים אל תבא׃</p> 
 <p><a name="an_1:11">1:11</a> אם יאמרו לכה אתנו נארבה לדם נצפנה לנקי חנם׃</p> 
 <p><a name="an_1:12">1:12</a> נבלעם כשאול חיים ותמימים כיורדי בור׃</p> 
 <p><a name="an_1:13">1:13</a> כל הון יקר נמצא נמלא בתינו שלל׃</p> 
 <p><a name="an_1:14">1:14</a> גורלך תפיל בתוכנו כיס אחד יהיה לכלנו׃</p> 
 <p><a name="an_1:15">1:15</a> בני אל תלך בדרך אתם מנע רגלך מנתיבתם׃</p> 
 <p><a name="an_1:16">1:16</a> כי רגליהם לרע ירוצו וימהרו לשפך דם׃</p> 
 <p><a name="an_1:17">1:17</a> כי חנם מזרה הרשת בעיני כל בעל כנף׃</p> 
 <p><a name="an_1:18">1:18</a> והם לדמם יארבו יצפנו לנפשתם׃</p> 
 <p><a name="an_1:19">1:19</a> כן ארחות כל בצע בצע את נפש בעליו יקח׃</p> 
 <p><a name="an_1:20">1:20</a> חכמות בחוץ תרנה ברחבות תתן קולה׃</p> 
 <p><a name="an_1:21">1:21</a> בראש המיות תקרא בפתחי שערים בעיר אמריה תאמר׃</p> 
 <p><a name="an_1:22">1:22</a> עד מתי פתים תאהבו פתי ולצים לצון חמדו להם וכסילים ישנאו דעת׃</p> 
 <p><a name="an_1:23">1:23</a> תשובו לתוכחתי הנה אביעה לכם רוחי אודיעה דברי אתכם׃</p> 
 <p><a name="an_1:24">1:24</a> יען קראתי ותמאנו נטיתי ידי ואין מקשיב׃</p> 
 <p><a name="an_1:25">1:25</a> ותפרעו כל עצתי ותוכחתי לא אביתם׃</p> 
 <p><a name="an_1:26">1:26</a> גם אני באידכם אשחק אלעג בבא פחדכם׃</p> 
 <p><a name="an_1:27">1:27</a> בבא כשאוה פחדכם ואידכם כסופה יאתה בבא עליכם צרה וצוקה׃</p> 
 <p><a name="an_1:28">1:28</a> אז יקראנני ולא אענה ישחרנני ולא ימצאנני׃</p> 
 <p><a name="an_1:29">1:29</a> תחת כי שנאו דעת ויראת יהוה לא בחרו׃</p> 
 <p><a name="an_1:30">1:30</a> לא אבו לעצתי נאצו כל תוכחתי׃</p> 
 <p><a name="an_1:31">1:31</a> ויאכלו מפרי דרכם וממעצתיהם ישבעו׃</p> 
 <p><a name="an_1:32">1:32</a> כי משובת פתים תהרגם ושלות כסילים תאבדם׃</p> 
 <p><a name="an_1:33">1:33</a> ושמע לי ישכן בטח ושאנן מפחד רעה׃</p> 
 <p><a name="an_2:1">2:1</a> בני אם תקח אמרי ומצותי תצפן אתך׃</p> 
 <p><a name="an_2:2">2:2</a> להקשיב לחכמה אזנך תטה לבך לתבונה׃</p> 
 <p><a name="an_2:3">2:3</a> כי אם לבינה תקרא לתבונה תתן קולך׃</p> 
 <p><a name="an_2:4">2:4</a> אם תבקשנה ככסף וכמטמונים תחפשנה׃</p> 
 <p><a name="an_2:5">2:5</a> אז תבין יראת יהוה ודעת אלהים תמצא׃</p> 
 <p><a name="an_2:6">2:6</a> כי יהוה יתן חכמה מפיו דעת ותבונה׃</p> 
 <p><a name="an_2:7">2:7</a> וצפן לישרים תושיה מגן להלכי תם׃</p> 
 <p><a name="an_2:8">2:8</a> לנצר ארחות משפט ודרך חסידו ישמר׃</p> 
 <p><a name="an_2:9">2:9</a> אז תבין צדק ומשפט ומישרים כל מעגל טוב׃</p> 
 <p><a name="an_2:10">2:10</a> כי תבוא חכמה בלבך ודעת לנפשך ינעם׃</p> 
 <p><a name="an_2:11">2:11</a> מזמה תשמר עליך תבונה תנצרכה׃</p> 
 <p><a name="an_2:12">2:12</a> להצילך מדרך רע מאיש מדבר תהפכות׃</p> 
 <p><a name="an_2:13">2:13</a> העזבים ארחות ישר ללכת בדרכי חשך׃</p> 
 <p><a name="an_2:14">2:14</a> השמחים לעשות רע יגילו בתהפכות רע׃</p> 
 <p><a name="an_2:15">2:15</a> אשר ארחתיהם עקשים ונלוזים במעגלותם׃</p> 
 <p><a name="an_2:16">2:16</a> להצילך מאשה זרה מנכריה אמריה החליקה׃</p> 
 <p><a name="an_2:17">2:17</a> העזבת אלוף נעוריה ואת ברית אלהיה שכחה׃</p> 
 <p><a name="an_2:18">2:18</a> כי שחה אל מות ביתה ואל רפאים מעגלתיה׃</p> 
 <p><a name="an_2:19">2:19</a> כל באיה לא ישובון ולא ישיגו ארחות חיים׃</p> 
 <p><a name="an_2:20">2:20</a> למען תלך בדרך טובים וארחות צדיקים תשמר׃</p> 
 <p><a name="an_2:21">2:21</a> כי ישרים ישכנו ארץ ותמימים יותרו בה׃</p> 
 <p><a name="an_2:22">2:22</a> ורשעים מארץ יכרתו ובוגדים יסחו ממנה׃</p> 
 <p><a name="an_3:1">3:1</a> בני תורתי אל תשכח ומצותי יצר לבך׃</p> 
 <p><a name="an_3:2">3:2</a> כי ארך ימים ושנות חיים ושלום יוסיפו לך׃</p> 
 <p><a name="an_3:3">3:3</a> חסד ואמת אל יעזבך קשרם על גרגרותיך כתבם על לוח לבך׃</p> 
 <p><a name="an_3:4">3:4</a> ומצא חן ושכל טוב בעיני אלהים ואדם׃</p> 
 <p><a name="an_3:5">3:5</a> בטח אל יהוה בכל לבך ואל בינתך אל תשען׃</p> 
 <p><a name="an_3:6">3:6</a> בכל דרכיך דעהו והוא יישר ארחתיך׃</p> 
 <p><a name="an_3:7">3:7</a> אל תהי חכם בעיניך ירא את יהוה וסור מרע׃</p> 
 <p><a name="an_3:8">3:8</a> רפאות תהי לשרך ושקוי לעצמותיך׃</p> 
 <p><a name="an_3:9">3:9</a> כבד את יהוה מהונך ומראשית כל תבואתך׃</p> 
 <p><a name="an_3:10">3:10</a> וימלאו אסמיך שבע ותירוש יקביך יפרצו׃</p> 
 <p><a name="an_3:11">3:11</a> מוסר יהוה בני אל תמאס ואל תקץ בתוכחתו׃</p> 
 <p><a name="an_3:12">3:12</a> כי את אשר יאהב יהוה יוכיח וכאב את בן ירצה׃</p> 
 <p><a name="an_3:13">3:13</a> אשרי אדם מצא חכמה ואדם יפיק תבונה׃</p> 
 <p><a name="an_3:14">3:14</a> כי טוב סחרה מסחר כסף ומחרוץ תבואתה׃</p> 
 <p><a name="an_3:15">3:15</a> יקרה היא מפניים וכל חפציך לא ישוו בה׃</p> 
 <p><a name="an_3:16">3:16</a> ארך ימים בימינה בשמאולה עשר וכבוד׃</p> 
 <p><a name="an_3:17">3:17</a> דרכיה דרכי נעם וכל נתיבותיה שלום׃</p> 
 <p><a name="an_3:18">3:18</a> עץ חיים היא למחזיקים בה ותמכיה מאשר׃</p> 
 <p><a name="an_3:19">3:19</a> יהוה בחכמה יסד ארץ כונן שמים בתבונה׃</p> 
 <p><a name="an_3:20">3:20</a> בדעתו תהומות נבקעו ושחקים ירעפו טל׃</p> 
 <p><a name="an_3:21">3:21</a> בני אל ילזו מעיניך נצר תשיה ומזמה׃</p> 
 <p><a name="an_3:22">3:22</a> ויהיו חיים לנפשך וחן לגרגרתיך׃</p> 
 <p><a name="an_3:23">3:23</a> אז תלך לבטח דרכך ורגלך לא תגוף׃</p> 
 <p><a name="an_3:24">3:24</a> אם תשכב לא תפחד ושכבת וערבה שנתך׃</p> 
 <p><a name="an_3:25">3:25</a> אל תירא מפחד פתאם ומשאת רשעים כי תבא׃</p> 
 <p><a name="an_3:26">3:26</a> כי יהוה יהיה בכסלך ושמר רגלך מלכד׃</p> 
 <p><a name="an_3:27">3:27</a> אל תמנע טוב מבעליו בהיות לאל ידיך לעשות׃</p> 
 <p><a name="an_3:28">3:28</a> אל תאמר לרעיך לך ושוב ומחר אתן ויש אתך׃</p> 
 <p><a name="an_3:29">3:29</a> אל תחרש על רעך רעה והוא יושב לבטח אתך׃</p> 
 <p><a name="an_3:30">3:30</a> אל תרוב עם אדם חנם אם לא גמלך רעה׃</p> 
 <p><a name="an_3:31">3:31</a> אל תקנא באיש חמס ואל תבחר בכל דרכיו׃</p> 
 <p><a name="an_3:32">3:32</a> כי תועבת יהוה נלוז ואת ישרים סודו׃</p> 
 <p><a name="an_3:33">3:33</a> מארת יהוה בבית רשע ונוה צדיקים יברך׃</p> 
 <p><a name="an_3:34">3:34</a> אם ללצים הוא יליץ ולעניים יתן חן׃</p> 
 <p><a name="an_3:35">3:35</a> כבוד חכמים ינחלו וכסילים מרים קלון׃</p> 
 <p><a name="an_4:1">4:1</a> שמעו בנים מוסר אב והקשיבו לדעת בינה׃</p> 
 <p><a name="an_4:2">4:2</a> כי לקח טוב נתתי לכם תורתי אל תעזבו׃</p> 
 <p><a name="an_4:3">4:3</a> כי בן הייתי לאבי רך ויחיד לפני אמי׃</p> 
 <p><a name="an_4:4">4:4</a> וירני ויאמר לי יתמך דברי לבך שמר מצותי וחיה׃</p> 
 <p><a name="an_4:5">4:5</a> קנה חכמה קנה בינה אל תשכח ואל תט מאמרי פי׃</p> 
 <p><a name="an_4:6">4:6</a> אל תעזבה ותשמרך אהבה ותצרך׃</p> 
 <p><a name="an_4:7">4:7</a> ראשית חכמה קנה חכמה ובכל קנינך קנה בינה׃</p> 
 <p><a name="an_4:8">4:8</a> סלסלה ותרוממך תכבדך כי תחבקנה׃</p> 
 <p><a name="an_4:9">4:9</a> תתן לראשך לוית חן עטרת תפארת תמגנך׃</p> 
 <p><a name="an_4:10">4:10</a> שמע בני וקח אמרי וירבו לך שנות חיים׃</p> 
 <p><a name="an_4:11">4:11</a> בדרך חכמה הרתיך הדרכתיך במעגלי ישר׃</p> 
 <p><a name="an_4:12">4:12</a> בלכתך לא יצר צעדך ואם תרוץ לא תכשל׃</p> 
 <p><a name="an_4:13">4:13</a> החזק במוסר אל תרף נצרה כי היא חייך׃</p> 
 <p><a name="an_4:14">4:14</a> בארח רשעים אל תבא ואל תאשר בדרך רעים׃</p> 
 <p><a name="an_4:15">4:15</a> פרעהו אל תעבר בו שטה מעליו ועבור׃</p> 
 <p><a name="an_4:16">4:16</a> כי לא ישנו אם לא ירעו ונגזלה שנתם אם לא יכשולו׃</p> 
 <p><a name="an_4:17">4:17</a> כי לחמו לחם רשע ויין חמסים ישתו׃</p> 
 <p><a name="an_4:18">4:18</a> וארח צדיקים כאור נגה הולך ואור עד נכון היום׃</p> 
 <p><a name="an_4:19">4:19</a> דרך רשעים כאפלה לא ידעו במה יכשלו׃</p> 
 <p><a name="an_4:20">4:20</a> בני לדברי הקשיבה לאמרי הט אזנך׃</p> 
 <p><a name="an_4:21">4:21</a> אל יליזו מעיניך שמרם בתוך לבבך׃</p> 
 <p><a name="an_4:22">4:22</a> כי חיים הם למצאיהם ולכל בשרו מרפא׃</p> 
 <p><a name="an_4:23">4:23</a> מכל משמר נצר לבך כי ממנו תוצאות חיים׃</p> 
 <p><a name="an_4:24">4:24</a> הסר ממך עקשות פה ולזות שפתים הרחק ממך׃</p> 
 <p><a name="an_4:25">4:25</a> עיניך לנכח יביטו ועפעפיך יישרו נגדך׃</p> 
 <p><a name="an_4:26">4:26</a> פלס מעגל רגלך וכל דרכיך יכנו׃</p> 
 <p><a name="an_4:27">4:27</a> אל תט ימין ושמאול הסר רגלך מרע׃</p> 
 <p><a name="an_5:1">5:1</a> בני לחכמתי הקשיבה לתבונתי הט אזנך׃</p> 
 <p><a name="an_5:2">5:2</a> לשמר מזמות ודעת שפתיך ינצרו׃</p> 
 <p><a name="an_5:3">5:3</a> כי נפת תטפנה שפתי זרה וחלק משמן חכה׃</p> 
 <p><a name="an_5:4">5:4</a> ואחריתה מרה כלענה חדה כחרב פיות׃</p> 
 <p><a name="an_5:5">5:5</a> רגליה ירדות מות שאול צעדיה יתמכו׃</p> 
 <p><a name="an_5:6">5:6</a> ארח חיים פן תפלס נעו מעגלתיה לא תדע׃</p> 
 <p><a name="an_5:7">5:7</a> ועתה בנים שמעו לי ואל תסורו מאמרי פי׃</p> 
 <p><a name="an_5:8">5:8</a> הרחק מעליה דרכך ואל תקרב אל פתח ביתה׃</p> 
 <p><a name="an_5:9">5:9</a> פן תתן לאחרים הודך ושנתיך לאכזרי׃</p> 
 <p><a name="an_5:10">5:10</a> פן ישבעו זרים כחך ועצביך בבית נכרי׃</p> 
 <p><a name="an_5:11">5:11</a> ונהמת באחריתך בכלות בשרך ושארך׃</p> 
 <p><a name="an_5:12">5:12</a> ואמרת איך שנאתי מוסר ותוכחת נאץ לבי׃</p> 
 <p><a name="an_5:13">5:13</a> ולא שמעתי בקול מורי ולמלמדי לא הטיתי אזני׃</p> 
 <p><a name="an_5:14">5:14</a> כמעט הייתי בכל רע בתוך קהל ועדה׃</p> 
 <p><a name="an_5:15">5:15</a> שתה מים מבורך ונזלים מתוך בארך׃</p> 
 <p><a name="an_5:16">5:16</a> יפוצו מעינתיך חוצה ברחבות פלגי מים׃</p> 
 <p><a name="an_5:17">5:17</a> יהיו לך לבדך ואין לזרים אתך׃</p> 
 <p><a name="an_5:18">5:18</a> יהי מקורך ברוך ושמח מאשת נעורך׃</p> 
 <p><a name="an_5:19">5:19</a> אילת אהבים ויעלת חן דדיה ירוך בכל עת באהבתה תשגה תמיד׃</p> 
 <p><a name="an_5:20">5:20</a> ולמה תשגה בני בזרה ותחבק חק נכריה׃</p> 
 <p><a name="an_5:21">5:21</a> כי נכח עיני יהוה דרכי איש וכל מעגלתיו מפלס׃</p> 
 <p><a name="an_5:22">5:22</a> עוונותיו ילכדנו את הרשע ובחבלי חטאתו יתמך׃</p> 
 <p><a name="an_5:23">5:23</a> הוא ימות באין מוסר וברב אולתו ישגה׃</p> 
 <p><a name="an_6:1">6:1</a> בני אם ערבת לרעך תקעת לזר כפיך׃</p> 
 <p><a name="an_6:2">6:2</a> נוקשת באמרי פיך נלכדת באמרי פיך׃</p> 
 <p><a name="an_6:3">6:3</a> עשה זאת אפוא בני והנצל כי באת בכף רעך לך התרפס ורהב רעיך׃</p> 
 <p><a name="an_6:4">6:4</a> אל תתן שנה לעיניך ותנומה לעפעפיך׃</p> 
 <p><a name="an_6:5">6:5</a> הנצל כצבי מיד וכצפור מיד יקוש׃</p> 
 <p><a name="an_6:6">6:6</a> לך אל נמלה עצל ראה דרכיה וחכם׃</p> 
 <p><a name="an_6:7">6:7</a> אשר אין לה קצין שטר ומשל׃</p> 
 <p><a name="an_6:8">6:8</a> תכין בקיץ לחמה אגרה בקציר מאכלה׃</p> 
 <p><a name="an_6:9">6:9</a> עד מתי עצל תשכב מתי תקום משנתך׃</p> 
 <p><a name="an_6:10">6:10</a> מעט שנות מעט תנומות מעט חבק ידים לשכב׃</p> 
 <p><a name="an_6:11">6:11</a> ובא כמהלך ראשך ומחסרך כאיש מגן׃</p> 
 <p><a name="an_6:12">6:12</a> אדם בליעל איש און הולך עקשות פה׃</p> 
 <p><a name="an_6:13">6:13</a> קרץ בעינו מלל ברגלו מרה באצבעתיו׃</p> 
 <p><a name="an_6:14">6:14</a> תהפכות בלבו חרש רע בכל עת מדנים ישלח׃</p> 
 <p><a name="an_6:15">6:15</a> על כן פתאם יבוא אידו פתע ישבר ואין מרפא׃</p> 
 <p><a name="an_6:16">6:16</a> שש הנה שנא יהוה ושבע תועבות נפשו׃</p> 
 <p><a name="an_6:17">6:17</a> עינים רמות לשון שקר וידים שפכות דם נקי׃</p> 
 <p><a name="an_6:18">6:18</a> לב חרש מחשבות און רגלים ממהרות לרוץ לרעה׃</p> 
 <p><a name="an_6:19">6:19</a> יפיח כזבים עד שקר ומשלח מדנים בין אחים׃</p> 
 <p><a name="an_6:20">6:20</a> נצר בני מצות אביך ואל תטש תורת אמך׃</p> 
 <p><a name="an_6:21">6:21</a> קשרם על לבך תמיד ענדם על גרגרתך׃</p> 
 <p><a name="an_6:22">6:22</a> בהתהלכך תנחה אתך בשכבך תשמר עליך והקיצות היא תשיחך׃</p> 
 <p><a name="an_6:23">6:23</a> כי נר מצוה ותורה אור ודרך חיים תוכחות מוסר׃</p> 
 <p><a name="an_6:24">6:24</a> לשמרך מאשת רע מחלקת לשון נכריה׃</p> 
 <p><a name="an_6:25">6:25</a> אל תחמד יפיה בלבבך ואל תקחך בעפעפיה׃</p> 
 <p><a name="an_6:26">6:26</a> כי בעד אשה זונה עד ככר לחם ואשת איש נפש יקרה תצוד׃</p> 
 <p><a name="an_6:27">6:27</a> היחתה איש אש בחיקו ובגדיו לא תשרפנה׃</p> 
 <p><a name="an_6:28">6:28</a> אם יהלך איש על הגחלים ורגליו לא תכוינה׃</p> 
 <p><a name="an_6:29">6:29</a> כן הבא אל אשת רעהו לא ינקה כל הנגע בה׃</p> 
 <p><a name="an_6:30">6:30</a> לא יבוזו לגנב כי יגנוב למלא נפשו כי ירעב׃</p> 
 <p><a name="an_6:31">6:31</a> ונמצא ישלם שבעתים את כל הון ביתו יתן׃</p> 
 <p><a name="an_6:32">6:32</a> נאף אשה חסר לב משחית נפשו הוא יעשנה׃</p> 
 <p><a name="an_6:33">6:33</a> נגע וקלון ימצא וחרפתו לא תמחה׃</p> 
 <p><a name="an_6:34">6:34</a> כי קנאה חמת גבר ולא יחמול ביום נקם׃</p> 
 <p><a name="an_6:35">6:35</a> לא ישא פני כל כפר ולא יאבה כי תרבה שחד׃</p> 
 <p><a name="an_7:1">7:1</a> בני שמר אמרי ומצותי תצפן אתך׃</p> 
 <p><a name="an_7:2">7:2</a> שמר מצותי וחיה ותורתי כאישון עיניך׃</p> 
 <p><a name="an_7:3">7:3</a> קשרם על אצבעתיך כתבם על לוח לבך׃</p> 
 <p><a name="an_7:4">7:4</a> אמר לחכמה אחתי את ומדע לבינה תקרא׃</p> 
 <p><a name="an_7:5">7:5</a> לשמרך מאשה זרה מנכריה אמריה החליקה׃</p> 
 <p><a name="an_7:6">7:6</a> כי בחלון ביתי בעד אשנבי נשקפתי׃</p> 
 <p><a name="an_7:7">7:7</a> וארא בפתאים אבינה בבנים נער חסר לב׃</p> 
 <p><a name="an_7:8">7:8</a> עבר בשוק אצל פנה ודרך ביתה יצעד׃</p> 
 <p><a name="an_7:9">7:9</a> בנשף בערב יום באישון לילה ואפלה׃</p> 
 <p><a name="an_7:10">7:10</a> והנה אשה לקראתו שית זונה ונצרת לב׃</p> 
 <p><a name="an_7:11">7:11</a> המיה היא וסררת בביתה לא ישכנו רגליה׃</p> 
 <p><a name="an_7:12">7:12</a> פעם בחוץ פעם ברחבות ואצל כל פנה תארב׃</p> 
 <p><a name="an_7:13">7:13</a> והחזיקה בו ונשקה לו העזה פניה ותאמר לו׃</p> 
 <p><a name="an_7:14">7:14</a> זבחי שלמים עלי היום שלמתי נדרי׃</p> 
 <p><a name="an_7:15">7:15</a> על כן יצאתי לקראתך לשחר פניך ואמצאך׃</p> 
 <p><a name="an_7:16">7:16</a> מרבדים רבדתי ערשי חטבות אטון מצרים׃</p> 
 <p><a name="an_7:17">7:17</a> נפתי משכבי מר אהלים וקנמון׃</p> 
 <p><a name="an_7:18">7:18</a> לכה נרוה דדים עד הבקר נתעלסה באהבים׃</p> 
 <p><a name="an_7:19">7:19</a> כי אין האיש בביתו הלך בדרך מרחוק׃</p> 
 <p><a name="an_7:20">7:20</a> צרור הכסף לקח בידו ליום הכסא יבא ביתו׃</p> 
 <p><a name="an_7:21">7:21</a> הטתו ברב לקחה בחלק שפתיה תדיחנו׃</p> 
 <p><a name="an_7:22">7:22</a> הולך אחריה פתאם כשור אל טבח יבוא וכעכס אל מוסר אויל׃</p> 
 <p><a name="an_7:23">7:23</a> עד יפלח חץ כבדו כמהר צפור אל פח ולא ידע כי בנפשו הוא׃</p> 
 <p><a name="an_7:24">7:24</a> ועתה בנים שמעו לי והקשיבו לאמרי פי׃</p> 
 <p><a name="an_7:25">7:25</a> אל ישט אל דרכיה לבך אל תתע בנתיבותיה׃</p> 
 <p><a name="an_7:26">7:26</a> כי רבים חללים הפילה ועצמים כל הרגיה׃</p> 
 <p><a name="an_7:27">7:27</a> דרכי שאול ביתה ירדות אל חדרי מות׃</p> 
 <p><a name="an_8:1">8:1</a> הלא חכמה תקרא ותבונה תתן קולה׃</p> 
 <p><a name="an_8:2">8:2</a> בראש מרומים עלי דרך בית נתיבות נצבה׃</p> 
 <p><a name="an_8:3">8:3</a> ליד שערים לפי קרת מבוא פתחים תרנה׃</p> 
 <p><a name="an_8:4">8:4</a> אליכם אישים אקרא וקולי אל בני אדם׃</p> 
 <p><a name="an_8:5">8:5</a> הבינו פתאים ערמה וכסילים הבינו לב׃</p> 
 <p><a name="an_8:6">8:6</a> שמעו כי נגידים אדבר ומפתח שפתי מישרים׃</p> 
 <p><a name="an_8:7">8:7</a> כי אמת יהגה חכי ותועבת שפתי רשע׃</p> 
 <p><a name="an_8:8">8:8</a> בצדק כל אמרי פי אין בהם נפתל ועקש׃</p> 
 <p><a name="an_8:9">8:9</a> כלם נכחים למבין וישרים למצאי דעת׃</p> 
 <p><a name="an_8:10">8:10</a> קחו מוסרי ואל כסף ודעת מחרוץ נבחר׃</p> 
 <p><a name="an_8:11">8:11</a> כי טובה חכמה מפנינים וכל חפצים לא ישוו בה׃</p> 
 <p><a name="an_8:12">8:12</a> אני חכמה שכנתי ערמה ודעת מזמות אמצא׃</p> 
 <p><a name="an_8:13">8:13</a> יראת יהוה שנאת רע גאה וגאון ודרך רע ופי תהפכות שנאתי׃</p> 
 <p><a name="an_8:14">8:14</a> לי עצה ותושיה אני בינה לי גבורה׃</p> 
 <p><a name="an_8:15">8:15</a> בי מלכים ימלכו ורוזנים יחקקו צדק׃</p> 
 <p><a name="an_8:16">8:16</a> בי שרים ישרו ונדיבים כל שפטי צדק׃</p> 
 <p><a name="an_8:17">8:17</a> אני אהביה אהב ומשחרי ימצאנני׃</p> 
 <p><a name="an_8:18">8:18</a> עשר וכבוד אתי הון עתק וצדקה׃</p> 
 <p><a name="an_8:19">8:19</a> טוב פריי מחרוץ ומפז ותבואתי מכסף נבחר׃</p> 
 <p><a name="an_8:20">8:20</a> בארח צדקה אהלך בתוך נתיבות משפט׃</p> 
 <p><a name="an_8:21">8:21</a> להנחיל אהבי יש ואצרתיהם אמלא׃</p> 
 <p><a name="an_8:22">8:22</a> יהוה קנני ראשית דרכו קדם מפעליו מאז׃</p> 
 <p><a name="an_8:23">8:23</a> מעולם נסכתי מראש מקדמי ארץ׃</p> 
 <p><a name="an_8:24">8:24</a> באין תהמות חוללתי באין מעינות נכבדי מים׃</p> 
 <p><a name="an_8:25">8:25</a> בטרם הרים הטבעו לפני גבעות חוללתי׃</p> 
 <p><a name="an_8:26">8:26</a> עד לא עשה ארץ וחוצות וראש עפרות תבל׃</p> 
 <p><a name="an_8:27">8:27</a> בהכינו שמים שם אני בחוקו חוג על פני תהום׃</p> 
 <p><a name="an_8:28">8:28</a> באמצו שחקים ממעל בעזוז עינות תהום׃</p> 
 <p><a name="an_8:29">8:29</a> בשומו לים חקו ומים לא יעברו פיו בחוקו מוסדי ארץ׃</p> 
 <p><a name="an_8:30">8:30</a> ואהיה אצלו אמון ואהיה שעשעים יום יום משחקת לפניו בכל עת׃</p> 
 <p><a name="an_8:31">8:31</a> משחקת בתבל ארצו ושעשעי את בני אדם׃</p> 
 <p><a name="an_8:32">8:32</a> ועתה בנים שמעו לי ואשרי דרכי ישמרו׃</p> 
 <p><a name="an_8:33">8:33</a> שמעו מוסר וחכמו ואל תפרעו׃</p> 
 <p><a name="an_8:34">8:34</a> אשרי אדם שמע לי לשקד על דלתתי יום יום לשמר מזוזת פתחי׃</p> 
 <p><a name="an_8:35">8:35</a> כי מצאי מצאי חיים ויפק רצון מיהוה׃</p> 
 <p><a name="an_8:36">8:36</a> וחטאי חמס נפשו כל משנאי אהבו מות׃</p> 
 <p><a name="an_9:1">9:1</a> חכמות בנתה ביתה חצבה עמודיה שבעה׃</p> 
 <p><a name="an_9:2">9:2</a> טבחה טבחה מסכה יינה אף ערכה שלחנה׃</p> 
 <p><a name="an_9:3">9:3</a> שלחה נערתיה תקרא על גפי מרמי קרת׃</p> 
 <p><a name="an_9:4">9:4</a> מי פתי יסר הנה חסר לב אמרה לו׃</p> 
 <p><a name="an_9:5">9:5</a> לכו לחמו בלחמי ושתו ביין מסכתי׃</p> 
 <p><a name="an_9:6">9:6</a> עזבו פתאים וחיו ואשרו בדרך בינה׃</p> 
 <p><a name="an_9:7">9:7</a> יסר לץ לקח לו קלון ומוכיח לרשע מומו׃</p> 
 <p><a name="an_9:8">9:8</a> אל תוכח לץ פן ישנאך הוכח לחכם ויאהבך׃</p> 
 <p><a name="an_9:9">9:9</a> תן לחכם ויחכם עוד הודע לצדיק ויוסף לקח׃</p> 
 <p><a name="an_9:10">9:10</a> תחלת חכמה יראת יהוה ודעת קדשים בינה׃</p> 
 <p><a name="an_9:11">9:11</a> כי בי ירבו ימיך ויוסיפו לך שנות חיים׃</p> 
 <p><a name="an_9:12">9:12</a> אם חכמת חכמת לך ולצת לבדך תשא׃</p> 
 <p><a name="an_9:13">9:13</a> אשת כסילות המיה פתיות ובל ידעה מה׃</p> 
 <p><a name="an_9:14">9:14</a> וישבה לפתח ביתה על כסא מרמי קרת׃</p> 
 <p><a name="an_9:15">9:15</a> לקרא לעברי דרך המישרים ארחותם׃</p> 
 <p><a name="an_9:16">9:16</a> מי פתי יסר הנה וחסר לב ואמרה לו׃</p> 
 <p><a name="an_9:17">9:17</a> מים גנובים ימתקו ולחם סתרים ינעם׃</p> 
 <p><a name="an_9:18">9:18</a> ולא ידע כי רפאים שם בעמקי שאול קראיה׃</p> 
 <p><a name="an_10:1">10:1</a> משלי שלמה בן חכם ישמח אב ובן כסיל תוגת אמו׃</p> 
 <p><a name="an_10:2">10:2</a> לא יועילו אוצרות רשע וצדקה תציל ממות׃</p> 
 <p><a name="an_10:3">10:3</a> לא ירעיב יהוה נפש צדיק והות רשעים יהדף׃</p> 
 <p><a name="an_10:4">10:4</a> ראש עשה כף רמיה ויד חרוצים תעשיר׃</p> 
 <p><a name="an_10:5">10:5</a> אגר בקיץ בן משכיל נרדם בקציר בן מביש׃</p> 
 <p><a name="an_10:6">10:6</a> ברכות לראש צדיק ופי רשעים יכסה חמס׃</p> 
 <p><a name="an_10:7">10:7</a> זכר צדיק לברכה ושם רשעים ירקב׃</p> 
 <p><a name="an_10:8">10:8</a> חכם לב יקח מצות ואויל שפתים ילבט׃</p> 
 <p><a name="an_10:9">10:9</a> הולך בתם ילך בטח ומעקש דרכיו יודע׃</p> 
 <p><a name="an_10:10">10:10</a> קרץ עין יתן עצבת ואויל שפתים ילבט׃</p> 
 <p><a name="an_10:11">10:11</a> מקור חיים פי צדיק ופי רשעים יכסה חמס׃</p> 
 <p><a name="an_10:12">10:12</a> שנאה תעורר מדנים ועל כל פשעים תכסה אהבה׃</p> 
 <p><a name="an_10:13">10:13</a> בשפתי נבון תמצא חכמה ושבט לגו חסר לב׃</p> 
 <p><a name="an_10:14">10:14</a> חכמים יצפנו דעת ופי אויל מחתה קרבה׃</p> 
 <p><a name="an_10:15">10:15</a> הון עשיר קרית עזו מחתת דלים רישם׃</p> 
 <p><a name="an_10:16">10:16</a> פעלת צדיק לחיים תבואת רשע לחטאת׃</p> 
 <p><a name="an_10:17">10:17</a> ארח לחיים שומר מוסר ועוזב תוכחת מתעה׃</p> 
 <p><a name="an_10:18">10:18</a> מכסה שנאה שפתי שקר ומוצא דבה הוא כסיל׃</p> 
 <p><a name="an_10:19">10:19</a> ברב דברים לא יחדל פשע וחשך שפתיו משכיל׃</p> 
 <p><a name="an_10:20">10:20</a> כסף נבחר לשון צדיק לב רשעים כמעט׃</p> 
 <p><a name="an_10:21">10:21</a> שפתי צדיק ירעו רבים ואוילים בחסר לב ימותו׃</p> 
 <p><a name="an_10:22">10:22</a> ברכת יהוה היא תעשיר ולא יוסף עצב עמה׃</p> 
 <p><a name="an_10:23">10:23</a> כשחוק לכסיל עשות זמה וחכמה לאיש תבונה׃</p> 
 <p><a name="an_10:24">10:24</a> מגורת רשע היא תבואנו ותאות צדיקים יתן׃</p> 
 <p><a name="an_10:25">10:25</a> כעבור סופה ואין רשע וצדיק יסוד עולם׃</p> 
 <p><a name="an_10:26">10:26</a> כחמץ לשנים וכעשן לעינים כן העצל לשלחיו׃</p> 
 <p><a name="an_10:27">10:27</a> יראת יהוה תוסיף ימים ושנות רשעים תקצרנה׃</p> 
 <p><a name="an_10:28">10:28</a> תוחלת צדיקים שמחה ותקות רשעים תאבד׃</p> 
 <p><a name="an_10:29">10:29</a> מעוז לתם דרך יהוה ומחתה לפעלי און׃</p> 
 <p><a name="an_10:30">10:30</a> צדיק לעולם בל ימוט ורשעים לא ישכנו ארץ׃</p> 
 <p><a name="an_10:31">10:31</a> פי צדיק ינוב חכמה ולשון תהפכות תכרת׃</p> 
 <p><a name="an_10:32">10:32</a> שפתי צדיק ידעון רצון ופי רשעים תהפכות׃</p> 
 <p><a name="an_11:1">11:1</a> מאזני מרמה תועבת יהוה ואבן שלמה רצונו׃</p> 
 <p><a name="an_11:2">11:2</a> בא זדון ויבא קלון ואת צנועים חכמה׃</p> 
 <p><a name="an_11:3">11:3</a> תמת ישרים תנחם וסלף בוגדים ושדם׃</p> 
 <p><a name="an_11:4">11:4</a> לא יועיל הון ביום עברה וצדקה תציל ממות׃</p> 
 <p><a name="an_11:5">11:5</a> צדקת תמים תישר דרכו וברשעתו יפל רשע׃</p> 
 <p><a name="an_11:6">11:6</a> צדקת ישרים תצילם ובהות בגדים ילכדו׃</p> 
 <p><a name="an_11:7">11:7</a> במות אדם רשע תאבד תקוה ותוחלת אונים אבדה׃</p> 
 <p><a name="an_11:8">11:8</a> צדיק מצרה נחלץ ויבא רשע תחתיו׃</p> 
 <p><a name="an_11:9">11:9</a> בפה חנף ישחת רעהו ובדעת צדיקים יחלצו׃</p> 
 <p><a name="an_11:10">11:10</a> בטוב צדיקים תעלץ קריה ובאבד רשעים רנה׃</p> 
 <p><a name="an_11:11">11:11</a> בברכת ישרים תרום קרת ובפי רשעים תהרס׃</p> 
 <p><a name="an_11:12">11:12</a> בז לרעהו חסר לב ואיש תבונות יחריש׃</p> 
 <p><a name="an_11:13">11:13</a> הולך רכיל מגלה סוד ונאמן רוח מכסה דבר׃</p> 
 <p><a name="an_11:14">11:14</a> באין תחבלות יפל עם ותשועה ברב יועץ׃</p> 
 <p><a name="an_11:15">11:15</a> רע ירוע כי ערב זר ושנא תקעים בוטח׃</p> 
 <p><a name="an_11:16">11:16</a> אשת חן תתמך כבוד ועריצים יתמכו עשר׃</p> 
 <p><a name="an_11:17">11:17</a> גמל נפשו איש חסד ועכר שארו אכזרי׃</p> 
 <p><a name="an_11:18">11:18</a> רשע עשה פעלת שקר וזרע צדקה שכר אמת׃</p> 
 <p><a name="an_11:19">11:19</a> כן צדקה לחיים ומרדף רעה למותו׃</p> 
 <p><a name="an_11:20">11:20</a> תועבת יהוה עקשי לב ורצונו תמימי דרך׃</p> 
 <p><a name="an_11:21">11:21</a> יד ליד לא ינקה רע וזרע צדיקים נמלט׃</p> 
 <p><a name="an_11:22">11:22</a> נזם זהב באף חזיר אשה יפה וסרת טעם׃</p> 
 <p><a name="an_11:23">11:23</a> תאות צדיקים אך טוב תקות רשעים עברה׃</p> 
 <p><a name="an_11:24">11:24</a> יש מפזר ונוסף עוד וחושך מישר אך למחסור׃</p> 
 <p><a name="an_11:25">11:25</a> נפש ברכה תדשן ומרוה גם הוא יורא׃</p> 
 <p><a name="an_11:26">11:26</a> מנע בר יקבהו לאום וברכה לראש משביר׃</p> 
 <p><a name="an_11:27">11:27</a> שחר טוב יבקש רצון ודרש רעה תבואנו׃</p> 
 <p><a name="an_11:28">11:28</a> בוטח בעשרו הוא יפל וכעלה צדיקים יפרחו׃</p> 
 <p><a name="an_11:29">11:29</a> עוכר ביתו ינחל רוח ועבד אויל לחכם לב׃</p> 
 <p><a name="an_11:30">11:30</a> פרי צדיק עץ חיים ולקח נפשות חכם׃</p> 
 <p><a name="an_11:31">11:31</a> הן צדיק בארץ ישלם אף כי רשע וחוטא׃</p> 
 <p><a name="an_12:1">12:1</a> אהב מוסר אהב דעת ושנא תוכחת בער׃</p> 
 <p><a name="an_12:2">12:2</a> טוב יפיק רצון מיהוה ואיש מזמות ירשיע׃</p> 
 <p><a name="an_12:3">12:3</a> לא יכון אדם ברשע ושרש צדיקים בל ימוט׃</p> 
 <p><a name="an_12:4">12:4</a> אשת חיל עטרת בעלה וכרקב בעצמותיו מבישה׃</p> 
 <p><a name="an_12:5">12:5</a> מחשבות צדיקים משפט תחבלות רשעים מרמה׃</p> 
 <p><a name="an_12:6">12:6</a> דברי רשעים ארב דם ופי ישרים יצילם׃</p> 
 <p><a name="an_12:7">12:7</a> הפוך רשעים ואינם ובית צדיקים יעמד׃</p> 
 <p><a name="an_12:8">12:8</a> לפי שכלו יהלל איש ונעוה לב יהיה לבוז׃</p> 
 <p><a name="an_12:9">12:9</a> טוב נקלה ועבד לו ממתכבד וחסר לחם׃</p> 
 <p><a name="an_12:10">12:10</a> יודע צדיק נפש בהמתו ורחמי רשעים אכזרי׃</p> 
 <p><a name="an_12:11">12:11</a> עבד אדמתו ישבע לחם ומרדף ריקים חסר לב׃</p> 
 <p><a name="an_12:12">12:12</a> חמד רשע מצוד רעים ושרש צדיקים יתן׃</p> 
 <p><a name="an_12:13">12:13</a> בפשע שפתים מוקש רע ויצא מצרה צדיק׃</p> 
 <p><a name="an_12:14">12:14</a> מפרי פי איש ישבע טוב וגמול ידי אדם ישוב לו׃</p> 
 <p><a name="an_12:15">12:15</a> דרך אויל ישר בעיניו ושמע לעצה חכם׃</p> 
 <p><a name="an_12:16">12:16</a> אויל ביום יודע כעסו וכסה קלון ערום׃</p> 
 <p><a name="an_12:17">12:17</a> יפיח אמונה יגיד צדק ועד שקרים מרמה׃</p> 
 <p><a name="an_12:18">12:18</a> יש בוטה כמדקרות חרב ולשון חכמים מרפא׃</p> 
 <p><a name="an_12:19">12:19</a> שפת אמת תכון לעד ועד ארגיעה לשון שקר׃</p> 
 <p><a name="an_12:20">12:20</a> מרמה בלב חרשי רע וליעצי שלום שמחה׃</p> 
 <p><a name="an_12:21">12:21</a> לא יאנה לצדיק כל און ורשעים מלאו רע׃</p> 
 <p><a name="an_12:22">12:22</a> תועבת יהוה שפתי שקר ועשי אמונה רצונו׃</p> 
 <p><a name="an_12:23">12:23</a> אדם ערום כסה דעת ולב כסילים יקרא אולת׃</p> 
 <p><a name="an_12:24">12:24</a> יד חרוצים תמשול ורמיה תהיה למס׃</p> 
 <p><a name="an_12:25">12:25</a> דאגה בלב איש ישחנה ודבר טוב ישמחנה׃</p> 
 <p><a name="an_12:26">12:26</a> יתר מרעהו צדיק ודרך רשעים תתעם׃</p> 
 <p><a name="an_12:27">12:27</a> לא יחרך רמיה צידו והון אדם יקר חרוץ׃</p> 
 <p><a name="an_12:28">12:28</a> בארח צדקה חיים ודרך נתיבה אל מות׃</p> 
 <p><a name="an_13:1">13:1</a> בן חכם מוסר אב ולץ לא שמע גערה׃</p> 
 <p><a name="an_13:2">13:2</a> מפרי פי איש יאכל טוב ונפש בגדים חמס׃</p> 
 <p><a name="an_13:3">13:3</a> נצר פיו שמר נפשו פשק שפתיו מחתה לו׃</p> 
 <p><a name="an_13:4">13:4</a> מתאוה ואין נפשו עצל ונפש חרצים תדשן׃</p> 
 <p><a name="an_13:5">13:5</a> דבר שקר ישנא צדיק ורשע יבאיש ויחפיר׃</p> 
 <p><a name="an_13:6">13:6</a> צדקה תצר תם דרך ורשעה תסלף חטאת׃</p> 
 <p><a name="an_13:7">13:7</a> יש מתעשר ואין כל מתרושש והון רב׃</p> 
 <p><a name="an_13:8">13:8</a> כפר נפש איש עשרו ורש לא שמע גערה׃</p> 
 <p><a name="an_13:9">13:9</a> אור צדיקים ישמח ונר רשעים ידעך׃</p> 
 <p><a name="an_13:10">13:10</a> רק בזדון יתן מצה ואת נועצים חכמה׃</p> 
 <p><a name="an_13:11">13:11</a> הון מהבל ימעט וקבץ על יד ירבה׃</p> 
 <p><a name="an_13:12">13:12</a> תוחלת ממשכה מחלה לב ועץ חיים תאוה באה׃</p> 
 <p><a name="an_13:13">13:13</a> בז לדבר יחבל לו וירא מצוה הוא ישלם׃</p> 
 <p><a name="an_13:14">13:14</a> תורת חכם מקור חיים לסור ממקשי מות׃</p> 
 <p><a name="an_13:15">13:15</a> שכל טוב יתן חן ודרך בגדים איתן׃</p> 
 <p><a name="an_13:16">13:16</a> כל ערום יעשה בדעת וכסיל יפרש אולת׃</p> 
 <p><a name="an_13:17">13:17</a> מלאך רשע יפל ברע וציר אמונים מרפא׃</p> 
 <p><a name="an_13:18">13:18</a> ריש וקלון פורע מוסר ושומר תוכחת יכבד׃</p> 
 <p><a name="an_13:19">13:19</a> תאוה נהיה תערב לנפש ותועבת כסילים סור מרע׃</p> 
 <p><a name="an_13:20">13:20</a> הלוך את חכמים וחכם ורעה כסילים ירוע׃</p> 
 <p><a name="an_13:21">13:21</a> חטאים תרדף רעה ואת צדיקים ישלם טוב׃</p> 
 <p><a name="an_13:22">13:22</a> טוב ינחיל בני בנים וצפון לצדיק חיל חוטא׃</p> 
 <p><a name="an_13:23">13:23</a> רב אכל ניר ראשים ויש נספה בלא משפט׃</p> 
 <p><a name="an_13:24">13:24</a> חושך שבטו שונא בנו ואהבו שחרו מוסר׃</p> 
 <p><a name="an_13:25">13:25</a> צדיק אכל לשבע נפשו ובטן רשעים תחסר׃</p> 
 <p><a name="an_14:1">14:1</a> חכמות נשים בנתה ביתה ואולת בידיה תהרסנו׃</p> 
 <p><a name="an_14:2">14:2</a> הולך בישרו ירא יהוה ונלוז דרכיו בוזהו׃</p> 
 <p><a name="an_14:3">14:3</a> בפי אויל חטר גאוה ושפתי חכמים תשמורם׃</p> 
 <p><a name="an_14:4">14:4</a> באין אלפים אבוס בר ורב תבואות בכח שור׃</p> 
 <p><a name="an_14:5">14:5</a> עד אמונים לא יכזב ויפיח כזבים עד שקר׃</p> 
 <p><a name="an_14:6">14:6</a> בקש לץ חכמה ואין ודעת לנבון נקל׃</p> 
 <p><a name="an_14:7">14:7</a> לך מנגד לאיש כסיל ובל ידעת שפתי דעת׃</p> 
 <p><a name="an_14:8">14:8</a> חכמת ערום הבין דרכו ואולת כסילים מרמה׃</p> 
 <p><a name="an_14:9">14:9</a> אולים יליץ אשם ובין ישרים רצון׃</p> 
 <p><a name="an_14:10">14:10</a> לב יודע מרת נפשו ובשמחתו לא יתערב זר׃</p> 
 <p><a name="an_14:11">14:11</a> בית רשעים ישמד ואהל ישרים יפריח׃</p> 
 <p><a name="an_14:12">14:12</a> יש דרך ישר לפני איש ואחריתה דרכי מות׃</p> 
 <p><a name="an_14:13">14:13</a> גם בשחוק יכאב לב ואחריתה שמחה תוגה׃</p> 
 <p><a name="an_14:14">14:14</a> מדרכיו ישבע סוג לב ומעליו איש טוב׃</p> 
 <p><a name="an_14:15">14:15</a> פתי יאמין לכל דבר וערום יבין לאשרו׃</p> 
 <p><a name="an_14:16">14:16</a> חכם ירא וסר מרע וכסיל מתעבר ובוטח׃</p> 
 <p><a name="an_14:17">14:17</a> קצר אפים יעשה אולת ואיש מזמות ישנא׃</p> 
 <p><a name="an_14:18">14:18</a> נחלו פתאים אולת וערומים יכתרו דעת׃</p> 
 <p><a name="an_14:19">14:19</a> שחו רעים לפני טובים ורשעים על שערי צדיק׃</p> 
 <p><a name="an_14:20">14:20</a> גם לרעהו ישנא רש ואהבי עשיר רבים׃</p> 
 <p><a name="an_14:21">14:21</a> בז לרעהו חוטא ומחונן עניים אשריו׃</p> 
 <p><a name="an_14:22">14:22</a> הלוא יתעו חרשי רע וחסד ואמת חרשי טוב׃</p> 
 <p><a name="an_14:23">14:23</a> בכל עצב יהיה מותר ודבר שפתים אך למחסור׃</p> 
 <p><a name="an_14:24">14:24</a> עטרת חכמים עשרם אולת כסילים אולת׃</p> 
 <p><a name="an_14:25">14:25</a> מציל נפשות עד אמת ויפח כזבים מרמה׃</p> 
 <p><a name="an_14:26">14:26</a> ביראת יהוה מבטח עז ולבניו יהיה מחסה׃</p> 
 <p><a name="an_14:27">14:27</a> יראת יהוה מקור חיים לסור ממקשי מות׃</p> 
 <p><a name="an_14:28">14:28</a> ברב עם הדרת מלך ובאפס לאם מחתת רזון׃</p> 
 <p><a name="an_14:29">14:29</a> ארך אפים רב תבונה וקצר רוח מרים אולת׃</p> 
 <p><a name="an_14:30">14:30</a> חיי בשרים לב מרפא ורקב עצמות קנאה׃</p> 
 <p><a name="an_14:31">14:31</a> עשק דל חרף עשהו ומכבדו חנן אביון׃</p> 
 <p><a name="an_14:32">14:32</a> ברעתו ידחה רשע וחסה במותו צדיק׃</p> 
 <p><a name="an_14:33">14:33</a> בלב נבון תנוח חכמה ובקרב כסילים תודע׃</p> 
 <p><a name="an_14:34">14:34</a> צדקה תרומם גוי וחסד לאמים חטאת׃</p> 
 <p><a name="an_14:35">14:35</a> רצון מלך לעבד משכיל ועברתו תהיה מביש׃</p> 
 <p><a name="an_15:1">15:1</a> מענה רך ישיב חמה ודבר עצב יעלה אף׃</p> 
 <p><a name="an_15:2">15:2</a> לשון חכמים תיטיב דעת ופי כסילים יביע אולת׃</p> 
 <p><a name="an_15:3">15:3</a> בכל מקום עיני יהוה צפות רעים וטובים׃</p> 
 <p><a name="an_15:4">15:4</a> מרפא לשון עץ חיים וסלף בה שבר ברוח׃</p> 
 <p><a name="an_15:5">15:5</a> אויל ינאץ מוסר אביו ושמר תוכחת יערם׃</p> 
 <p><a name="an_15:6">15:6</a> בית צדיק חסן רב ובתבואת רשע נעכרת׃</p> 
 <p><a name="an_15:7">15:7</a> שפתי חכמים יזרו דעת ולב כסילים לא כן׃</p> 
 <p><a name="an_15:8">15:8</a> זבח רשעים תועבת יהוה ותפלת ישרים רצונו׃</p> 
 <p><a name="an_15:9">15:9</a> תועבת יהוה דרך רשע ומרדף צדקה יאהב׃</p> 
 <p><a name="an_15:10">15:10</a> מוסר רע לעזב ארח שונא תוכחת ימות׃</p> 
 <p><a name="an_15:11">15:11</a> שאול ואבדון נגד יהוה אף כי לבות בני אדם׃</p> 
 <p><a name="an_15:12">15:12</a> לא יאהב לץ הוכח לו אל חכמים לא ילך׃</p> 
 <p><a name="an_15:13">15:13</a> לב שמח ייטב פנים ובעצבת לב רוח נכאה׃</p> 
 <p><a name="an_15:14">15:14</a> לב נבון יבקש דעת ופני כסילים ירעה אולת׃</p> 
 <p><a name="an_15:15">15:15</a> כל ימי עני רעים וטוב לב משתה תמיד׃</p> 
 <p><a name="an_15:16">15:16</a> טוב מעט ביראת יהוה מאוצר רב ומהומה בו׃</p> 
 <p><a name="an_15:17">15:17</a> טוב ארחת ירק ואהבה שם משור אבוס ושנאה בו׃</p> 
 <p><a name="an_15:18">15:18</a> איש חמה יגרה מדון וארך אפים ישקיט ריב׃</p> 
 <p><a name="an_15:19">15:19</a> דרך עצל כמשכת חדק וארח ישרים סללה׃</p> 
 <p><a name="an_15:20">15:20</a> בן חכם ישמח אב וכסיל אדם בוזה אמו׃</p> 
 <p><a name="an_15:21">15:21</a> אולת שמחה לחסר לב ואיש תבונה יישר לכת׃</p> 
 <p><a name="an_15:22">15:22</a> הפר מחשבות באין סוד וברב יועצים תקום׃</p> 
 <p><a name="an_15:23">15:23</a> שמחה לאיש במענה פיו ודבר בעתו מה טוב׃</p> 
 <p><a name="an_15:24">15:24</a> ארח חיים למעלה למשכיל למען סור משאול מטה׃</p> 
 <p><a name="an_15:25">15:25</a> בית גאים יסח יהוה ויצב גבול אלמנה׃</p> 
 <p><a name="an_15:26">15:26</a> תועבת יהוה מחשבות רע וטהרים אמרי נעם׃</p> 
 <p><a name="an_15:27">15:27</a> עכר ביתו בוצע בצע ושונא מתנת יחיה׃</p> 
 <p><a name="an_15:28">15:28</a> לב צדיק יהגה לענות ופי רשעים יביע רעות׃</p> 
 <p><a name="an_15:29">15:29</a> רחוק יהוה מרשעים ותפלת צדיקים ישמע׃</p> 
 <p><a name="an_15:30">15:30</a> מאור עינים ישמח לב שמועה טובה תדשן עצם׃</p> 
 <p><a name="an_15:31">15:31</a> אזן שמעת תוכחת חיים בקרב חכמים תלין׃</p> 
 <p><a name="an_15:32">15:32</a> פורע מוסר מואס נפשו ושומע תוכחת קונה לב׃</p> 
 <p><a name="an_15:33">15:33</a> יראת יהוה מוסר חכמה ולפני כבוד ענוה׃</p> 
 <p><a name="an_16:1">16:1</a> לאדם מערכי לב ומיהוה מענה לשון׃</p> 
 <p><a name="an_16:2">16:2</a> כל דרכי איש זך בעיניו ותכן רוחות יהוה׃</p> 
 <p><a name="an_16:3">16:3</a> גל אל יהוה מעשיך ויכנו מחשבתיך׃</p> 
 <p><a name="an_16:4">16:4</a> כל פעל יהוה למענהו וגם רשע ליום רעה׃</p> 
 <p><a name="an_16:5">16:5</a> תועבת יהוה כל גבה לב יד ליד לא ינקה׃</p> 
 <p><a name="an_16:6">16:6</a> בחסד ואמת יכפר עון וביראת יהוה סור מרע׃</p> 
 <p><a name="an_16:7">16:7</a> ברצות יהוה דרכי איש גם אויביו ישלם אתו׃</p> 
 <p><a name="an_16:8">16:8</a> טוב מעט בצדקה מרב תבואות בלא משפט׃</p> 
 <p><a name="an_16:9">16:9</a> לב אדם יחשב דרכו ויהוה יכין צעדו׃</p> 
 <p><a name="an_16:10">16:10</a> קסם על שפתי מלך במשפט לא ימעל פיו׃</p> 
 <p><a name="an_16:11">16:11</a> פלס ומאזני משפט ליהוה מעשהו כל אבני כיס׃</p> 
 <p><a name="an_16:12">16:12</a> תועבת מלכים עשות רשע כי בצדקה יכון כסא׃</p> 
 <p><a name="an_16:13">16:13</a> רצון מלכים שפתי צדק ודבר ישרים יאהב׃</p> 
 <p><a name="an_16:14">16:14</a> חמת מלך מלאכי מות ואיש חכם יכפרנה׃</p> 
 <p><a name="an_16:15">16:15</a> באור פני מלך חיים ורצונו כעב מלקוש׃</p> 
 <p><a name="an_16:16">16:16</a> קנה חכמה מה טוב מחרוץ וקנות בינה נבחר מכסף׃</p> 
 <p><a name="an_16:17">16:17</a> מסלת ישרים סור מרע שמר נפשו נצר דרכו׃</p> 
 <p><a name="an_16:18">16:18</a> לפני שבר גאון ולפני כשלון גבה רוח׃</p> 
 <p><a name="an_16:19">16:19</a> טוב שפל רוח את עניים מחלק שלל את גאים׃</p> 
 <p><a name="an_16:20">16:20</a> משכיל על דבר ימצא טוב ובוטח ביהוה אשריו׃</p> 
 <p><a name="an_16:21">16:21</a> לחכם לב יקרא נבון ומתק שפתים יסיף לקח׃</p> 
 <p><a name="an_16:22">16:22</a> מקור חיים שכל בעליו ומוסר אולים אולת׃</p> 
 <p><a name="an_16:23">16:23</a> לב חכם ישכיל פיהו ועל שפתיו יסיף לקח׃</p> 
 <p><a name="an_16:24">16:24</a> צוף דבש אמרי נעם מתוק לנפש ומרפא לעצם׃</p> 
 <p><a name="an_16:25">16:25</a> יש דרך ישר לפני איש ואחריתה דרכי מות׃</p> 
 <p><a name="an_16:26">16:26</a> נפש עמל עמלה לו כי אכף עליו פיהו׃</p> 
 <p><a name="an_16:27">16:27</a> איש בליעל כרה רעה ועל שפתיו כאש צרבת׃</p> 
 <p><a name="an_16:28">16:28</a> איש תהפכות ישלח מדון ונרגן מפריד אלוף׃</p> 
 <p><a name="an_16:29">16:29</a> איש חמס יפתה רעהו והוליכו בדרך לא טוב׃</p> 
 <p><a name="an_16:30">16:30</a> עצה עיניו לחשב תהפכות קרץ שפתיו כלה רעה׃</p> 
 <p><a name="an_16:31">16:31</a> עטרת תפארת שיבה בדרך צדקה תמצא׃</p> 
 <p><a name="an_16:32">16:32</a> טוב ארך אפים מגבור ומשל ברוחו מלכד עיר׃</p> 
 <p><a name="an_16:33">16:33</a> בחיק יוטל את הגורל ומיהוה כל משפטו׃</p> 
 <p><a name="an_17:1">17:1</a> טוב פת חרבה ושלוה בה מבית מלא זבחי ריב׃</p> 
 <p><a name="an_17:2">17:2</a> עבד משכיל ימשל בבן מביש ובתוך אחים יחלק נחלה׃</p> 
 <p><a name="an_17:3">17:3</a> מצרף לכסף וכור לזהב ובחן לבות יהוה׃</p> 
 <p><a name="an_17:4">17:4</a> מרע מקשיב על שפת און שקר מזין על לשון הות׃</p> 
 <p><a name="an_17:5">17:5</a> לעג לרש חרף עשהו שמח לאיד לא ינקה׃</p> 
 <p><a name="an_17:6">17:6</a> עטרת זקנים בני בנים ותפארת בנים אבותם׃</p> 
 <p><a name="an_17:7">17:7</a> לא נאוה לנבל שפת יתר אף כי לנדיב שפת שקר׃</p> 
 <p><a name="an_17:8">17:8</a> אבן חן השחד בעיני בעליו אל כל אשר יפנה ישכיל׃</p> 
 <p><a name="an_17:9">17:9</a> מכסה פשע מבקש אהבה ושנה בדבר מפריד אלוף׃</p> 
 <p><a name="an_17:10">17:10</a> תחת גערה במבין מהכות כסיל מאה׃</p> 
 <p><a name="an_17:11">17:11</a> אך מרי יבקש רע ומלאך אכזרי ישלח בו׃</p> 
 <p><a name="an_17:12">17:12</a> פגוש דב שכול באיש ואל כסיל באולתו׃</p> 
 <p><a name="an_17:13">17:13</a> משיב רעה תחת טובה לא תמיש רעה מביתו׃</p> 
 <p><a name="an_17:14">17:14</a> פוטר מים ראשית מדון ולפני התגלע הריב נטוש׃</p> 
 <p><a name="an_17:15">17:15</a> מצדיק רשע ומרשיע צדיק תועבת יהוה גם שניהם׃</p> 
 <p><a name="an_17:16">17:16</a> למה זה מחיר ביד כסיל לקנות חכמה ולב אין׃</p> 
 <p><a name="an_17:17">17:17</a> בכל עת אהב הרע ואח לצרה יולד׃</p> 
 <p><a name="an_17:18">17:18</a> אדם חסר לב תוקע כף ערב ערבה לפני רעהו׃</p> 
 <p><a name="an_17:19">17:19</a> אהב פשע אהב מצה מגביה פתחו מבקש שבר׃</p> 
 <p><a name="an_17:20">17:20</a> עקש לב לא ימצא טוב ונהפך בלשונו יפול ברעה׃</p> 
 <p><a name="an_17:21">17:21</a> ילד כסיל לתוגה לו ולא ישמח אבי נבל׃</p> 
 <p><a name="an_17:22">17:22</a> לב שמח ייטב גהה ורוח נכאה תיבש גרם׃</p> 
 <p><a name="an_17:23">17:23</a> שחד מחיק רשע יקח להטות ארחות משפט׃</p> 
 <p><a name="an_17:24">17:24</a> את פני מבין חכמה ועיני כסיל בקצה ארץ׃</p> 
 <p><a name="an_17:25">17:25</a> כעס לאביו בן כסיל וממר ליולדתו׃</p> 
 <p><a name="an_17:26">17:26</a> גם ענוש לצדיק לא טוב להכות נדיבים על ישר׃</p> 
 <p><a name="an_17:27">17:27</a> חושך אמריו יודע דעת וקר רוח איש תבונה׃</p> 
 <p><a name="an_17:28">17:28</a> גם אויל מחריש חכם יחשב אטם שפתיו נבון׃</p> 
 <p><a name="an_18:1">18:1</a> לתאוה יבקש נפרד בכל תושיה יתגלע׃</p> 
 <p><a name="an_18:2">18:2</a> לא יחפץ כסיל בתבונה כי אם בהתגלות לבו׃</p> 
 <p><a name="an_18:3">18:3</a> בבוא רשע בא גם בוז ועם קלון חרפה׃</p> 
 <p><a name="an_18:4">18:4</a> מים עמקים דברי פי איש נחל נבע מקור חכמה׃</p> 
 <p><a name="an_18:5">18:5</a> שאת פני רשע לא טוב להטות צדיק במשפט׃</p> 
 <p><a name="an_18:6">18:6</a> שפתי כסיל יבאו בריב ופיו למהלמות יקרא׃</p> 
 <p><a name="an_18:7">18:7</a> פי כסיל מחתה לו ושפתיו מוקש נפשו׃</p> 
 <p><a name="an_18:8">18:8</a> דברי נרגן כמתלהמים והם ירדו חדרי בטן׃</p> 
 <p><a name="an_18:9">18:9</a> גם מתרפה במלאכתו אח הוא לבעל משחית׃</p> 
 <p><a name="an_18:10">18:10</a> מגדל עז שם יהוה בו ירוץ צדיק ונשגב׃</p> 
 <p><a name="an_18:11">18:11</a> הון עשיר קרית עזו וכחומה נשגבה במשכיתו׃</p> 
 <p><a name="an_18:12">18:12</a> לפני שבר יגבה לב איש ולפני כבוד ענוה׃</p> 
 <p><a name="an_18:13">18:13</a> משיב דבר בטרם ישמע אולת היא לו וכלמה׃</p> 
 <p><a name="an_18:14">18:14</a> רוח איש יכלכל מחלהו ורוח נכאה מי ישאנה׃</p> 
 <p><a name="an_18:15">18:15</a> לב נבון יקנה דעת ואזן חכמים תבקש דעת׃</p> 
 <p><a name="an_18:16">18:16</a> מתן אדם ירחיב לו ולפני גדלים ינחנו׃</p> 
 <p><a name="an_18:17">18:17</a> צדיק הראשון בריבו יבא רעהו וחקרו׃</p> 
 <p><a name="an_18:18">18:18</a> מדינים ישבית הגורל ובין עצומים יפריד׃</p> 
 <p><a name="an_18:19">18:19</a> אח נפשע מקרית עז ומדונים כבריח ארמון׃</p> 
 <p><a name="an_18:20">18:20</a> מפרי פי איש תשבע בטנו תבואת שפתיו ישבע׃</p> 
 <p><a name="an_18:21">18:21</a> מות וחיים ביד לשון ואהביה יאכל פריה׃</p> 
 <p><a name="an_18:22">18:22</a> מצא אשה מצא טוב ויפק רצון מיהוה׃</p> 
 <p><a name="an_18:23">18:23</a> תחנונים ידבר רש ועשיר יענה עזות׃</p> 
 <p><a name="an_18:24">18:24</a> איש רעים להתרעע ויש אהב דבק מאח׃</p> 
 <p><a name="an_19:1">19:1</a> טוב רש הולך בתמו מעקש שפתיו והוא כסיל׃</p> 
 <p><a name="an_19:2">19:2</a> גם בלא דעת נפש לא טוב ואץ ברגלים חוטא׃</p> 
 <p><a name="an_19:3">19:3</a> אולת אדם תסלף דרכו ועל יהוה יזעף לבו׃</p> 
 <p><a name="an_19:4">19:4</a> הון יסיף רעים רבים ודל מרעהו יפרד׃</p> 
 <p><a name="an_19:5">19:5</a> עד שקרים לא ינקה ויפיח כזבים לא ימלט׃</p> 
 <p><a name="an_19:6">19:6</a> רבים יחלו פני נדיב וכל הרע לאיש מתן׃</p> 
 <p><a name="an_19:7">19:7</a> כל אחי רש שנאהו אף כי מרעהו רחקו ממנו מרדף אמרים לא המה׃</p> 
 <p><a name="an_19:8">19:8</a> קנה לב אהב נפשו שמר תבונה למצא טוב׃</p> 
 <p><a name="an_19:9">19:9</a> עד שקרים לא ינקה ויפיח כזבים יאבד׃</p> 
 <p><a name="an_19:10">19:10</a> לא נאוה לכסיל תענוג אף כי לעבד משל בשרים׃</p> 
 <p><a name="an_19:11">19:11</a> שכל אדם האריך אפו ותפארתו עבר על פשע׃</p> 
 <p><a name="an_19:12">19:12</a> נהם ככפיר זעף מלך וכטל על עשב רצונו׃</p> 
 <p><a name="an_19:13">19:13</a> הות לאביו בן כסיל ודלף טרד מדיני אשה׃</p> 
 <p><a name="an_19:14">19:14</a> בית והון נחלת אבות ומיהוה אשה משכלת׃</p> 
 <p><a name="an_19:15">19:15</a> עצלה תפיל תרדמה ונפש רמיה תרעב׃</p> 
 <p><a name="an_19:16">19:16</a> שמר מצוה שמר נפשו בוזה דרכיו יומת׃</p> 
 <p><a name="an_19:17">19:17</a> מלוה יהוה חונן דל וגמלו ישלם לו׃</p> 
 <p><a name="an_19:18">19:18</a> יסר בנך כי יש תקוה ואל המיתו אל תשא נפשך׃</p> 
 <p><a name="an_19:19">19:19</a> גרל חמה נשא ענש כי אם תציל ועוד תוסף׃</p> 
 <p><a name="an_19:20">19:20</a> שמע עצה וקבל מוסר למען תחכם באחריתך׃</p> 
 <p><a name="an_19:21">19:21</a> רבות מחשבות בלב איש ועצת יהוה היא תקום׃</p> 
 <p><a name="an_19:22">19:22</a> תאות אדם חסדו וטוב רש מאיש כזב׃</p> 
 <p><a name="an_19:23">19:23</a> יראת יהוה לחיים ושבע ילין בל יפקד רע׃</p> 
 <p><a name="an_19:24">19:24</a> טמן עצל ידו בצלחת גם אל פיהו לא ישיבנה׃</p> 
 <p><a name="an_19:25">19:25</a> לץ תכה ופתי יערם והוכיח לנבון יבין דעת׃</p> 
 <p><a name="an_19:26">19:26</a> משדד אב יבריח אם בן מביש ומחפיר׃</p> 
 <p><a name="an_19:27">19:27</a> חדל בני לשמע מוסר לשגות מאמרי דעת׃</p> 
 <p><a name="an_19:28">19:28</a> עד בליעל יליץ משפט ופי רשעים יבלע און׃</p> 
 <p><a name="an_19:29">19:29</a> נכונו ללצים שפטים ומהלמות לגו כסילים׃</p> 
 <p><a name="an_20:1">20:1</a> לץ היין המה שכר וכל שגה בו לא יחכם׃</p> 
 <p><a name="an_20:2">20:2</a> נהם ככפיר אימת מלך מתעברו חוטא נפשו׃</p> 
 <p><a name="an_20:3">20:3</a> כבוד לאיש שבת מריב וכל אויל יתגלע׃</p> 
 <p><a name="an_20:4">20:4</a> מחרף עצל לא יחרש ישאל בקציר ואין׃</p> 
 <p><a name="an_20:5">20:5</a> מים עמקים עצה בלב איש ואיש תבונה ידלנה׃</p> 
 <p><a name="an_20:6">20:6</a> רב אדם יקרא איש חסדו ואיש אמונים מי ימצא׃</p> 
 <p><a name="an_20:7">20:7</a> מתהלך בתמו צדיק אשרי בניו אחריו׃</p> 
 <p><a name="an_20:8">20:8</a> מלך יושב על כסא דין מזרה בעיניו כל רע׃</p> 
 <p><a name="an_20:9">20:9</a> מי יאמר זכיתי לבי טהרתי מחטאתי׃</p> 
 <p><a name="an_20:10">20:10</a> אבן ואבן איפה ואיפה תועבת יהוה גם שניהם׃</p> 
 <p><a name="an_20:11">20:11</a> גם במעלליו יתנכר נער אם זך ואם ישר פעלו׃</p> 
 <p><a name="an_20:12">20:12</a> אזן שמעת ועין ראה יהוה עשה גם שניהם׃</p> 
 <p><a name="an_20:13">20:13</a> אל תאהב שנה פן תורש פקח עיניך שבע לחם׃</p> 
 <p><a name="an_20:14">20:14</a> רע רע יאמר הקונה ואזל לו אז יתהלל׃</p> 
 <p><a name="an_20:15">20:15</a> יש זהב ורב פנינים וכלי יקר שפתי דעת׃</p> 
 <p><a name="an_20:16">20:16</a> לקח בגדו כי ערב זר ובעד נכרים חבלהו׃</p> 
 <p><a name="an_20:17">20:17</a> ערב לאיש לחם שקר ואחר ימלא פיהו חצץ׃</p> 
 <p><a name="an_20:18">20:18</a> מחשבות בעצה תכון ובתחבלות עשה מלחמה׃</p> 
 <p><a name="an_20:19">20:19</a> גולה סוד הולך רכיל ולפתה שפתיו לא תתערב׃</p> 
 <p><a name="an_20:20">20:20</a> מקלל אביו ואמו ידעך נרו באישון חשך׃</p> 
 <p><a name="an_20:21">20:21</a> נחלה מבחלת בראשנה ואחריתה לא תברך׃</p> 
 <p><a name="an_20:22">20:22</a> אל תאמר אשלמה רע קוה ליהוה וישע לך׃</p> 
 <p><a name="an_20:23">20:23</a> תועבת יהוה אבן ואבן ומאזני מרמה לא טוב׃</p> 
 <p><a name="an_20:24">20:24</a> מיהוה מצעדי גבר ואדם מה יבין דרכו׃</p> 
 <p><a name="an_20:25">20:25</a> מוקש אדם ילע קדש ואחר נדרים לבקר׃</p> 
 <p><a name="an_20:26">20:26</a> מזרה רשעים מלך חכם וישב עליהם אופן׃</p> 
 <p><a name="an_20:27">20:27</a> נר יהוה נשמת אדם חפש כל חדרי בטן׃</p> 
 <p><a name="an_20:28">20:28</a> חסד ואמת יצרו מלך וסעד בחסד כסאו׃</p> 
 <p><a name="an_20:29">20:29</a> תפארת בחורים כחם והדר זקנים שיבה׃</p> 
 <p><a name="an_20:30">20:30</a> חברות פצע תמריק ברע ומכות חדרי בטן׃</p> 
 <p><a name="an_21:1">21:1</a> פלגי מים לב מלך ביד יהוה על כל אשר יחפץ יטנו׃</p> 
 <p><a name="an_21:2">21:2</a> כל דרך איש ישר בעיניו ותכן לבות יהוה׃</p> 
 <p><a name="an_21:3">21:3</a> עשה צדקה ומשפט נבחר ליהוה מזבח׃</p> 
 <p><a name="an_21:4">21:4</a> רום עינים ורחב לב נר רשעים חטאת׃</p> 
 <p><a name="an_21:5">21:5</a> מחשבות חרוץ אך למותר וכל אץ אך למחסור׃</p> 
 <p><a name="an_21:6">21:6</a> פעל אוצרות בלשון שקר הבל נדף מבקשי מות׃</p> 
 <p><a name="an_21:7">21:7</a> שד רשעים יגורם כי מאנו לעשות משפט׃</p> 
 <p><a name="an_21:8">21:8</a> הפכפך דרך איש וזר וזך ישר פעלו׃</p> 
 <p><a name="an_21:9">21:9</a> טוב לשבת על פנת גג מאשת מדונים ובית חבר׃</p> 
 <p><a name="an_21:10">21:10</a> נפש רשע אותה רע לא יחן בעיניו רעהו׃</p> 
 <p><a name="an_21:11">21:11</a> בענש לץ יחכם פתי ובהשכיל לחכם יקח דעת׃</p> 
 <p><a name="an_21:12">21:12</a> משכיל צדיק לבית רשע מסלף רשעים לרע׃</p> 
 <p><a name="an_21:13">21:13</a> אטם אזנו מזעקת דל גם הוא יקרא ולא יענה׃</p> 
 <p><a name="an_21:14">21:14</a> מתן בסתר יכפה אף ושחד בחק חמה עזה׃</p> 
 <p><a name="an_21:15">21:15</a> שמחה לצדיק עשות משפט ומחתה לפעלי און׃</p> 
 <p><a name="an_21:16">21:16</a> אדם תועה מדרך השכל בקהל רפאים ינוח׃</p> 
 <p><a name="an_21:17">21:17</a> איש מחסור אהב שמחה אהב יין ושמן לא יעשיר׃</p> 
 <p><a name="an_21:18">21:18</a> כפר לצדיק רשע ותחת ישרים בוגד׃</p> 
 <p><a name="an_21:19">21:19</a> טוב שבת בארץ מדבר מאשת מדונים וכעס׃</p> 
 <p><a name="an_21:20">21:20</a> אוצר נחמד ושמן בנוה חכם וכסיל אדם יבלענו׃</p> 
 <p><a name="an_21:21">21:21</a> רדף צדקה וחסד ימצא חיים צדקה וכבוד׃</p> 
 <p><a name="an_21:22">21:22</a> עיר גברים עלה חכם וירד עז מבטחה׃</p> 
 <p><a name="an_21:23">21:23</a> שמר פיו ולשונו שמר מצרות נפשו׃</p> 
 <p><a name="an_21:24">21:24</a> זד יהיר לץ שמו עושה בעברת זדון׃</p> 
 <p><a name="an_21:25">21:25</a> תאות עצל תמיתנו כי מאנו ידיו לעשות׃</p> 
 <p><a name="an_21:26">21:26</a> כל היום התאוה תאוה וצדיק יתן ולא יחשך׃</p> 
 <p><a name="an_21:27">21:27</a> זבח רשעים תועבה אף כי בזמה יביאנו׃</p> 
 <p><a name="an_21:28">21:28</a> עד כזבים יאבד ואיש שומע לנצח ידבר׃</p> 
 <p><a name="an_21:29">21:29</a> העז איש רשע בפניו וישר הוא יכין דרכיו׃</p> 
 <p><a name="an_21:30">21:30</a> אין חכמה ואין תבונה ואין עצה לנגד יהוה׃</p> 
 <p><a name="an_21:31">21:31</a> סוס מוכן ליום מלחמה וליהוה התשועה׃</p> 
 <p><a name="an_22:1">22:1</a> נבחר שם מעשר רב מכסף ומזהב חן טוב׃</p> 
 <p><a name="an_22:2">22:2</a> עשיר ורש נפגשו עשה כלם יהוה׃</p> 
 <p><a name="an_22:3">22:3</a> ערום ראה רעה ויסתר ופתיים עברו ונענשו׃</p> 
 <p><a name="an_22:4">22:4</a> עקב ענוה יראת יהוה עשר וכבוד וחיים׃</p> 
 <p><a name="an_22:5">22:5</a> צנים פחים בדרך עקש שומר נפשו ירחק מהם׃</p> 
 <p><a name="an_22:6">22:6</a> חנך לנער על פי דרכו גם כי יזקין לא יסור ממנה׃</p> 
 <p><a name="an_22:7">22:7</a> עשיר ברשים ימשול ועבד לוה לאיש מלוה׃</p> 
 <p><a name="an_22:8">22:8</a> זורע עולה יקצור און ושבט עברתו יכלה׃</p> 
 <p><a name="an_22:9">22:9</a> טוב עין הוא יברך כי נתן מלחמו לדל׃</p> 
 <p><a name="an_22:10">22:10</a> גרש לץ ויצא מדון וישבת דין וקלון׃</p> 
 <p><a name="an_22:11">22:11</a> אהב טהור לב חן שפתיו רעהו מלך׃</p> 
 <p><a name="an_22:12">22:12</a> עיני יהוה נצרו דעת ויסלף דברי בגד׃</p> 
 <p><a name="an_22:13">22:13</a> אמר עצל ארי בחוץ בתוך רחבות ארצח׃</p> 
 <p><a name="an_22:14">22:14</a> שוחה עמקה פי זרות זעום יהוה יפול שם׃</p> 
 <p><a name="an_22:15">22:15</a> אולת קשורה בלב נער שבט מוסר ירחיקנה ממנו׃</p> 
 <p><a name="an_22:16">22:16</a> עשק דל להרבות לו נתן לעשיר אך למחסור׃</p> 
 <p><a name="an_22:17">22:17</a> הט אזנך ושמע דברי חכמים ולבך תשית לדעתי׃</p> 
 <p><a name="an_22:18">22:18</a> כי נעים כי תשמרם בבטנך יכנו יחדו על שפתיך׃</p> 
 <p><a name="an_22:19">22:19</a> להיות ביהוה מבטחך הודעתיך היום אף אתה׃</p> 
 <p><a name="an_22:20">22:20</a> הלא כתבתי לך שלשום במועצות ודעת׃</p> 
 <p><a name="an_22:21">22:21</a> להודיעך קשט אמרי אמת להשיב אמרים אמת לשלחיך׃</p> 
 <p><a name="an_22:22">22:22</a> אל תגזל דל כי דל הוא ואל תדכא עני בשער׃</p> 
 <p><a name="an_22:23">22:23</a> כי יהוה יריב ריבם וקבע את קבעיהם נפש׃</p> 
 <p><a name="an_22:24">22:24</a> אל תתרע את בעל אף ואת איש חמות לא תבוא׃</p> 
 <p><a name="an_22:25">22:25</a> פן תאלף ארחתו ולקחת מוקש לנפשך׃</p> 
 <p><a name="an_22:26">22:26</a> אל תהי בתקעי כף בערבים משאות׃</p> 
 <p><a name="an_22:27">22:27</a> אם אין לך לשלם למה יקח משכבך מתחתיך׃</p> 
 <p><a name="an_22:28">22:28</a> אל תסג גבול עולם אשר עשו אבותיך׃</p> 
 <p><a name="an_22:29">22:29</a> חזית איש מהיר במלאכתו לפני מלכים יתיצב בל יתיצב לפני חשכים׃</p> 
 <p><a name="an_23:1">23:1</a> כי תשב ללחום את מושל בין תבין את אשר לפניך׃</p> 
 <p><a name="an_23:2">23:2</a> ושמת שכין בלעך אם בעל נפש אתה׃</p> 
 <p><a name="an_23:3">23:3</a> אל תתאו למטעמותיו והוא לחם כזבים׃</p> 
 <p><a name="an_23:4">23:4</a> אל תיגע להעשיר מבינתך חדל׃</p> 
 <p><a name="an_23:5">23:5</a> התעוף עיניך בו ואיננו כי עשה יעשה לו כנפים כנשר ועיף השמים׃</p> 
 <p><a name="an_23:6">23:6</a> אל תלחם את לחם רע עין ואל תתאו למטעמתיו׃</p> 
 <p><a name="an_23:7">23:7</a> כי כמו שער בנפשו כן הוא אכל ושתה יאמר לך ולבו בל עמך׃</p> 
 <p><a name="an_23:8">23:8</a> פתך אכלת תקיאנה ושחת דבריך הנעימים׃</p> 
 <p><a name="an_23:9">23:9</a> באזני כסיל אל תדבר כי יבוז לשכל מליך׃</p> 
 <p><a name="an_23:10">23:10</a> אל תסג גבול עולם ובשדי יתומים אל תבא׃</p> 
 <p><a name="an_23:11">23:11</a> כי גאלם חזק הוא יריב את ריבם אתך׃</p> 
 <p><a name="an_23:12">23:12</a> הביאה למוסר לבך ואזנך לאמרי דעת׃</p> 
 <p><a name="an_23:13">23:13</a> אל תמנע מנער מוסר כי תכנו בשבט לא ימות׃</p> 
 <p><a name="an_23:14">23:14</a> אתה בשבט תכנו ונפשו משאול תציל׃</p> 
 <p><a name="an_23:15">23:15</a> בני אם חכם לבך ישמח לבי גם אני׃</p> 
 <p><a name="an_23:16">23:16</a> ותעלזנה כליותי בדבר שפתיך מישרים׃</p> 
 <p><a name="an_23:17">23:17</a> אל יקנא לבך בחטאים כי אם ביראת יהוה כל היום׃</p> 
 <p><a name="an_23:18">23:18</a> כי אם יש אחרית ותקותך לא תכרת׃</p> 
 <p><a name="an_23:19">23:19</a> שמע אתה בני וחכם ואשר בדרך לבך׃</p> 
 <p><a name="an_23:20">23:20</a> אל תהי בסבאי יין בזללי בשר למו׃</p> 
 <p><a name="an_23:21">23:21</a> כי סבא וזולל יורש וקרעים תלביש נומה׃</p> 
 <p><a name="an_23:22">23:22</a> שמע לאביך זה ילדך ואל תבוז כי זקנה אמך׃</p> 
 <p><a name="an_23:23">23:23</a> אמת קנה ואל תמכר חכמה ומוסר ובינה׃</p> 
 <p><a name="an_23:24">23:24</a> גול יגול אבי צדיק יולד חכם וישמח בו׃</p> 
 <p><a name="an_23:25">23:25</a> ישמח אביך ואמך ותגל יולדתך׃</p> 
 <p><a name="an_23:26">23:26</a> תנה בני לבך לי ועיניך דרכי תרצנה׃</p> 
 <p><a name="an_23:27">23:27</a> כי שוחה עמקה זונה ובאר צרה נכריה׃</p> 
 <p><a name="an_23:28">23:28</a> אף היא כחתף תארב ובוגדים באדם תוסף׃</p> 
 <p><a name="an_23:29">23:29</a> למי אוי למי אבוי למי מדונים למי שיח למי פצעים חנם למי חכללות עינים׃</p> 
 <p><a name="an_23:30">23:30</a> למאחרים על היין לבאים לחקר ממסך׃</p> 
 <p><a name="an_23:31">23:31</a> אל תרא יין כי יתאדם כי יתן בכיס עינו יתהלך במישרים׃</p> 
 <p><a name="an_23:32">23:32</a> אחריתו כנחש ישך וכצפעני יפרש׃</p> 
 <p><a name="an_23:33">23:33</a> עיניך יראו זרות ולבך ידבר תהפכות׃</p> 
 <p><a name="an_23:34">23:34</a> והיית כשכב בלב ים וכשכב בראש חבל׃</p> 
 <p><a name="an_23:35">23:35</a> הכוני בל חליתי הלמוני בל ידעתי מתי אקיץ אוסיף אבקשנו עוד׃</p> 
 <p><a name="an_24:1">24:1</a> אל תקנא באנשי רעה ואל תתאו להיות אתם׃</p> 
 <p><a name="an_24:2">24:2</a> כי שד יהגה לבם ועמל שפתיהם תדברנה׃</p> 
 <p><a name="an_24:3">24:3</a> בחכמה יבנה בית ובתבונה יתכונן׃</p> 
 <p><a name="an_24:4">24:4</a> ובדעת חדרים ימלאו כל הון יקר ונעים׃</p> 
 <p><a name="an_24:5">24:5</a> גבר חכם בעוז ואיש דעת מאמץ כח׃</p> 
 <p><a name="an_24:6">24:6</a> כי בתחבלות תעשה לך מלחמה ותשועה ברב יועץ׃</p> 
 <p><a name="an_24:7">24:7</a> ראמות לאויל חכמות בשער לא יפתח פיהו׃</p> 
 <p><a name="an_24:8">24:8</a> מחשב להרע לו בעל מזמות יקראו׃</p> 
 <p><a name="an_24:9">24:9</a> זמת אולת חטאת ותועבת לאדם לץ׃</p> 
 <p><a name="an_24:10">24:10</a> התרפית ביום צרה צר כחכה׃</p> 
 <p><a name="an_24:11">24:11</a> הצל לקחים למות ומטים להרג אם תחשוך׃</p> 
 <p><a name="an_24:12">24:12</a> כי תאמר הן לא ידענו זה הלא תכן לבות הוא יבין ונצר נפשך הוא ידע והשיב לאדם כפעלו׃</p> 
 <p><a name="an_24:13">24:13</a> אכל בני דבש כי טוב ונפת מתוק על חכך׃</p> 
 <p><a name="an_24:14">24:14</a> כן דעה חכמה לנפשך אם מצאת ויש אחרית ותקותך לא תכרת׃</p> 
 <p><a name="an_24:15">24:15</a> אל תארב רשע לנוה צדיק אל תשדד רבצו׃</p> 
 <p><a name="an_24:16">24:16</a> כי שבע יפול צדיק וקם ורשעים יכשלו ברעה׃</p> 
 <p><a name="an_24:17">24:17</a> בנפל אויביך אל תשמח ובכשלו אל יגל לבך׃</p> 
 <p><a name="an_24:18">24:18</a> פן יראה יהוה ורע בעיניו והשיב מעליו אפו׃</p> 
 <p><a name="an_24:19">24:19</a> אל תתחר במרעים אל תקנא ברשעים׃</p> 
 <p><a name="an_24:20">24:20</a> כי לא תהיה אחרית לרע נר רשעים ידעך׃</p> 
 <p><a name="an_24:21">24:21</a> ירא את יהוה בני ומלך עם שונים אל תתערב׃</p> 
 <p><a name="an_24:22">24:22</a> כי פתאם יקום אידם ופיד שניהם מי יודע׃</p> 
 <p><a name="an_24:23">24:23</a> גם אלה לחכמים הכר פנים במשפט בל טוב׃</p> 
 <p><a name="an_24:24">24:24</a> אמר לרשע צדיק אתה יקבהו עמים יזעמוהו לאמים׃</p> 
 <p><a name="an_24:25">24:25</a> ולמוכיחים ינעם ועליהם תבוא ברכת טוב׃</p> 
 <p><a name="an_24:26">24:26</a> שפתים ישק משיב דברים נכחים׃</p> 
 <p><a name="an_24:27">24:27</a> הכן בחוץ מלאכתך ועתדה בשדה לך אחר ובנית ביתך׃</p> 
 <p><a name="an_24:28">24:28</a> אל תהי עד חנם ברעך והפתית בשפתיך׃</p> 
 <p><a name="an_24:29">24:29</a> אל תאמר כאשר עשה לי כן אעשה לו אשיב לאיש כפעלו׃</p> 
 <p><a name="an_24:30">24:30</a> על שדה איש עצל עברתי ועל כרם אדם חסר לב׃</p> 
 <p><a name="an_24:31">24:31</a> והנה עלה כלו קמשנים כסו פניו חרלים וגדר אבניו נהרסה׃</p> 
 <p><a name="an_24:32">24:32</a> ואחזה אנכי אשית לבי ראיתי לקחתי מוסר׃</p> 
 <p><a name="an_24:33">24:33</a> מעט שנות מעט תנומות מעט חבק ידים לשכב׃</p> 
 <p><a name="an_24:34">24:34</a> ובא מתהלך רישך ומחסריך כאיש מגן׃</p> 
 <p><a name="an_25:1">25:1</a> גם אלה משלי שלמה אשר העתיקו אנשי חזקיה מלך יהודה׃</p> 
 <p><a name="an_25:2">25:2</a> כבד אלהים הסתר דבר וכבד מלכים חקר דבר׃</p> 
 <p><a name="an_25:3">25:3</a> שמים לרום וארץ לעמק ולב מלכים אין חקר׃</p> 
 <p><a name="an_25:4">25:4</a> הגו סיגים מכסף ויצא לצרף כלי׃</p> 
 <p><a name="an_25:5">25:5</a> הגו רשע לפני מלך ויכון בצדק כסאו׃</p> 
 <p><a name="an_25:6">25:6</a> אל תתהדר לפני מלך ובמקום גדלים אל תעמד׃</p> 
 <p><a name="an_25:7">25:7</a> כי טוב אמר לך עלה הנה מהשפילך לפני נדיב אשר ראו עיניך׃</p> 
 <p><a name="an_25:8">25:8</a> אל תצא לרב מהר פן מה תעשה באחריתה בהכלים אתך רעך׃</p> 
 <p><a name="an_25:9">25:9</a> ריבך ריב את רעך וסוד אחר אל תגל׃</p> 
 <p><a name="an_25:10">25:10</a> פן יחסדך שמע ודבתך לא תשוב׃</p> 
 <p><a name="an_25:11">25:11</a> תפוחי זהב במשכיות כסף דבר דבר על אפניו׃</p> 
 <p><a name="an_25:12">25:12</a> נזם זהב וחלי כתם מוכיח חכם על אזן שמעת׃</p> 
 <p><a name="an_25:13">25:13</a> כצנת שלג ביום קציר ציר נאמן לשלחיו ונפש אדניו ישיב׃</p> 
 <p><a name="an_25:14">25:14</a> נשיאים ורוח וגשם אין איש מתהלל במתת שקר׃</p> 
 <p><a name="an_25:15">25:15</a> בארך אפים יפתה קצין ולשון רכה תשבר גרם׃</p> 
 <p><a name="an_25:16">25:16</a> דבש מצאת אכל דיך פן תשבענו והקאתו׃</p> 
 <p><a name="an_25:17">25:17</a> הקר רגלך מבית רעך פן ישבעך ושנאך׃</p> 
 <p><a name="an_25:18">25:18</a> מפיץ וחרב וחץ שנון איש ענה ברעהו עד שקר׃</p> 
 <p><a name="an_25:19">25:19</a> שן רעה ורגל מועדת מבטח בוגד ביום צרה׃</p> 
 <p><a name="an_25:20">25:20</a> מעדה בגד ביום קרה חמץ על נתר ושר בשרים על לב רע׃</p> 
 <p><a name="an_25:21">25:21</a> אם רעב שנאך האכלהו לחם ואם צמא השקהו מים׃</p> 
 <p><a name="an_25:22">25:22</a> כי גחלים אתה חתה על ראשו ויהוה ישלם לך׃</p> 
 <p><a name="an_25:23">25:23</a> רוח צפון תחולל גשם ופנים נזעמים לשון סתר׃</p> 
 <p><a name="an_25:24">25:24</a> טוב שבת על פנת גג מאשת מדונים ובית חבר׃</p> 
 <p><a name="an_25:25">25:25</a> מים קרים על נפש עיפה ושמועה טובה מארץ מרחק׃</p> 
 <p><a name="an_25:26">25:26</a> מעין נרפש ומקור משחת צדיק מט לפני רשע׃</p> 
 <p><a name="an_25:27">25:27</a> אכל דבש הרבות לא טוב וחקר כבדם כבוד׃</p> 
 <p><a name="an_25:28">25:28</a> עיר פרוצה אין חומה איש אשר אין מעצר לרוחו׃</p> 
 <p><a name="an_26:1">26:1</a> כשלג בקיץ וכמטר בקציר כן לא נאוה לכסיל כבוד׃</p> 
 <p><a name="an_26:2">26:2</a> כצפור לנוד כדרור לעוף כן קללת חנם לא תבא׃</p> 
 <p><a name="an_26:3">26:3</a> שוט לסוס מתג לחמור ושבט לגו כסילים׃</p> 
 <p><a name="an_26:4">26:4</a> אל תען כסיל כאולתו פן תשוה לו גם אתה׃</p> 
 <p><a name="an_26:5">26:5</a> ענה כסיל כאולתו פן יהיה חכם בעיניו׃</p> 
 <p><a name="an_26:6">26:6</a> מקצה רגלים חמס שתה שלח דברים ביד כסיל׃</p> 
 <p><a name="an_26:7">26:7</a> דליו שקים מפסח ומשל בפי כסילים׃</p> 
 <p><a name="an_26:8">26:8</a> כצרור אבן במרגמה כן נותן לכסיל כבוד׃</p> 
 <p><a name="an_26:9">26:9</a> חוח עלה ביד שכור ומשל בפי כסילים׃</p> 
 <p><a name="an_26:10">26:10</a> רב מחולל כל ושכר כסיל ושכר עברים׃</p> 
 <p><a name="an_26:11">26:11</a> ככלב שב על קאו כסיל שונה באולתו׃</p> 
 <p><a name="an_26:12">26:12</a> ראית איש חכם בעיניו תקוה לכסיל ממנו׃</p> 
 <p><a name="an_26:13">26:13</a> אמר עצל שחל בדרך ארי בין הרחבות׃</p> 
 <p><a name="an_26:14">26:14</a> הדלת תסוב על צירה ועצל על מטתו׃</p> 
 <p><a name="an_26:15">26:15</a> טמן עצל ידו בצלחת נלאה להשיבה אל פיו׃</p> 
 <p><a name="an_26:16">26:16</a> חכם עצל בעיניו משבעה משיבי טעם׃</p> 
 <p><a name="an_26:17">26:17</a> מחזיק באזני כלב עבר מתעבר על ריב לא לו׃</p> 
 <p><a name="an_26:18">26:18</a> כמתלהלה הירה זקים חצים ומות׃</p> 
 <p><a name="an_26:19">26:19</a> כן איש רמה את רעהו ואמר הלא משחק אני׃</p> 
 <p><a name="an_26:20">26:20</a> באפס עצים תכבה אש ובאין נרגן ישתק מדון׃</p> 
 <p><a name="an_26:21">26:21</a> פחם לגחלים ועצים לאש ואיש מדונים לחרחר ריב׃</p> 
 <p><a name="an_26:22">26:22</a> דברי נרגן כמתלהמים והם ירדו חדרי בטן׃</p> 
 <p><a name="an_26:23">26:23</a> כסף סיגים מצפה על חרש שפתים דלקים ולב רע׃</p> 
 <p><a name="an_26:24">26:24</a> בשפתו ינכר שונא ובקרבו ישית מרמה׃</p> 
 <p><a name="an_26:25">26:25</a> כי יחנן קולו אל תאמן בו כי שבע תועבות בלבו׃</p> 
 <p><a name="an_26:26">26:26</a> תכסה שנאה במשאון תגלה רעתו בקהל׃</p> 
 <p><a name="an_26:27">26:27</a> כרה שחת בה יפל וגלל אבן אליו תשוב׃</p> 
 <p><a name="an_26:28">26:28</a> לשון שקר ישנא דכיו ופה חלק יעשה מדחה׃</p> 
 <p><a name="an_27:1">27:1</a> אל תתהלל ביום מחר כי לא תדע מה ילד יום׃</p> 
 <p><a name="an_27:2">27:2</a> יהללך זר ולא פיך נכרי ואל שפתיך׃</p> 
 <p><a name="an_27:3">27:3</a> כבד אבן ונטל החול וכעס אויל כבד משניהם׃</p> 
 <p><a name="an_27:4">27:4</a> אכזריות חמה ושטף אף ומי יעמד לפני קנאה׃</p> 
 <p><a name="an_27:5">27:5</a> טובה תוכחת מגלה מאהבה מסתרת׃</p> 
 <p><a name="an_27:6">27:6</a> נאמנים פצעי אוהב ונעתרות נשיקות שונא׃</p> 
 <p><a name="an_27:7">27:7</a> נפש שבעה תבוס נפת ונפש רעבה כל מר מתוק׃</p> 
 <p><a name="an_27:8">27:8</a> כצפור נודדת מן קנה כן איש נודד ממקומו׃</p> 
 <p><a name="an_27:9">27:9</a> שמן וקטרת ישמח לב ומתק רעהו מעצת נפש׃</p> 
 <p><a name="an_27:10">27:10</a> רעך ורעה אביך אל תעזב ובית אחיך אל תבוא ביום אידך טוב שכן קרוב מאח רחוק׃</p> 
 <p><a name="an_27:11">27:11</a> חכם בני ושמח לבי ואשיבה חרפי דבר׃</p> 
 <p><a name="an_27:12">27:12</a> ערום ראה רעה נסתר פתאים עברו נענשו׃</p> 
 <p><a name="an_27:13">27:13</a> קח בגדו כי ערב זר ובעד נכריה חבלהו׃</p> 
 <p><a name="an_27:14">27:14</a> מברך רעהו בקול גדול בבקר השכים קללה תחשב לו׃</p> 
 <p><a name="an_27:15">27:15</a> דלף טורד ביום סגריר ואשת מדונים נשתוה׃</p> 
 <p><a name="an_27:16">27:16</a> צפניה צפן רוח ושמן ימינו יקרא׃</p> 
 <p><a name="an_27:17">27:17</a> ברזל בברזל יחד ואיש יחד פני רעהו׃</p> 
 <p><a name="an_27:18">27:18</a> נצר תאנה יאכל פריה ושמר אדניו יכבד׃</p> 
 <p><a name="an_27:19">27:19</a> כמים הפנים לפנים כן לב האדם לאדם׃</p> 
 <p><a name="an_27:20">27:20</a> שאול ואבדה לא תשבענה ועיני האדם לא תשבענה׃</p> 
 <p><a name="an_27:21">27:21</a> מצרף לכסף וכור לזהב ואיש לפי מהללו׃</p> 
 <p><a name="an_27:22">27:22</a> אם תכתוש את האויל במכתש בתוך הריפות בעלי לא תסור מעליו אולתו׃</p> 
 <p><a name="an_27:23">27:23</a> ידע תדע פני צאנך שית לבך לעדרים׃</p> 
 <p><a name="an_27:24">27:24</a> כי לא לעולם חסן ואם נזר לדור דור׃</p> 
 <p><a name="an_27:25">27:25</a> גלה חציר ונראה דשא ונאספו עשבות הרים׃</p> 
 <p><a name="an_27:26">27:26</a> כבשים ללבושך ומחיר שדה עתודים׃</p> 
 <p><a name="an_27:27">27:27</a> ודי חלב עזים ללחמך ללחם ביתך וחיים לנערותיך׃</p> 
 <p><a name="an_28:1">28:1</a> נסו ואין רדף רשע וצדיקים ככפיר יבטח׃</p> 
 <p><a name="an_28:2">28:2</a> בפשע ארץ רבים שריה ובאדם מבין ידע כן יאריך׃</p> 
 <p><a name="an_28:3">28:3</a> גבר רש ועשק דלים מטר סחף ואין לחם׃</p> 
 <p><a name="an_28:4">28:4</a> עזבי תורה יהללו רשע ושמרי תורה יתגרו בם׃</p> 
 <p><a name="an_28:5">28:5</a> אנשי רע לא יבינו משפט ומבקשי יהוה יבינו כל׃</p> 
 <p><a name="an_28:6">28:6</a> טוב רש הולך בתמו מעקש דרכים והוא עשיר׃</p> 
 <p><a name="an_28:7">28:7</a> נוצר תורה בן מבין ורעה זוללים יכלים אביו׃</p> 
 <p><a name="an_28:8">28:8</a> מרבה הונו בנשך ובתרבית לחונן דלים יקבצנו׃</p> 
 <p><a name="an_28:9">28:9</a> מסיר אזנו משמע תורה גם תפלתו תועבה׃</p> 
 <p><a name="an_28:10">28:10</a> משגה ישרים בדרך רע בשחותו הוא יפול ותמימים ינחלו טוב׃</p> 
 <p><a name="an_28:11">28:11</a> חכם בעיניו איש עשיר ודל מבין יחקרנו׃</p> 
 <p><a name="an_28:12">28:12</a> בעלץ צדיקים רבה תפארת ובקום רשעים יחפש אדם׃</p> 
 <p><a name="an_28:13">28:13</a> מכסה פשעיו לא יצליח ומודה ועזב ירחם׃</p> 
 <p><a name="an_28:14">28:14</a> אשרי אדם מפחד תמיד ומקשה לבו יפול ברעה׃</p> 
 <p><a name="an_28:15">28:15</a> ארי נהם ודב שוקק משל רשע על עם דל׃</p> 
 <p><a name="an_28:16">28:16</a> נגיד חסר תבונות ורב מעשקות שנאי בצע יאריך ימים׃</p> 
 <p><a name="an_28:17">28:17</a> אדם עשק בדם נפש עד בור ינוס אל יתמכו בו׃</p> 
 <p><a name="an_28:18">28:18</a> הולך תמים יושע ונעקש דרכים יפול באחת׃</p> 
 <p><a name="an_28:19">28:19</a> עבד אדמתו ישבע לחם ומרדף רקים ישבע ריש׃</p> 
 <p><a name="an_28:20">28:20</a> איש אמונות רב ברכות ואץ להעשיר לא ינקה׃</p> 
 <p><a name="an_28:21">28:21</a> הכר פנים לא טוב ועל פת לחם יפשע גבר׃</p> 
 <p><a name="an_28:22">28:22</a> נבהל להון איש רע עין ולא ידע כי חסר יבאנו׃</p> 
 <p><a name="an_28:23">28:23</a> מוכיח אדם אחרי חן ימצא ממחליק לשון׃</p> 
 <p><a name="an_28:24">28:24</a> גוזל אביו ואמו ואמר אין פשע חבר הוא לאיש משחית׃</p> 
 <p><a name="an_28:25">28:25</a> רחב נפש יגרה מדון ובוטח על יהוה ידשן׃</p> 
 <p><a name="an_28:26">28:26</a> בוטח בלבו הוא כסיל והולך בחכמה הוא ימלט׃</p> 
 <p><a name="an_28:27">28:27</a> נותן לרש אין מחסור ומעלים עיניו רב מארות׃</p> 
 <p><a name="an_28:28">28:28</a> בקום רשעים יסתר אדם ובאבדם ירבו צדיקים׃</p> 
 <p><a name="an_29:1">29:1</a> איש תוכחות מקשה ערף פתע ישבר ואין מרפא׃</p> 
 <p><a name="an_29:2">29:2</a> ברבות צדיקים ישמח העם ובמשל רשע יאנח עם׃</p> 
 <p><a name="an_29:3">29:3</a> איש אהב חכמה ישמח אביו ורעה זונות יאבד הון׃</p> 
 <p><a name="an_29:4">29:4</a> מלך במשפט יעמיד ארץ ואיש תרומות יהרסנה׃</p> 
 <p><a name="an_29:5">29:5</a> גבר מחליק על רעהו רשת פורש על פעמיו׃</p> 
 <p><a name="an_29:6">29:6</a> בפשע איש רע מוקש וצדיק ירון ושמח׃</p> 
 <p><a name="an_29:7">29:7</a> ידע צדיק דין דלים רשע לא יבין דעת׃</p> 
 <p><a name="an_29:8">29:8</a> אנשי לצון יפיחו קריה וחכמים ישיבו אף׃</p> 
 <p><a name="an_29:9">29:9</a> איש חכם נשפט את איש אויל ורגז ושחק ואין נחת׃</p> 
 <p><a name="an_29:10">29:10</a> אנשי דמים ישנאו תם וישרים יבקשו נפשו׃</p> 
 <p><a name="an_29:11">29:11</a> כל רוחו יוציא כסיל וחכם באחור ישבחנה׃</p> 
 <p><a name="an_29:12">29:12</a> משל מקשיב על דבר שקר כל משרתיו רשעים׃</p> 
 <p><a name="an_29:13">29:13</a> רש ואיש תככים נפגשו מאיר עיני שניהם יהוה׃</p> 
 <p><a name="an_29:14">29:14</a> מלך שופט באמת דלים כסאו לעד יכון׃</p> 
 <p><a name="an_29:15">29:15</a> שבט ותוכחת יתן חכמה ונער משלח מביש אמו׃</p> 
 <p><a name="an_29:16">29:16</a> ברבות רשעים ירבה פשע וצדיקים במפלתם יראו׃</p> 
 <p><a name="an_29:17">29:17</a> יסר בנך ויניחך ויתן מעדנים לנפשך׃</p> 
 <p><a name="an_29:18">29:18</a> באין חזון יפרע עם ושמר תורה אשרהו׃</p> 
 <p><a name="an_29:19">29:19</a> בדברים לא יוסר עבד כי יבין ואין מענה׃</p> 
 <p><a name="an_29:20">29:20</a> חזית איש אץ בדבריו תקוה לכסיל ממנו׃</p> 
 <p><a name="an_29:21">29:21</a> מפנק מנער עבדו ואחריתו יהיה מנון׃</p> 
 <p><a name="an_29:22">29:22</a> איש אף יגרה מדון ובעל חמה רב פשע׃</p> 
 <p><a name="an_29:23">29:23</a> גאות אדם תשפילנו ושפל רוח יתמך כבוד׃</p> 
 <p><a name="an_29:24">29:24</a> חולק עם גנב שונא נפשו אלה ישמע ולא יגיד׃</p> 
 <p><a name="an_29:25">29:25</a> חרדת אדם יתן מוקש ובוטח ביהוה ישגב׃</p> 
 <p><a name="an_29:26">29:26</a> רבים מבקשים פני מושל ומיהוה משפט איש׃</p> 
 <p><a name="an_29:27">29:27</a> תועבת צדיקים איש עול ותועבת רשע ישר דרך׃</p> 
 <p><a name="an_30:1">30:1</a> דברי אגור בן יקה המשא נאם הגבר לאיתיאל לאיתיאל ואכל׃</p> 
 <p><a name="an_30:2">30:2</a> כי בער אנכי מאיש ולא בינת אדם לי׃</p> 
 <p><a name="an_30:3">30:3</a> ולא למדתי חכמה ודעת קדשים אדע׃</p> 
 <p><a name="an_30:4">30:4</a> מי עלה שמים וירד מי אסף רוח בחפניו מי צרר מים בשמלה מי הקים כל אפסי ארץ מה שמו ומה שם בנו כי תדע׃</p> 
 <p><a name="an_30:5">30:5</a> כל אמרת אלוה צרופה מגן הוא לחסים בו׃</p> 
 <p><a name="an_30:6">30:6</a> אל תוסף על דבריו פן יוכיח בך ונכזבת׃</p> 
 <p><a name="an_30:7">30:7</a> שתים שאלתי מאתך אל תמנע ממני בטרם אמות׃</p> 
 <p><a name="an_30:8">30:8</a> שוא ודבר כזב הרחק ממני ראש ועשר אל תתן לי הטריפני לחם חקי׃</p> 
 <p><a name="an_30:9">30:9</a> פן אשבע וכחשתי ואמרתי מי יהוה ופן אורש וגנבתי ותפשתי שם אלהי׃</p> 
 <p><a name="an_30:10">30:10</a> אל תלשן עבד אל אדנו פן יקללך ואשמת׃</p> 
 <p><a name="an_30:11">30:11</a> דור אביו יקלל ואת אמו לא יברך׃</p> 
 <p><a name="an_30:12">30:12</a> דור טהור בעיניו ומצאתו לא רחץ׃</p> 
 <p><a name="an_30:13">30:13</a> דור מה רמו עיניו ועפעפיו ינשאו׃</p> 
 <p><a name="an_30:14">30:14</a> דור חרבות שניו ומאכלות מתלעתיו לאכל עניים מארץ ואביונים מאדם׃</p> 
 <p><a name="an_30:15">30:15</a> לעלוקה שתי בנות הב הב שלוש הנה לא תשבענה ארבע לא אמרו הון׃</p> 
 <p><a name="an_30:16">30:16</a> שאול ועצר רחם ארץ לא שבעה מים ואש לא אמרה הון׃</p> 
 <p><a name="an_30:17">30:17</a> עין תלעג לאב ותבוז ליקהת אם יקרוה ערבי נחל ויאכלוה בני נשר׃</p> 
 <p><a name="an_30:18">30:18</a> שלשה המה נפלאו ממני וארבע לא ידעתים׃</p> 
 <p><a name="an_30:19">30:19</a> דרך הנשר בשמים דרך נחש עלי צור דרך אניה בלב ים ודרך גבר בעלמה׃</p> 
 <p><a name="an_30:20">30:20</a> כן דרך אשה מנאפת אכלה ומחתה פיה ואמרה לא פעלתי און׃</p> 
 <p><a name="an_30:21">30:21</a> תחת שלוש רגזה ארץ ותחת ארבע לא תוכל שאת׃</p> 
 <p><a name="an_30:22">30:22</a> תחת עבד כי ימלוך ונבל כי ישבע לחם׃</p> 
 <p><a name="an_30:23">30:23</a> תחת שנואה כי תבעל ושפחה כי תירש גברתה׃</p> 
 <p><a name="an_30:24">30:24</a> ארבעה הם קטני ארץ והמה חכמים מחכמים׃</p> 
 <p><a name="an_30:25">30:25</a> הנמלים עם לא עז ויכינו בקיץ לחמם׃</p> 
 <p><a name="an_30:26">30:26</a> שפנים עם לא עצום וישימו בסלע ביתם׃</p> 
 <p><a name="an_30:27">30:27</a> מלך אין לארבה ויצא חצץ כלו׃</p> 
 <p><a name="an_30:28">30:28</a> שממית בידים תתפש והיא בהיכלי מלך׃</p> 
 <p><a name="an_30:29">30:29</a> שלשה המה מיטיבי צעד וארבעה מיטבי לכת׃</p> 
 <p><a name="an_30:30">30:30</a> ליש גבור בבהמה ולא ישוב מפני כל׃</p> 
 <p><a name="an_30:31">30:31</a> זרזיר מתנים או תיש ומלך אלקום עמו׃</p> 
 <p><a name="an_30:32">30:32</a> אם נבלת בהתנשא ואם זמות יד לפה׃</p> 
 <p><a name="an_30:33">30:33</a> כי מיץ חלב יוציא חמאה ומיץ אף יוציא דם ומיץ אפים יוציא ריב׃</p> 
 <p><a name="an_31:1">31:1</a> דברי למואל מלך משא אשר יסרתו אמו׃</p> 
 <p><a name="an_31:2">31:2</a> מה ברי ומה בר בטני ומה בר נדרי׃</p> 
 <p><a name="an_31:3">31:3</a> אל תתן לנשים חילך ודרכיך למחות מלכין׃</p> 
 <p><a name="an_31:4">31:4</a> אל למלכים למואל אל למלכים שתו יין ולרוזנים או שכר׃</p> 
 <p><a name="an_31:5">31:5</a> פן ישתה וישכח מחקק וישנה דין כל בני עני׃</p> 
 <p><a name="an_31:6">31:6</a> תנו שכר לאובד ויין למרי נפש׃</p> 
 <p><a name="an_31:7">31:7</a> ישתה וישכח רישו ועמלו לא יזכר עוד׃</p> 
 <p><a name="an_31:8">31:8</a> פתח פיך לאלם אל דין כל בני חלוף׃</p> 
 <p><a name="an_31:9">31:9</a> פתח פיך שפט צדק ודין עני ואביון׃</p> 
 <p><a name="an_31:10">31:10</a> אשת חיל מי ימצא ורחק מפנינים מכרה׃</p> 
 <p><a name="an_31:11">31:11</a> בטח בה לב בעלה ושלל לא יחסר׃</p> 
 <p><a name="an_31:12">31:12</a> גמלתהו טוב ולא רע כל ימי חייה׃</p> 
 <p><a name="an_31:13">31:13</a> דרשה צמר ופשתים ותעש בחפץ כפיה׃</p> 
 <p><a name="an_31:14">31:14</a> היתה כאניות סוחר ממרחק תביא לחמה׃</p> 
 <p><a name="an_31:15">31:15</a> ותקם בעוד לילה ותתן טרף לביתה וחק לנערתיה׃</p> 
 <p><a name="an_31:16">31:16</a> זממה שדה ותקחהו מפרי כפיה נטע כרם׃</p> 
 <p><a name="an_31:17">31:17</a> חגרה בעוז מתניה ותאמץ זרעותיה׃</p> 
 <p><a name="an_31:18">31:18</a> טעמה כי טוב סחרה לא יכבה בליל נרה׃</p> 
 <p><a name="an_31:19">31:19</a> ידיה שלחה בכישור וכפיה תמכו פלך׃</p> 
 <p><a name="an_31:20">31:20</a> כפה פרשה לעני וידיה שלחה לאביון׃</p> 
 <p><a name="an_31:21">31:21</a> לא תירא לביתה משלג כי כל ביתה לבש שנים׃</p> 
 <p><a name="an_31:22">31:22</a> מרבדים עשתה לה שש וארגמן לבושה׃</p> 
 <p><a name="an_31:23">31:23</a> נודע בשערים בעלה בשבתו עם זקני ארץ׃</p> 
 <p><a name="an_31:24">31:24</a> סדין עשתה ותמכר וחגור נתנה לכנעני׃</p> 
 <p><a name="an_31:25">31:25</a> עז והדר לבושה ותשחק ליום אחרון׃</p> 
 <p><a name="an_31:26">31:26</a> פיה פתחה בחכמה ותורת חסד על לשונה׃</p> 
 <p><a name="an_31:27">31:27</a> צופיה הליכות ביתה ולחם עצלות לא תאכל׃</p> 
 <p><a name="an_31:28">31:28</a> קמו בניה ויאשרוה בעלה ויהללה׃</p> 
 <p><a name="an_31:29">31:29</a> רבות בנות עשו חיל ואת עלית על כלנה׃</p> 
 <p><a name="an_31:30">31:30</a> שקר החן והבל היפי אשה יראת יהוה היא תתהלל׃</p> 
 <p><a name="an_31:31">31:31</a> תנו לה מפרי ידיה ויהללוה בשערים מעשיה׃</p> 
 <p></p><hr>
 <center>
 <a href="ecc.htm">Next: Ecclesiastes</a></center>
 </body>