<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="lev.htm">Previous</a> 
 <a href="deu.htm">Next</a> 
 </center>
 <hr>
  <h3 align="center">Modern Hebrew Bible: Numbers</h3> 
 <p><a name="an_1:1">1:1</a> וידבר יהוה אל משה במדבר סיני באהל מועד באחד לחדש השני בשנה השנית לצאתם מארץ מצרים לאמר׃</p> 
 <p><a name="an_1:2">1:2</a> שאו את ראש כל עדת בני ישראל למשפחתם לבית אבתם במספר שמות כל זכר לגלגלתם׃</p> 
 <p><a name="an_1:3">1:3</a> מבן עשרים שנה ומעלה כל יצא צבא בישראל תפקדו אתם לצבאתם אתה ואהרן׃</p> 
 <p><a name="an_1:4">1:4</a> ואתכם יהיו איש איש למטה איש ראש לבית אבתיו הוא׃</p> 
 <p><a name="an_1:5">1:5</a> ואלה שמות האנשים אשר יעמדו אתכם לראובן אליצור בן שדיאור׃</p> 
 <p><a name="an_1:6">1:6</a> לשמעון שלמיאל בן צורישדי׃</p> 
 <p><a name="an_1:7">1:7</a> ליהודה נחשון בן עמינדב׃</p> 
 <p><a name="an_1:8">1:8</a> ליששכר נתנאל בן צוער׃</p> 
 <p><a name="an_1:9">1:9</a> לזבולן אליאב בן חלן׃</p> 
 <p><a name="an_1:10">1:10</a> לבני יוסף לאפרים אלישמע בן עמיהוד למנשה גמליאל בן פדהצור׃</p> 
 <p><a name="an_1:11">1:11</a> לבנימן אבידן בן גדעני׃</p> 
 <p><a name="an_1:12">1:12</a> לדן אחיעזר בן עמישדי׃</p> 
 <p><a name="an_1:13">1:13</a> לאשר פגעיאל בן עכרן׃</p> 
 <p><a name="an_1:14">1:14</a> לגד אליסף בן דעואל׃</p> 
 <p><a name="an_1:15">1:15</a> לנפתלי אחירע בן עינן׃</p> 
 <p><a name="an_1:16">1:16</a> אלה קריאי העדה נשיאי מטות אבותם ראשי אלפי ישראל הם׃</p> 
 <p><a name="an_1:17">1:17</a> ויקח משה ואהרן את האנשים האלה אשר נקבו בשמות׃</p> 
 <p><a name="an_1:18">1:18</a> ואת כל העדה הקהילו באחד לחדש השני ויתילדו על משפחתם לבית אבתם במספר שמות מבן עשרים שנה ומעלה לגלגלתם׃</p> 
 <p><a name="an_1:19">1:19</a> כאשר צוה יהוה את משה ויפקדם במדבר סיני׃</p> 
 <p><a name="an_1:20">1:20</a> ויהיו בני ראובן בכר ישראל תולדתם למשפחתם לבית אבתם במספר שמות לגלגלתם כל זכר מבן עשרים שנה ומעלה כל יצא צבא׃</p> 
 <p><a name="an_1:21">1:21</a> פקדיהם למטה ראובן ששה וארבעים אלף וחמש מאות׃</p> 
 <p><a name="an_1:22">1:22</a> לבני שמעון תולדתם למשפחתם לבית אבתם פקדיו במספר שמות לגלגלתם כל זכר מבן עשרים שנה ומעלה כל יצא צבא׃</p> 
 <p><a name="an_1:23">1:23</a> פקדיהם למטה שמעון תשעה וחמשים אלף ושלש מאות׃</p> 
 <p><a name="an_1:24">1:24</a> לבני גד תולדתם למשפחתם לבית אבתם במספר שמות מבן עשרים שנה ומעלה כל יצא צבא׃</p> 
 <p><a name="an_1:25">1:25</a> פקדיהם למטה גד חמשה וארבעים אלף ושש מאות וחמשים׃</p> 
 <p><a name="an_1:26">1:26</a> לבני יהודה תולדתם למשפחתם לבית אבתם במספר שמת מבן עשרים שנה ומעלה כל יצא צבא׃</p> 
 <p><a name="an_1:27">1:27</a> פקדיהם למטה יהודה ארבעה ושבעים אלף ושש מאות׃</p> 
 <p><a name="an_1:28">1:28</a> לבני יששכר תולדתם למשפחתם לבית אבתם במספר שמת מבן עשרים שנה ומעלה כל יצא צבא׃</p> 
 <p><a name="an_1:29">1:29</a> פקדיהם למטה יששכר ארבעה וחמשים אלף וארבע מאות׃</p> 
 <p><a name="an_1:30">1:30</a> לבני זבולן תולדתם למשפחתם לבית אבתם במספר שמת מבן עשרים שנה ומעלה כל יצא צבא׃</p> 
 <p><a name="an_1:31">1:31</a> פקדיהם למטה זבולן שבעה וחמשים אלף וארבע מאות׃</p> 
 <p><a name="an_1:32">1:32</a> לבני יוסף לבני אפרים תולדתם למשפחתם לבית אבתם במספר שמת מבן עשרים שנה ומעלה כל יצא צבא׃</p> 
 <p><a name="an_1:33">1:33</a> פקדיהם למטה אפרים ארבעים אלף וחמש מאות׃</p> 
 <p><a name="an_1:34">1:34</a> לבני מנשה תולדתם למשפחתם לבית אבתם במספר שמות מבן עשרים שנה ומעלה כל יצא צבא׃</p> 
 <p><a name="an_1:35">1:35</a> פקדיהם למטה מנשה שנים ושלשים אלף ומאתים׃</p> 
 <p><a name="an_1:36">1:36</a> לבני בנימן תולדתם למשפחתם לבית אבתם במספר שמת מבן עשרים שנה ומעלה כל יצא צבא׃</p> 
 <p><a name="an_1:37">1:37</a> פקדיהם למטה בנימן חמשה ושלשים אלף וארבע מאות׃</p> 
 <p><a name="an_1:38">1:38</a> לבני דן תולדתם למשפחתם לבית אבתם במספר שמת מבן עשרים שנה ומעלה כל יצא צבא׃</p> 
 <p><a name="an_1:39">1:39</a> פקדיהם למטה דן שנים וששים אלף ושבע מאות׃</p> 
 <p><a name="an_1:40">1:40</a> לבני אשר תולדתם למשפחתם לבית אבתם במספר שמת מבן עשרים שנה ומעלה כל יצא צבא׃</p> 
 <p><a name="an_1:41">1:41</a> פקדיהם למטה אשר אחד וארבעים אלף וחמש מאות׃</p> 
 <p><a name="an_1:42">1:42</a> בני נפתלי תולדתם למשפחתם לבית אבתם במספר שמת מבן עשרים שנה ומעלה כל יצא צבא׃</p> 
 <p><a name="an_1:43">1:43</a> פקדיהם למטה נפתלי שלשה וחמשים אלף וארבע מאות׃</p> 
 <p><a name="an_1:44">1:44</a> אלה הפקדים אשר פקד משה ואהרן ונשיאי ישראל שנים עשר איש איש אחד לבית אבתיו היו׃</p> 
 <p><a name="an_1:45">1:45</a> ויהיו כל פקודי בני ישראל לבית אבתם מבן עשרים שנה ומעלה כל יצא צבא בישראל׃</p> 
 <p><a name="an_1:46">1:46</a> ויהיו כל הפקדים שש מאות אלף ושלשת אלפים וחמש מאות וחמשים׃</p> 
 <p><a name="an_1:47">1:47</a> והלוים למטה אבתם לא התפקדו בתוכם׃</p> 
 <p><a name="an_1:48">1:48</a> וידבר יהוה אל משה לאמר׃</p> 
 <p><a name="an_1:49">1:49</a> אך את מטה לוי לא תפקד ואת ראשם לא תשא בתוך בני ישראל׃</p> 
 <p><a name="an_1:50">1:50</a> ואתה הפקד את הלוים על משכן העדת ועל כל כליו ועל כל אשר לו המה ישאו את המשכן ואת כל כליו והם ישרתהו וסביב למשכן יחנו׃</p> 
 <p><a name="an_1:51">1:51</a> ובנסע המשכן יורידו אתו הלוים ובחנת המשכן יקימו אתו הלוים והזר הקרב יומת׃</p> 
 <p><a name="an_1:52">1:52</a> וחנו בני ישראל איש על מחנהו ואיש על דגלו לצבאתם׃</p> 
 <p><a name="an_1:53">1:53</a> והלוים יחנו סביב למשכן העדת ולא יהיה קצף על עדת בני ישראל ושמרו הלוים את משמרת משכן העדות׃</p> 
 <p><a name="an_1:54">1:54</a> ויעשו בני ישראל ככל אשר צוה יהוה את משה כן עשו׃</p> 
 <p><a name="an_2:1">2:1</a> וידבר יהוה אל משה ואל אהרן לאמר׃</p> 
 <p><a name="an_2:2">2:2</a> איש על דגלו באתת לבית אבתם יחנו בני ישראל מנגד סביב לאהל מועד יחנו׃</p> 
 <p><a name="an_2:3">2:3</a> והחנים קדמה מזרחה דגל מחנה יהודה לצבאתם ונשיא לבני יהודה נחשון בן עמינדב׃</p> 
 <p><a name="an_2:4">2:4</a> וצבאו ופקדיהם ארבעה ושבעים אלף ושש מאות׃</p> 
 <p><a name="an_2:5">2:5</a> והחנים עליו מטה יששכר ונשיא לבני יששכר נתנאל בן צוער׃</p> 
 <p><a name="an_2:6">2:6</a> וצבאו ופקדיו ארבעה וחמשים אלף וארבע מאות׃</p> 
 <p><a name="an_2:7">2:7</a> מטה זבולן ונשיא לבני זבולן אליאב בן חלן׃</p> 
 <p><a name="an_2:8">2:8</a> וצבאו ופקדיו שבעה וחמשים אלף וארבע מאות׃</p> 
 <p><a name="an_2:9">2:9</a> כל הפקדים למחנה יהודה מאת אלף ושמנים אלף וששת אלפים וארבע מאות לצבאתם ראשנה יסעו׃</p> 
 <p><a name="an_2:10">2:10</a> דגל מחנה ראובן תימנה לצבאתם ונשיא לבני ראובן אליצור בן שדיאור׃</p> 
 <p><a name="an_2:11">2:11</a> וצבאו ופקדיו ששה וארבעים אלף וחמש מאות׃</p> 
 <p><a name="an_2:12">2:12</a> והחונם עליו מטה שמעון ונשיא לבני שמעון שלמיאל בן צורי שדי׃</p> 
 <p><a name="an_2:13">2:13</a> וצבאו ופקדיהם תשעה וחמשים אלף ושלש מאות׃</p> 
 <p><a name="an_2:14">2:14</a> ומטה גד ונשיא לבני גד אליסף בן דעואל׃</p> 
 <p><a name="an_2:15">2:15</a> וצבאו ופקדיהם חמשה וארבעים אלף ושש מאות וחמשים׃</p> 
 <p><a name="an_2:16">2:16</a> כל הפקדים למחנה ראובן מאת אלף ואחד וחמשים אלף וארבע מאות וחמשים לצבאתם ושנים יסעו׃</p> 
 <p><a name="an_2:17">2:17</a> ונסע אהל מועד מחנה הלוים בתוך המחנת כאשר יחנו כן יסעו איש על ידו לדגליהם׃</p> 
 <p><a name="an_2:18">2:18</a> דגל מחנה אפרים לצבאתם ימה ונשיא לבני אפרים אלישמע בן עמיהוד׃</p> 
 <p><a name="an_2:19">2:19</a> וצבאו ופקדיהם ארבעים אלף וחמש מאות׃</p> 
 <p><a name="an_2:20">2:20</a> ועליו מטה מנשה ונשיא לבני מנשה גמליאל בן פדהצור׃</p> 
 <p><a name="an_2:21">2:21</a> וצבאו ופקדיהם שנים ושלשים אלף ומאתים׃</p> 
 <p><a name="an_2:22">2:22</a> ומטה בנימן ונשיא לבני בנימן אבידן בן גדעני׃</p> 
 <p><a name="an_2:23">2:23</a> וצבאו ופקדיהם חמשה ושלשים אלף וארבע מאות׃</p> 
 <p><a name="an_2:24">2:24</a> כל הפקדים למחנה אפרים מאת אלף ושמנת אלפים ומאה לצבאתם ושלשים יסעו׃</p> 
 <p><a name="an_2:25">2:25</a> דגל מחנה דן צפנה לצבאתם ונשיא לבני דן אחיעזר בן עמישדי׃</p> 
 <p><a name="an_2:26">2:26</a> וצבאו ופקדיהם שנים וששים אלף ושבע מאות׃</p> 
 <p><a name="an_2:27">2:27</a> והחנים עליו מטה אשר ונשיא לבני אשר פגעיאל בן עכרן׃</p> 
 <p><a name="an_2:28">2:28</a> וצבאו ופקדיהם אחד וארבעים אלף וחמש מאות׃</p> 
 <p><a name="an_2:29">2:29</a> ומטה נפתלי ונשיא לבני נפתלי אחירע בן עינן׃</p> 
 <p><a name="an_2:30">2:30</a> וצבאו ופקדיהם שלשה וחמשים אלף וארבע מאות׃</p> 
 <p><a name="an_2:31">2:31</a> כל הפקדים למחנה דן מאת אלף ושבעה וחמשים אלף ושש מאות לאחרנה יסעו לדגליהם׃</p> 
 <p><a name="an_2:32">2:32</a> אלה פקודי בני ישראל לבית אבתם כל פקודי המחנת לצבאתם שש מאות אלף ושלשת אלפים וחמש מאות וחמשים׃</p> 
 <p><a name="an_2:33">2:33</a> והלוים לא התפקדו בתוך בני ישראל כאשר צוה יהוה את משה׃</p> 
 <p><a name="an_2:34">2:34</a> ויעשו בני ישראל ככל אשר צוה יהוה את משה כן חנו לדגליהם וכן נסעו איש למשפחתיו על בית אבתיו׃</p> 
 <p><a name="an_3:1">3:1</a> ואלה תולדת אהרן ומשה ביום דבר יהוה את משה בהר סיני׃</p> 
 <p><a name="an_3:2">3:2</a> ואלה שמות בני אהרן הבכור נדב ואביהוא אלעזר ואיתמר׃</p> 
 <p><a name="an_3:3">3:3</a> אלה שמות בני אהרן הכהנים המשחים אשר מלא ידם לכהן׃</p> 
 <p><a name="an_3:4">3:4</a> וימת נדב ואביהוא לפני יהוה בהקרבם אש זרה לפני יהוה במדבר סיני ובנים לא היו להם ויכהן אלעזר ואיתמר על פני אהרן אביהם׃</p> 
 <p><a name="an_3:5">3:5</a> וידבר יהוה אל משה לאמר׃</p> 
 <p><a name="an_3:6">3:6</a> הקרב את מטה לוי והעמדת אתו לפני אהרן הכהן ושרתו אתו׃</p> 
 <p><a name="an_3:7">3:7</a> ושמרו את משמרתו ואת משמרת כל העדה לפני אהל מועד לעבד את עבדת המשכן׃</p> 
 <p><a name="an_3:8">3:8</a> ושמרו את כל כלי אהל מועד ואת משמרת בני ישראל לעבד את עבדת המשכן׃</p> 
 <p><a name="an_3:9">3:9</a> ונתתה את הלוים לאהרן ולבניו נתונם נתונם המה לו מאת בני ישראל׃</p> 
 <p><a name="an_3:10">3:10</a> ואת אהרן ואת בניו תפקד ושמרו את כהנתם והזר הקרב יומת׃</p> 
 <p><a name="an_3:11">3:11</a> וידבר יהוה אל משה לאמר׃</p> 
 <p><a name="an_3:12">3:12</a> ואני הנה לקחתי את הלוים מתוך בני ישראל תחת כל בכור פטר רחם מבני ישראל והיו לי הלוים׃</p> 
 <p><a name="an_3:13">3:13</a> כי לי כל בכור ביום הכתי כל בכור בארץ מצרים הקדשתי לי כל בכור בישראל מאדם עד בהמה לי יהיו אני יהוה׃</p> 
 <p><a name="an_3:14">3:14</a> וידבר יהוה אל משה במדבר סיני לאמר׃</p> 
 <p><a name="an_3:15">3:15</a> פקד את בני לוי לבית אבתם למשפחתם כל זכר מבן חדש ומעלה תפקדם׃</p> 
 <p><a name="an_3:16">3:16</a> ויפקד אתם משה על פי יהוה כאשר צוה׃</p> 
 <p><a name="an_3:17">3:17</a> ויהיו אלה בני לוי בשמתם גרשון וקהת ומררי׃</p> 
 <p><a name="an_3:18">3:18</a> ואלה שמות בני גרשון למשפחתם לבני ושמעי׃</p> 
 <p><a name="an_3:19">3:19</a> ובני קהת למשפחתם עמרם ויצהר חברון ועזיאל׃</p> 
 <p><a name="an_3:20">3:20</a> ובני מררי למשפחתם מחלי ומושי אלה הם משפחת הלוי לבית אבתם׃</p> 
 <p><a name="an_3:21">3:21</a> לגרשון משפחת הלבני ומשפחת השמעי אלה הם משפחת הגרשני׃</p> 
 <p><a name="an_3:22">3:22</a> פקדיהם במספר כל זכר מבן חדש ומעלה פקדיהם שבעת אלפים וחמש מאות׃</p> 
 <p><a name="an_3:23">3:23</a> משפחת הגרשני אחרי המשכן יחנו ימה׃</p> 
 <p><a name="an_3:24">3:24</a> ונשיא בית אב לגרשני אליסף בן לאל׃</p> 
 <p><a name="an_3:25">3:25</a> ומשמרת בני גרשון באהל מועד המשכן והאהל מכסהו ומסך פתח אהל מועד׃</p> 
 <p><a name="an_3:26">3:26</a> וקלעי החצר ואת מסך פתח החצר אשר על המשכן ועל המזבח סביב ואת מיתריו לכל עבדתו׃</p> 
 <p><a name="an_3:27">3:27</a> ולקהת משפחת העמרמי ומשפחת היצהרי ומשפחת החברני ומשפחת העזיאלי אלה הם משפחת הקהתי׃</p> 
 <p><a name="an_3:28">3:28</a> במספר כל זכר מבן חדש ומעלה שמנת אלפים ושש מאות שמרי משמרת הקדש׃</p> 
 <p><a name="an_3:29">3:29</a> משפחת בני קהת יחנו על ירך המשכן תימנה׃</p> 
 <p><a name="an_3:30">3:30</a> ונשיא בית אב למשפחת הקהתי אליצפן בן עזיאל׃</p> 
 <p><a name="an_3:31">3:31</a> ומשמרתם הארן והשלחן והמנרה והמזבחת וכלי הקדש אשר ישרתו בהם והמסך וכל עבדתו׃</p> 
 <p><a name="an_3:32">3:32</a> ונשיא נשיאי הלוי אלעזר בן אהרן הכהן פקדת שמרי משמרת הקדש׃</p> 
 <p><a name="an_3:33">3:33</a> למררי משפחת המחלי ומשפחת המושי אלה הם משפחת מררי׃</p> 
 <p><a name="an_3:34">3:34</a> ופקדיהם במספר כל זכר מבן חדש ומעלה ששת אלפים ומאתים׃</p> 
 <p><a name="an_3:35">3:35</a> ונשיא בית אב למשפחת מררי צוריאל בן אביחיל על ירך המשכן יחנו צפנה׃</p> 
 <p><a name="an_3:36">3:36</a> ופקדת משמרת בני מררי קרשי המשכן ובריחיו ועמדיו ואדניו וכל כליו וכל עבדתו׃</p> 
 <p><a name="an_3:37">3:37</a> ועמדי החצר סביב ואדניהם ויתדתם ומיתריהם׃</p> 
 <p><a name="an_3:38">3:38</a> והחנים לפני המשכן קדמה לפני אהל מועד מזרחה משה ואהרן ובניו שמרים משמרת המקדש למשמרת בני ישראל והזר הקרב יומת׃</p> 
 <p><a name="an_3:39">3:39</a> כל פקודי הלוים אשר פקד משה ואהרן על פי יהוה למשפחתם כל זכר מבן חדש ומעלה שנים ועשרים אלף׃</p> 
 <p><a name="an_3:40">3:40</a> ויאמר יהוה אל משה פקד כל בכר זכר לבני ישראל מבן חדש ומעלה ושא את מספר שמתם׃</p> 
 <p><a name="an_3:41">3:41</a> ולקחת את הלוים לי אני יהוה תחת כל בכר בבני ישראל ואת בהמת הלוים תחת כל בכור בבהמת בני ישראל׃</p> 
 <p><a name="an_3:42">3:42</a> ויפקד משה כאשר צוה יהוה אתו את כל בכר בבני ישראל׃</p> 
 <p><a name="an_3:43">3:43</a> ויהי כל בכור זכר במספר שמות מבן חדש ומעלה לפקדיהם שנים ועשרים אלף שלשה ושבעים ומאתים׃</p> 
 <p><a name="an_3:44">3:44</a> וידבר יהוה אל משה לאמר׃</p> 
 <p><a name="an_3:45">3:45</a> קח את הלוים תחת כל בכור בבני ישראל ואת בהמת הלוים תחת בהמתם והיו לי הלוים אני יהוה׃</p> 
 <p><a name="an_3:46">3:46</a> ואת פדויי השלשה והשבעים והמאתים העדפים על הלוים מבכור בני ישראל׃</p> 
 <p><a name="an_3:47">3:47</a> ולקחת חמשת חמשת שקלים לגלגלת בשקל הקדש תקח עשרים גרה השקל׃</p> 
 <p><a name="an_3:48">3:48</a> ונתתה הכסף לאהרן ולבניו פדויי העדפים בהם׃</p> 
 <p><a name="an_3:49">3:49</a> ויקח משה את כסף הפדיום מאת העדפים על פדויי הלוים׃</p> 
 <p><a name="an_3:50">3:50</a> מאת בכור בני ישראל לקח את הכסף חמשה וששים ושלש מאות ואלף בשקל הקדש׃</p> 
 <p><a name="an_3:51">3:51</a> ויתן משה את כסף הפדים לאהרן ולבניו על פי יהוה כאשר צוה יהוה את משה׃</p> 
 <p><a name="an_4:1">4:1</a> וידבר יהוה אל משה ואל אהרן לאמר׃</p> 
 <p><a name="an_4:2">4:2</a> נשא את ראש בני קהת מתוך בני לוי למשפחתם לבית אבתם׃</p> 
 <p><a name="an_4:3">4:3</a> מבן שלשים שנה ומעלה ועד בן חמשים שנה כל בא לצבא לעשות מלאכה באהל מועד׃</p> 
 <p><a name="an_4:4">4:4</a> זאת עבדת בני קהת באהל מועד קדש הקדשים׃</p> 
 <p><a name="an_4:5">4:5</a> ובא אהרן ובניו בנסע המחנה והורדו את פרכת המסך וכסו בה את ארן העדת׃</p> 
 <p><a name="an_4:6">4:6</a> ונתנו עליו כסוי עור תחש ופרשו בגד כליל תכלת מלמעלה ושמו בדיו׃</p> 
 <p><a name="an_4:7">4:7</a> ועל שלחן הפנים יפרשו בגד תכלת ונתנו עליו את הקערת ואת הכפת ואת המנקית ואת קשות הנסך ולחם התמיד עליו יהיה׃</p> 
 <p><a name="an_4:8">4:8</a> ופרשו עליהם בגד תולעת שני וכסו אתו במכסה עור תחש ושמו את בדיו׃</p> 
 <p><a name="an_4:9">4:9</a> ולקחו בגד תכלת וכסו את מנרת המאור ואת נרתיה ואת מלקחיה ואת מחתתיה ואת כל כלי שמנה אשר ישרתו לה בהם׃</p> 
 <p><a name="an_4:10">4:10</a> ונתנו אתה ואת כל כליה אל מכסה עור תחש ונתנו על המוט׃</p> 
 <p><a name="an_4:11">4:11</a> ועל מזבח הזהב יפרשו בגד תכלת וכסו אתו במכסה עור תחש ושמו את בדיו׃</p> 
 <p><a name="an_4:12">4:12</a> ולקחו את כל כלי השרת אשר ישרתו בם בקדש ונתנו אל בגד תכלת וכסו אותם במכסה עור תחש ונתנו על המוט׃</p> 
 <p><a name="an_4:13">4:13</a> ודשנו את המזבח ופרשו עליו בגד ארגמן׃</p> 
 <p><a name="an_4:14">4:14</a> ונתנו עליו את כל כליו אשר ישרתו עליו בהם את המחתת את המזלגת ואת היעים ואת המזרקת כל כלי המזבח ופרשו עליו כסוי עור תחש ושמו בדיו׃</p> 
 <p><a name="an_4:15">4:15</a> וכלה אהרן ובניו לכסת את הקדש ואת כל כלי הקדש בנסע המחנה ואחרי כן יבאו בני קהת לשאת ולא יגעו אל הקדש ומתו אלה משא בני קהת באהל מועד׃</p> 
 <p><a name="an_4:16">4:16</a> ופקדת אלעזר בן אהרן הכהן שמן המאור וקטרת הסמים ומנחת התמיד ושמן המשחה פקדת כל המשכן וכל אשר בו בקדש ובכליו׃</p> 
 <p><a name="an_4:17">4:17</a> וידבר יהוה אל משה ואל אהרן לאמר׃</p> 
 <p><a name="an_4:18">4:18</a> אל תכריתו את שבט משפחת הקהתי מתוך הלוים׃</p> 
 <p><a name="an_4:19">4:19</a> וזאת עשו להם וחיו ולא ימתו בגשתם את קדש הקדשים אהרן ובניו יבאו ושמו אותם איש איש על עבדתו ואל משאו׃</p> 
 <p><a name="an_4:20">4:20</a> ולא יבאו לראות כבלע את הקדש ומתו׃</p> 
 <p><a name="an_4:21">4:21</a> וידבר יהוה אל משה לאמר׃</p> 
 <p><a name="an_4:22">4:22</a> נשא את ראש בני גרשון גם הם לבית אבתם למשפחתם׃</p> 
 <p><a name="an_4:23">4:23</a> מבן שלשים שנה ומעלה עד בן חמשים שנה תפקד אותם כל הבא לצבא צבא לעבד עבדה באהל מועד׃</p> 
 <p><a name="an_4:24">4:24</a> זאת עבדת משפחת הגרשני לעבד ולמשא׃</p> 
 <p><a name="an_4:25">4:25</a> ונשאו את יריעת המשכן ואת אהל מועד מכסהו ומכסה התחש אשר עליו מלמעלה ואת מסך פתח אהל מועד׃</p> 
 <p><a name="an_4:26">4:26</a> ואת קלעי החצר ואת מסך פתח שער החצר אשר על המשכן ועל המזבח סביב ואת מיתריהם ואת כל כלי עבדתם ואת כל אשר יעשה להם ועבדו׃</p> 
 <p><a name="an_4:27">4:27</a> על פי אהרן ובניו תהיה כל עבדת בני הגרשני לכל משאם ולכל עבדתם ופקדתם עלהם במשמרת את כל משאם׃</p> 
 <p><a name="an_4:28">4:28</a> זאת עבדת משפחת בני הגרשני באהל מועד ומשמרתם ביד איתמר בן אהרן הכהן׃</p> 
 <p><a name="an_4:29">4:29</a> בני מררי למשפחתם לבית אבתם תפקד אתם׃</p> 
 <p><a name="an_4:30">4:30</a> מבן שלשים שנה ומעלה ועד בן חמשים שנה תפקדם כל הבא לצבא לעבד את עבדת אהל מועד׃</p> 
 <p><a name="an_4:31">4:31</a> וזאת משמרת משאם לכל עבדתם באהל מועד קרשי המשכן ובריחיו ועמודיו ואדניו׃</p> 
 <p><a name="an_4:32">4:32</a> ועמודי החצר סביב ואדניהם ויתדתם ומיתריהם לכל כליהם ולכל עבדתם ובשמת תפקדו את כלי משמרת משאם׃</p> 
 <p><a name="an_4:33">4:33</a> זאת עבדת משפחת בני מררי לכל עבדתם באהל מועד ביד איתמר בן אהרן הכהן׃</p> 
 <p><a name="an_4:34">4:34</a> ויפקד משה ואהרן ונשיאי העדה את בני הקהתי למשפחתם ולבית אבתם׃</p> 
 <p><a name="an_4:35">4:35</a> מבן שלשים שנה ומעלה ועד בן חמשים שנה כל הבא לצבא לעבדה באהל מועד׃</p> 
 <p><a name="an_4:36">4:36</a> ויהיו פקדיהם למשפחתם אלפים שבע מאות וחמשים׃</p> 
 <p><a name="an_4:37">4:37</a> אלה פקודי משפחת הקהתי כל העבד באהל מועד אשר פקד משה ואהרן על פי יהוה ביד משה׃</p> 
 <p><a name="an_4:38">4:38</a> ופקודי בני גרשון למשפחותם ולבית אבתם׃</p> 
 <p><a name="an_4:39">4:39</a> מבן שלשים שנה ומעלה ועד בן חמשים שנה כל הבא לצבא לעבדה באהל מועד׃</p> 
 <p><a name="an_4:40">4:40</a> ויהיו פקדיהם למשפחתם לבית אבתם אלפים ושש מאות ושלשים׃</p> 
 <p><a name="an_4:41">4:41</a> אלה פקודי משפחת בני גרשון כל העבד באהל מועד אשר פקד משה ואהרן על פי יהוה׃</p> 
 <p><a name="an_4:42">4:42</a> ופקודי משפחת בני מררי למשפחתם לבית אבתם׃</p> 
 <p><a name="an_4:43">4:43</a> מבן שלשים שנה ומעלה ועד בן חמשים שנה כל הבא לצבא לעבדה באהל מועד׃</p> 
 <p><a name="an_4:44">4:44</a> ויהיו פקדיהם למשפחתם שלשת אלפים ומאתים׃</p> 
 <p><a name="an_4:45">4:45</a> אלה פקודי משפחת בני מררי אשר פקד משה ואהרן על פי יהוה ביד משה׃</p> 
 <p><a name="an_4:46">4:46</a> כל הפקדים אשר פקד משה ואהרן ונשיאי ישראל את הלוים למשפחתם ולבית אבתם׃</p> 
 <p><a name="an_4:47">4:47</a> מבן שלשים שנה ומעלה ועד בן חמשים שנה כל הבא לעבד עבדת עבדה ועבדת משא באהל מועד׃</p> 
 <p><a name="an_4:48">4:48</a> ויהיו פקדיהם שמנת אלפים וחמש מאות ושמנים׃</p> 
 <p><a name="an_4:49">4:49</a> על פי יהוה פקד אותם ביד משה איש איש על עבדתו ועל משאו ופקדיו אשר צוה יהוה את משה׃</p> 
 <p><a name="an_5:1">5:1</a> וידבר יהוה אל משה לאמר׃</p> 
 <p><a name="an_5:2">5:2</a> צו את בני ישראל וישלחו מן המחנה כל צרוע וכל זב וכל טמא לנפש׃</p> 
 <p><a name="an_5:3">5:3</a> מזכר עד נקבה תשלחו אל מחוץ למחנה תשלחום ולא יטמאו את מחניהם אשר אני שכן בתוכם׃</p> 
 <p><a name="an_5:4">5:4</a> ויעשו כן בני ישראל וישלחו אותם אל מחוץ למחנה כאשר דבר יהוה אל משה כן עשו בני ישראל׃</p> 
 <p><a name="an_5:5">5:5</a> וידבר יהוה אל משה לאמר׃</p> 
 <p><a name="an_5:6">5:6</a> דבר אל בני ישראל איש או אשה כי יעשו מכל חטאת האדם למעל מעל ביהוה ואשמה הנפש ההוא׃</p> 
 <p><a name="an_5:7">5:7</a> והתודו את חטאתם אשר עשו והשיב את אשמו בראשו וחמישתו יסף עליו ונתן לאשר אשם לו׃</p> 
 <p><a name="an_5:8">5:8</a> ואם אין לאיש גאל להשיב האשם אליו האשם המושב ליהוה לכהן מלבד איל הכפרים אשר יכפר בו עליו׃</p> 
 <p><a name="an_5:9">5:9</a> וכל תרומה לכל קדשי בני ישראל אשר יקריבו לכהן לו יהיה׃</p> 
 <p><a name="an_5:10">5:10</a> ואיש את קדשיו לו יהיו איש אשר יתן לכהן לו יהיה׃</p> 
 <p><a name="an_5:11">5:11</a> וידבר יהוה אל משה לאמר׃</p> 
 <p><a name="an_5:12">5:12</a> דבר אל בני ישראל ואמרת אלהם איש איש כי תשטה אשתו ומעלה בו מעל׃</p> 
 <p><a name="an_5:13">5:13</a> ושכב איש אתה שכבת זרע ונעלם מעיני אישה ונסתרה והיא נטמאה ועד אין בה והוא לא נתפשה׃</p> 
 <p><a name="an_5:14">5:14</a> ועבר עליו רוח קנאה וקנא את אשתו והוא נטמאה או עבר עליו רוח קנאה וקנא את אשתו והיא לא נטמאה׃</p> 
 <p><a name="an_5:15">5:15</a> והביא האיש את אשתו אל הכהן והביא את קרבנה עליה עשירת האיפה קמח שערים לא יצק עליו שמן ולא יתן עליו לבנה כי מנחת קנאת הוא מנחת זכרון מזכרת עון׃</p> 
 <p><a name="an_5:16">5:16</a> והקריב אתה הכהן והעמדה לפני יהוה׃</p> 
 <p><a name="an_5:17">5:17</a> ולקח הכהן מים קדשים בכלי חרש ומן העפר אשר יהיה בקרקע המשכן יקח הכהן ונתן אל המים׃</p> 
 <p><a name="an_5:18">5:18</a> והעמיד הכהן את האשה לפני יהוה ופרע את ראש האשה ונתן על כפיה את מנחת הזכרון מנחת קנאת הוא וביד הכהן יהיו מי המרים המאררים׃</p> 
 <p><a name="an_5:19">5:19</a> והשביע אתה הכהן ואמר אל האשה אם לא שכב איש אתך ואם לא שטית טמאה תחת אישך הנקי ממי המרים המאררים האלה׃</p> 
 <p><a name="an_5:20">5:20</a> ואת כי שטית תחת אישך וכי נטמאת ויתן איש בך את שכבתו מבלעדי אישך׃</p> 
 <p><a name="an_5:21">5:21</a> והשביע הכהן את האשה בשבעת האלה ואמר הכהן לאשה יתן יהוה אותך לאלה ולשבעה בתוך עמך בתת יהוה את ירכך נפלת ואת בטנך צבה׃</p> 
 <p><a name="an_5:22">5:22</a> ובאו המים המאררים האלה במעיך לצבות בטן ולנפל ירך ואמרה האשה אמן אמן׃</p> 
 <p><a name="an_5:23">5:23</a> וכתב את האלת האלה הכהן בספר ומחה אל מי המרים׃</p> 
 <p><a name="an_5:24">5:24</a> והשקה את האשה את מי המרים המאררים ובאו בה המים המאררים למרים׃</p> 
 <p><a name="an_5:25">5:25</a> ולקח הכהן מיד האשה את מנחת הקנאת והניף את המנחה לפני יהוה והקריב אתה אל המזבח׃</p> 
 <p><a name="an_5:26">5:26</a> וקמץ הכהן מן המנחה את אזכרתה והקטיר המזבחה ואחר ישקה את האשה את המים׃</p> 
 <p><a name="an_5:27">5:27</a> והשקה את המים והיתה אם נטמאה ותמעל מעל באישה ובאו בה המים המאררים למרים וצבתה בטנה ונפלה ירכה והיתה האשה לאלה בקרב עמה׃</p> 
 <p><a name="an_5:28">5:28</a> ואם לא נטמאה האשה וטהרה הוא ונקתה ונזרעה זרע׃</p> 
 <p><a name="an_5:29">5:29</a> זאת תורת הקנאת אשר תשטה אשה תחת אישה ונטמאה׃</p> 
 <p><a name="an_5:30">5:30</a> או איש אשר תעבר עליו רוח קנאה וקנא את אשתו והעמיד את האשה לפני יהוה ועשה לה הכהן את כל התורה הזאת׃</p> 
 <p><a name="an_5:31">5:31</a> ונקה האיש מעון והאשה ההוא תשא את עונה׃</p> 
 <p><a name="an_6:1">6:1</a> וידבר יהוה אל משה לאמר׃</p> 
 <p><a name="an_6:2">6:2</a> דבר אל בני ישראל ואמרת אלהם איש או אשה כי יפלא לנדר נדר נזיר להזיר ליהוה׃</p> 
 <p><a name="an_6:3">6:3</a> מיין ושכר יזיר חמץ יין וחמץ שכר לא ישתה וכל משרת ענבים לא ישתה וענבים לחים ויבשים לא יאכל׃</p> 
 <p><a name="an_6:4">6:4</a> כל ימי נזרו מכל אשר יעשה מגפן היין מחרצנים ועד זג לא יאכל׃</p> 
 <p><a name="an_6:5">6:5</a> כל ימי נדר נזרו תער לא יעבר על ראשו עד מלאת הימם אשר יזיר ליהוה קדש יהיה גדל פרע שער ראשו׃</p> 
 <p><a name="an_6:6">6:6</a> כל ימי הזירו ליהוה על נפש מת לא יבא׃</p> 
 <p><a name="an_6:7">6:7</a> לאביו ולאמו לאחיו ולאחתו לא יטמא להם במתם כי נזר אלהיו על ראשו׃</p> 
 <p><a name="an_6:8">6:8</a> כל ימי נזרו קדש הוא ליהוה׃</p> 
 <p><a name="an_6:9">6:9</a> וכי ימות מת עליו בפתע פתאם וטמא ראש נזרו וגלח ראשו ביום טהרתו ביום השביעי יגלחנו׃</p> 
 <p><a name="an_6:10">6:10</a> וביום השמיני יבא שתי תרים או שני בני יונה אל הכהן אל פתח אהל מועד׃</p> 
 <p><a name="an_6:11">6:11</a> ועשה הכהן אחד לחטאת ואחד לעלה וכפר עליו מאשר חטא על הנפש וקדש את ראשו ביום ההוא׃</p> 
 <p><a name="an_6:12">6:12</a> והזיר ליהוה את ימי נזרו והביא כבש בן שנתו לאשם והימים הראשנים יפלו כי טמא נזרו׃</p> 
 <p><a name="an_6:13">6:13</a> וזאת תורת הנזיר ביום מלאת ימי נזרו יביא אתו אל פתח אהל מועד׃</p> 
 <p><a name="an_6:14">6:14</a> והקריב את קרבנו ליהוה כבש בן שנתו תמים אחד לעלה וכבשה אחת בת שנתה תמימה לחטאת ואיל אחד תמים לשלמים׃</p> 
 <p><a name="an_6:15">6:15</a> וסל מצות סלת חלת בלולת בשמן ורקיקי מצות משחים בשמן ומנחתם ונסכיהם׃</p> 
 <p><a name="an_6:16">6:16</a> והקריב הכהן לפני יהוה ועשה את חטאתו ואת עלתו׃</p> 
 <p><a name="an_6:17">6:17</a> ואת האיל יעשה זבח שלמים ליהוה על סל המצות ועשה הכהן את מנחתו ואת נסכו׃</p> 
 <p><a name="an_6:18">6:18</a> וגלח הנזיר פתח אהל מועד את ראש נזרו ולקח את שער ראש נזרו ונתן על האש אשר תחת זבח השלמים׃</p> 
 <p><a name="an_6:19">6:19</a> ולקח הכהן את הזרע בשלה מן האיל וחלת מצה אחת מן הסל ורקיק מצה אחד ונתן על כפי הנזיר אחר התגלחו את נזרו׃</p> 
 <p><a name="an_6:20">6:20</a> והניף אותם הכהן תנופה לפני יהוה קדש הוא לכהן על חזה התנופה ועל שוק התרומה ואחר ישתה הנזיר יין׃</p> 
 <p><a name="an_6:21">6:21</a> זאת תורת הנזיר אשר ידר קרבנו ליהוה על נזרו מלבד אשר תשיג ידו כפי נדרו אשר ידר כן יעשה על תורת נזרו׃</p> 
 <p><a name="an_6:22">6:22</a> וידבר יהוה אל משה לאמר׃</p> 
 <p><a name="an_6:23">6:23</a> דבר אל אהרן ואל בניו לאמר כה תברכו את בני ישראל אמור להם׃</p> 
 <p><a name="an_6:24">6:24</a> יברכך יהוה וישמרך׃</p> 
 <p><a name="an_6:25">6:25</a> יאר יהוה פניו אליך ויחנך׃</p> 
 <p><a name="an_6:26">6:26</a> ישא יהוה פניו אליך וישם לך שלום׃</p> 
 <p><a name="an_6:27">6:27</a> ושמו את שמי על בני ישראל ואני אברכם׃</p> 
 <p><a name="an_7:1">7:1</a> ויהי ביום כלות משה להקים את המשכן וימשח אתו ויקדש אתו ואת כל כליו ואת המזבח ואת כל כליו וימשחם ויקדש אתם׃</p> 
 <p><a name="an_7:2">7:2</a> ויקריבו נשיאי ישראל ראשי בית אבתם הם נשיאי המטת הם העמדים על הפקדים׃</p> 
 <p><a name="an_7:3">7:3</a> ויביאו את קרבנם לפני יהוה שש עגלת צב ושני עשר בקר עגלה על שני הנשאים ושור לאחד ויקריבו אותם לפני המשכן׃</p> 
 <p><a name="an_7:4">7:4</a> ויאמר יהוה אל משה לאמר׃</p> 
 <p><a name="an_7:5">7:5</a> קח מאתם והיו לעבד את עבדת אהל מועד ונתתה אותם אל הלוים איש כפי עבדתו׃</p> 
 <p><a name="an_7:6">7:6</a> ויקח משה את העגלת ואת הבקר ויתן אותם אל הלוים׃</p> 
 <p><a name="an_7:7">7:7</a> את שתי העגלת ואת ארבעת הבקר נתן לבני גרשון כפי עבדתם׃</p> 
 <p><a name="an_7:8">7:8</a> ואת ארבע העגלת ואת שמנת הבקר נתן לבני מררי כפי עבדתם ביד איתמר בן אהרן הכהן׃</p> 
 <p><a name="an_7:9">7:9</a> ולבני קהת לא נתן כי עבדת הקדש עלהם בכתף ישאו׃</p> 
 <p><a name="an_7:10">7:10</a> ויקריבו הנשאים את חנכת המזבח ביום המשח אתו ויקריבו הנשיאם את קרבנם לפני המזבח׃</p> 
 <p><a name="an_7:11">7:11</a> ויאמר יהוה אל משה נשיא אחד ליום נשיא אחד ליום יקריבו את קרבנם לחנכת המזבח׃</p> 
 <p><a name="an_7:12">7:12</a> ויהי המקריב ביום הראשון את קרבנו נחשון בן עמינדב למטה יהודה׃</p> 
 <p><a name="an_7:13">7:13</a> וקרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</p> 
 <p><a name="an_7:14">7:14</a> כף אחת עשרה זהב מלאה קטרת׃</p> 
 <p><a name="an_7:15">7:15</a> פר אחד בן בקר איל אחד כבש אחד בן שנתו לעלה׃</p> 
 <p><a name="an_7:16">7:16</a> שעיר עזים אחד לחטאת׃</p> 
 <p><a name="an_7:17">7:17</a> ולזבח השלמים בקר שנים אילם חמשה עתודים חמשה כבשים בני שנה חמשה זה קרבן נחשון בן עמינדב׃</p> 
 <p><a name="an_7:18">7:18</a> ביום השני הקריב נתנאל בן צוער נשיא יששכר׃</p> 
 <p><a name="an_7:19">7:19</a> הקרב את קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</p> 
 <p><a name="an_7:20">7:20</a> כף אחת עשרה זהב מלאה קטרת׃</p> 
 <p><a name="an_7:21">7:21</a> פר אחד בן בקר איל אחד כבש אחד בן שנתו לעלה׃</p> 
 <p><a name="an_7:22">7:22</a> שעיר עזים אחד לחטאת׃</p> 
 <p><a name="an_7:23">7:23</a> ולזבח השלמים בקר שנים אילם חמשה עתודים חמשה כבשים בני שנה חמשה זה קרבן נתנאל בן צוער׃</p> 
 <p><a name="an_7:24">7:24</a> ביום השלישי נשיא לבני זבולן אליאב בן חלן׃</p> 
 <p><a name="an_7:25">7:25</a> קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</p> 
 <p><a name="an_7:26">7:26</a> כף אחת עשרה זהב מלאה קטרת׃</p> 
 <p><a name="an_7:27">7:27</a> פר אחד בן בקר איל אחד כבש אחד בן שנתו לעלה׃</p> 
 <p><a name="an_7:28">7:28</a> שעיר עזים אחד לחטאת׃</p> 
 <p><a name="an_7:29">7:29</a> ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אליאב בן חלן׃</p> 
 <p><a name="an_7:30">7:30</a> ביום הרביעי נשיא לבני ראובן אליצור בן שדיאור׃</p> 
 <p><a name="an_7:31">7:31</a> קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</p> 
 <p><a name="an_7:32">7:32</a> כף אחת עשרה זהב מלאה קטרת׃</p> 
 <p><a name="an_7:33">7:33</a> פר אחד בן בקר איל אחד כבש אחד בן שנתו לעלה׃</p> 
 <p><a name="an_7:34">7:34</a> שעיר עזים אחד לחטאת׃</p> 
 <p><a name="an_7:35">7:35</a> ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אליצור בן שדיאור׃</p> 
 <p><a name="an_7:36">7:36</a> ביום החמישי נשיא לבני שמעון שלמיאל בן צורישדי׃</p> 
 <p><a name="an_7:37">7:37</a> קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</p> 
 <p><a name="an_7:38">7:38</a> כף אחת עשרה זהב מלאה קטרת׃</p> 
 <p><a name="an_7:39">7:39</a> פר אחד בן בקר איל אחד כבש אחד בן שנתו לעלה׃</p> 
 <p><a name="an_7:40">7:40</a> שעיר עזים אחד לחטאת׃</p> 
 <p><a name="an_7:41">7:41</a> ולזבח השלמים בקר שנים אילם חמשה עתדים חמשה כבשים בני שנה חמשה זה קרבן שלמיאל בן צורישדי׃</p> 
 <p><a name="an_7:42">7:42</a> ביום הששי נשיא לבני גד אליסף בן דעואל׃</p> 
 <p><a name="an_7:43">7:43</a> קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</p> 
 <p><a name="an_7:44">7:44</a> כף אחת עשרה זהב מלאה קטרת׃</p> 
 <p><a name="an_7:45">7:45</a> פר אחד בן בקר איל אחד כבש אחד בן שנתו לעלה׃</p> 
 <p><a name="an_7:46">7:46</a> שעיר עזים אחד לחטאת׃</p> 
 <p><a name="an_7:47">7:47</a> ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אליסף בן דעואל׃</p> 
 <p><a name="an_7:48">7:48</a> ביום השביעי נשיא לבני אפרים אלישמע בן עמיהוד׃</p> 
 <p><a name="an_7:49">7:49</a> קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</p> 
 <p><a name="an_7:50">7:50</a> כף אחת עשרה זהב מלאה קטרת׃</p> 
 <p><a name="an_7:51">7:51</a> פר אחד בן בקר איל אחד כבש אחד בן שנתו לעלה׃</p> 
 <p><a name="an_7:52">7:52</a> שעיר עזים אחד לחטאת׃</p> 
 <p><a name="an_7:53">7:53</a> ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אלישמע בן עמיהוד׃</p> 
 <p><a name="an_7:54">7:54</a> ביום השמיני נשיא לבני מנשה גמליאל בן פדהצור׃</p> 
 <p><a name="an_7:55">7:55</a> קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</p> 
 <p><a name="an_7:56">7:56</a> כף אחת עשרה זהב מלאה קטרת׃</p> 
 <p><a name="an_7:57">7:57</a> פר אחד בן בקר איל אחד כבש אחד בן שנתו לעלה׃</p> 
 <p><a name="an_7:58">7:58</a> שעיר עזים אחד לחטאת׃</p> 
 <p><a name="an_7:59">7:59</a> ולזבח השלמים בקר שנים אילם חמשה עתדים חמשה כבשים בני שנה חמשה זה קרבן גמליאל בן פדהצור׃</p> 
 <p><a name="an_7:60">7:60</a> ביום התשיעי נשיא לבני בנימן אבידן בן גדעני׃</p> 
 <p><a name="an_7:61">7:61</a> קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</p> 
 <p><a name="an_7:62">7:62</a> כף אחת עשרה זהב מלאה קטרת׃</p> 
 <p><a name="an_7:63">7:63</a> פר אחד בן בקר איל אחד כבש אחד בן שנתו לעלה׃</p> 
 <p><a name="an_7:64">7:64</a> שעיר עזים אחד לחטאת׃</p> 
 <p><a name="an_7:65">7:65</a> ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אבידן בן גדעני׃</p> 
 <p><a name="an_7:66">7:66</a> ביום העשירי נשיא לבני דן אחיעזר בן עמישדי׃</p> 
 <p><a name="an_7:67">7:67</a> קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</p> 
 <p><a name="an_7:68">7:68</a> כף אחת עשרה זהב מלאה קטרת׃</p> 
 <p><a name="an_7:69">7:69</a> פר אחד בן בקר איל אחד כבש אחד בן שנתו לעלה׃</p> 
 <p><a name="an_7:70">7:70</a> שעיר עזים אחד לחטאת׃</p> 
 <p><a name="an_7:71">7:71</a> ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אחיעזר בן עמישדי׃</p> 
 <p><a name="an_7:72">7:72</a> ביום עשתי עשר יום נשיא לבני אשר פגעיאל בן עכרן׃</p> 
 <p><a name="an_7:73">7:73</a> קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</p> 
 <p><a name="an_7:74">7:74</a> כף אחת עשרה זהב מלאה קטרת׃</p> 
 <p><a name="an_7:75">7:75</a> פר אחד בן בקר איל אחד כבש אחד בן שנתו לעלה׃</p> 
 <p><a name="an_7:76">7:76</a> שעיר עזים אחד לחטאת׃</p> 
 <p><a name="an_7:77">7:77</a> ולזבח השלמים בקר שנים אילם חמשה עתדים חמשה כבשים בני שנה חמשה זה קרבן פגעיאל בן עכרן׃</p> 
 <p><a name="an_7:78">7:78</a> ביום שנים עשר יום נשיא לבני נפתלי אחירע בן עינן׃</p> 
 <p><a name="an_7:79">7:79</a> קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃</p> 
 <p><a name="an_7:80">7:80</a> כף אחת עשרה זהב מלאה קטרת׃</p> 
 <p><a name="an_7:81">7:81</a> פר אחד בן בקר איל אחד כבש אחד בן שנתו לעלה׃</p> 
 <p><a name="an_7:82">7:82</a> שעיר עזים אחד לחטאת׃</p> 
 <p><a name="an_7:83">7:83</a> ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אחירע בן עינן׃</p> 
 <p><a name="an_7:84">7:84</a> זאת חנכת המזבח ביום המשח אתו מאת נשיאי ישראל קערת כסף שתים עשרה מזרקי כסף שנים עשר כפות זהב שתים עשרה׃</p> 
 <p><a name="an_7:85">7:85</a> שלשים ומאה הקערה האחת כסף ושבעים המזרק האחד כל כסף הכלים אלפים וארבע מאות בשקל הקדש׃</p> 
 <p><a name="an_7:86">7:86</a> כפות זהב שתים עשרה מלאת קטרת עשרה עשרה הכף בשקל הקדש כל זהב הכפות עשרים ומאה׃</p> 
 <p><a name="an_7:87">7:87</a> כל הבקר לעלה שנים עשר פרים אילם שנים עשר כבשים בני שנה שנים עשר ומנחתם ושעירי עזים שנים עשר לחטאת׃</p> 
 <p><a name="an_7:88">7:88</a> וכל בקר זבח השלמים עשרים וארבעה פרים אילם ששים עתדים ששים כבשים בני שנה ששים זאת חנכת המזבח אחרי המשח אתו׃</p> 
 <p><a name="an_7:89">7:89</a> ובבא משה אל אהל מועד לדבר אתו וישמע את הקול מדבר אליו מעל הכפרת אשר על ארן העדת מבין שני הכרבים וידבר אליו׃</p> 
 <p><a name="an_8:1">8:1</a> וידבר יהוה אל משה לאמר׃</p> 
 <p><a name="an_8:2">8:2</a> דבר אל אהרן ואמרת אליו בהעלתך את הנרת אל מול פני המנורה יאירו שבעת הנרות׃</p> 
 <p><a name="an_8:3">8:3</a> ויעש כן אהרן אל מול פני המנורה העלה נרתיה כאשר צוה יהוה את משה׃</p> 
 <p><a name="an_8:4">8:4</a> וזה מעשה המנרה מקשה זהב עד ירכה עד פרחה מקשה הוא כמראה אשר הראה יהוה את משה כן עשה את המנרה׃</p> 
 <p><a name="an_8:5">8:5</a> וידבר יהוה אל משה לאמר׃</p> 
 <p><a name="an_8:6">8:6</a> קח את הלוים מתוך בני ישראל וטהרת אתם׃</p> 
 <p><a name="an_8:7">8:7</a> וכה תעשה להם לטהרם הזה עליהם מי חטאת והעבירו תער על כל בשרם וכבסו בגדיהם והטהרו׃</p> 
 <p><a name="an_8:8">8:8</a> ולקחו פר בן בקר ומנחתו סלת בלולה בשמן ופר שני בן בקר תקח לחטאת׃</p> 
 <p><a name="an_8:9">8:9</a> והקרבת את הלוים לפני אהל מועד והקהלת את כל עדת בני ישראל׃</p> 
 <p><a name="an_8:10">8:10</a> והקרבת את הלוים לפני יהוה וסמכו בני ישראל את ידיהם על הלוים׃</p> 
 <p><a name="an_8:11">8:11</a> והניף אהרן את הלוים תנופה לפני יהוה מאת בני ישראל והיו לעבד את עבדת יהוה׃</p> 
 <p><a name="an_8:12">8:12</a> והלוים יסמכו את ידיהם על ראש הפרים ועשה את האחד חטאת ואת האחד עלה ליהוה לכפר על הלוים׃</p> 
 <p><a name="an_8:13">8:13</a> והעמדת את הלוים לפני אהרן ולפני בניו והנפת אתם תנופה ליהוה׃</p> 
 <p><a name="an_8:14">8:14</a> והבדלת את הלוים מתוך בני ישראל והיו לי הלוים׃</p> 
 <p><a name="an_8:15">8:15</a> ואחרי כן יבאו הלוים לעבד את אהל מועד וטהרת אתם והנפת אתם תנופה׃</p> 
 <p><a name="an_8:16">8:16</a> כי נתנים נתנים המה לי מתוך בני ישראל תחת פטרת כל רחם בכור כל מבני ישראל לקחתי אתם לי׃</p> 
 <p><a name="an_8:17">8:17</a> כי לי כל בכור בבני ישראל באדם ובבהמה ביום הכתי כל בכור בארץ מצרים הקדשתי אתם לי׃</p> 
 <p><a name="an_8:18">8:18</a> ואקח את הלוים תחת כל בכור בבני ישראל׃</p> 
 <p><a name="an_8:19">8:19</a> ואתנה את הלוים נתנים לאהרן ולבניו מתוך בני ישראל לעבד את עבדת בני ישראל באהל מועד ולכפר על בני ישראל ולא יהיה בבני ישראל נגף בגשת בני ישראל אל הקדש׃</p> 
 <p><a name="an_8:20">8:20</a> ויעש משה ואהרן וכל עדת בני ישראל ללוים ככל אשר צוה יהוה את משה ללוים כן עשו להם בני ישראל׃</p> 
 <p><a name="an_8:21">8:21</a> ויתחטאו הלוים ויכבסו בגדיהם וינף אהרן אתם תנופה לפני יהוה ויכפר עליהם אהרן לטהרם׃</p> 
 <p><a name="an_8:22">8:22</a> ואחרי כן באו הלוים לעבד את עבדתם באהל מועד לפני אהרן ולפני בניו כאשר צוה יהוה את משה על הלוים כן עשו להם׃</p> 
 <p><a name="an_8:23">8:23</a> וידבר יהוה אל משה לאמר׃</p> 
 <p><a name="an_8:24">8:24</a> זאת אשר ללוים מבן חמש ועשרים שנה ומעלה יבוא לצבא צבא בעבדת אהל מועד׃</p> 
 <p><a name="an_8:25">8:25</a> ומבן חמשים שנה ישוב מצבא העבדה ולא יעבד עוד׃</p> 
 <p><a name="an_8:26">8:26</a> ושרת את אחיו באהל מועד לשמר משמרת ועבדה לא יעבד ככה תעשה ללוים במשמרתם׃</p> 
 <p><a name="an_9:1">9:1</a> וידבר יהוה אל משה במדבר סיני בשנה השנית לצאתם מארץ מצרים בחדש הראשון לאמר׃</p> 
 <p><a name="an_9:2">9:2</a> ויעשו בני ישראל את הפסח במועדו׃</p> 
 <p><a name="an_9:3">9:3</a> בארבעה עשר יום בחדש הזה בין הערבים תעשו אתו במועדו ככל חקתיו וככל משפטיו תעשו אתו׃</p> 
 <p><a name="an_9:4">9:4</a> וידבר משה אל בני ישראל לעשת הפסח׃</p> 
 <p><a name="an_9:5">9:5</a> ויעשו את הפסח בראשון בארבעה עשר יום לחדש בין הערבים במדבר סיני ככל אשר צוה יהוה את משה כן עשו בני ישראל׃</p> 
 <p><a name="an_9:6">9:6</a> ויהי אנשים אשר היו טמאים לנפש אדם ולא יכלו לעשת הפסח ביום ההוא ויקרבו לפני משה ולפני אהרן ביום ההוא׃</p> 
 <p><a name="an_9:7">9:7</a> ויאמרו האנשים ההמה אליו אנחנו טמאים לנפש אדם למה נגרע לבלתי הקרב את קרבן יהוה במעדו בתוך בני ישראל׃</p> 
 <p><a name="an_9:8">9:8</a> ויאמר אלהם משה עמדו ואשמעה מה יצוה יהוה לכם׃</p> 
 <p><a name="an_9:9">9:9</a> וידבר יהוה אל משה לאמר׃</p> 
 <p><a name="an_9:10">9:10</a> דבר אל בני ישראל לאמר איש איש כי יהיה טמא לנפש או בדרך רחקה לכם או לדרתיכם ועשה פסח ליהוה׃</p> 
 <p><a name="an_9:11">9:11</a> בחדש השני בארבעה עשר יום בין הערבים יעשו אתו על מצות ומררים יאכלהו׃</p> 
 <p><a name="an_9:12">9:12</a> לא ישאירו ממנו עד בקר ועצם לא ישברו בו ככל חקת הפסח יעשו אתו׃</p> 
 <p><a name="an_9:13">9:13</a> והאיש אשר הוא טהור ובדרך לא היה וחדל לעשות הפסח ונכרתה הנפש ההוא מעמיה כי קרבן יהוה לא הקריב במעדו חטאו ישא האיש ההוא׃</p> 
 <p><a name="an_9:14">9:14</a> וכי יגור אתכם גר ועשה פסח ליהוה כחקת הפסח וכמשפטו כן יעשה חקה אחת יהיה לכם ולגר ולאזרח הארץ׃</p> 
 <p><a name="an_9:15">9:15</a> וביום הקים את המשכן כסה הענן את המשכן לאהל העדת ובערב יהיה על המשכן כמראה אש עד בקר׃</p> 
 <p><a name="an_9:16">9:16</a> כן יהיה תמיד הענן יכסנו ומראה אש לילה׃</p> 
 <p><a name="an_9:17">9:17</a> ולפי העלת הענן מעל האהל ואחרי כן יסעו בני ישראל ובמקום אשר ישכן שם הענן שם יחנו בני ישראל׃</p> 
 <p><a name="an_9:18">9:18</a> על פי יהוה יסעו בני ישראל ועל פי יהוה יחנו כל ימי אשר ישכן הענן על המשכן יחנו׃</p> 
 <p><a name="an_9:19">9:19</a> ובהאריך הענן על המשכן ימים רבים ושמרו בני ישראל את משמרת יהוה ולא יסעו׃</p> 
 <p><a name="an_9:20">9:20</a> ויש אשר יהיה הענן ימים מספר על המשכן על פי יהוה יחנו ועל פי יהוה יסעו׃</p> 
 <p><a name="an_9:21">9:21</a> ויש אשר יהיה הענן מערב עד בקר ונעלה הענן בבקר ונסעו או יומם ולילה ונעלה הענן ונסעו׃</p> 
 <p><a name="an_9:22">9:22</a> או ימים או חדש או ימים בהאריך הענן על המשכן לשכן עליו יחנו בני ישראל ולא יסעו ובהעלתו יסעו׃</p> 
 <p><a name="an_9:23">9:23</a> על פי יהוה יחנו ועל פי יהוה יסעו את משמרת יהוה שמרו על פי יהוה ביד משה׃</p> 
 <p><a name="an_10:1">10:1</a> וידבר יהוה אל משה לאמר׃</p> 
 <p><a name="an_10:2">10:2</a> עשה לך שתי חצוצרת כסף מקשה תעשה אתם והיו לך למקרא העדה ולמסע את המחנות׃</p> 
 <p><a name="an_10:3">10:3</a> ותקעו בהן ונועדו אליך כל העדה אל פתח אהל מועד׃</p> 
 <p><a name="an_10:4">10:4</a> ואם באחת יתקעו ונועדו אליך הנשיאים ראשי אלפי ישראל׃</p> 
 <p><a name="an_10:5">10:5</a> ותקעתם תרועה ונסעו המחנות החנים קדמה׃</p> 
 <p><a name="an_10:6">10:6</a> ותקעתם תרועה שנית ונסעו המחנות החנים תימנה תרועה יתקעו למסעיהם׃</p> 
 <p><a name="an_10:7">10:7</a> ובהקהיל את הקהל תתקעו ולא תריעו׃</p> 
 <p><a name="an_10:8">10:8</a> ובני אהרן הכהנים יתקעו בחצצרות והיו לכם לחקת עולם לדרתיכם׃</p> 
 <p><a name="an_10:9">10:9</a> וכי תבאו מלחמה בארצכם על הצר הצרר אתכם והרעתם בחצצרות ונזכרתם לפני יהוה אלהיכם ונושעתם מאיביכם׃</p> 
 <p><a name="an_10:10">10:10</a> וביום שמחתכם ובמועדיכם ובראשי חדשיכם ותקעתם בחצצרת על עלתיכם ועל זבחי שלמיכם והיו לכם לזכרון לפני אלהיכם אני יהוה אלהיכם׃</p> 
 <p><a name="an_10:11">10:11</a> ויהי בשנה השנית בחדש השני בעשרים בחדש נעלה הענן מעל משכן העדת׃</p> 
 <p><a name="an_10:12">10:12</a> ויסעו בני ישראל למסעיהם ממדבר סיני וישכן הענן במדבר פארן׃</p> 
 <p><a name="an_10:13">10:13</a> ויסעו בראשנה על פי יהוה ביד משה׃</p> 
 <p><a name="an_10:14">10:14</a> ויסע דגל מחנה בני יהודה בראשנה לצבאתם ועל צבאו נחשון בן עמינדב׃</p> 
 <p><a name="an_10:15">10:15</a> ועל צבא מטה בני יששכר נתנאל בן צוער׃</p> 
 <p><a name="an_10:16">10:16</a> ועל צבא מטה בני זבולן אליאב בן חלון׃</p> 
 <p><a name="an_10:17">10:17</a> והורד המשכן ונסעו בני גרשון ובני מררי נשאי המשכן׃</p> 
 <p><a name="an_10:18">10:18</a> ונסע דגל מחנה ראובן לצבאתם ועל צבאו אליצור בן שדיאור׃</p> 
 <p><a name="an_10:19">10:19</a> ועל צבא מטה בני שמעון שלמיאל בן צורי שדי׃</p> 
 <p><a name="an_10:20">10:20</a> ועל צבא מטה בני גד אליסף בן דעואל׃</p> 
 <p><a name="an_10:21">10:21</a> ונסעו הקהתים נשאי המקדש והקימו את המשכן עד באם׃</p> 
 <p><a name="an_10:22">10:22</a> ונסע דגל מחנה בני אפרים לצבאתם ועל צבאו אלישמע בן עמיהוד׃</p> 
 <p><a name="an_10:23">10:23</a> ועל צבא מטה בני מנשה גמליאל בן פדהצור׃</p> 
 <p><a name="an_10:24">10:24</a> ועל צבא מטה בני בנימן אבידן בן גדעוני׃</p> 
 <p><a name="an_10:25">10:25</a> ונסע דגל מחנה בני דן מאסף לכל המחנת לצבאתם ועל צבאו אחיעזר בן עמישדי׃</p> 
 <p><a name="an_10:26">10:26</a> ועל צבא מטה בני אשר פגעיאל בן עכרן׃</p> 
 <p><a name="an_10:27">10:27</a> ועל צבא מטה בני נפתלי אחירע בן עינן׃</p> 
 <p><a name="an_10:28">10:28</a> אלה מסעי בני ישראל לצבאתם ויסעו׃</p> 
 <p><a name="an_10:29">10:29</a> ויאמר משה לחבב בן רעואל המדיני חתן משה נסעים אנחנו אל המקום אשר אמר יהוה אתו אתן לכם לכה אתנו והטבנו לך כי יהוה דבר טוב על ישראל׃</p> 
 <p><a name="an_10:30">10:30</a> ויאמר אליו לא אלך כי אם אל ארצי ואל מולדתי אלך׃</p> 
 <p><a name="an_10:31">10:31</a> ויאמר אל נא תעזב אתנו כי על כן ידעת חנתנו במדבר והיית לנו לעינים׃</p> 
 <p><a name="an_10:32">10:32</a> והיה כי תלך עמנו והיה הטוב ההוא אשר ייטיב יהוה עמנו והטבנו לך׃</p> 
 <p><a name="an_10:33">10:33</a> ויסעו מהר יהוה דרך שלשת ימים וארון ברית יהוה נסע לפניהם דרך שלשת ימים לתור להם מנוחה׃</p> 
 <p><a name="an_10:34">10:34</a> וענן יהוה עליהם יומם בנסעם מן המחנה׃</p> 
 <p><a name="an_10:35">10:35</a> ויהי בנסע הארן ויאמר משה קומה יהוה ויפצו איביך וינסו משנאיך מפניך׃</p> 
 <p><a name="an_10:36">10:36</a> ובנחה יאמר שובה יהוה רבבות אלפי ישראל׃</p> 
 <p><a name="an_11:1">11:1</a> ויהי העם כמתאננים רע באזני יהוה וישמע יהוה ויחר אפו ותבער בם אש יהוה ותאכל בקצה המחנה׃</p> 
 <p><a name="an_11:2">11:2</a> ויצעק העם אל משה ויתפלל משה אל יהוה ותשקע האש׃</p> 
 <p><a name="an_11:3">11:3</a> ויקרא שם המקום ההוא תבערה כי בערה בם אש יהוה׃</p> 
 <p><a name="an_11:4">11:4</a> והאספסף אשר בקרבו התאוו תאוה וישבו ויבכו גם בני ישראל ויאמרו מי יאכלנו בשר׃</p> 
 <p><a name="an_11:5">11:5</a> זכרנו את הדגה אשר נאכל במצרים חנם את הקשאים ואת האבטחים ואת החציר ואת הבצלים ואת השומים׃</p> 
 <p><a name="an_11:6">11:6</a> ועתה נפשנו יבשה אין כל בלתי אל המן עינינו׃</p> 
 <p><a name="an_11:7">11:7</a> והמן כזרע גד הוא ועינו כעין הבדלח׃</p> 
 <p><a name="an_11:8">11:8</a> שטו העם ולקטו וטחנו ברחים או דכו במדכה ובשלו בפרור ועשו אתו עגות והיה טעמו כטעם לשד השמן׃</p> 
 <p><a name="an_11:9">11:9</a> וברדת הטל על המחנה לילה ירד המן עליו׃</p> 
 <p><a name="an_11:10">11:10</a> וישמע משה את העם בכה למשפחתיו איש לפתח אהלו ויחר אף יהוה מאד ובעיני משה רע׃</p> 
 <p><a name="an_11:11">11:11</a> ויאמר משה אל יהוה למה הרעת לעבדך ולמה לא מצתי חן בעיניך לשום את משא כל העם הזה עלי׃</p> 
 <p><a name="an_11:12">11:12</a> האנכי הריתי את כל העם הזה אם אנכי ילדתיהו כי תאמר אלי שאהו בחיקך כאשר ישא האמן את הינק על האדמה אשר נשבעת לאבתיו׃</p> 
 <p><a name="an_11:13">11:13</a> מאין לי בשר לתת לכל העם הזה כי יבכו עלי לאמר תנה לנו בשר ונאכלה׃</p> 
 <p><a name="an_11:14">11:14</a> לא אוכל אנכי לבדי לשאת את כל העם הזה כי כבד ממני׃</p> 
 <p><a name="an_11:15">11:15</a> ואם ככה את עשה לי הרגני נא הרג אם מצאתי חן בעיניך ואל אראה ברעתי׃</p> 
 <p><a name="an_11:16">11:16</a> ויאמר יהוה אל משה אספה לי שבעים איש מזקני ישראל אשר ידעת כי הם זקני העם ושטריו ולקחת אתם אל אהל מועד והתיצבו שם עמך׃</p> 
 <p><a name="an_11:17">11:17</a> וירדתי ודברתי עמך שם ואצלתי מן הרוח אשר עליך ושמתי עליהם ונשאו אתך במשא העם ולא תשא אתה לבדך׃</p> 
 <p><a name="an_11:18">11:18</a> ואל העם תאמר התקדשו למחר ואכלתם בשר כי בכיתם באזני יהוה לאמר מי יאכלנו בשר כי טוב לנו במצרים ונתן יהוה לכם בשר ואכלתם׃</p> 
 <p><a name="an_11:19">11:19</a> לא יום אחד תאכלון ולא יומים ולא חמשה ימים ולא עשרה ימים ולא עשרים יום׃</p> 
 <p><a name="an_11:20">11:20</a> עד חדש ימים עד אשר יצא מאפכם והיה לכם לזרא יען כי מאסתם את יהוה אשר בקרבכם ותבכו לפניו לאמר למה זה יצאנו ממצרים׃</p> 
 <p><a name="an_11:21">11:21</a> ויאמר משה שש מאות אלף רגלי העם אשר אנכי בקרבו ואתה אמרת בשר אתן להם ואכלו חדש ימים׃</p> 
 <p><a name="an_11:22">11:22</a> הצאן ובקר ישחט להם ומצא להם אם את כל דגי הים יאסף להם ומצא להם׃</p> 
 <p><a name="an_11:23">11:23</a> ויאמר יהוה אל משה היד יהוה תקצר עתה תראה היקרך דברי אם לא׃</p> 
 <p><a name="an_11:24">11:24</a> ויצא משה וידבר אל העם את דברי יהוה ויאסף שבעים איש מזקני העם ויעמד אתם סביבת האהל׃</p> 
 <p><a name="an_11:25">11:25</a> וירד יהוה בענן וידבר אליו ויאצל מן הרוח אשר עליו ויתן על שבעים איש הזקנים ויהי כנוח עליהם הרוח ויתנבאו ולא יספו׃</p> 
 <p><a name="an_11:26">11:26</a> וישארו שני אנשים במחנה שם האחד אלדד ושם השני מידד ותנח עליהם הרוח והמה בכתבים ולא יצאו האהלה ויתנבאו במחנה׃</p> 
 <p><a name="an_11:27">11:27</a> וירץ הנער ויגד למשה ויאמר אלדד ומידד מתנבאים במחנה׃</p> 
 <p><a name="an_11:28">11:28</a> ויען יהושע בן נון משרת משה מבחריו ויאמר אדני משה כלאם׃</p> 
 <p><a name="an_11:29">11:29</a> ויאמר לו משה המקנא אתה לי ומי יתן כל עם יהוה נביאים כי יתן יהוה את רוחו עליהם׃</p> 
 <p><a name="an_11:30">11:30</a> ויאסף משה אל המחנה הוא וזקני ישראל׃</p> 
 <p><a name="an_11:31">11:31</a> ורוח נסע מאת יהוה ויגז שלוים מן הים ויטש על המחנה כדרך יום כה וכדרך יום כה סביבות המחנה וכאמתים על פני הארץ׃</p> 
 <p><a name="an_11:32">11:32</a> ויקם העם כל היום ההוא וכל הלילה וכל יום המחרת ויאספו את השלו הממעיט אסף עשרה חמרים וישטחו להם שטוח סביבות המחנה׃</p> 
 <p><a name="an_11:33">11:33</a> הבשר עודנו בין שניהם טרם יכרת ואף יהוה חרה בעם ויך יהוה בעם מכה רבה מאד׃</p> 
 <p><a name="an_11:34">11:34</a> ויקרא את שם המקום ההוא קברות התאוה כי שם קברו את העם המתאוים׃</p> 
 <p><a name="an_11:35">11:35</a> מקברות התאוה נסעו העם חצרות ויהיו בחצרות׃</p> 
 <p><a name="an_12:1">12:1</a> ותדבר מרים ואהרן במשה על אדות האשה הכשית אשר לקח כי אשה כשית לקח׃</p> 
 <p><a name="an_12:2">12:2</a> ויאמרו הרק אך במשה דבר יהוה הלא גם בנו דבר וישמע יהוה׃</p> 
 <p><a name="an_12:3">12:3</a> והאיש משה ענו מאד מכל האדם אשר על פני האדמה׃</p> 
 <p><a name="an_12:4">12:4</a> ויאמר יהוה פתאם אל משה ואל אהרן ואל מרים צאו שלשתכם אל אהל מועד ויצאו שלשתם׃</p> 
 <p><a name="an_12:5">12:5</a> וירד יהוה בעמוד ענן ויעמד פתח האהל ויקרא אהרן ומרים ויצאו שניהם׃</p> 
 <p><a name="an_12:6">12:6</a> ויאמר שמעו נא דברי אם יהיה נביאכם יהוה במראה אליו אתודע בחלום אדבר בו׃</p> 
 <p><a name="an_12:7">12:7</a> לא כן עבדי משה בכל ביתי נאמן הוא׃</p> 
 <p><a name="an_12:8">12:8</a> פה אל פה אדבר בו ומראה ולא בחידת ותמנת יהוה יביט ומדוע לא יראתם לדבר בעבדי במשה׃</p> 
 <p><a name="an_12:9">12:9</a> ויחר אף יהוה בם וילך׃</p> 
 <p><a name="an_12:10">12:10</a> והענן סר מעל האהל והנה מרים מצרעת כשלג ויפן אהרן אל מרים והנה מצרעת׃</p> 
 <p><a name="an_12:11">12:11</a> ויאמר אהרן אל משה בי אדני אל נא תשת עלינו חטאת אשר נואלנו ואשר חטאנו׃</p> 
 <p><a name="an_12:12">12:12</a> אל נא תהי כמת אשר בצאתו מרחם אמו ויאכל חצי בשרו׃</p> 
 <p><a name="an_12:13">12:13</a> ויצעק משה אל יהוה לאמר אל נא רפא נא לה׃</p> 
 <p><a name="an_12:14">12:14</a> ויאמר יהוה אל משה ואביה ירק ירק בפניה הלא תכלם שבעת ימים תסגר שבעת ימים מחוץ למחנה ואחר תאסף׃</p> 
 <p><a name="an_12:15">12:15</a> ותסגר מרים מחוץ למחנה שבעת ימים והעם לא נסע עד האסף מרים׃</p> 
 <p><a name="an_12:16">12:16</a> ואחר נסעו העם מחצרות ויחנו במדבר פארן׃</p> 
 <p><a name="an_13:1">13:1</a> וידבר יהוה אל משה לאמר׃</p> 
 <p><a name="an_13:2">13:2</a> שלח לך אנשים ויתרו את ארץ כנען אשר אני נתן לבני ישראל איש אחד איש אחד למטה אבתיו תשלחו כל נשיא בהם׃</p> 
 <p><a name="an_13:3">13:3</a> וישלח אתם משה ממדבר פארן על פי יהוה כלם אנשים ראשי בני ישראל המה׃</p> 
 <p><a name="an_13:4">13:4</a> ואלה שמותם למטה ראובן שמוע בן זכור׃</p> 
 <p><a name="an_13:5">13:5</a> למטה שמעון שפט בן חורי׃</p> 
 <p><a name="an_13:6">13:6</a> למטה יהודה כלב בן יפנה׃</p> 
 <p><a name="an_13:7">13:7</a> למטה יששכר יגאל בן יוסף׃</p> 
 <p><a name="an_13:8">13:8</a> למטה אפרים הושע בן נון׃</p> 
 <p><a name="an_13:9">13:9</a> למטה בנימן פלטי בן רפוא׃</p> 
 <p><a name="an_13:10">13:10</a> למטה זבולן גדיאל בן סודי׃</p> 
 <p><a name="an_13:11">13:11</a> למטה יוסף למטה מנשה גדי בן סוסי׃</p> 
 <p><a name="an_13:12">13:12</a> למטה דן עמיאל בן גמלי׃</p> 
 <p><a name="an_13:13">13:13</a> למטה אשר סתור בן מיכאל׃</p> 
 <p><a name="an_13:14">13:14</a> למטה נפתלי נחבי בן ופסי׃</p> 
 <p><a name="an_13:15">13:15</a> למטה גד גאואל בן מכי׃</p> 
 <p><a name="an_13:16">13:16</a> אלה שמות האנשים אשר שלח משה לתור את הארץ ויקרא משה להושע בן נון יהושע׃</p> 
 <p><a name="an_13:17">13:17</a> וישלח אתם משה לתור את ארץ כנען ויאמר אלהם עלו זה בנגב ועליתם את ההר׃</p> 
 <p><a name="an_13:18">13:18</a> וראיתם את הארץ מה הוא ואת העם הישב עליה החזק הוא הרפה המעט הוא אם רב׃</p> 
 <p><a name="an_13:19">13:19</a> ומה הארץ אשר הוא ישב בה הטובה הוא אם רעה ומה הערים אשר הוא יושב בהנה הבמחנים אם במבצרים׃</p> 
 <p><a name="an_13:20">13:20</a> ומה הארץ השמנה הוא אם רזה היש בה עץ אם אין והתחזקתם ולקחתם מפרי הארץ והימים ימי בכורי ענבים׃</p> 
 <p><a name="an_13:21">13:21</a> ויעלו ויתרו את הארץ ממדבר צן עד רחב לבא חמת׃</p> 
 <p><a name="an_13:22">13:22</a> ויעלו בנגב ויבא עד חברון ושם אחימן ששי ותלמי ילידי הענק וחברון שבע שנים נבנתה לפני צען מצרים׃</p> 
 <p><a name="an_13:23">13:23</a> ויבאו עד נחל אשכל ויכרתו משם זמורה ואשכול ענבים אחד וישאהו במוט בשנים ומן הרמנים ומן התאנים׃</p> 
 <p><a name="an_13:24">13:24</a> למקום ההוא קרא נחל אשכול על אדות האשכול אשר כרתו משם בני ישראל׃</p> 
 <p><a name="an_13:25">13:25</a> וישבו מתור הארץ מקץ ארבעים יום׃</p> 
 <p><a name="an_13:26">13:26</a> וילכו ויבאו אל משה ואל אהרן ואל כל עדת בני ישראל אל מדבר פארן קדשה וישיבו אותם דבר ואת כל העדה ויראום את פרי הארץ׃</p> 
 <p><a name="an_13:27">13:27</a> ויספרו לו ויאמרו באנו אל הארץ אשר שלחתנו וגם זבת חלב ודבש הוא וזה פריה׃</p> 
 <p><a name="an_13:28">13:28</a> אפס כי עז העם הישב בארץ והערים בצרות גדלת מאד וגם ילדי הענק ראינו שם׃</p> 
 <p><a name="an_13:29">13:29</a> עמלק יושב בארץ הנגב והחתי והיבוסי והאמרי יושב בהר והכנעני ישב על הים ועל יד הירדן׃</p> 
 <p><a name="an_13:30">13:30</a> ויהס כלב את העם אל משה ויאמר עלה נעלה וירשנו אתה כי יכול נוכל לה׃</p> 
 <p><a name="an_13:31">13:31</a> והאנשים אשר עלו עמו אמרו לא נוכל לעלות אל העם כי חזק הוא ממנו׃</p> 
 <p><a name="an_13:32">13:32</a> ויוציאו דבת הארץ אשר תרו אתה אל בני ישראל לאמר הארץ אשר עברנו בה לתור אתה ארץ אכלת יושביה הוא וכל העם אשר ראינו בתוכה אנשי מדות׃</p> 
 <p><a name="an_13:33">13:33</a> ושם ראינו את הנפילים בני ענק מן הנפלים ונהי בעינינו כחגבים וכן היינו בעיניהם׃</p> 
 <p><a name="an_14:1">14:1</a> ותשא כל העדה ויתנו את קולם ויבכו העם בלילה ההוא׃</p> 
 <p><a name="an_14:2">14:2</a> וילנו על משה ועל אהרן כל בני ישראל ויאמרו אלהם כל העדה לו מתנו בארץ מצרים או במדבר הזה לו מתנו׃</p> 
 <p><a name="an_14:3">14:3</a> ולמה יהוה מביא אתנו אל הארץ הזאת לנפל בחרב נשינו וטפנו יהיו לבז הלוא טוב לנו שוב מצרימה׃</p> 
 <p><a name="an_14:4">14:4</a> ויאמרו איש אל אחיו נתנה ראש ונשובה מצרימה׃</p> 
 <p><a name="an_14:5">14:5</a> ויפל משה ואהרן על פניהם לפני כל קהל עדת בני ישראל׃</p> 
 <p><a name="an_14:6">14:6</a> ויהושע בן נון וכלב בן יפנה מן התרים את הארץ קרעו בגדיהם׃</p> 
 <p><a name="an_14:7">14:7</a> ויאמרו אל כל עדת בני ישראל לאמר הארץ אשר עברנו בה לתור אתה טובה הארץ מאד מאד׃</p> 
 <p><a name="an_14:8">14:8</a> אם חפץ בנו יהוה והביא אתנו אל הארץ הזאת ונתנה לנו ארץ אשר הוא זבת חלב ודבש׃</p> 
 <p><a name="an_14:9">14:9</a> אך ביהוה אל תמרדו ואתם אל תיראו את עם הארץ כי לחמנו הם סר צלם מעליהם ויהוה אתנו אל תיראם׃</p> 
 <p><a name="an_14:10">14:10</a> ויאמרו כל העדה לרגום אתם באבנים וכבוד יהוה נראה באהל מועד אל כל בני ישראל׃</p> 
 <p><a name="an_14:11">14:11</a> ויאמר יהוה אל משה עד אנה ינאצני העם הזה ועד אנה לא יאמינו בי בכל האתות אשר עשיתי בקרבו׃</p> 
 <p><a name="an_14:12">14:12</a> אכנו בדבר ואורשנו ואעשה אתך לגוי גדול ועצום ממנו׃</p> 
 <p><a name="an_14:13">14:13</a> ויאמר משה אל יהוה ושמעו מצרים כי העלית בכחך את העם הזה מקרבו׃</p> 
 <p><a name="an_14:14">14:14</a> ואמרו אל יושב הארץ הזאת שמעו כי אתה יהוה בקרב העם הזה אשר עין בעין נראה אתה יהוה ועננך עמד עלהם ובעמד ענן אתה הלך לפניהם יומם ובעמוד אש לילה׃</p> 
 <p><a name="an_14:15">14:15</a> והמתה את העם הזה כאיש אחד ואמרו הגוים אשר שמעו את שמעך לאמר׃</p> 
 <p><a name="an_14:16">14:16</a> מבלתי יכלת יהוה להביא את העם הזה אל הארץ אשר נשבע להם וישחטם במדבר׃</p> 
 <p><a name="an_14:17">14:17</a> ועתה יגדל נא כח אדני כאשר דברת לאמר׃</p> 
 <p><a name="an_14:18">14:18</a> יהוה ארך אפים ורב חסד נשא עון ופשע ונקה לא ינקה פקד עון אבות על בנים על שלשים ועל רבעים׃</p> 
 <p><a name="an_14:19">14:19</a> סלח נא לעון העם הזה כגדל חסדך וכאשר נשאתה לעם הזה ממצרים ועד הנה׃</p> 
 <p><a name="an_14:20">14:20</a> ויאמר יהוה סלחתי כדברך׃</p> 
 <p><a name="an_14:21">14:21</a> ואולם חי אני וימלא כבוד יהוה את כל הארץ׃</p> 
 <p><a name="an_14:22">14:22</a> כי כל האנשים הראים את כבדי ואת אתתי אשר עשיתי במצרים ובמדבר וינסו אתי זה עשר פעמים ולא שמעו בקולי׃</p> 
 <p><a name="an_14:23">14:23</a> אם יראו את הארץ אשר נשבעתי לאבתם וכל מנאצי לא יראוה׃</p> 
 <p><a name="an_14:24">14:24</a> ועבדי כלב עקב היתה רוח אחרת עמו וימלא אחרי והביאתיו אל הארץ אשר בא שמה וזרעו יורשנה׃</p> 
 <p><a name="an_14:25">14:25</a> והעמלקי והכנעני יושב בעמק מחר פנו וסעו לכם המדבר דרך ים סוף׃</p> 
 <p><a name="an_14:26">14:26</a> וידבר יהוה אל משה ואל אהרן לאמר׃</p> 
 <p><a name="an_14:27">14:27</a> עד מתי לעדה הרעה הזאת אשר המה מלינים עלי את תלנות בני ישראל אשר המה מלינים עלי שמעתי׃</p> 
 <p><a name="an_14:28">14:28</a> אמר אלהם חי אני נאם יהוה אם לא כאשר דברתם באזני כן אעשה לכם׃</p> 
 <p><a name="an_14:29">14:29</a> במדבר הזה יפלו פגריכם וכל פקדיכם לכל מספרכם מבן עשרים שנה ומעלה אשר הלינתם עלי׃</p> 
 <p><a name="an_14:30">14:30</a> אם אתם תבאו אל הארץ אשר נשאתי את ידי לשכן אתכם בה כי אם כלב בן יפנה ויהושע בן נון׃</p> 
 <p><a name="an_14:31">14:31</a> וטפכם אשר אמרתם לבז יהיה והביאתי אתם וידעו את הארץ אשר מאסתם בה׃</p> 
 <p><a name="an_14:32">14:32</a> ופגריכם אתם יפלו במדבר הזה׃</p> 
 <p><a name="an_14:33">14:33</a> ובניכם יהיו רעים במדבר ארבעים שנה ונשאו את זנותיכם עד תם פגריכם במדבר׃</p> 
 <p><a name="an_14:34">14:34</a> במספר הימים אשר תרתם את הארץ ארבעים יום יום לשנה יום לשנה תשאו את עונתיכם ארבעים שנה וידעתם את תנואתי׃</p> 
 <p><a name="an_14:35">14:35</a> אני יהוה דברתי אם לא זאת אעשה לכל העדה הרעה הזאת הנועדים עלי במדבר הזה יתמו ושם ימתו׃</p> 
 <p><a name="an_14:36">14:36</a> והאנשים אשר שלח משה לתור את הארץ וישבו וילונו עליו את כל העדה להוציא דבה על הארץ׃</p> 
 <p><a name="an_14:37">14:37</a> וימתו האנשים מוצאי דבת הארץ רעה במגפה לפני יהוה׃</p> 
 <p><a name="an_14:38">14:38</a> ויהושע בן נון וכלב בן יפנה חיו מן האנשים ההם ההלכים לתור את הארץ׃</p> 
 <p><a name="an_14:39">14:39</a> וידבר משה את הדברים האלה אל כל בני ישראל ויתאבלו העם מאד׃</p> 
 <p><a name="an_14:40">14:40</a> וישכמו בבקר ויעלו אל ראש ההר לאמר הננו ועלינו אל המקום אשר אמר יהוה כי חטאנו׃</p> 
 <p><a name="an_14:41">14:41</a> ויאמר משה למה זה אתם עברים את פי יהוה והוא לא תצלח׃</p> 
 <p><a name="an_14:42">14:42</a> אל תעלו כי אין יהוה בקרבכם ולא תנגפו לפני איביכם׃</p> 
 <p><a name="an_14:43">14:43</a> כי העמלקי והכנעני שם לפניכם ונפלתם בחרב כי על כן שבתם מאחרי יהוה ולא יהיה יהוה עמכם׃</p> 
 <p><a name="an_14:44">14:44</a> ויעפלו לעלות אל ראש ההר וארון ברית יהוה ומשה לא משו מקרב המחנה׃</p> 
 <p><a name="an_14:45">14:45</a> וירד העמלקי והכנעני הישב בהר ההוא ויכום ויכתום עד החרמה׃</p> 
 <p><a name="an_15:1">15:1</a> וידבר יהוה אל משה לאמר׃</p> 
 <p><a name="an_15:2">15:2</a> דבר אל בני ישראל ואמרת אלהם כי תבאו אל ארץ מושבתיכם אשר אני נתן לכם׃</p> 
 <p><a name="an_15:3">15:3</a> ועשיתם אשה ליהוה עלה או זבח לפלא נדר או בנדבה או במעדיכם לעשות ריח ניחח ליהוה מן הבקר או מן הצאן׃</p> 
 <p><a name="an_15:4">15:4</a> והקריב המקריב קרבנו ליהוה מנחה סלת עשרון בלול ברבעית ההין שמן׃</p> 
 <p><a name="an_15:5">15:5</a> ויין לנסך רביעית ההין תעשה על העלה או לזבח לכבש האחד׃</p> 
 <p><a name="an_15:6">15:6</a> או לאיל תעשה מנחה סלת שני עשרנים בלולה בשמן שלשית ההין׃</p> 
 <p><a name="an_15:7">15:7</a> ויין לנסך שלשית ההין תקריב ריח ניחח ליהוה׃</p> 
 <p><a name="an_15:8">15:8</a> וכי תעשה בן בקר עלה או זבח לפלא נדר או שלמים ליהוה׃</p> 
 <p><a name="an_15:9">15:9</a> והקריב על בן הבקר מנחה סלת שלשה עשרנים בלול בשמן חצי ההין׃</p> 
 <p><a name="an_15:10">15:10</a> ויין תקריב לנסך חצי ההין אשה ריח ניחח ליהוה׃</p> 
 <p><a name="an_15:11">15:11</a> ככה יעשה לשור האחד או לאיל האחד או לשה בכבשים או בעזים׃</p> 
 <p><a name="an_15:12">15:12</a> כמספר אשר תעשו ככה תעשו לאחד כמספרם׃</p> 
 <p><a name="an_15:13">15:13</a> כל האזרח יעשה ככה את אלה להקריב אשה ריח ניחח ליהוה׃</p> 
 <p><a name="an_15:14">15:14</a> וכי יגור אתכם גר או אשר בתוככם לדרתיכם ועשה אשה ריח ניחח ליהוה כאשר תעשו כן יעשה׃</p> 
 <p><a name="an_15:15">15:15</a> הקהל חקה אחת לכם ולגר הגר חקת עולם לדרתיכם ככם כגר יהיה לפני יהוה׃</p> 
 <p><a name="an_15:16">15:16</a> תורה אחת ומשפט אחד יהיה לכם ולגר הגר אתכם׃</p> 
 <p><a name="an_15:17">15:17</a> וידבר יהוה אל משה לאמר׃</p> 
 <p><a name="an_15:18">15:18</a> דבר אל בני ישראל ואמרת אלהם בבאכם אל הארץ אשר אני מביא אתכם שמה׃</p> 
 <p><a name="an_15:19">15:19</a> והיה באכלכם מלחם הארץ תרימו תרומה ליהוה׃</p> 
 <p><a name="an_15:20">15:20</a> ראשית ערסתכם חלה תרימו תרומה כתרומת גרן כן תרימו אתה׃</p> 
 <p><a name="an_15:21">15:21</a> מראשית ערסתיכם תתנו ליהוה תרומה לדרתיכם׃</p> 
 <p><a name="an_15:22">15:22</a> וכי תשגו ולא תעשו את כל המצות האלה אשר דבר יהוה אל משה׃</p> 
 <p><a name="an_15:23">15:23</a> את כל אשר צוה יהוה אליכם ביד משה מן היום אשר צוה יהוה והלאה לדרתיכם׃</p> 
 <p><a name="an_15:24">15:24</a> והיה אם מעיני העדה נעשתה לשגגה ועשו כל העדה פר בן בקר אחד לעלה לריח ניחח ליהוה ומנחתו ונסכו כמשפט ושעיר עזים אחד לחטת׃</p> 
 <p><a name="an_15:25">15:25</a> וכפר הכהן על כל עדת בני ישראל ונסלח להם כי שגגה הוא והם הביאו את קרבנם אשה ליהוה וחטאתם לפני יהוה על שגגתם׃</p> 
 <p><a name="an_15:26">15:26</a> ונסלח לכל עדת בני ישראל ולגר הגר בתוכם כי לכל העם בשגגה׃</p> 
 <p><a name="an_15:27">15:27</a> ואם נפש אחת תחטא בשגגה והקריבה עז בת שנתה לחטאת׃</p> 
 <p><a name="an_15:28">15:28</a> וכפר הכהן על הנפש השגגת בחטאה בשגגה לפני יהוה לכפר עליו ונסלח לו׃</p> 
 <p><a name="an_15:29">15:29</a> האזרח בבני ישראל ולגר הגר בתוכם תורה אחת יהיה לכם לעשה בשגגה׃</p> 
 <p><a name="an_15:30">15:30</a> והנפש אשר תעשה ביד רמה מן האזרח ומן הגר את יהוה הוא מגדף ונכרתה הנפש ההוא מקרב עמה׃</p> 
 <p><a name="an_15:31">15:31</a> כי דבר יהוה בזה ואת מצותו הפר הכרת תכרת הנפש ההוא עונה בה׃</p> 
 <p><a name="an_15:32">15:32</a> ויהיו בני ישראל במדבר וימצאו איש מקשש עצים ביום השבת׃</p> 
 <p><a name="an_15:33">15:33</a> ויקריבו אתו המצאים אתו מקשש עצים אל משה ואל אהרן ואל כל העדה׃</p> 
 <p><a name="an_15:34">15:34</a> ויניחו אתו במשמר כי לא פרש מה יעשה לו׃</p> 
 <p><a name="an_15:35">15:35</a> ויאמר יהוה אל משה מות יומת האיש רגום אתו באבנים כל העדה מחוץ למחנה׃</p> 
 <p><a name="an_15:36">15:36</a> ויציאו אתו כל העדה אל מחוץ למחנה וירגמו אתו באבנים וימת כאשר צוה יהוה את משה׃</p> 
 <p><a name="an_15:37">15:37</a> ויאמר יהוה אל משה לאמר׃</p> 
 <p><a name="an_15:38">15:38</a> דבר אל בני ישראל ואמרת אלהם ועשו להם ציצת על כנפי בגדיהם לדרתם ונתנו על ציצת הכנף פתיל תכלת׃</p> 
 <p><a name="an_15:39">15:39</a> והיה לכם לציצת וראיתם אתו וזכרתם את כל מצות יהוה ועשיתם אתם ולא תתרו אחרי לבבכם ואחרי עיניכם אשר אתם זנים אחריהם׃</p> 
 <p><a name="an_15:40">15:40</a> למען תזכרו ועשיתם את כל מצותי והייתם קדשים לאלהיכם׃</p> 
 <p><a name="an_15:41">15:41</a> אני יהוה אלהיכם אשר הוצאתי אתכם מארץ מצרים להיות לכם לאלהים אני יהוה אלהיכם׃</p> 
 <p><a name="an_16:1">16:1</a> ויקח קרח בן יצהר בן קהת בן לוי ודתן ואבירם בני אליאב ואון בן פלת בני ראובן׃</p> 
 <p><a name="an_16:2">16:2</a> ויקמו לפני משה ואנשים מבני ישראל חמשים ומאתים נשיאי עדה קראי מועד אנשי שם׃</p> 
 <p><a name="an_16:3">16:3</a> ויקהלו על משה ועל אהרן ויאמרו אלהם רב לכם כי כל העדה כלם קדשים ובתוכם יהוה ומדוע תתנשאו על קהל יהוה׃</p> 
 <p><a name="an_16:4">16:4</a> וישמע משה ויפל על פניו׃</p> 
 <p><a name="an_16:5">16:5</a> וידבר אל קרח ואל כל עדתו לאמר בקר וידע יהוה את אשר לו ואת הקדוש והקריב אליו ואת אשר יבחר בו יקריב אליו׃</p> 
 <p><a name="an_16:6">16:6</a> זאת עשו קחו לכם מחתות קרח וכל עדתו׃</p> 
 <p><a name="an_16:7">16:7</a> ותנו בהן אש ושימו עליהן קטרת לפני יהוה מחר והיה האיש אשר יבחר יהוה הוא הקדוש רב לכם בני לוי׃</p> 
 <p><a name="an_16:8">16:8</a> ויאמר משה אל קרח שמעו נא בני לוי׃</p> 
 <p><a name="an_16:9">16:9</a> המעט מכם כי הבדיל אלהי ישראל אתכם מעדת ישראל להקריב אתכם אליו לעבד את עבדת משכן יהוה ולעמד לפני העדה לשרתם׃</p> 
 <p><a name="an_16:10">16:10</a> ויקרב אתך ואת כל אחיך בני לוי אתך ובקשתם גם כהנה׃</p> 
 <p><a name="an_16:11">16:11</a> לכן אתה וכל עדתך הנעדים על יהוה ואהרן מה הוא כי תלונו עליו׃</p> 
 <p><a name="an_16:12">16:12</a> וישלח משה לקרא לדתן ולאבירם בני אליאב ויאמרו לא נעלה׃</p> 
 <p><a name="an_16:13">16:13</a> המעט כי העליתנו מארץ זבת חלב ודבש להמיתנו במדבר כי תשתרר עלינו גם השתרר׃</p> 
 <p><a name="an_16:14">16:14</a> אף לא אל ארץ זבת חלב ודבש הביאתנו ותתן לנו נחלת שדה וכרם העיני האנשים ההם תנקר לא נעלה׃</p> 
 <p><a name="an_16:15">16:15</a> ויחר למשה מאד ויאמר אל יהוה אל תפן אל מנחתם לא חמור אחד מהם נשאתי ולא הרעתי את אחד מהם׃</p> 
 <p><a name="an_16:16">16:16</a> ויאמר משה אל קרח אתה וכל עדתך היו לפני יהוה אתה והם ואהרן מחר׃</p> 
 <p><a name="an_16:17">16:17</a> וקחו איש מחתתו ונתתם עליהם קטרת והקרבתם לפני יהוה איש מחתתו חמשים ומאתים מחתת ואתה ואהרן איש מחתתו׃</p> 
 <p><a name="an_16:18">16:18</a> ויקחו איש מחתתו ויתנו עליהם אש וישימו עליהם קטרת ויעמדו פתח אהל מועד ומשה ואהרן׃</p> 
 <p><a name="an_16:19">16:19</a> ויקהל עליהם קרח את כל העדה אל פתח אהל מועד וירא כבוד יהוה אל כל העדה׃</p> 
 <p><a name="an_16:20">16:20</a> וידבר יהוה אל משה ואל אהרן לאמר׃</p> 
 <p><a name="an_16:21">16:21</a> הבדלו מתוך העדה הזאת ואכלה אתם כרגע׃</p> 
 <p><a name="an_16:22">16:22</a> ויפלו על פניהם ויאמרו אל אלהי הרוחת לכל בשר האיש אחד יחטא ועל כל העדה תקצף׃</p> 
 <p><a name="an_16:23">16:23</a> וידבר יהוה אל משה לאמר׃</p> 
 <p><a name="an_16:24">16:24</a> דבר אל העדה לאמר העלו מסביב למשכן קרח דתן ואבירם׃</p> 
 <p><a name="an_16:25">16:25</a> ויקם משה וילך אל דתן ואבירם וילכו אחריו זקני ישראל׃</p> 
 <p><a name="an_16:26">16:26</a> וידבר אל העדה לאמר סורו נא מעל אהלי האנשים הרשעים האלה ואל תגעו בכל אשר להם פן תספו בכל חטאתם׃</p> 
 <p><a name="an_16:27">16:27</a> ויעלו מעל משכן קרח דתן ואבירם מסביב ודתן ואבירם יצאו נצבים פתח אהליהם ונשיהם ובניהם וטפם׃</p> 
 <p><a name="an_16:28">16:28</a> ויאמר משה בזאת תדעון כי יהוה שלחני לעשות את כל המעשים האלה כי לא מלבי׃</p> 
 <p><a name="an_16:29">16:29</a> אם כמות כל האדם ימתון אלה ופקדת כל האדם יפקד עליהם לא יהוה שלחני׃</p> 
 <p><a name="an_16:30">16:30</a> ואם בריאה יברא יהוה ופצתה האדמה את פיה ובלעה אתם ואת כל אשר להם וירדו חיים שאלה וידעתם כי נאצו האנשים האלה את יהוה׃</p> 
 <p><a name="an_16:31">16:31</a> ויהי ככלתו לדבר את כל הדברים האלה ותבקע האדמה אשר תחתיהם׃</p> 
 <p><a name="an_16:32">16:32</a> ותפתח הארץ את פיה ותבלע אתם ואת בתיהם ואת כל האדם אשר לקרח ואת כל הרכוש׃</p> 
 <p><a name="an_16:33">16:33</a> וירדו הם וכל אשר להם חיים שאלה ותכס עליהם הארץ ויאבדו מתוך הקהל׃</p> 
 <p><a name="an_16:34">16:34</a> וכל ישראל אשר סביבתיהם נסו לקלם כי אמרו פן תבלענו הארץ׃</p> 
 <p><a name="an_16:35">16:35</a> ואש יצאה מאת יהוה ותאכל את החמשים ומאתים איש מקריבי הקטרת׃</p> 
 <p><a name="an_16:36">16:36</a> וידבר יהוה אל משה לאמר׃</p> 
 <p><a name="an_16:37">16:37</a> אמר אל אלעזר בן אהרן הכהן וירם את המחתת מבין השרפה ואת האש זרה הלאה כי קדשו׃</p> 
 <p><a name="an_16:38">16:38</a> את מחתות החטאים האלה בנפשתם ועשו אתם רקעי פחים צפוי למזבח כי הקריבם לפני יהוה ויקדשו ויהיו לאות לבני ישראל׃</p> 
 <p><a name="an_16:39">16:39</a> ויקח אלעזר הכהן את מחתות הנחשת אשר הקריבו השרפים וירקעום צפוי למזבח׃</p> 
 <p><a name="an_16:40">16:40</a> זכרון לבני ישראל למען אשר לא יקרב איש זר אשר לא מזרע אהרן הוא להקטיר קטרת לפני יהוה ולא יהיה כקרח וכעדתו כאשר דבר יהוה ביד משה לו׃</p> 
 <p><a name="an_16:41">16:41</a> וילנו כל עדת בני ישראל ממחרת על משה ועל אהרן לאמר אתם המתם את עם יהוה׃</p> 
 <p><a name="an_16:42">16:42</a> ויהי בהקהל העדה על משה ועל אהרן ויפנו אל אהל מועד והנה כסהו הענן וירא כבוד יהוה׃</p> 
 <p><a name="an_16:43">16:43</a> ויבא משה ואהרן אל פני אהל מועד׃</p> 
 <p><a name="an_16:44">16:44</a> וידבר יהוה אל משה לאמר׃</p> 
 <p><a name="an_16:45">16:45</a> הרמו מתוך העדה הזאת ואכלה אתם כרגע ויפלו על פניהם׃</p> 
 <p><a name="an_16:46">16:46</a> ויאמר משה אל אהרן קח את המחתה ותן עליה אש מעל המזבח ושים קטרת והולך מהרה אל העדה וכפר עליהם כי יצא הקצף מלפני יהוה החל הנגף׃</p> 
 <p><a name="an_16:47">16:47</a> ויקח אהרן כאשר דבר משה וירץ אל תוך הקהל והנה החל הנגף בעם ויתן את הקטרת ויכפר על העם׃</p> 
 <p><a name="an_16:48">16:48</a> ויעמד בין המתים ובין החיים ותעצר המגפה׃</p> 
 <p><a name="an_16:49">16:49</a> ויהיו המתים במגפה ארבעה עשר אלף ושבע מאות מלבד המתים על דבר קרח׃</p> 
 <p><a name="an_16:50">16:50</a> וישב אהרן אל משה אל פתח אהל מועד והמגפה נעצרה׃</p> 
 <p><a name="an_17:1">17:1</a> וידבר יהוה אל משה לאמר׃</p> 
 <p><a name="an_17:2">17:2</a> דבר אל בני ישראל וקח מאתם מטה מטה לבית אב מאת כל נשיאהם לבית אבתם שנים עשר מטות איש את שמו תכתב על מטהו׃</p> 
 <p><a name="an_17:3">17:3</a> ואת שם אהרן תכתב על מטה לוי כי מטה אחד לראש בית אבותם׃</p> 
 <p><a name="an_17:4">17:4</a> והנחתם באהל מועד לפני העדות אשר אועד לכם שמה׃</p> 
 <p><a name="an_17:5">17:5</a> והיה האיש אשר אבחר בו מטהו יפרח והשכתי מעלי את תלנות בני ישראל אשר הם מלינם עליכם׃</p> 
 <p><a name="an_17:6">17:6</a> וידבר משה אל בני ישראל ויתנו אליו כל נשיאיהם מטה לנשיא אחד מטה לנשיא אחד לבית אבתם שנים עשר מטות ומטה אהרן בתוך מטותם׃</p> 
 <p><a name="an_17:7">17:7</a> וינח משה את המטת לפני יהוה באהל העדת׃</p> 
 <p><a name="an_17:8">17:8</a> ויהי ממחרת ויבא משה אל אהל העדות והנה פרח מטה אהרן לבית לוי ויצא פרח ויצץ ציץ ויגמל שקדים׃</p> 
 <p><a name="an_17:9">17:9</a> ויצא משה את כל המטת מלפני יהוה אל כל בני ישראל ויראו ויקחו איש מטהו׃</p> 
 <p><a name="an_17:10">17:10</a> ויאמר יהוה אל משה השב את מטה אהרן לפני העדות למשמרת לאות לבני מרי ותכל תלונתם מעלי ולא ימתו׃</p> 
 <p><a name="an_17:11">17:11</a> ויעש משה כאשר צוה יהוה אתו כן עשה׃</p> 
 <p><a name="an_17:12">17:12</a> ויאמרו בני ישראל אל משה לאמר הן גוענו אבדנו כלנו אבדנו׃</p> 
 <p><a name="an_17:13">17:13</a> כל הקרב הקרב אל משכן יהוה ימות האם תמנו לגוע׃</p> 
 <p><a name="an_18:1">18:1</a> ויאמר יהוה אל אהרן אתה ובניך ובית אביך אתך תשאו את עון המקדש ואתה ובניך אתך תשאו את עון כהנתכם׃</p> 
 <p><a name="an_18:2">18:2</a> וגם את אחיך מטה לוי שבט אביך הקרב אתך וילוו עליך וישרתוך ואתה ובניך אתך לפני אהל העדת׃</p> 
 <p><a name="an_18:3">18:3</a> ושמרו משמרתך ומשמרת כל האהל אך אל כלי הקדש ואל המזבח לא יקרבו ולא ימתו גם הם גם אתם׃</p> 
 <p><a name="an_18:4">18:4</a> ונלוו עליך ושמרו את משמרת אהל מועד לכל עבדת האהל וזר לא יקרב אליכם׃</p> 
 <p><a name="an_18:5">18:5</a> ושמרתם את משמרת הקדש ואת משמרת המזבח ולא יהיה עוד קצף על בני ישראל׃</p> 
 <p><a name="an_18:6">18:6</a> ואני הנה לקחתי את אחיכם הלוים מתוך בני ישראל לכם מתנה נתנים ליהוה לעבד את עבדת אהל מועד׃</p> 
 <p><a name="an_18:7">18:7</a> ואתה ובניך אתך תשמרו את כהנתכם לכל דבר המזבח ולמבית לפרכת ועבדתם עבדת מתנה אתן את כהנתכם והזר הקרב יומת׃</p> 
 <p><a name="an_18:8">18:8</a> וידבר יהוה אל אהרן ואני הנה נתתי לך את משמרת תרומתי לכל קדשי בני ישראל לך נתתים למשחה ולבניך לחק עולם׃</p> 
 <p><a name="an_18:9">18:9</a> זה יהיה לך מקדש הקדשים מן האש כל קרבנם לכל מנחתם ולכל חטאתם ולכל אשמם אשר ישיבו לי קדש קדשים לך הוא ולבניך׃</p> 
 <p><a name="an_18:10">18:10</a> בקדש הקדשים תאכלנו כל זכר יאכל אתו קדש יהיה לך׃</p> 
 <p><a name="an_18:11">18:11</a> וזה לך תרומת מתנם לכל תנופת בני ישראל לך נתתים ולבניך ולבנתיך אתך לחק עולם כל טהור בביתך יאכל אתו׃</p> 
 <p><a name="an_18:12">18:12</a> כל חלב יצהר וכל חלב תירוש ודגן ראשיתם אשר יתנו ליהוה לך נתתים׃</p> 
 <p><a name="an_18:13">18:13</a> בכורי כל אשר בארצם אשר יביאו ליהוה לך יהיה כל טהור בביתך יאכלנו׃</p> 
 <p><a name="an_18:14">18:14</a> כל חרם בישראל לך יהיה׃</p> 
 <p><a name="an_18:15">18:15</a> כל פטר רחם לכל בשר אשר יקריבו ליהוה באדם ובבהמה יהיה לך אך פדה תפדה את בכור האדם ואת בכור הבהמה הטמאה תפדה׃</p> 
 <p><a name="an_18:16">18:16</a> ופדויו מבן חדש תפדה בערכך כסף חמשת שקלים בשקל הקדש עשרים גרה הוא׃</p> 
 <p><a name="an_18:17">18:17</a> אך בכור שור או בכור כשב או בכור עז לא תפדה קדש הם את דמם תזרק על המזבח ואת חלבם תקטיר אשה לריח ניחח ליהוה׃</p> 
 <p><a name="an_18:18">18:18</a> ובשרם יהיה לך כחזה התנופה וכשוק הימין לך יהיה׃</p> 
 <p><a name="an_18:19">18:19</a> כל תרומת הקדשים אשר ירימו בני ישראל ליהוה נתתי לך ולבניך ולבנתיך אתך לחק עולם ברית מלח עולם הוא לפני יהוה לך ולזרעך אתך׃</p> 
 <p><a name="an_18:20">18:20</a> ויאמר יהוה אל אהרן בארצם לא תנחל וחלק לא יהיה לך בתוכם אני חלקך ונחלתך בתוך בני ישראל׃</p> 
 <p><a name="an_18:21">18:21</a> ולבני לוי הנה נתתי כל מעשר בישראל לנחלה חלף עבדתם אשר הם עבדים את עבדת אהל מועד׃</p> 
 <p><a name="an_18:22">18:22</a> ולא יקרבו עוד בני ישראל אל אהל מועד לשאת חטא למות׃</p> 
 <p><a name="an_18:23">18:23</a> ועבד הלוי הוא את עבדת אהל מועד והם ישאו עונם חקת עולם לדרתיכם ובתוך בני ישראל לא ינחלו נחלה׃</p> 
 <p><a name="an_18:24">18:24</a> כי את מעשר בני ישראל אשר ירימו ליהוה תרומה נתתי ללוים לנחלה על כן אמרתי להם בתוך בני ישראל לא ינחלו נחלה׃</p> 
 <p><a name="an_18:25">18:25</a> וידבר יהוה אל משה לאמר׃</p> 
 <p><a name="an_18:26">18:26</a> ואל הלוים תדבר ואמרת אלהם כי תקחו מאת בני ישראל את המעשר אשר נתתי לכם מאתם בנחלתכם והרמתם ממנו תרומת יהוה מעשר מן המעשר׃</p> 
 <p><a name="an_18:27">18:27</a> ונחשב לכם תרומתכם כדגן מן הגרן וכמלאה מן היקב׃</p> 
 <p><a name="an_18:28">18:28</a> כן תרימו גם אתם תרומת יהוה מכל מעשרתיכם אשר תקחו מאת בני ישראל ונתתם ממנו את תרומת יהוה לאהרן הכהן׃</p> 
 <p><a name="an_18:29">18:29</a> מכל מתנתיכם תרימו את כל תרומת יהוה מכל חלבו את מקדשו ממנו׃</p> 
 <p><a name="an_18:30">18:30</a> ואמרת אלהם בהרימכם את חלבו ממנו ונחשב ללוים כתבואת גרן וכתבואת יקב׃</p> 
 <p><a name="an_18:31">18:31</a> ואכלתם אתו בכל מקום אתם וביתכם כי שכר הוא לכם חלף עבדתכם באהל מועד׃</p> 
 <p><a name="an_18:32">18:32</a> ולא תשאו עליו חטא בהרימכם את חלבו ממנו ואת קדשי בני ישראל לא תחללו ולא תמותו׃</p> 
 <p><a name="an_19:1">19:1</a> וידבר יהוה אל משה ואל אהרן לאמר׃</p> 
 <p><a name="an_19:2">19:2</a> זאת חקת התורה אשר צוה יהוה לאמר דבר אל בני ישראל ויקחו אליך פרה אדמה תמימה אשר אין בה מום אשר לא עלה עליה על׃</p> 
 <p><a name="an_19:3">19:3</a> ונתתם אתה אל אלעזר הכהן והוציא אתה אל מחוץ למחנה ושחט אתה לפניו׃</p> 
 <p><a name="an_19:4">19:4</a> ולקח אלעזר הכהן מדמה באצבעו והזה אל נכח פני אהל מועד מדמה שבע פעמים׃</p> 
 <p><a name="an_19:5">19:5</a> ושרף את הפרה לעיניו את ערה ואת בשרה ואת דמה על פרשה ישרף׃</p> 
 <p><a name="an_19:6">19:6</a> ולקח הכהן עץ ארז ואזוב ושני תולעת והשליך אל תוך שרפת הפרה׃</p> 
 <p><a name="an_19:7">19:7</a> וכבס בגדיו הכהן ורחץ בשרו במים ואחר יבוא אל המחנה וטמא הכהן עד הערב׃</p> 
 <p><a name="an_19:8">19:8</a> והשרף אתה יכבס בגדיו במים ורחץ בשרו במים וטמא עד הערב׃</p> 
 <p><a name="an_19:9">19:9</a> ואסף איש טהור את אפר הפרה והניח מחוץ למחנה במקום טהור והיתה לעדת בני ישראל למשמרת למי נדה חטאת הוא׃</p> 
 <p><a name="an_19:10">19:10</a> וכבס האסף את אפר הפרה את בגדיו וטמא עד הערב והיתה לבני ישראל ולגר הגר בתוכם לחקת עולם׃</p> 
 <p><a name="an_19:11">19:11</a> הנגע במת לכל נפש אדם וטמא שבעת ימים׃</p> 
 <p><a name="an_19:12">19:12</a> הוא יתחטא בו ביום השלישי וביום השביעי יטהר ואם לא יתחטא ביום השלישי וביום השביעי לא יטהר׃</p> 
 <p><a name="an_19:13">19:13</a> כל הנגע במת בנפש האדם אשר ימות ולא יתחטא את משכן יהוה טמא ונכרתה הנפש ההוא מישראל כי מי נדה לא זרק עליו טמא יהיה עוד טמאתו בו׃</p> 
 <p><a name="an_19:14">19:14</a> זאת התורה אדם כי ימות באהל כל הבא אל האהל וכל אשר באהל יטמא שבעת ימים׃</p> 
 <p><a name="an_19:15">19:15</a> וכל כלי פתוח אשר אין צמיד פתיל עליו טמא הוא׃</p> 
 <p><a name="an_19:16">19:16</a> וכל אשר יגע על פני השדה בחלל חרב או במת או בעצם אדם או בקבר יטמא שבעת ימים׃</p> 
 <p><a name="an_19:17">19:17</a> ולקחו לטמא מעפר שרפת החטאת ונתן עליו מים חיים אל כלי׃</p> 
 <p><a name="an_19:18">19:18</a> ולקח אזוב וטבל במים איש טהור והזה על האהל ועל כל הכלים ועל הנפשות אשר היו שם ועל הנגע בעצם או בחלל או במת או בקבר׃</p> 
 <p><a name="an_19:19">19:19</a> והזה הטהר על הטמא ביום השלישי וביום השביעי וחטאו ביום השביעי וכבס בגדיו ורחץ במים וטהר בערב׃</p> 
 <p><a name="an_19:20">19:20</a> ואיש אשר יטמא ולא יתחטא ונכרתה הנפש ההוא מתוך הקהל כי את מקדש יהוה טמא מי נדה לא זרק עליו טמא הוא׃</p> 
 <p><a name="an_19:21">19:21</a> והיתה להם לחקת עולם ומזה מי הנדה יכבס בגדיו והנגע במי הנדה יטמא עד הערב׃</p> 
 <p><a name="an_19:22">19:22</a> וכל אשר יגע בו הטמא יטמא והנפש הנגעת תטמא עד הערב׃</p> 
 <p><a name="an_20:1">20:1</a> ויבאו בני ישראל כל העדה מדבר צן בחדש הראשון וישב העם בקדש ותמת שם מרים ותקבר שם׃</p> 
 <p><a name="an_20:2">20:2</a> ולא היה מים לעדה ויקהלו על משה ועל אהרן׃</p> 
 <p><a name="an_20:3">20:3</a> וירב העם עם משה ויאמרו לאמר ולו גוענו בגוע אחינו לפני יהוה׃</p> 
 <p><a name="an_20:4">20:4</a> ולמה הבאתם את קהל יהוה אל המדבר הזה למות שם אנחנו ובעירנו׃</p> 
 <p><a name="an_20:5">20:5</a> ולמה העליתנו ממצרים להביא אתנו אל המקום הרע הזה לא מקום זרע ותאנה וגפן ורמון ומים אין לשתות׃</p> 
 <p><a name="an_20:6">20:6</a> ויבא משה ואהרן מפני הקהל אל פתח אהל מועד ויפלו על פניהם וירא כבוד יהוה אליהם׃</p> 
 <p><a name="an_20:7">20:7</a> וידבר יהוה אל משה לאמר׃</p> 
 <p><a name="an_20:8">20:8</a> קח את המטה והקהל את העדה אתה ואהרן אחיך ודברתם אל הסלע לעיניהם ונתן מימיו והוצאת להם מים מן הסלע והשקית את העדה ואת בעירם׃</p> 
 <p><a name="an_20:9">20:9</a> ויקח משה את המטה מלפני יהוה כאשר צוהו׃</p> 
 <p><a name="an_20:10">20:10</a> ויקהלו משה ואהרן את הקהל אל פני הסלע ויאמר להם שמעו נא המרים המן הסלע הזה נוציא לכם מים׃</p> 
 <p><a name="an_20:11">20:11</a> וירם משה את ידו ויך את הסלע במטהו פעמים ויצאו מים רבים ותשת העדה ובעירם׃</p> 
 <p><a name="an_20:12">20:12</a> ויאמר יהוה אל משה ואל אהרן יען לא האמנתם בי להקדישני לעיני בני ישראל לכן לא תביאו את הקהל הזה אל הארץ אשר נתתי להם׃</p> 
 <p><a name="an_20:13">20:13</a> המה מי מריבה אשר רבו בני ישראל את יהוה ויקדש בם׃</p> 
 <p><a name="an_20:14">20:14</a> וישלח משה מלאכים מקדש אל מלך אדום כה אמר אחיך ישראל אתה ידעת את כל התלאה אשר מצאתנו׃</p> 
 <p><a name="an_20:15">20:15</a> וירדו אבתינו מצרימה ונשב במצרים ימים רבים וירעו לנו מצרים ולאבתינו׃</p> 
 <p><a name="an_20:16">20:16</a> ונצעק אל יהוה וישמע קלנו וישלח מלאך ויצאנו ממצרים והנה אנחנו בקדש עיר קצה גבולך׃</p> 
 <p><a name="an_20:17">20:17</a> נעברה נא בארצך לא נעבר בשדה ובכרם ולא נשתה מי באר דרך המלך נלך לא נטה ימין ושמאול עד אשר נעבר גבולך׃</p> 
 <p><a name="an_20:18">20:18</a> ויאמר אליו אדום לא תעבר בי פן בחרב אצא לקראתך׃</p> 
 <p><a name="an_20:19">20:19</a> ויאמרו אליו בני ישראל במסלה נעלה ואם מימיך נשתה אני ומקני ונתתי מכרם רק אין דבר ברגלי אעברה׃</p> 
 <p><a name="an_20:20">20:20</a> ויאמר לא תעבר ויצא אדום לקראתו בעם כבד וביד חזקה׃</p> 
 <p><a name="an_20:21">20:21</a> וימאן אדום נתן את ישראל עבר בגבלו ויט ישראל מעליו׃</p> 
 <p><a name="an_20:22">20:22</a> ויסעו מקדש ויבאו בני ישראל כל העדה הר ההר׃</p> 
 <p><a name="an_20:23">20:23</a> ויאמר יהוה אל משה ואל אהרן בהר ההר על גבול ארץ אדום לאמר׃</p> 
 <p><a name="an_20:24">20:24</a> יאסף אהרן אל עמיו כי לא יבא אל הארץ אשר נתתי לבני ישראל על אשר מריתם את פי למי מריבה׃</p> 
 <p><a name="an_20:25">20:25</a> קח את אהרן ואת אלעזר בנו והעל אתם הר ההר׃</p> 
 <p><a name="an_20:26">20:26</a> והפשט את אהרן את בגדיו והלבשתם את אלעזר בנו ואהרן יאסף ומת שם׃</p> 
 <p><a name="an_20:27">20:27</a> ויעש משה כאשר צוה יהוה ויעלו אל הר ההר לעיני כל העדה׃</p> 
 <p><a name="an_20:28">20:28</a> ויפשט משה את אהרן את בגדיו וילבש אתם את אלעזר בנו וימת אהרן שם בראש ההר וירד משה ואלעזר מן ההר׃</p> 
 <p><a name="an_20:29">20:29</a> ויראו כל העדה כי גוע אהרן ויבכו את אהרן שלשים יום כל בית ישראל׃</p> 
 <p><a name="an_21:1">21:1</a> וישמע הכנעני מלך ערד ישב הנגב כי בא ישראל דרך האתרים וילחם בישראל וישב ממנו שבי׃</p> 
 <p><a name="an_21:2">21:2</a> וידר ישראל נדר ליהוה ויאמר אם נתן תתן את העם הזה בידי והחרמתי את עריהם׃</p> 
 <p><a name="an_21:3">21:3</a> וישמע יהוה בקול ישראל ויתן את הכנעני ויחרם אתהם ואת עריהם ויקרא שם המקום חרמה׃</p> 
 <p><a name="an_21:4">21:4</a> ויסעו מהר ההר דרך ים סוף לסבב את ארץ אדום ותקצר נפש העם בדרך׃</p> 
 <p><a name="an_21:5">21:5</a> וידבר העם באלהים ובמשה למה העליתנו ממצרים למות במדבר כי אין לחם ואין מים ונפשנו קצה בלחם הקלקל׃</p> 
 <p><a name="an_21:6">21:6</a> וישלח יהוה בעם את הנחשים השרפים וינשכו את העם וימת עם רב מישראל׃</p> 
 <p><a name="an_21:7">21:7</a> ויבא העם אל משה ויאמרו חטאנו כי דברנו ביהוה ובך התפלל אל יהוה ויסר מעלינו את הנחש ויתפלל משה בעד העם׃</p> 
 <p><a name="an_21:8">21:8</a> ויאמר יהוה אל משה עשה לך שרף ושים אתו על נס והיה כל הנשוך וראה אתו וחי׃</p> 
 <p><a name="an_21:9">21:9</a> ויעש משה נחש נחשת וישמהו על הנס והיה אם נשך הנחש את איש והביט אל נחש הנחשת וחי׃</p> 
 <p><a name="an_21:10">21:10</a> ויסעו בני ישראל ויחנו באבת׃</p> 
 <p><a name="an_21:11">21:11</a> ויסעו מאבת ויחנו בעיי העברים במדבר אשר על פני מואב ממזרח השמש׃</p> 
 <p><a name="an_21:12">21:12</a> משם נסעו ויחנו בנחל זרד׃</p> 
 <p><a name="an_21:13">21:13</a> משם נסעו ויחנו מעבר ארנון אשר במדבר היצא מגבול האמרי כי ארנון גבול מואב בין מואב ובין האמרי׃</p> 
 <p><a name="an_21:14">21:14</a> על כן יאמר בספר מלחמת יהוה את והב בסופה ואת הנחלים ארנון׃</p> 
 <p><a name="an_21:15">21:15</a> ואשד הנחלים אשר נטה לשבת ער ונשען לגבול מואב׃</p> 
 <p><a name="an_21:16">21:16</a> ומשם בארה הוא הבאר אשר אמר יהוה למשה אסף את העם ואתנה להם מים׃</p> 
 <p><a name="an_21:17">21:17</a> אז ישיר ישראל את השירה הזאת עלי באר ענו לה׃</p> 
 <p><a name="an_21:18">21:18</a> באר חפרוה שרים כרוה נדיבי העם במחקק במשענתם וממדבר מתנה׃</p> 
 <p><a name="an_21:19">21:19</a> וממתנה נחליאל ומנחליאל במות׃</p> 
 <p><a name="an_21:20">21:20</a> ומבמות הגיא אשר בשדה מואב ראש הפסגה ונשקפה על פני הישימן׃</p> 
 <p><a name="an_21:21">21:21</a> וישלח ישראל מלאכים אל סיחן מלך האמרי לאמר׃</p> 
 <p><a name="an_21:22">21:22</a> אעברה בארצך לא נטה בשדה ובכרם לא נשתה מי באר בדרך המלך נלך עד אשר נעבר גבלך׃</p> 
 <p><a name="an_21:23">21:23</a> ולא נתן סיחן את ישראל עבר בגבלו ויאסף סיחן את כל עמו ויצא לקראת ישראל המדברה ויבא יהצה וילחם בישראל׃</p> 
 <p><a name="an_21:24">21:24</a> ויכהו ישראל לפי חרב ויירש את ארצו מארנן עד יבק עד בני עמון כי עז גבול בני עמון׃</p> 
 <p><a name="an_21:25">21:25</a> ויקח ישראל את כל הערים האלה וישב ישראל בכל ערי האמרי בחשבון ובכל בנתיה׃</p> 
 <p><a name="an_21:26">21:26</a> כי חשבון עיר סיחן מלך האמרי הוא והוא נלחם במלך מואב הראשון ויקח את כל ארצו מידו עד ארנן׃</p> 
 <p><a name="an_21:27">21:27</a> על כן יאמרו המשלים באו חשבון תבנה ותכונן עיר סיחון׃</p> 
 <p><a name="an_21:28">21:28</a> כי אש יצאה מחשבון להבה מקרית סיחן אכלה ער מואב בעלי במות ארנן׃</p> 
 <p><a name="an_21:29">21:29</a> אוי לך מואב אבדת עם כמוש נתן בניו פליטם ובנתיו בשבית למלך אמרי סיחון׃</p> 
 <p><a name="an_21:30">21:30</a> ונירם אבד חשבון עד דיבון ונשים עד נפח אשר עד מידבא׃</p> 
 <p><a name="an_21:31">21:31</a> וישב ישראל בארץ האמרי׃</p> 
 <p><a name="an_21:32">21:32</a> וישלח משה לרגל את יעזר וילכדו בנתיה ויירש את האמרי אשר שם׃</p> 
 <p><a name="an_21:33">21:33</a> ויפנו ויעלו דרך הבשן ויצא עוג מלך הבשן לקראתם הוא וכל עמו למלחמה אדרעי׃</p> 
 <p><a name="an_21:34">21:34</a> ויאמר יהוה אל משה אל תירא אתו כי בידך נתתי אתו ואת כל עמו ואת ארצו ועשית לו כאשר עשית לסיחן מלך האמרי אשר יושב בחשבון׃</p> 
 <p><a name="an_21:35">21:35</a> ויכו אתו ואת בניו ואת כל עמו עד בלתי השאיר לו שריד ויירשו את ארצו׃</p> 
 <p><a name="an_22:1">22:1</a> ויסעו בני ישראל ויחנו בערבות מואב מעבר לירדן ירחו׃</p> 
 <p><a name="an_22:2">22:2</a> וירא בלק בן צפור את כל אשר עשה ישראל לאמרי׃</p> 
 <p><a name="an_22:3">22:3</a> ויגר מואב מפני העם מאד כי רב הוא ויקץ מואב מפני בני ישראל׃</p> 
 <p><a name="an_22:4">22:4</a> ויאמר מואב אל זקני מדין עתה ילחכו הקהל את כל סביבתינו כלחך השור את ירק השדה ובלק בן צפור מלך למואב בעת ההוא׃</p> 
 <p><a name="an_22:5">22:5</a> וישלח מלאכים אל בלעם בן בעור פתורה אשר על הנהר ארץ בני עמו לקרא לו לאמר הנה עם יצא ממצרים הנה כסה את עין הארץ והוא ישב ממלי׃</p> 
 <p><a name="an_22:6">22:6</a> ועתה לכה נא ארה לי את העם הזה כי עצום הוא ממני אולי אוכל נכה בו ואגרשנו מן הארץ כי ידעתי את אשר תברך מברך ואשר תאר יואר׃</p> 
 <p><a name="an_22:7">22:7</a> וילכו זקני מואב וזקני מדין וקסמים בידם ויבאו אל בלעם וידברו אליו דברי בלק׃</p> 
 <p><a name="an_22:8">22:8</a> ויאמר אליהם לינו פה הלילה והשבתי אתכם דבר כאשר ידבר יהוה אלי וישבו שרי מואב עם בלעם׃</p> 
 <p><a name="an_22:9">22:9</a> ויבא אלהים אל בלעם ויאמר מי האנשים האלה עמך׃</p> 
 <p><a name="an_22:10">22:10</a> ויאמר בלעם אל האלהים בלק בן צפר מלך מואב שלח אלי׃</p> 
 <p><a name="an_22:11">22:11</a> הנה העם היצא ממצרים ויכס את עין הארץ עתה לכה קבה לי אתו אולי אוכל להלחם בו וגרשתיו׃</p> 
 <p><a name="an_22:12">22:12</a> ויאמר אלהים אל בלעם לא תלך עמהם לא תאר את העם כי ברוך הוא׃</p> 
 <p><a name="an_22:13">22:13</a> ויקם בלעם בבקר ויאמר אל שרי בלק לכו אל ארצכם כי מאן יהוה לתתי להלך עמכם׃</p> 
 <p><a name="an_22:14">22:14</a> ויקומו שרי מואב ויבאו אל בלק ויאמרו מאן בלעם הלך עמנו׃</p> 
 <p><a name="an_22:15">22:15</a> ויסף עוד בלק שלח שרים רבים ונכבדים מאלה׃</p> 
 <p><a name="an_22:16">22:16</a> ויבאו אל בלעם ויאמרו לו כה אמר בלק בן צפור אל נא תמנע מהלך אלי׃</p> 
 <p><a name="an_22:17">22:17</a> כי כבד אכבדך מאד וכל אשר תאמר אלי אעשה ולכה נא קבה לי את העם הזה׃</p> 
 <p><a name="an_22:18">22:18</a> ויען בלעם ויאמר אל עבדי בלק אם יתן לי בלק מלא ביתו כסף וזהב לא אוכל לעבר את פי יהוה אלהי לעשות קטנה או גדולה׃</p> 
 <p><a name="an_22:19">22:19</a> ועתה שבו נא בזה גם אתם הלילה ואדעה מה יסף יהוה דבר עמי׃</p> 
 <p><a name="an_22:20">22:20</a> ויבא אלהים אל בלעם לילה ויאמר לו אם לקרא לך באו האנשים קום לך אתם ואך את הדבר אשר אדבר אליך אתו תעשה׃</p> 
 <p><a name="an_22:21">22:21</a> ויקם בלעם בבקר ויחבש את אתנו וילך עם שרי מואב׃</p> 
 <p><a name="an_22:22">22:22</a> ויחר אף אלהים כי הולך הוא ויתיצב מלאך יהוה בדרך לשטן לו והוא רכב על אתנו ושני נעריו עמו׃</p> 
 <p><a name="an_22:23">22:23</a> ותרא האתון את מלאך יהוה נצב בדרך וחרבו שלופה בידו ותט האתון מן הדרך ותלך בשדה ויך בלעם את האתון להטתה הדרך׃</p> 
 <p><a name="an_22:24">22:24</a> ויעמד מלאך יהוה במשעול הכרמים גדר מזה וגדר מזה׃</p> 
 <p><a name="an_22:25">22:25</a> ותרא האתון את מלאך יהוה ותלחץ אל הקיר ותלחץ את רגל בלעם אל הקיר ויסף להכתה׃</p> 
 <p><a name="an_22:26">22:26</a> ויוסף מלאך יהוה עבור ויעמד במקום צר אשר אין דרך לנטות ימין ושמאול׃</p> 
 <p><a name="an_22:27">22:27</a> ותרא האתון את מלאך יהוה ותרבץ תחת בלעם ויחר אף בלעם ויך את האתון במקל׃</p> 
 <p><a name="an_22:28">22:28</a> ויפתח יהוה את פי האתון ותאמר לבלעם מה עשיתי לך כי הכיתני זה שלש רגלים׃</p> 
 <p><a name="an_22:29">22:29</a> ויאמר בלעם לאתון כי התעללת בי לו יש חרב בידי כי עתה הרגתיך׃</p> 
 <p><a name="an_22:30">22:30</a> ותאמר האתון אל בלעם הלוא אנכי אתנך אשר רכבת עלי מעודך עד היום הזה ההסכן הסכנתי לעשות לך כה ויאמר לא׃</p> 
 <p><a name="an_22:31">22:31</a> ויגל יהוה את עיני בלעם וירא את מלאך יהוה נצב בדרך וחרבו שלפה בידו ויקד וישתחו לאפיו׃</p> 
 <p><a name="an_22:32">22:32</a> ויאמר אליו מלאך יהוה על מה הכית את אתנך זה שלוש רגלים הנה אנכי יצאתי לשטן כי ירט הדרך לנגדי׃</p> 
 <p><a name="an_22:33">22:33</a> ותראני האתון ותט לפני זה שלש רגלים אולי נטתה מפני כי עתה גם אתכה הרגתי ואותה החייתי׃</p> 
 <p><a name="an_22:34">22:34</a> ויאמר בלעם אל מלאך יהוה חטאתי כי לא ידעתי כי אתה נצב לקראתי בדרך ועתה אם רע בעיניך אשובה לי׃</p> 
 <p><a name="an_22:35">22:35</a> ויאמר מלאך יהוה אל בלעם לך עם האנשים ואפס את הדבר אשר אדבר אליך אתו תדבר וילך בלעם עם שרי בלק׃</p> 
 <p><a name="an_22:36">22:36</a> וישמע בלק כי בא בלעם ויצא לקראתו אל עיר מואב אשר על גבול ארנן אשר בקצה הגבול׃</p> 
 <p><a name="an_22:37">22:37</a> ויאמר בלק אל בלעם הלא שלח שלחתי אליך לקרא לך למה לא הלכת אלי האמנם לא אוכל כבדך׃</p> 
 <p><a name="an_22:38">22:38</a> ויאמר בלעם אל בלק הנה באתי אליך עתה היכול אוכל דבר מאומה הדבר אשר ישים אלהים בפי אתו אדבר׃</p> 
 <p><a name="an_22:39">22:39</a> וילך בלעם עם בלק ויבאו קרית חצות׃</p> 
 <p><a name="an_22:40">22:40</a> ויזבח בלק בקר וצאן וישלח לבלעם ולשרים אשר אתו׃</p> 
 <p><a name="an_22:41">22:41</a> ויהי בבקר ויקח בלק את בלעם ויעלהו במות בעל וירא משם קצה העם׃</p> 
 <p><a name="an_23:1">23:1</a> ויאמר בלעם אל בלק בנה לי בזה שבעה מזבחת והכן לי בזה שבעה פרים ושבעה אילים׃</p> 
 <p><a name="an_23:2">23:2</a> ויעש בלק כאשר דבר בלעם ויעל בלק ובלעם פר ואיל במזבח׃</p> 
 <p><a name="an_23:3">23:3</a> ויאמר בלעם לבלק התיצב על עלתך ואלכה אולי יקרה יהוה לקראתי ודבר מה יראני והגדתי לך וילך שפי׃</p> 
 <p><a name="an_23:4">23:4</a> ויקר אלהים אל בלעם ויאמר אליו את שבעת המזבחת ערכתי ואעל פר ואיל במזבח׃</p> 
 <p><a name="an_23:5">23:5</a> וישם יהוה דבר בפי בלעם ויאמר שוב אל בלק וכה תדבר׃</p> 
 <p><a name="an_23:6">23:6</a> וישב אליו והנה נצב על עלתו הוא וכל שרי מואב׃</p> 
 <p><a name="an_23:7">23:7</a> וישא משלו ויאמר מן ארם ינחני בלק מלך מואב מהררי קדם לכה ארה לי יעקב ולכה זעמה ישראל׃</p> 
 <p><a name="an_23:8">23:8</a> מה אקב לא קבה אל ומה אזעם לא זעם יהוה׃</p> 
 <p><a name="an_23:9">23:9</a> כי מראש צרים אראנו ומגבעות אשורנו הן עם לבדד ישכן ובגוים לא יתחשב׃</p> 
 <p><a name="an_23:10">23:10</a> מי מנה עפר יעקב ומספר את רבע ישראל תמת נפשי מות ישרים ותהי אחריתי כמהו׃</p> 
 <p><a name="an_23:11">23:11</a> ויאמר בלק אל בלעם מה עשית לי לקב איבי לקחתיך והנה ברכת ברך׃</p> 
 <p><a name="an_23:12">23:12</a> ויען ויאמר הלא את אשר ישים יהוה בפי אתו אשמר לדבר׃</p> 
 <p><a name="an_23:13">23:13</a> ויאמר אליו בלק לך נא אתי אל מקום אחר אשר תראנו משם אפס קצהו תראה וכלו לא תראה וקבנו לי משם׃</p> 
 <p><a name="an_23:14">23:14</a> ויקחהו שדה צפים אל ראש הפסגה ויבן שבעה מזבחת ויעל פר ואיל במזבח׃</p> 
 <p><a name="an_23:15">23:15</a> ויאמר אל בלק התיצב כה על עלתך ואנכי אקרה כה׃</p> 
 <p><a name="an_23:16">23:16</a> ויקר יהוה אל בלעם וישם דבר בפיו ויאמר שוב אל בלק וכה תדבר׃</p> 
 <p><a name="an_23:17">23:17</a> ויבא אליו והנו נצב על עלתו ושרי מואב אתו ויאמר לו בלק מה דבר יהוה׃</p> 
 <p><a name="an_23:18">23:18</a> וישא משלו ויאמר קום בלק ושמע האזינה עדי בנו צפר׃</p> 
 <p><a name="an_23:19">23:19</a> לא איש אל ויכזב ובן אדם ויתנחם ההוא אמר ולא יעשה ודבר ולא יקימנה׃</p> 
 <p><a name="an_23:20">23:20</a> הנה ברך לקחתי וברך ולא אשיבנה׃</p> 
 <p><a name="an_23:21">23:21</a> לא הביט און ביעקב ולא ראה עמל בישראל יהוה אלהיו עמו ותרועת מלך בו׃</p> 
 <p><a name="an_23:22">23:22</a> אל מוציאם ממצרים כתועפת ראם לו׃</p> 
 <p><a name="an_23:23">23:23</a> כי לא נחש ביעקב ולא קסם בישראל כעת יאמר ליעקב ולישראל מה פעל אל׃</p> 
 <p><a name="an_23:24">23:24</a> הן עם כלביא יקום וכארי יתנשא לא ישכב עד יאכל טרף ודם חללים ישתה׃</p> 
 <p><a name="an_23:25">23:25</a> ויאמר בלק אל בלעם גם קב לא תקבנו גם ברך לא תברכנו׃</p> 
 <p><a name="an_23:26">23:26</a> ויען בלעם ויאמר אל בלק הלא דברתי אליך לאמר כל אשר ידבר יהוה אתו אעשה׃</p> 
 <p><a name="an_23:27">23:27</a> ויאמר בלק אל בלעם לכה נא אקחך אל מקום אחר אולי יישר בעיני האלהים וקבתו לי משם׃</p> 
 <p><a name="an_23:28">23:28</a> ויקח בלק את בלעם ראש הפעור הנשקף על פני הישימן׃</p> 
 <p><a name="an_23:29">23:29</a> ויאמר בלעם אל בלק בנה לי בזה שבעה מזבחת והכן לי בזה שבעה פרים ושבעה אילים׃</p> 
 <p><a name="an_23:30">23:30</a> ויעש בלק כאשר אמר בלעם ויעל פר ואיל במזבח׃</p> 
 <p><a name="an_24:1">24:1</a> וירא בלעם כי טוב בעיני יהוה לברך את ישראל ולא הלך כפעם בפעם לקראת נחשים וישת אל המדבר פניו׃</p> 
 <p><a name="an_24:2">24:2</a> וישא בלעם את עיניו וירא את ישראל שכן לשבטיו ותהי עליו רוח אלהים׃</p> 
 <p><a name="an_24:3">24:3</a> וישא משלו ויאמר נאם בלעם בנו בער ונאם הגבר שתם העין׃</p> 
 <p><a name="an_24:4">24:4</a> נאם שמע אמרי אל אשר מחזה שדי יחזה נפל וגלוי עינים׃</p> 
 <p><a name="an_24:5">24:5</a> מה טבו אהליך יעקב משכנתיך ישראל׃</p> 
 <p><a name="an_24:6">24:6</a> כנחלים נטיו כגנת עלי נהר כאהלים נטע יהוה כארזים עלי מים׃</p> 
 <p><a name="an_24:7">24:7</a> יזל מים מדליו וזרעו במים רבים וירם מאגג מלכו ותנשא מלכתו׃</p> 
 <p><a name="an_24:8">24:8</a> אל מוציאו ממצרים כתועפת ראם לו יאכל גוים צריו ועצמתיהם יגרם וחציו ימחץ׃</p> 
 <p><a name="an_24:9">24:9</a> כרע שכב כארי וכלביא מי יקימנו מברכיך ברוך וארריך ארור׃</p> 
 <p><a name="an_24:10">24:10</a> ויחר אף בלק אל בלעם ויספק את כפיו ויאמר בלק אל בלעם לקב איבי קראתיך והנה ברכת ברך זה שלש פעמים׃</p> 
 <p><a name="an_24:11">24:11</a> ועתה ברח לך אל מקומך אמרתי כבד אכבדך והנה מנעך יהוה מכבוד׃</p> 
 <p><a name="an_24:12">24:12</a> ויאמר בלעם אל בלק הלא גם אל מלאכיך אשר שלחת אלי דברתי לאמר׃</p> 
 <p><a name="an_24:13">24:13</a> אם יתן לי בלק מלא ביתו כסף וזהב לא אוכל לעבר את פי יהוה לעשות טובה או רעה מלבי אשר ידבר יהוה אתו אדבר׃</p> 
 <p><a name="an_24:14">24:14</a> ועתה הנני הולך לעמי לכה איעצך אשר יעשה העם הזה לעמך באחרית הימים׃</p> 
 <p><a name="an_24:15">24:15</a> וישא משלו ויאמר נאם בלעם בנו בער ונאם הגבר שתם העין׃</p> 
 <p><a name="an_24:16">24:16</a> נאם שמע אמרי אל וידע דעת עליון מחזה שדי יחזה נפל וגלוי עינים׃</p> 
 <p><a name="an_24:17">24:17</a> אראנו ולא עתה אשורנו ולא קרוב דרך כוכב מיעקב וקם שבט מישראל ומחץ פאתי מואב וקרקר כל בני שת׃</p> 
 <p><a name="an_24:18">24:18</a> והיה אדום ירשה והיה ירשה שעיר איביו וישראל עשה חיל׃</p> 
 <p><a name="an_24:19">24:19</a> וירד מיעקב והאביד שריד מעיר׃</p> 
 <p><a name="an_24:20">24:20</a> וירא את עמלק וישא משלו ויאמר ראשית גוים עמלק ואחריתו עדי אבד׃</p> 
 <p><a name="an_24:21">24:21</a> וירא את הקיני וישא משלו ויאמר איתן מושבך ושים בסלע קנך׃</p> 
 <p><a name="an_24:22">24:22</a> כי אם יהיה לבער קין עד מה אשור תשבך׃</p> 
 <p><a name="an_24:23">24:23</a> וישא משלו ויאמר אוי מי יחיה משמו אל׃</p> 
 <p><a name="an_24:24">24:24</a> וצים מיד כתים וענו אשור וענו עבר וגם הוא עדי אבד׃</p> 
 <p><a name="an_24:25">24:25</a> ויקם בלעם וילך וישב למקמו וגם בלק הלך לדרכו׃</p> 
 <p><a name="an_25:1">25:1</a> וישב ישראל בשטים ויחל העם לזנות אל בנות מואב׃</p> 
 <p><a name="an_25:2">25:2</a> ותקראן לעם לזבחי אלהיהן ויאכל העם וישתחוו לאלהיהן׃</p> 
 <p><a name="an_25:3">25:3</a> ויצמד ישראל לבעל פעור ויחר אף יהוה בישראל׃</p> 
 <p><a name="an_25:4">25:4</a> ויאמר יהוה אל משה קח את כל ראשי העם והוקע אותם ליהוה נגד השמש וישב חרון אף יהוה מישראל׃</p> 
 <p><a name="an_25:5">25:5</a> ויאמר משה אל שפטי ישראל הרגו איש אנשיו הנצמדים לבעל פעור׃</p> 
 <p><a name="an_25:6">25:6</a> והנה איש מבני ישראל בא ויקרב אל אחיו את המדינית לעיני משה ולעיני כל עדת בני ישראל והמה בכים פתח אהל מועד׃</p> 
 <p><a name="an_25:7">25:7</a> וירא פינחס בן אלעזר בן אהרן הכהן ויקם מתוך העדה ויקח רמח בידו׃</p> 
 <p><a name="an_25:8">25:8</a> ויבא אחר איש ישראל אל הקבה וידקר את שניהם את איש ישראל ואת האשה אל קבתה ותעצר המגפה מעל בני ישראל׃</p> 
 <p><a name="an_25:9">25:9</a> ויהיו המתים במגפה ארבעה ועשרים אלף׃</p> 
 <p><a name="an_25:10">25:10</a> וידבר יהוה אל משה לאמר׃</p> 
 <p><a name="an_25:11">25:11</a> פינחס בן אלעזר בן אהרן הכהן השיב את חמתי מעל בני ישראל בקנאו את קנאתי בתוכם ולא כליתי את בני ישראל בקנאתי׃</p> 
 <p><a name="an_25:12">25:12</a> לכן אמר הנני נתן לו את בריתי שלום׃</p> 
 <p><a name="an_25:13">25:13</a> והיתה לו ולזרעו אחריו ברית כהנת עולם תחת אשר קנא לאלהיו ויכפר על בני ישראל׃</p> 
 <p><a name="an_25:14">25:14</a> ושם איש ישראל המכה אשר הכה את המדינית זמרי בן סלוא נשיא בית אב לשמעני׃</p> 
 <p><a name="an_25:15">25:15</a> ושם האשה המכה המדינית כזבי בת צור ראש אמות בית אב במדין הוא׃</p> 
 <p><a name="an_25:16">25:16</a> וידבר יהוה אל משה לאמר׃</p> 
 <p><a name="an_25:17">25:17</a> צרור את המדינים והכיתם אותם׃</p> 
 <p><a name="an_25:18">25:18</a> כי צררים הם לכם בנכליהם אשר נכלו לכם על דבר פעור ועל דבר כזבי בת נשיא מדין אחתם המכה ביום המגפה על דבר פעור׃</p> 
 <p><a name="an_26:1">26:1</a> ויהי אחרי המגפה ויאמר יהוה אל משה ואל אלעזר בן אהרן הכהן לאמר׃</p> 
 <p><a name="an_26:2">26:2</a> שאו את ראש כל עדת בני ישראל מבן עשרים שנה ומעלה לבית אבתם כל יצא צבא בישראל׃</p> 
 <p><a name="an_26:3">26:3</a> וידבר משה ואלעזר הכהן אתם בערבת מואב על ירדן ירחו לאמר׃</p> 
 <p><a name="an_26:4">26:4</a> מבן עשרים שנה ומעלה כאשר צוה יהוה את משה ובני ישראל היצאים מארץ מצרים׃</p> 
 <p><a name="an_26:5">26:5</a> ראובן בכור ישראל בני ראובן חנוך משפחת החנכי לפלוא משפחת הפלאי׃</p> 
 <p><a name="an_26:6">26:6</a> לחצרן משפחת החצרוני לכרמי משפחת הכרמי׃</p> 
 <p><a name="an_26:7">26:7</a> אלה משפחת הראובני ויהיו פקדיהם שלשה וארבעים אלף ושבע מאות ושלשים׃</p> 
 <p><a name="an_26:8">26:8</a> ובני פלוא אליאב׃</p> 
 <p><a name="an_26:9">26:9</a> ובני אליאב נמואל ודתן ואבירם הוא דתן ואבירם קרואי העדה אשר הצו על משה ועל אהרן בעדת קרח בהצתם על יהוה׃</p> 
 <p><a name="an_26:10">26:10</a> ותפתח הארץ את פיה ותבלע אתם ואת קרח במות העדה באכל האש את חמשים ומאתים איש ויהיו לנס׃</p> 
 <p><a name="an_26:11">26:11</a> ובני קרח לא מתו׃</p> 
 <p><a name="an_26:12">26:12</a> בני שמעון למשפחתם לנמואל משפחת הנמואלי לימין משפחת הימיני ליכין משפחת היכיני׃</p> 
 <p><a name="an_26:13">26:13</a> לזרח משפחת הזרחי לשאול משפחת השאולי׃</p> 
 <p><a name="an_26:14">26:14</a> אלה משפחת השמעני שנים ועשרים אלף ומאתים׃</p> 
 <p><a name="an_26:15">26:15</a> בני גד למשפחתם לצפון משפחת הצפוני לחגי משפחת החגי לשוני משפחת השוני׃</p> 
 <p><a name="an_26:16">26:16</a> לאזני משפחת האזני לערי משפחת הערי׃</p> 
 <p><a name="an_26:17">26:17</a> לארוד משפחת הארודי לאראלי משפחת האראלי׃</p> 
 <p><a name="an_26:18">26:18</a> אלה משפחת בני גד לפקדיהם ארבעים אלף וחמש מאות׃</p> 
 <p><a name="an_26:19">26:19</a> בני יהודה ער ואונן וימת ער ואונן בארץ כנען׃</p> 
 <p><a name="an_26:20">26:20</a> ויהיו בני יהודה למשפחתם לשלה משפחת השלני לפרץ משפחת הפרצי לזרח משפחת הזרחי׃</p> 
 <p><a name="an_26:21">26:21</a> ויהיו בני פרץ לחצרן משפחת החצרני לחמול משפחת החמולי׃</p> 
 <p><a name="an_26:22">26:22</a> אלה משפחת יהודה לפקדיהם ששה ושבעים אלף וחמש מאות׃</p> 
 <p><a name="an_26:23">26:23</a> בני יששכר למשפחתם תולע משפחת התולעי לפוה משפחת הפוני׃</p> 
 <p><a name="an_26:24">26:24</a> לישוב משפחת הישובי לשמרן משפחת השמרני׃</p> 
 <p><a name="an_26:25">26:25</a> אלה משפחת יששכר לפקדיהם ארבעה וששים אלף ושלש מאות׃</p> 
 <p><a name="an_26:26">26:26</a> בני זבולן למשפחתם לסרד משפחת הסרדי לאלון משפחת האלני ליחלאל משפחת היחלאלי׃</p> 
 <p><a name="an_26:27">26:27</a> אלה משפחת הזבולני לפקדיהם ששים אלף וחמש מאות׃</p> 
 <p><a name="an_26:28">26:28</a> בני יוסף למשפחתם מנשה ואפרים׃</p> 
 <p><a name="an_26:29">26:29</a> בני מנשה למכיר משפחת המכירי ומכיר הוליד את גלעד לגלעד משפחת הגלעדי׃</p> 
 <p><a name="an_26:30">26:30</a> אלה בני גלעד איעזר משפחת האיעזרי לחלק משפחת החלקי׃</p> 
 <p><a name="an_26:31">26:31</a> ואשריאל משפחת האשראלי ושכם משפחת השכמי׃</p> 
 <p><a name="an_26:32">26:32</a> ושמידע משפחת השמידעי וחפר משפחת החפרי׃</p> 
 <p><a name="an_26:33">26:33</a> וצלפחד בן חפר לא היו לו בנים כי אם בנות ושם בנות צלפחד מחלה ונעה חגלה מלכה ותרצה׃</p> 
 <p><a name="an_26:34">26:34</a> אלה משפחת מנשה ופקדיהם שנים וחמשים אלף ושבע מאות׃</p> 
 <p><a name="an_26:35">26:35</a> אלה בני אפרים למשפחתם לשותלח משפחת השתלחי לבכר משפחת הבכרי לתחן משפחת התחני׃</p> 
 <p><a name="an_26:36">26:36</a> ואלה בני שותלח לערן משפחת הערני׃</p> 
 <p><a name="an_26:37">26:37</a> אלה משפחת בני אפרים לפקדיהם שנים ושלשים אלף וחמש מאות אלה בני יוסף למשפחתם׃</p> 
 <p><a name="an_26:38">26:38</a> בני בנימן למשפחתם לבלע משפחת הבלעי לאשבל משפחת האשבלי לאחירם משפחת האחירמי׃</p> 
 <p><a name="an_26:39">26:39</a> לשפופם משפחת השופמי לחופם משפחת החופמי׃</p> 
 <p><a name="an_26:40">26:40</a> ויהיו בני בלע ארד ונעמן משפחת הארדי לנעמן משפחת הנעמי׃</p> 
 <p><a name="an_26:41">26:41</a> אלה בני בנימן למשפחתם ופקדיהם חמשה וארבעים אלף ושש מאות׃</p> 
 <p><a name="an_26:42">26:42</a> אלה בני דן למשפחתם לשוחם משפחת השוחמי אלה משפחת דן למשפחתם׃</p> 
 <p><a name="an_26:43">26:43</a> כל משפחת השוחמי לפקדיהם ארבעה וששים אלף וארבע מאות׃</p> 
 <p><a name="an_26:44">26:44</a> בני אשר למשפחתם לימנה משפחת הימנה לישוי משפחת הישוי לבריעה משפחת הבריעי׃</p> 
 <p><a name="an_26:45">26:45</a> לבני בריעה לחבר משפחת החברי למלכיאל משפחת המלכיאלי׃</p> 
 <p><a name="an_26:46">26:46</a> ושם בת אשר שרח׃</p> 
 <p><a name="an_26:47">26:47</a> אלה משפחת בני אשר לפקדיהם שלשה וחמשים אלף וארבע מאות׃</p> 
 <p><a name="an_26:48">26:48</a> בני נפתלי למשפחתם ליחצאל משפחת היחצאלי לגוני משפחת הגוני׃</p> 
 <p><a name="an_26:49">26:49</a> ליצר משפחת היצרי לשלם משפחת השלמי׃</p> 
 <p><a name="an_26:50">26:50</a> אלה משפחת נפתלי למשפחתם ופקדיהם חמשה וארבעים אלף וארבע מאות׃</p> 
 <p><a name="an_26:51">26:51</a> אלה פקודי בני ישראל שש מאות אלף ואלף שבע מאות ושלשים׃</p> 
 <p><a name="an_26:52">26:52</a> וידבר יהוה אל משה לאמר׃</p> 
 <p><a name="an_26:53">26:53</a> לאלה תחלק הארץ בנחלה במספר שמות׃</p> 
 <p><a name="an_26:54">26:54</a> לרב תרבה נחלתו ולמעט תמעיט נחלתו איש לפי פקדיו יתן נחלתו׃</p> 
 <p><a name="an_26:55">26:55</a> אך בגורל יחלק את הארץ לשמות מטות אבתם ינחלו׃</p> 
 <p><a name="an_26:56">26:56</a> על פי הגורל תחלק נחלתו בין רב למעט׃</p> 
 <p><a name="an_26:57">26:57</a> ואלה פקודי הלוי למשפחתם לגרשון משפחת הגרשני לקהת משפחת הקהתי למררי משפחת המררי׃</p> 
 <p><a name="an_26:58">26:58</a> אלה משפחת לוי משפחת הלבני משפחת החברני משפחת המחלי משפחת המושי משפחת הקרחי וקהת הולד את עמרם׃</p> 
 <p><a name="an_26:59">26:59</a> ושם אשת עמרם יוכבד בת לוי אשר ילדה אתה ללוי במצרים ותלד לעמרם את אהרן ואת משה ואת מרים אחתם׃</p> 
 <p><a name="an_26:60">26:60</a> ויולד לאהרן את נדב ואת אביהוא את אלעזר ואת איתמר׃</p> 
 <p><a name="an_26:61">26:61</a> וימת נדב ואביהוא בהקריבם אש זרה לפני יהוה׃</p> 
 <p><a name="an_26:62">26:62</a> ויהיו פקדיהם שלשה ועשרים אלף כל זכר מבן חדש ומעלה כי לא התפקדו בתוך בני ישראל כי לא נתן להם נחלה בתוך בני ישראל׃</p> 
 <p><a name="an_26:63">26:63</a> אלה פקודי משה ואלעזר הכהן אשר פקדו את בני ישראל בערבת מואב על ירדן ירחו׃</p> 
 <p><a name="an_26:64">26:64</a> ובאלה לא היה איש מפקודי משה ואהרן הכהן אשר פקדו את בני ישראל במדבר סיני׃</p> 
 <p><a name="an_26:65">26:65</a> כי אמר יהוה להם מות ימתו במדבר ולא נותר מהם איש כי אם כלב בן יפנה ויהושע בן נון׃</p> 
 <p><a name="an_27:1">27:1</a> ותקרבנה בנות צלפחד בן חפר בן גלעד בן מכיר בן מנשה למשפחת מנשה בן יוסף ואלה שמות בנתיו מחלה נעה וחגלה ומלכה ותרצה׃</p> 
 <p><a name="an_27:2">27:2</a> ותעמדנה לפני משה ולפני אלעזר הכהן ולפני הנשיאם וכל העדה פתח אהל מועד לאמר׃</p> 
 <p><a name="an_27:3">27:3</a> אבינו מת במדבר והוא לא היה בתוך העדה הנועדים על יהוה בעדת קרח כי בחטאו מת ובנים לא היו לו׃</p> 
 <p><a name="an_27:4">27:4</a> למה יגרע שם אבינו מתוך משפחתו כי אין לו בן תנה לנו אחזה בתוך אחי אבינו׃</p> 
 <p><a name="an_27:5">27:5</a> ויקרב משה את משפטן לפני יהוה׃</p> 
 <p><a name="an_27:6">27:6</a> ויאמר יהוה אל משה לאמר׃</p> 
 <p><a name="an_27:7">27:7</a> כן בנות צלפחד דברת נתן תתן להם אחזת נחלה בתוך אחי אביהם והעברת את נחלת אביהן להן׃</p> 
 <p><a name="an_27:8">27:8</a> ואל בני ישראל תדבר לאמר איש כי ימות ובן אין לו והעברתם את נחלתו לבתו׃</p> 
 <p><a name="an_27:9">27:9</a> ואם אין לו בת ונתתם את נחלתו לאחיו׃</p> 
 <p><a name="an_27:10">27:10</a> ואם אין לו אחים ונתתם את נחלתו לאחי אביו׃</p> 
 <p><a name="an_27:11">27:11</a> ואם אין אחים לאביו ונתתם את נחלתו לשארו הקרב אליו ממשפחתו וירש אתה והיתה לבני ישראל לחקת משפט כאשר צוה יהוה את משה׃</p> 
 <p><a name="an_27:12">27:12</a> ויאמר יהוה אל משה עלה אל הר העברים הזה וראה את הארץ אשר נתתי לבני ישראל׃</p> 
 <p><a name="an_27:13">27:13</a> וראיתה אתה ונאספת אל עמיך גם אתה כאשר נאסף אהרן אחיך׃</p> 
 <p><a name="an_27:14">27:14</a> כאשר מריתם פי במדבר צן במריבת העדה להקדישני במים לעיניהם הם מי מריבת קדש מדבר צן׃</p> 
 <p><a name="an_27:15">27:15</a> וידבר משה אל יהוה לאמר׃</p> 
 <p><a name="an_27:16">27:16</a> יפקד יהוה אלהי הרוחת לכל בשר איש על העדה׃</p> 
 <p><a name="an_27:17">27:17</a> אשר יצא לפניהם ואשר יבא לפניהם ואשר יוציאם ואשר יביאם ולא תהיה עדת יהוה כצאן אשר אין להם רעה׃</p> 
 <p><a name="an_27:18">27:18</a> ויאמר יהוה אל משה קח לך את יהושע בן נון איש אשר רוח בו וסמכת את ידך עליו׃</p> 
 <p><a name="an_27:19">27:19</a> והעמדת אתו לפני אלעזר הכהן ולפני כל העדה וצויתה אתו לעיניהם׃</p> 
 <p><a name="an_27:20">27:20</a> ונתתה מהודך עליו למען ישמעו כל עדת בני ישראל׃</p> 
 <p><a name="an_27:21">27:21</a> ולפני אלעזר הכהן יעמד ושאל לו במשפט האורים לפני יהוה על פיו יצאו ועל פיו יבאו הוא וכל בני ישראל אתו וכל העדה׃</p> 
 <p><a name="an_27:22">27:22</a> ויעש משה כאשר צוה יהוה אתו ויקח את יהושע ויעמדהו לפני אלעזר הכהן ולפני כל העדה׃</p> 
 <p><a name="an_27:23">27:23</a> ויסמך את ידיו עליו ויצוהו כאשר דבר יהוה ביד משה׃</p> 
 <p><a name="an_28:1">28:1</a> וידבר יהוה אל משה לאמר׃</p> 
 <p><a name="an_28:2">28:2</a> צו את בני ישראל ואמרת אלהם את קרבני לחמי לאשי ריח ניחחי תשמרו להקריב לי במועדו׃</p> 
 <p><a name="an_28:3">28:3</a> ואמרת להם זה האשה אשר תקריבו ליהוה כבשים בני שנה תמימם שנים ליום עלה תמיד׃</p> 
 <p><a name="an_28:4">28:4</a> את הכבש אחד תעשה בבקר ואת הכבש השני תעשה בין הערבים׃</p> 
 <p><a name="an_28:5">28:5</a> ועשירית האיפה סלת למנחה בלולה בשמן כתית רביעת ההין׃</p> 
 <p><a name="an_28:6">28:6</a> עלת תמיד העשיה בהר סיני לריח ניחח אשה ליהוה׃</p> 
 <p><a name="an_28:7">28:7</a> ונסכו רביעת ההין לכבש האחד בקדש הסך נסך שכר ליהוה׃</p> 
 <p><a name="an_28:8">28:8</a> ואת הכבש השני תעשה בין הערבים כמנחת הבקר וכנסכו תעשה אשה ריח ניחח ליהוה׃</p> 
 <p><a name="an_28:9">28:9</a> וביום השבת שני כבשים בני שנה תמימם ושני עשרנים סלת מנחה בלולה בשמן ונסכו׃</p> 
 <p><a name="an_28:10">28:10</a> עלת שבת בשבתו על עלת התמיד ונסכה׃</p> 
 <p><a name="an_28:11">28:11</a> ובראשי חדשיכם תקריבו עלה ליהוה פרים בני בקר שנים ואיל אחד כבשים בני שנה שבעה תמימם׃</p> 
 <p><a name="an_28:12">28:12</a> ושלשה עשרנים סלת מנחה בלולה בשמן לפר האחד ושני עשרנים סלת מנחה בלולה בשמן לאיל האחד׃</p> 
 <p><a name="an_28:13">28:13</a> ועשרן עשרון סלת מנחה בלולה בשמן לכבש האחד עלה ריח ניחח אשה ליהוה׃</p> 
 <p><a name="an_28:14">28:14</a> ונסכיהם חצי ההין יהיה לפר ושלישת ההין לאיל ורביעת ההין לכבש יין זאת עלת חדש בחדשו לחדשי השנה׃</p> 
 <p><a name="an_28:15">28:15</a> ושעיר עזים אחד לחטאת ליהוה על עלת התמיד יעשה ונסכו׃</p> 
 <p><a name="an_28:16">28:16</a> ובחדש הראשון בארבעה עשר יום לחדש פסח ליהוה׃</p> 
 <p><a name="an_28:17">28:17</a> ובחמשה עשר יום לחדש הזה חג שבעת ימים מצות יאכל׃</p> 
 <p><a name="an_28:18">28:18</a> ביום הראשון מקרא קדש כל מלאכת עבדה לא תעשו׃</p> 
 <p><a name="an_28:19">28:19</a> והקרבתם אשה עלה ליהוה פרים בני בקר שנים ואיל אחד ושבעה כבשים בני שנה תמימם יהיו לכם׃</p> 
 <p><a name="an_28:20">28:20</a> ומנחתם סלת בלולה בשמן שלשה עשרנים לפר ושני עשרנים לאיל תעשו׃</p> 
 <p><a name="an_28:21">28:21</a> עשרון עשרון תעשה לכבש האחד לשבעת הכבשים׃</p> 
 <p><a name="an_28:22">28:22</a> ושעיר חטאת אחד לכפר עליכם׃</p> 
 <p><a name="an_28:23">28:23</a> מלבד עלת הבקר אשר לעלת התמיד תעשו את אלה׃</p> 
 <p><a name="an_28:24">28:24</a> כאלה תעשו ליום שבעת ימים לחם אשה ריח ניחח ליהוה על עולת התמיד יעשה ונסכו׃</p> 
 <p><a name="an_28:25">28:25</a> וביום השביעי מקרא קדש יהיה לכם כל מלאכת עבדה לא תעשו׃</p> 
 <p><a name="an_28:26">28:26</a> וביום הבכורים בהקריבכם מנחה חדשה ליהוה בשבעתיכם מקרא קדש יהיה לכם כל מלאכת עבדה לא תעשו׃</p> 
 <p><a name="an_28:27">28:27</a> והקרבתם עולה לריח ניחח ליהוה פרים בני בקר שנים איל אחד שבעה כבשים בני שנה׃</p> 
 <p><a name="an_28:28">28:28</a> ומנחתם סלת בלולה בשמן שלשה עשרנים לפר האחד שני עשרנים לאיל האחד׃</p> 
 <p><a name="an_28:29">28:29</a> עשרון עשרון לכבש האחד לשבעת הכבשים׃</p> 
 <p><a name="an_28:30">28:30</a> שעיר עזים אחד לכפר עליכם׃</p> 
 <p><a name="an_28:31">28:31</a> מלבד עלת התמיד ומנחתו תעשו תמימם יהיו לכם ונסכיהם׃</p> 
 <p><a name="an_29:1">29:1</a> ובחדש השביעי באחד לחדש מקרא קדש יהיה לכם כל מלאכת עבדה לא תעשו יום תרועה יהיה לכם׃</p> 
 <p><a name="an_29:2">29:2</a> ועשיתם עלה לריח ניחח ליהוה פר בן בקר אחד איל אחד כבשים בני שנה שבעה תמימם׃</p> 
 <p><a name="an_29:3">29:3</a> ומנחתם סלת בלולה בשמן שלשה עשרנים לפר שני עשרנים לאיל׃</p> 
 <p><a name="an_29:4">29:4</a> ועשרון אחד לכבש האחד לשבעת הכבשים׃</p> 
 <p><a name="an_29:5">29:5</a> ושעיר עזים אחד חטאת לכפר עליכם׃</p> 
 <p><a name="an_29:6">29:6</a> מלבד עלת החדש ומנחתה ועלת התמיד ומנחתה ונסכיהם כמשפטם לריח ניחח אשה ליהוה׃</p> 
 <p><a name="an_29:7">29:7</a> ובעשור לחדש השביעי הזה מקרא קדש יהיה לכם ועניתם את נפשתיכם כל מלאכה לא תעשו׃</p> 
 <p><a name="an_29:8">29:8</a> והקרבתם עלה ליהוה ריח ניחח פר בן בקר אחד איל אחד כבשים בני שנה שבעה תמימם יהיו לכם׃</p> 
 <p><a name="an_29:9">29:9</a> ומנחתם סלת בלולה בשמן שלשה עשרנים לפר שני עשרנים לאיל האחד׃</p> 
 <p><a name="an_29:10">29:10</a> עשרון עשרון לכבש האחד לשבעת הכבשים׃</p> 
 <p><a name="an_29:11">29:11</a> שעיר עזים אחד חטאת מלבד חטאת הכפרים ועלת התמיד ומנחתה ונסכיהם׃</p> 
 <p><a name="an_29:12">29:12</a> ובחמשה עשר יום לחדש השביעי מקרא קדש יהיה לכם כל מלאכת עבדה לא תעשו וחגתם חג ליהוה שבעת ימים׃</p> 
 <p><a name="an_29:13">29:13</a> והקרבתם עלה אשה ריח ניחח ליהוה פרים בני בקר שלשה עשר אילם שנים כבשים בני שנה ארבעה עשר תמימם יהיו׃</p> 
 <p><a name="an_29:14">29:14</a> ומנחתם סלת בלולה בשמן שלשה עשרנים לפר האחד לשלשה עשר פרים שני עשרנים לאיל האחד לשני האילם׃</p> 
 <p><a name="an_29:15">29:15</a> ועשרון עשרון לכבש האחד לארבעה עשר כבשים׃</p> 
 <p><a name="an_29:16">29:16</a> ושעיר עזים אחד חטאת מלבד עלת התמיד מנחתה ונסכה׃</p> 
 <p><a name="an_29:17">29:17</a> וביום השני פרים בני בקר שנים עשר אילם שנים כבשים בני שנה ארבעה עשר תמימם׃</p> 
 <p><a name="an_29:18">29:18</a> ומנחתם ונסכיהם לפרים לאילם ולכבשים במספרם כמשפט׃</p> 
 <p><a name="an_29:19">29:19</a> ושעיר עזים אחד חטאת מלבד עלת התמיד ומנחתה ונסכיהם׃</p> 
 <p><a name="an_29:20">29:20</a> וביום השלישי פרים עשתי עשר אילם שנים כבשים בני שנה ארבעה עשר תמימם׃</p> 
 <p><a name="an_29:21">29:21</a> ומנחתם ונסכיהם לפרים לאילם ולכבשים במספרם כמשפט׃</p> 
 <p><a name="an_29:22">29:22</a> ושעיר חטאת אחד מלבד עלת התמיד ומנחתה ונסכה׃</p> 
 <p><a name="an_29:23">29:23</a> וביום הרביעי פרים עשרה אילם שנים כבשים בני שנה ארבעה עשר תמימם׃</p> 
 <p><a name="an_29:24">29:24</a> מנחתם ונסכיהם לפרים לאילם ולכבשים במספרם כמשפט׃</p> 
 <p><a name="an_29:25">29:25</a> ושעיר עזים אחד חטאת מלבד עלת התמיד מנחתה ונסכה׃</p> 
 <p><a name="an_29:26">29:26</a> וביום החמישי פרים תשעה אילם שנים כבשים בני שנה ארבעה עשר תמימם׃</p> 
 <p><a name="an_29:27">29:27</a> ומנחתם ונסכיהם לפרים לאילם ולכבשים במספרם כמשפט׃</p> 
 <p><a name="an_29:28">29:28</a> ושעיר חטאת אחד מלבד עלת התמיד ומנחתה ונסכה׃</p> 
 <p><a name="an_29:29">29:29</a> וביום הששי פרים שמנה אילם שנים כבשים בני שנה ארבעה עשר תמימם׃</p> 
 <p><a name="an_29:30">29:30</a> ומנחתם ונסכיהם לפרים לאילם ולכבשים במספרם כמשפט׃</p> 
 <p><a name="an_29:31">29:31</a> ושעיר חטאת אחד מלבד עלת התמיד מנחתה ונסכיה׃</p> 
 <p><a name="an_29:32">29:32</a> וביום השביעי פרים שבעה אילם שנים כבשים בני שנה ארבעה עשר תמימם׃</p> 
 <p><a name="an_29:33">29:33</a> ומנחתם ונסכהם לפרים לאילם ולכבשים במספרם כמשפטם׃</p> 
 <p><a name="an_29:34">29:34</a> ושעיר חטאת אחד מלבד עלת התמיד מנחתה ונסכה׃</p> 
 <p><a name="an_29:35">29:35</a> ביום השמיני עצרת תהיה לכם כל מלאכת עבדה לא תעשו׃</p> 
 <p><a name="an_29:36">29:36</a> והקרבתם עלה אשה ריח ניחח ליהוה פר אחד איל אחד כבשים בני שנה שבעה תמימם׃</p> 
 <p><a name="an_29:37">29:37</a> מנחתם ונסכיהם לפר לאיל ולכבשים במספרם כמשפט׃</p> 
 <p><a name="an_29:38">29:38</a> ושעיר חטאת אחד מלבד עלת התמיד ומנחתה ונסכה׃</p> 
 <p><a name="an_29:39">29:39</a> אלה תעשו ליהוה במועדיכם לבד מנדריכם ונדבתיכם לעלתיכם ולמנחתיכם ולנסכיכם ולשלמיכם׃</p> 
 <p><a name="an_29:40">29:40</a> ויאמר משה אל בני ישראל ככל אשר צוה יהוה את משה׃</p> 
 <p><a name="an_30:1">30:1</a> וידבר משה אל ראשי המטות לבני ישראל לאמר זה הדבר אשר צוה יהוה׃</p> 
 <p><a name="an_30:2">30:2</a> איש כי ידר נדר ליהוה או השבע שבעה לאסר אסר על נפשו לא יחל דברו ככל היצא מפיו יעשה׃</p> 
 <p><a name="an_30:3">30:3</a> ואשה כי תדר נדר ליהוה ואסרה אסר בבית אביה בנעריה׃</p> 
 <p><a name="an_30:4">30:4</a> ושמע אביה את נדרה ואסרה אשר אסרה על נפשה והחריש לה אביה וקמו כל נדריה וכל אסר אשר אסרה על נפשה יקום׃</p> 
 <p><a name="an_30:5">30:5</a> ואם הניא אביה אתה ביום שמעו כל נדריה ואסריה אשר אסרה על נפשה לא יקום ויהוה יסלח לה כי הניא אביה אתה׃</p> 
 <p><a name="an_30:6">30:6</a> ואם היו תהיה לאיש ונדריה עליה או מבטא שפתיה אשר אסרה על נפשה׃</p> 
 <p><a name="an_30:7">30:7</a> ושמע אישה ביום שמעו והחריש לה וקמו נדריה ואסרה אשר אסרה על נפשה יקמו׃</p> 
 <p><a name="an_30:8">30:8</a> ואם ביום שמע אישה יניא אותה והפר את נדרה אשר עליה ואת מבטא שפתיה אשר אסרה על נפשה ויהוה יסלח לה׃</p> 
 <p><a name="an_30:9">30:9</a> ונדר אלמנה וגרושה כל אשר אסרה על נפשה יקום עליה׃</p> 
 <p><a name="an_30:10">30:10</a> ואם בית אישה נדרה או אסרה אסר על נפשה בשבעה׃</p> 
 <p><a name="an_30:11">30:11</a> ושמע אישה והחרש לה לא הניא אתה וקמו כל נדריה וכל אסר אשר אסרה על נפשה יקום׃</p> 
 <p><a name="an_30:12">30:12</a> ואם הפר יפר אתם אישה ביום שמעו כל מוצא שפתיה לנדריה ולאסר נפשה לא יקום אישה הפרם ויהוה יסלח לה׃</p> 
 <p><a name="an_30:13">30:13</a> כל נדר וכל שבעת אסר לענת נפש אישה יקימנו ואישה יפרנו׃</p> 
 <p><a name="an_30:14">30:14</a> ואם החרש יחריש לה אישה מיום אל יום והקים את כל נדריה או את כל אסריה אשר עליה הקים אתם כי החרש לה ביום שמעו׃</p> 
 <p><a name="an_30:15">30:15</a> ואם הפר יפר אתם אחרי שמעו ונשא את עונה׃</p> 
 <p><a name="an_30:16">30:16</a> אלה החקים אשר צוה יהוה את משה בין איש לאשתו בין אב לבתו בנעריה בית אביה׃</p> 
 <p><a name="an_31:1">31:1</a> וידבר יהוה אל משה לאמר׃</p> 
 <p><a name="an_31:2">31:2</a> נקם נקמת בני ישראל מאת המדינים אחר תאסף אל עמיך׃</p> 
 <p><a name="an_31:3">31:3</a> וידבר משה אל העם לאמר החלצו מאתכם אנשים לצבא ויהיו על מדין לתת נקמת יהוה במדין׃</p> 
 <p><a name="an_31:4">31:4</a> אלף למטה אלף למטה לכל מטות ישראל תשלחו לצבא׃</p> 
 <p><a name="an_31:5">31:5</a> וימסרו מאלפי ישראל אלף למטה שנים עשר אלף חלוצי צבא׃</p> 
 <p><a name="an_31:6">31:6</a> וישלח אתם משה אלף למטה לצבא אתם ואת פינחס בן אלעזר הכהן לצבא וכלי הקדש וחצצרות התרועה בידו׃</p> 
 <p><a name="an_31:7">31:7</a> ויצבאו על מדין כאשר צוה יהוה את משה ויהרגו כל זכר׃</p> 
 <p><a name="an_31:8">31:8</a> ואת מלכי מדין הרגו על חלליהם את אוי ואת רקם ואת צור ואת חור ואת רבע חמשת מלכי מדין ואת בלעם בן בעור הרגו בחרב׃</p> 
 <p><a name="an_31:9">31:9</a> וישבו בני ישראל את נשי מדין ואת טפם ואת כל בהמתם ואת כל מקנהם ואת כל חילם בזזו׃</p> 
 <p><a name="an_31:10">31:10</a> ואת כל עריהם במושבתם ואת כל טירתם שרפו באש׃</p> 
 <p><a name="an_31:11">31:11</a> ויקחו את כל השלל ואת כל המלקוח באדם ובבהמה׃</p> 
 <p><a name="an_31:12">31:12</a> ויבאו אל משה ואל אלעזר הכהן ואל עדת בני ישראל את השבי ואת המלקוח ואת השלל אל המחנה אל ערבת מואב אשר על ירדן ירחו׃</p> 
 <p><a name="an_31:13">31:13</a> ויצאו משה ואלעזר הכהן וכל נשיאי העדה לקראתם אל מחוץ למחנה׃</p> 
 <p><a name="an_31:14">31:14</a> ויקצף משה על פקודי החיל שרי האלפים ושרי המאות הבאים מצבא המלחמה׃</p> 
 <p><a name="an_31:15">31:15</a> ויאמר אליהם משה החייתם כל נקבה׃</p> 
 <p><a name="an_31:16">31:16</a> הן הנה היו לבני ישראל בדבר בלעם למסר מעל ביהוה על דבר פעור ותהי המגפה בעדת יהוה׃</p> 
 <p><a name="an_31:17">31:17</a> ועתה הרגו כל זכר בטף וכל אשה ידעת איש למשכב זכר הרגו׃</p> 
 <p><a name="an_31:18">31:18</a> וכל הטף בנשים אשר לא ידעו משכב זכר החיו לכם׃</p> 
 <p><a name="an_31:19">31:19</a> ואתם חנו מחוץ למחנה שבעת ימים כל הרג נפש וכל נגע בחלל תתחטאו ביום השלישי וביום השביעי אתם ושביכם׃</p> 
 <p><a name="an_31:20">31:20</a> וכל בגד וכל כלי עור וכל מעשה עזים וכל כלי עץ תתחטאו׃</p> 
 <p><a name="an_31:21">31:21</a> ויאמר אלעזר הכהן אל אנשי הצבא הבאים למלחמה זאת חקת התורה אשר צוה יהוה את משה׃</p> 
 <p><a name="an_31:22">31:22</a> אך את הזהב ואת הכסף את הנחשת את הברזל את הבדיל ואת העפרת׃</p> 
 <p><a name="an_31:23">31:23</a> כל דבר אשר יבא באש תעבירו באש וטהר אך במי נדה יתחטא וכל אשר לא יבא באש תעבירו במים׃</p> 
 <p><a name="an_31:24">31:24</a> וכבסתם בגדיכם ביום השביעי וטהרתם ואחר תבאו אל המחנה׃</p> 
 <p><a name="an_31:25">31:25</a> ויאמר יהוה אל משה לאמר׃</p> 
 <p><a name="an_31:26">31:26</a> שא את ראש מלקוח השבי באדם ובבהמה אתה ואלעזר הכהן וראשי אבות העדה׃</p> 
 <p><a name="an_31:27">31:27</a> וחצית את המלקוח בין תפשי המלחמה היצאים לצבא ובין כל העדה׃</p> 
 <p><a name="an_31:28">31:28</a> והרמת מכס ליהוה מאת אנשי המלחמה היצאים לצבא אחד נפש מחמש המאות מן האדם ומן הבקר ומן החמרים ומן הצאן׃</p> 
 <p><a name="an_31:29">31:29</a> ממחציתם תקחו ונתתה לאלעזר הכהן תרומת יהוה׃</p> 
 <p><a name="an_31:30">31:30</a> וממחצת בני ישראל תקח אחד אחז מן החמשים מן האדם מן הבקר מן החמרים ומן הצאן מכל הבהמה ונתתה אתם ללוים שמרי משמרת משכן יהוה׃</p> 
 <p><a name="an_31:31">31:31</a> ויעש משה ואלעזר הכהן כאשר צוה יהוה את משה׃</p> 
 <p><a name="an_31:32">31:32</a> ויהי המלקוח יתר הבז אשר בזזו עם הצבא צאן שש מאות אלף ושבעים אלף וחמשת אלפים׃</p> 
 <p><a name="an_31:33">31:33</a> ובקר שנים ושבעים אלף׃</p> 
 <p><a name="an_31:34">31:34</a> וחמרים אחד וששים אלף׃</p> 
 <p><a name="an_31:35">31:35</a> ונפש אדם מן הנשים אשר לא ידעו משכב זכר כל נפש שנים ושלשים אלף׃</p> 
 <p><a name="an_31:36">31:36</a> ותהי המחצה חלק היצאים בצבא מספר הצאן שלש מאות אלף ושלשים אלף ושבעת אלפים וחמש מאות׃</p> 
 <p><a name="an_31:37">31:37</a> ויהי המכס ליהוה מן הצאן שש מאות חמש ושבעים׃</p> 
 <p><a name="an_31:38">31:38</a> והבקר ששה ושלשים אלף ומכסם ליהוה שנים ושבעים׃</p> 
 <p><a name="an_31:39">31:39</a> וחמרים שלשים אלף וחמש מאות ומכסם ליהוה אחד וששים׃</p> 
 <p><a name="an_31:40">31:40</a> ונפש אדם ששה עשר אלף ומכסם ליהוה שנים ושלשים נפש׃</p> 
 <p><a name="an_31:41">31:41</a> ויתן משה את מכס תרומת יהוה לאלעזר הכהן כאשר צוה יהוה את משה׃</p> 
 <p><a name="an_31:42">31:42</a> וממחצית בני ישראל אשר חצה משה מן האנשים הצבאים׃</p> 
 <p><a name="an_31:43">31:43</a> ותהי מחצת העדה מן הצאן שלש מאות אלף ושלשים אלף שבעת אלפים וחמש מאות׃</p> 
 <p><a name="an_31:44">31:44</a> ובקר ששה ושלשים אלף׃</p> 
 <p><a name="an_31:45">31:45</a> וחמרים שלשים אלף וחמש מאות׃</p> 
 <p><a name="an_31:46">31:46</a> ונפש אדם ששה עשר אלף׃</p> 
 <p><a name="an_31:47">31:47</a> ויקח משה ממחצת בני ישראל את האחז אחד מן החמשים מן האדם ומן הבהמה ויתן אתם ללוים שמרי משמרת משכן יהוה כאשר צוה יהוה את משה׃</p> 
 <p><a name="an_31:48">31:48</a> ויקרבו אל משה הפקדים אשר לאלפי הצבא שרי האלפים ושרי המאות׃</p> 
 <p><a name="an_31:49">31:49</a> ויאמרו אל משה עבדיך נשאו את ראש אנשי המלחמה אשר בידנו ולא נפקד ממנו איש׃</p> 
 <p><a name="an_31:50">31:50</a> ונקרב את קרבן יהוה איש אשר מצא כלי זהב אצעדה וצמיד טבעת עגיל וכומז לכפר על נפשתינו לפני יהוה׃</p> 
 <p><a name="an_31:51">31:51</a> ויקח משה ואלעזר הכהן את הזהב מאתם כל כלי מעשה׃</p> 
 <p><a name="an_31:52">31:52</a> ויהי כל זהב התרומה אשר הרימו ליהוה ששה עשר אלף שבע מאות וחמשים שקל מאת שרי האלפים ומאת שרי המאות׃</p> 
 <p><a name="an_31:53">31:53</a> אנשי הצבא בזזו איש לו׃</p> 
 <p><a name="an_31:54">31:54</a> ויקח משה ואלעזר הכהן את הזהב מאת שרי האלפים והמאות ויבאו אתו אל אהל מועד זכרון לבני ישראל לפני יהוה׃</p> 
 <p><a name="an_32:1">32:1</a> ומקנה רב היה לבני ראובן ולבני גד עצום מאד ויראו את ארץ יעזר ואת ארץ גלעד והנה המקום מקום מקנה׃</p> 
 <p><a name="an_32:2">32:2</a> ויבאו בני גד ובני ראובן ויאמרו אל משה ואל אלעזר הכהן ואל נשיאי העדה לאמר׃</p> 
 <p><a name="an_32:3">32:3</a> עטרות ודיבן ויעזר ונמרה וחשבון ואלעלה ושבם ונבו ובען׃</p> 
 <p><a name="an_32:4">32:4</a> הארץ אשר הכה יהוה לפני עדת ישראל ארץ מקנה הוא ולעבדיך מקנה׃</p> 
 <p><a name="an_32:5">32:5</a> ויאמרו אם מצאנו חן בעיניך יתן את הארץ הזאת לעבדיך לאחזה אל תעברנו את הירדן׃</p> 
 <p><a name="an_32:6">32:6</a> ויאמר משה לבני גד ולבני ראובן האחיכם יבאו למלחמה ואתם תשבו פה׃</p> 
 <p><a name="an_32:7">32:7</a> ולמה תנואון את לב בני ישראל מעבר אל הארץ אשר נתן להם יהוה׃</p> 
 <p><a name="an_32:8">32:8</a> כה עשו אבתיכם בשלחי אתם מקדש ברנע לראות את הארץ׃</p> 
 <p><a name="an_32:9">32:9</a> ויעלו עד נחל אשכול ויראו את הארץ ויניאו את לב בני ישראל לבלתי בא אל הארץ אשר נתן להם יהוה׃</p> 
 <p><a name="an_32:10">32:10</a> ויחר אף יהוה ביום ההוא וישבע לאמר׃</p> 
 <p><a name="an_32:11">32:11</a> אם יראו האנשים העלים ממצרים מבן עשרים שנה ומעלה את האדמה אשר נשבעתי לאברהם ליצחק וליעקב כי לא מלאו אחרי׃</p> 
 <p><a name="an_32:12">32:12</a> בלתי כלב בן יפנה הקנזי ויהושע בן נון כי מלאו אחרי יהוה׃</p> 
 <p><a name="an_32:13">32:13</a> ויחר אף יהוה בישראל וינעם במדבר ארבעים שנה עד תם כל הדור העשה הרע בעיני יהוה׃</p> 
 <p><a name="an_32:14">32:14</a> והנה קמתם תחת אבתיכם תרבות אנשים חטאים לספות עוד על חרון אף יהוה אל ישראל׃</p> 
 <p><a name="an_32:15">32:15</a> כי תשובן מאחריו ויסף עוד להניחו במדבר ושחתם לכל העם הזה׃</p> 
 <p><a name="an_32:16">32:16</a> ויגשו אליו ויאמרו גדרת צאן נבנה למקננו פה וערים לטפנו׃</p> 
 <p><a name="an_32:17">32:17</a> ואנחנו נחלץ חשים לפני בני ישראל עד אשר אם הביאנם אל מקומם וישב טפנו בערי המבצר מפני ישבי הארץ׃</p> 
 <p><a name="an_32:18">32:18</a> לא נשוב אל בתינו עד התנחל בני ישראל איש נחלתו׃</p> 
 <p><a name="an_32:19">32:19</a> כי לא ננחל אתם מעבר לירדן והלאה כי באה נחלתנו אלינו מעבר הירדן מזרחה׃</p> 
 <p><a name="an_32:20">32:20</a> ויאמר אליהם משה אם תעשון את הדבר הזה אם תחלצו לפני יהוה למלחמה׃</p> 
 <p><a name="an_32:21">32:21</a> ועבר לכם כל חלוץ את הירדן לפני יהוה עד הורישו את איביו מפניו׃</p> 
 <p><a name="an_32:22">32:22</a> ונכבשה הארץ לפני יהוה ואחר תשבו והייתם נקיים מיהוה ומישראל והיתה הארץ הזאת לכם לאחזה לפני יהוה׃</p> 
 <p><a name="an_32:23">32:23</a> ואם לא תעשון כן הנה חטאתם ליהוה ודעו חטאתכם אשר תמצא אתכם׃</p> 
 <p><a name="an_32:24">32:24</a> בנו לכם ערים לטפכם וגדרת לצנאכם והיצא מפיכם תעשו׃</p> 
 <p><a name="an_32:25">32:25</a> ויאמר בני גד ובני ראובן אל משה לאמר עבדיך יעשו כאשר אדני מצוה׃</p> 
 <p><a name="an_32:26">32:26</a> טפנו נשינו מקננו וכל בהמתנו יהיו שם בערי הגלעד׃</p> 
 <p><a name="an_32:27">32:27</a> ועבדיך יעברו כל חלוץ צבא לפני יהוה למלחמה כאשר אדני דבר׃</p> 
 <p><a name="an_32:28">32:28</a> ויצו להם משה את אלעזר הכהן ואת יהושע בן נון ואת ראשי אבות המטות לבני ישראל׃</p> 
 <p><a name="an_32:29">32:29</a> ויאמר משה אלהם אם יעברו בני גד ובני ראובן אתכם את הירדן כל חלוץ למלחמה לפני יהוה ונכבשה הארץ לפניכם ונתתם להם את ארץ הגלעד לאחזה׃</p> 
 <p><a name="an_32:30">32:30</a> ואם לא יעברו חלוצים אתכם ונאחזו בתככם בארץ כנען׃</p> 
 <p><a name="an_32:31">32:31</a> ויענו בני גד ובני ראובן לאמר את אשר דבר יהוה אל עבדיך כן נעשה׃</p> 
 <p><a name="an_32:32">32:32</a> נחנו נעבר חלוצים לפני יהוה ארץ כנען ואתנו אחזת נחלתנו מעבר לירדן׃</p> 
 <p><a name="an_32:33">32:33</a> ויתן להם משה לבני גד ולבני ראובן ולחצי שבט מנשה בן יוסף את ממלכת סיחן מלך האמרי ואת ממלכת עוג מלך הבשן הארץ לעריה בגבלת ערי הארץ סביב׃</p> 
 <p><a name="an_32:34">32:34</a> ויבנו בני גד את דיבן ואת עטרת ואת ערער׃</p> 
 <p><a name="an_32:35">32:35</a> ואת עטרת שופן ואת יעזר ויגבהה׃</p> 
 <p><a name="an_32:36">32:36</a> ואת בית נמרה ואת בית הרן ערי מבצר וגדרת צאן׃</p> 
 <p><a name="an_32:37">32:37</a> ובני ראובן בנו את חשבון ואת אלעלא ואת קריתים׃</p> 
 <p><a name="an_32:38">32:38</a> ואת נבו ואת בעל מעון מוסבת שם ואת שבמה ויקראו בשמת את שמות הערים אשר בנו׃</p> 
 <p><a name="an_32:39">32:39</a> וילכו בני מכיר בן מנשה גלעדה וילכדה ויורש את האמרי אשר בה׃</p> 
 <p><a name="an_32:40">32:40</a> ויתן משה את הגלעד למכיר בן מנשה וישב בה׃</p> 
 <p><a name="an_32:41">32:41</a> ויאיר בן מנשה הלך וילכד את חותיהם ויקרא אתהן חות יאיר׃</p> 
 <p><a name="an_32:42">32:42</a> ונבח הלך וילכד את קנת ואת בנתיה ויקרא לה נבח בשמו׃</p> 
 <p><a name="an_33:1">33:1</a> אלה מסעי בני ישראל אשר יצאו מארץ מצרים לצבאתם ביד משה ואהרן׃</p> 
 <p><a name="an_33:2">33:2</a> ויכתב משה את מוצאיהם למסעיהם על פי יהוה ואלה מסעיהם למוצאיהם׃</p> 
 <p><a name="an_33:3">33:3</a> ויסעו מרעמסס בחדש הראשון בחמשה עשר יום לחדש הראשון ממחרת הפסח יצאו בני ישראל ביד רמה לעיני כל מצרים׃</p> 
 <p><a name="an_33:4">33:4</a> ומצרים מקברים את אשר הכה יהוה בהם כל בכור ובאלהיהם עשה יהוה שפטים׃</p> 
 <p><a name="an_33:5">33:5</a> ויסעו בני ישראל מרעמסס ויחנו בסכת׃</p> 
 <p><a name="an_33:6">33:6</a> ויסעו מסכת ויחנו באתם אשר בקצה המדבר׃</p> 
 <p><a name="an_33:7">33:7</a> ויסעו מאתם וישב על פי החירת אשר על פני בעל צפון ויחנו לפני מגדל׃</p> 
 <p><a name="an_33:8">33:8</a> ויסעו מפני החירת ויעברו בתוך הים המדברה וילכו דרך שלשת ימים במדבר אתם ויחנו במרה׃</p> 
 <p><a name="an_33:9">33:9</a> ויסעו ממרה ויבאו אילמה ובאילם שתים עשרה עינת מים ושבעים תמרים ויחנו שם׃</p> 
 <p><a name="an_33:10">33:10</a> ויסעו מאילם ויחנו על ים סוף׃</p> 
 <p><a name="an_33:11">33:11</a> ויסעו מים סוף ויחנו במדבר סין׃</p> 
 <p><a name="an_33:12">33:12</a> ויסעו ממדבר סין ויחנו בדפקה׃</p> 
 <p><a name="an_33:13">33:13</a> ויסעו מדפקה ויחנו באלוש׃</p> 
 <p><a name="an_33:14">33:14</a> ויסעו מאלוש ויחנו ברפידם ולא היה שם מים לעם לשתות׃</p> 
 <p><a name="an_33:15">33:15</a> ויסעו מרפידם ויחנו במדבר סיני׃</p> 
 <p><a name="an_33:16">33:16</a> ויסעו ממדבר סיני ויחנו בקברת התאוה׃</p> 
 <p><a name="an_33:17">33:17</a> ויסעו מקברת התאוה ויחנו בחצרת׃</p> 
 <p><a name="an_33:18">33:18</a> ויסעו מחצרת ויחנו ברתמה׃</p> 
 <p><a name="an_33:19">33:19</a> ויסעו מרתמה ויחנו ברמן פרץ׃</p> 
 <p><a name="an_33:20">33:20</a> ויסעו מרמן פרץ ויחנו בלבנה׃</p> 
 <p><a name="an_33:21">33:21</a> ויסעו מלבנה ויחנו ברסה׃</p> 
 <p><a name="an_33:22">33:22</a> ויסעו מרסה ויחנו בקהלתה׃</p> 
 <p><a name="an_33:23">33:23</a> ויסעו מקהלתה ויחנו בהר שפר׃</p> 
 <p><a name="an_33:24">33:24</a> ויסעו מהר שפר ויחנו בחרדה׃</p> 
 <p><a name="an_33:25">33:25</a> ויסעו מחרדה ויחנו במקהלת׃</p> 
 <p><a name="an_33:26">33:26</a> ויסעו ממקהלת ויחנו בתחת׃</p> 
 <p><a name="an_33:27">33:27</a> ויסעו מתחת ויחנו בתרח׃</p> 
 <p><a name="an_33:28">33:28</a> ויסעו מתרח ויחנו במתקה׃</p> 
 <p><a name="an_33:29">33:29</a> ויסעו ממתקה ויחנו בחשמנה׃</p> 
 <p><a name="an_33:30">33:30</a> ויסעו מחשמנה ויחנו במסרות׃</p> 
 <p><a name="an_33:31">33:31</a> ויסעו ממסרות ויחנו בבני יעקן׃</p> 
 <p><a name="an_33:32">33:32</a> ויסעו מבני יעקן ויחנו בחר הגדגד׃</p> 
 <p><a name="an_33:33">33:33</a> ויסעו מחר הגדגד ויחנו ביטבתה׃</p> 
 <p><a name="an_33:34">33:34</a> ויסעו מיטבתה ויחנו בעברנה׃</p> 
 <p><a name="an_33:35">33:35</a> ויסעו מעברנה ויחנו בעציון גבר׃</p> 
 <p><a name="an_33:36">33:36</a> ויסעו מעציון גבר ויחנו במדבר צן הוא קדש׃</p> 
 <p><a name="an_33:37">33:37</a> ויסעו מקדש ויחנו בהר ההר בקצה ארץ אדום׃</p> 
 <p><a name="an_33:38">33:38</a> ויעל אהרן הכהן אל הר ההר על פי יהוה וימת שם בשנת הארבעים לצאת בני ישראל מארץ מצרים בחדש החמישי באחד לחדש׃</p> 
 <p><a name="an_33:39">33:39</a> ואהרן בן שלש ועשרים ומאת שנה במתו בהר ההר׃</p> 
 <p><a name="an_33:40">33:40</a> וישמע הכנעני מלך ערד והוא ישב בנגב בארץ כנען בבא בני ישראל׃</p> 
 <p><a name="an_33:41">33:41</a> ויסעו מהר ההר ויחנו בצלמנה׃</p> 
 <p><a name="an_33:42">33:42</a> ויסעו מצלמנה ויחנו בפונן׃</p> 
 <p><a name="an_33:43">33:43</a> ויסעו מפונן ויחנו באבת׃</p> 
 <p><a name="an_33:44">33:44</a> ויסעו מאבת ויחנו בעיי העברים בגבול מואב׃</p> 
 <p><a name="an_33:45">33:45</a> ויסעו מעיים ויחנו בדיבן גד׃</p> 
 <p><a name="an_33:46">33:46</a> ויסעו מדיבן גד ויחנו בעלמן דבלתימה׃</p> 
 <p><a name="an_33:47">33:47</a> ויסעו מעלמן דבלתימה ויחנו בהרי העברים לפני נבו׃</p> 
 <p><a name="an_33:48">33:48</a> ויסעו מהרי העברים ויחנו בערבת מואב על ירדן ירחו׃</p> 
 <p><a name="an_33:49">33:49</a> ויחנו על הירדן מבית הישמת עד אבל השטים בערבת מואב׃</p> 
 <p><a name="an_33:50">33:50</a> וידבר יהוה אל משה בערבת מואב על ירדן ירחו לאמר׃</p> 
 <p><a name="an_33:51">33:51</a> דבר אל בני ישראל ואמרת אלהם כי אתם עברים את הירדן אל ארץ כנען׃</p> 
 <p><a name="an_33:52">33:52</a> והורשתם את כל ישבי הארץ מפניכם ואבדתם את כל משכיתם ואת כל צלמי מסכתם תאבדו ואת כל במתם תשמידו׃</p> 
 <p><a name="an_33:53">33:53</a> והורשתם את הארץ וישבתם בה כי לכם נתתי את הארץ לרשת אתה׃</p> 
 <p><a name="an_33:54">33:54</a> והתנחלתם את הארץ בגורל למשפחתיכם לרב תרבו את נחלתו ולמעט תמעיט את נחלתו אל אשר יצא לו שמה הגורל לו יהיה למטות אבתיכם תתנחלו׃</p> 
 <p><a name="an_33:55">33:55</a> ואם לא תורישו את ישבי הארץ מפניכם והיה אשר תותירו מהם לשכים בעיניכם ולצנינם בצדיכם וצררו אתכם על הארץ אשר אתם ישבים בה׃</p> 
 <p><a name="an_33:56">33:56</a> והיה כאשר דמיתי לעשות להם אעשה לכם׃</p> 
 <p><a name="an_34:1">34:1</a> וידבר יהוה אל משה לאמר׃</p> 
 <p><a name="an_34:2">34:2</a> צו את בני ישראל ואמרת אלהם כי אתם באים אל הארץ כנען זאת הארץ אשר תפל לכם בנחלה ארץ כנען לגבלתיה׃</p> 
 <p><a name="an_34:3">34:3</a> והיה לכם פאת נגב ממדבר צן על ידי אדום והיה לכם גבול נגב מקצה ים המלח קדמה׃</p> 
 <p><a name="an_34:4">34:4</a> ונסב לכם הגבול מנגב למעלה עקרבים ועבר צנה והיה תוצאתיו מנגב לקדש ברנע ויצא חצר אדר ועבר עצמנה׃</p> 
 <p><a name="an_34:5">34:5</a> ונסב הגבול מעצמון נחלה מצרים והיו תוצאתיו הימה׃</p> 
 <p><a name="an_34:6">34:6</a> וגבול ים והיה לכם הים הגדול וגבול זה יהיה לכם גבול ים׃</p> 
 <p><a name="an_34:7">34:7</a> וזה יהיה לכם גבול צפון מן הים הגדל תתאו לכם הר ההר׃</p> 
 <p><a name="an_34:8">34:8</a> מהר ההר תתאו לבא חמת והיו תוצאת הגבל צדדה׃</p> 
 <p><a name="an_34:9">34:9</a> ויצא הגבל זפרנה והיו תוצאתיו חצר עינן זה יהיה לכם גבול צפון׃</p> 
 <p><a name="an_34:10">34:10</a> והתאויתם לכם לגבול קדמה מחצר עינן שפמה׃</p> 
 <p><a name="an_34:11">34:11</a> וירד הגבל משפם הרבלה מקדם לעין וירד הגבול ומחה על כתף ים כנרת קדמה׃</p> 
 <p><a name="an_34:12">34:12</a> וירד הגבול הירדנה והיו תוצאתיו ים המלח זאת תהיה לכם הארץ לגבלתיה סביב׃</p> 
 <p><a name="an_34:13">34:13</a> ויצו משה את בני ישראל לאמר זאת הארץ אשר תתנחלו אתה בגורל אשר צוה יהוה לתת לתשעת המטות וחצי המטה׃</p> 
 <p><a name="an_34:14">34:14</a> כי לקחו מטה בני הראובני לבית אבתם ומטה בני הגדי לבית אבתם וחצי מטה מנשה לקחו נחלתם׃</p> 
 <p><a name="an_34:15">34:15</a> שני המטות וחצי המטה לקחו נחלתם מעבר לירדן ירחו קדמה מזרחה׃</p> 
 <p><a name="an_34:16">34:16</a> וידבר יהוה אל משה לאמר׃</p> 
 <p><a name="an_34:17">34:17</a> אלה שמות האנשים אשר ינחלו לכם את הארץ אלעזר הכהן ויהושע בן נון׃</p> 
 <p><a name="an_34:18">34:18</a> ונשיא אחד נשיא אחד ממטה תקחו לנחל את הארץ׃</p> 
 <p><a name="an_34:19">34:19</a> ואלה שמות האנשים למטה יהודה כלב בן יפנה׃</p> 
 <p><a name="an_34:20">34:20</a> ולמטה בני שמעון שמואל בן עמיהוד׃</p> 
 <p><a name="an_34:21">34:21</a> למטה בנימן אלידד בן כסלון׃</p> 
 <p><a name="an_34:22">34:22</a> ולמטה בני דן נשיא בקי בן יגלי׃</p> 
 <p><a name="an_34:23">34:23</a> לבני יוסף למטה בני מנשה נשיא חניאל בן אפד׃</p> 
 <p><a name="an_34:24">34:24</a> ולמטה בני אפרים נשיא קמואל בן שפטן׃</p> 
 <p><a name="an_34:25">34:25</a> ולמטה בני זבולן נשיא אליצפן בן פרנך׃</p> 
 <p><a name="an_34:26">34:26</a> ולמטה בני יששכר נשיא פלטיאל בן עזן׃</p> 
 <p><a name="an_34:27">34:27</a> ולמטה בני אשר נשיא אחיהוד בן שלמי׃</p> 
 <p><a name="an_34:28">34:28</a> ולמטה בני נפתלי נשיא פדהאל בן עמיהוד׃</p> 
 <p><a name="an_34:29">34:29</a> אלה אשר צוה יהוה לנחל את בני ישראל בארץ כנען׃</p> 
 <p><a name="an_35:1">35:1</a> וידבר יהוה אל משה בערבת מואב על ירדן ירחו לאמר׃</p> 
 <p><a name="an_35:2">35:2</a> צו את בני ישראל ונתנו ללוים מנחלת אחזתם ערים לשבת ומגרש לערים סביבתיהם תתנו ללוים׃</p> 
 <p><a name="an_35:3">35:3</a> והיו הערים להם לשבת ומגרשיהם יהיו לבהמתם ולרכשם ולכל חיתם׃</p> 
 <p><a name="an_35:4">35:4</a> ומגרשי הערים אשר תתנו ללוים מקיר העיר וחוצה אלף אמה סביב׃</p> 
 <p><a name="an_35:5">35:5</a> ומדתם מחוץ לעיר את פאת קדמה אלפים באמה ואת פאת נגב אלפים באמה ואת פאת ים אלפים באמה ואת פאת צפון אלפים באמה והעיר בתוך זה יהיה להם מגרשי הערים׃</p> 
 <p><a name="an_35:6">35:6</a> ואת הערים אשר תתנו ללוים את שש ערי המקלט אשר תתנו לנס שמה הרצח ועליהם תתנו ארבעים ושתים עיר׃</p> 
 <p><a name="an_35:7">35:7</a> כל הערים אשר תתנו ללוים ארבעים ושמנה עיר אתהן ואת מגרשיהן׃</p> 
 <p><a name="an_35:8">35:8</a> והערים אשר תתנו מאחזת בני ישראל מאת הרב תרבו ומאת המעט תמעיטו איש כפי נחלתו אשר ינחלו יתן מעריו ללוים׃</p> 
 <p><a name="an_35:9">35:9</a> וידבר יהוה אל משה לאמר׃</p> 
 <p><a name="an_35:10">35:10</a> דבר אל בני ישראל ואמרת אלהם כי אתם עברים את הירדן ארצה כנען׃</p> 
 <p><a name="an_35:11">35:11</a> והקריתם לכם ערים ערי מקלט תהיינה לכם ונס שמה רצח מכה נפש בשגגה׃</p> 
 <p><a name="an_35:12">35:12</a> והיו לכם הערים למקלט מגאל ולא ימות הרצח עד עמדו לפני העדה למשפט׃</p> 
 <p><a name="an_35:13">35:13</a> והערים אשר תתנו שש ערי מקלט תהיינה לכם׃</p> 
 <p><a name="an_35:14">35:14</a> את שלש הערים תתנו מעבר לירדן ואת שלש הערים תתנו בארץ כנען ערי מקלט תהיינה׃</p> 
 <p><a name="an_35:15">35:15</a> לבני ישראל ולגר ולתושב בתוכם תהיינה שש הערים האלה למקלט לנוס שמה כל מכה נפש בשגגה׃</p> 
 <p><a name="an_35:16">35:16</a> ואם בכלי ברזל הכהו וימת רצח הוא מות יומת הרצח׃</p> 
 <p><a name="an_35:17">35:17</a> ואם באבן יד אשר ימות בה הכהו וימת רצח הוא מות יומת הרצח׃</p> 
 <p><a name="an_35:18">35:18</a> או בכלי עץ יד אשר ימות בו הכהו וימת רצח הוא מות יומת הרצח׃</p> 
 <p><a name="an_35:19">35:19</a> גאל הדם הוא ימית את הרצח בפגעו בו הוא ימיתנו׃</p> 
 <p><a name="an_35:20">35:20</a> ואם בשנאה יהדפנו או השליך עליו בצדיה וימת׃</p> 
 <p><a name="an_35:21">35:21</a> או באיבה הכהו בידו וימת מות יומת המכה רצח הוא גאל הדם ימית את הרצח בפגעו בו׃</p> 
 <p><a name="an_35:22">35:22</a> ואם בפתע בלא איבה הדפו או השליך עליו כל כלי בלא צדיה׃</p> 
 <p><a name="an_35:23">35:23</a> או בכל אבן אשר ימות בה בלא ראות ויפל עליו וימת והוא לא אויב לו ולא מבקש רעתו׃</p> 
 <p><a name="an_35:24">35:24</a> ושפטו העדה בין המכה ובין גאל הדם על המשפטים האלה׃</p> 
 <p><a name="an_35:25">35:25</a> והצילו העדה את הרצח מיד גאל הדם והשיבו אתו העדה אל עיר מקלטו אשר נס שמה וישב בה עד מות הכהן הגדל אשר משח אתו בשמן הקדש׃</p> 
 <p><a name="an_35:26">35:26</a> ואם יצא יצא הרצח את גבול עיר מקלטו אשר ינוס שמה׃</p> 
 <p><a name="an_35:27">35:27</a> ומצא אתו גאל הדם מחוץ לגבול עיר מקלטו ורצח גאל הדם את הרצח אין לו דם׃</p> 
 <p><a name="an_35:28">35:28</a> כי בעיר מקלטו ישב עד מות הכהן הגדל ואחרי מות הכהן הגדל ישוב הרצח אל ארץ אחזתו׃</p> 
 <p><a name="an_35:29">35:29</a> והיו אלה לכם לחקת משפט לדרתיכם בכל מושבתיכם׃</p> 
 <p><a name="an_35:30">35:30</a> כל מכה נפש לפי עדים ירצח את הרצח ועד אחד לא יענה בנפש למות׃</p> 
 <p><a name="an_35:31">35:31</a> ולא תקחו כפר לנפש רצח אשר הוא רשע למות כי מות יומת׃</p> 
 <p><a name="an_35:32">35:32</a> ולא תקחו כפר לנוס אל עיר מקלטו לשוב לשבת בארץ עד מות הכהן׃</p> 
 <p><a name="an_35:33">35:33</a> ולא תחניפו את הארץ אשר אתם בה כי הדם הוא יחניף את הארץ ולארץ לא יכפר לדם אשר שפך בה כי אם בדם שפכו׃</p> 
 <p><a name="an_35:34">35:34</a> ולא תטמא את הארץ אשר אתם ישבים בה אשר אני שכן בתוכה כי אני יהוה שכן בתוך בני ישראל׃</p> 
 <p><a name="an_36:1">36:1</a> ויקרבו ראשי האבות למשפחת בני גלעד בן מכיר בן מנשה ממשפחת בני יוסף וידברו לפני משה ולפני הנשאים ראשי אבות לבני ישראל׃</p> 
 <p><a name="an_36:2">36:2</a> ויאמרו את אדני צוה יהוה לתת את הארץ בנחלה בגורל לבני ישראל ואדני צוה ביהוה לתת את נחלת צלפחד אחינו לבנתיו׃</p> 
 <p><a name="an_36:3">36:3</a> והיו לאחד מבני שבטי בני ישראל לנשים ונגרעה נחלתן מנחלת אבתינו ונוסף על נחלת המטה אשר תהיינה להם ומגרל נחלתנו יגרע׃</p> 
 <p><a name="an_36:4">36:4</a> ואם יהיה היבל לבני ישראל ונוספה נחלתן על נחלת המטה אשר תהיינה להם ומנחלת מטה אבתינו יגרע נחלתן׃</p> 
 <p><a name="an_36:5">36:5</a> ויצו משה את בני ישראל על פי יהוה לאמר כן מטה בני יוסף דברים׃</p> 
 <p><a name="an_36:6">36:6</a> זה הדבר אשר צוה יהוה לבנות צלפחד לאמר לטוב בעיניהם תהיינה לנשים אך למשפחת מטה אביהם תהיינה לנשים׃</p> 
 <p><a name="an_36:7">36:7</a> ולא תסב נחלה לבני ישראל ממטה אל מטה כי איש בנחלת מטה אבתיו ידבקו בני ישראל׃</p> 
 <p><a name="an_36:8">36:8</a> וכל בת ירשת נחלה ממטות בני ישראל לאחד ממשפחת מטה אביה תהיה לאשה למען יירשו בני ישראל איש נחלת אבתיו׃</p> 
 <p><a name="an_36:9">36:9</a> ולא תסב נחלה ממטה למטה אחר כי איש בנחלתו ידבקו מטות בני ישראל׃</p> 
 <p><a name="an_36:10">36:10</a> כאשר צוה יהוה את משה כן עשו בנות צלפחד׃</p> 
 <p><a name="an_36:11">36:11</a> ותהיינה מחלה תרצה וחגלה ומלכה ונעה בנות צלפחד לבני דדיהן לנשים׃</p> 
 <p><a name="an_36:12">36:12</a> ממשפחת בני מנשה בן יוסף היו לנשים ותהי נחלתן על מטה משפחת אביהן׃</p> 
 <p><a name="an_36:13">36:13</a> אלה המצות והמשפטים אשר צוה יהוה ביד משה אל בני ישראל בערבת מואב על ירדן ירחו׃</p> 
 <p></p><hr>
 <center>
 <a href="deu.htm">Next: Deuteronomy</a></center>
 </body>