<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jer.htm">Previous</a> 
 <a href="eze.htm">Next</a> 
 </center>
 <hr>
  <h3 align="center">Modern Hebrew Bible: Lamentations</h3> 
 <p><a name="an_1:1">1:1</a> איכה ישבה בדד העיר רבתי עם היתה כאלמנה רבתי בגוים שרתי במדינות היתה למס׃</p> 
 <p><a name="an_1:2">1:2</a> בכו תבכה בלילה ודמעתה על לחיה אין לה מנחם מכל אהביה כל רעיה בגדו בה היו לה לאיבים׃</p> 
 <p><a name="an_1:3">1:3</a> גלתה יהודה מעני ומרב עבדה היא ישבה בגוים לא מצאה מנוח כל רדפיה השיגוה בין המצרים׃</p> 
 <p><a name="an_1:4">1:4</a> דרכי ציון אבלות מבלי באי מועד כל שעריה שוממין כהניה נאנחים בתולתיה נוגות והיא מר לה׃</p> 
 <p><a name="an_1:5">1:5</a> היו צריה לראש איביה שלו כי יהוה הוגה על רב פשעיה עולליה הלכו שבי לפני צר׃</p> 
 <p><a name="an_1:6">1:6</a> ויצא מן בת ציון כל הדרה היו שריה כאילים לא מצאו מרעה וילכו בלא כח לפני רודף׃</p> 
 <p><a name="an_1:7">1:7</a> זכרה ירושלם ימי עניה ומרודיה כל מחמדיה אשר היו מימי קדם בנפל עמה ביד צר ואין עוזר לה ראוה צרים שחקו על משבתה׃</p> 
 <p><a name="an_1:8">1:8</a> חטא חטאה ירושלם על כן לנידה היתה כל מכבדיה הזילוה כי ראו ערותה גם היא נאנחה ותשב אחור׃</p> 
 <p><a name="an_1:9">1:9</a> טמאתה בשוליה לא זכרה אחריתה ותרד פלאים אין מנחם לה ראה יהוה את עניי כי הגדיל אויב׃</p> 
 <p><a name="an_1:10">1:10</a> ידו פרש צר על כל מחמדיה כי ראתה גוים באו מקדשה אשר צויתה לא יבאו בקהל לך׃</p> 
 <p><a name="an_1:11">1:11</a> כל עמה נאנחים מבקשים לחם נתנו מחמודיהם באכל להשיב נפש ראה יהוה והביטה כי הייתי זוללה׃</p> 
 <p><a name="an_1:12">1:12</a> לוא אליכם כל עברי דרך הביטו וראו אם יש מכאוב כמכאבי אשר עולל לי אשר הוגה יהוה ביום חרון אפו׃</p> 
 <p><a name="an_1:13">1:13</a> ממרום שלח אש בעצמתי וירדנה פרש רשת לרגלי השיבני אחור נתנני שממה כל היום דוה׃</p> 
 <p><a name="an_1:14">1:14</a> נשקד על פשעי בידו ישתרגו עלו על צוארי הכשיל כחי נתנני אדני בידי לא אוכל קום׃</p> 
 <p><a name="an_1:15">1:15</a> סלה כל אבירי אדני בקרבי קרא עלי מועד לשבר בחורי גת דרך אדני לבתולת בת יהודה׃</p> 
 <p><a name="an_1:16">1:16</a> על אלה אני בוכיה עיני עיני ירדה מים כי רחק ממני מנחם משיב נפשי היו בני שוממים כי גבר אויב׃</p> 
 <p><a name="an_1:17">1:17</a> פרשה ציון בידיה אין מנחם לה צוה יהוה ליעקב סביביו צריו היתה ירושלם לנדה ביניהם׃</p> 
 <p><a name="an_1:18">1:18</a> צדיק הוא יהוה כי פיהו מריתי שמעו נא כל עמים וראו מכאבי בתולתי ובחורי הלכו בשבי׃</p> 
 <p><a name="an_1:19">1:19</a> קראתי למאהבי המה רמוני כהני וזקני בעיר גועו כי בקשו אכל למו וישיבו את נפשם׃</p> 
 <p><a name="an_1:20">1:20</a> ראה יהוה כי צר לי מעי חמרמרו נהפך לבי בקרבי כי מרו מריתי מחוץ שכלה חרב בבית כמות׃</p> 
 <p><a name="an_1:21">1:21</a> שמעו כי נאנחה אני אין מנחם לי כל איבי שמעו רעתי ששו כי אתה עשית הבאת יום קראת ויהיו כמוני׃</p> 
 <p><a name="an_1:22">1:22</a> תבא כל רעתם לפניך ועולל למו כאשר עוללת לי על כל פשעי כי רבות אנחתי ולבי דוי׃</p> 
 <p><a name="an_2:1">2:1</a> איכה יעיב באפו אדני את בת ציון השליך משמים ארץ תפארת ישראל ולא זכר הדם רגליו ביום אפו׃</p> 
 <p><a name="an_2:2">2:2</a> בלע אדני לא חמל את כל נאות יעקב הרס בעברתו מבצרי בת יהודה הגיע לארץ חלל ממלכה ושריה׃</p> 
 <p><a name="an_2:3">2:3</a> גדע בחרי אף כל קרן ישראל השיב אחור ימינו מפני אויב ויבער ביעקב כאש להבה אכלה סביב׃</p> 
 <p><a name="an_2:4">2:4</a> דרך קשתו כאויב נצב ימינו כצר ויהרג כל מחמדי עין באהל בת ציון שפך כאש חמתו׃</p> 
 <p><a name="an_2:5">2:5</a> היה אדני כאויב בלע ישראל בלע כל ארמנותיה שחת מבצריו וירב בבת יהודה תאניה ואניה׃</p> 
 <p><a name="an_2:6">2:6</a> ויחמס כגן שכו שחת מועדו שכח יהוה בציון מועד ושבת וינאץ בזעם אפו מלך וכהן׃</p> 
 <p><a name="an_2:7">2:7</a> זנח אדני מזבחו נאר מקדשו הסגיר ביד אויב חומת ארמנותיה קול נתנו בבית יהוה כיום מועד׃</p> 
 <p><a name="an_2:8">2:8</a> חשב יהוה להשחית חומת בת ציון נטה קו לא השיב ידו מבלע ויאבל חל וחומה יחדו אמללו׃</p> 
 <p><a name="an_2:9">2:9</a> טבעו בארץ שעריה אבד ושבר בריחיה מלכה ושריה בגוים אין תורה גם נביאיה לא מצאו חזון מיהוה׃</p> 
 <p><a name="an_2:10">2:10</a> ישבו לארץ ידמו זקני בת ציון העלו עפר על ראשם חגרו שקים הורידו לארץ ראשן בתולת ירושלם׃</p> 
 <p><a name="an_2:11">2:11</a> כלו בדמעות עיני חמרמרו מעי נשפך לארץ כבדי על שבר בת עמי בעטף עולל ויונק ברחבות קריה׃</p> 
 <p><a name="an_2:12">2:12</a> לאמתם יאמרו איה דגן ויין בהתעטפם כחלל ברחבות עיר בהשתפך נפשם אל חיק אמתם׃</p> 
 <p><a name="an_2:13">2:13</a> מה אעודך מה אדמה לך הבת ירושלם מה אשוה לך ואנחמך בתולת בת ציון כי גדול כים שברך מי ירפא לך׃</p> 
 <p><a name="an_2:14">2:14</a> נביאיך חזו לך שוא ותפל ולא גלו על עונך להשיב שביתך ויחזו לך משאות שוא ומדוחים׃</p> 
 <p><a name="an_2:15">2:15</a> ספקו עליך כפים כל עברי דרך שרקו וינעו ראשם על בת ירושלם הזאת העיר שיאמרו כלילת יפי משוש לכל הארץ׃</p> 
 <p><a name="an_2:16">2:16</a> פצו עליך פיהם כל אויביך שרקו ויחרקו שן אמרו בלענו אך זה היום שקוינהו מצאנו ראינו׃</p> 
 <p><a name="an_2:17">2:17</a> עשה יהוה אשר זמם בצע אמרתו אשר צוה מימי קדם הרס ולא חמל וישמח עליך אויב הרים קרן צריך׃</p> 
 <p><a name="an_2:18">2:18</a> צעק לבם אל אדני חומת בת ציון הורידי כנחל דמעה יומם ולילה אל תתני פוגת לך אל תדם בת עינך׃</p> 
 <p><a name="an_2:19">2:19</a> קומי רני בליל לראש אשמרות שפכי כמים לבך נכח פני אדני שאי אליו כפיך על נפש עולליך העטופים ברעב בראש כל חוצות׃</p> 
 <p><a name="an_2:20">2:20</a> ראה יהוה והביטה למי עוללת כה אם תאכלנה נשים פרים עללי טפחים אם יהרג במקדש אדני כהן ונביא׃</p> 
 <p><a name="an_2:21">2:21</a> שכבו לארץ חוצות נער וזקן בתולתי ובחורי נפלו בחרב הרגת ביום אפך טבחת לא חמלת׃</p> 
 <p><a name="an_2:22">2:22</a> תקרא כיום מועד מגורי מסביב ולא היה ביום אף יהוה פליט ושריד אשר טפחתי ורביתי איבי כלם׃</p> 
 <p><a name="an_3:1">3:1</a> אני הגבר ראה עני בשבט עברתו׃</p> 
 <p><a name="an_3:2">3:2</a> אותי נהג וילך חשך ולא אור׃</p> 
 <p><a name="an_3:3">3:3</a> אך בי ישב יהפך ידו כל היום׃</p> 
 <p><a name="an_3:4">3:4</a> בלה בשרי ועורי שבר עצמותי׃</p> 
 <p><a name="an_3:5">3:5</a> בנה עלי ויקף ראש ותלאה׃</p> 
 <p><a name="an_3:6">3:6</a> במחשכים הושיבני כמתי עולם׃</p> 
 <p><a name="an_3:7">3:7</a> גדר בעדי ולא אצא הכביד נחשתי׃</p> 
 <p><a name="an_3:8">3:8</a> גם כי אזעק ואשוע שתם תפלתי׃</p> 
 <p><a name="an_3:9">3:9</a> גדר דרכי בגזית נתיבתי עוה׃</p> 
 <p><a name="an_3:10">3:10</a> דב ארב הוא לי אריה במסתרים׃</p> 
 <p><a name="an_3:11">3:11</a> דרכי סורר ויפשחני שמני שמם׃</p> 
 <p><a name="an_3:12">3:12</a> דרך קשתו ויציבני כמטרא לחץ׃</p> 
 <p><a name="an_3:13">3:13</a> הביא בכליותי בני אשפתו׃</p> 
 <p><a name="an_3:14">3:14</a> הייתי שחק לכל עמי נגינתם כל היום׃</p> 
 <p><a name="an_3:15">3:15</a> השביעני במרורים הרוני לענה׃</p> 
 <p><a name="an_3:16">3:16</a> ויגרס בחצץ שני הכפישני באפר׃</p> 
 <p><a name="an_3:17">3:17</a> ותזנח משלום נפשי נשיתי טובה׃</p> 
 <p><a name="an_3:18">3:18</a> ואמר אבד נצחי ותוחלתי מיהוה׃</p> 
 <p><a name="an_3:19">3:19</a> זכר עניי ומרודי לענה וראש׃</p> 
 <p><a name="an_3:20">3:20</a> זכור תזכור ותשיח עלי נפשי׃</p> 
 <p><a name="an_3:21">3:21</a> זאת אשיב אל לבי על כן אוחיל׃</p> 
 <p><a name="an_3:22">3:22</a> חסדי יהוה כי לא תמנו כי לא כלו רחמיו׃</p> 
 <p><a name="an_3:23">3:23</a> חדשים לבקרים רבה אמונתך׃</p> 
 <p><a name="an_3:24">3:24</a> חלקי יהוה אמרה נפשי על כן אוחיל לו׃</p> 
 <p><a name="an_3:25">3:25</a> טוב יהוה לקוו לנפש תדרשנו׃</p> 
 <p><a name="an_3:26">3:26</a> טוב ויחיל ודומם לתשועת יהוה׃</p> 
 <p><a name="an_3:27">3:27</a> טוב לגבר כי ישא על בנעוריו׃</p> 
 <p><a name="an_3:28">3:28</a> ישב בדד וידם כי נטל עליו׃</p> 
 <p><a name="an_3:29">3:29</a> יתן בעפר פיהו אולי יש תקוה׃</p> 
 <p><a name="an_3:30">3:30</a> יתן למכהו לחי ישבע בחרפה׃</p> 
 <p><a name="an_3:31">3:31</a> כי לא יזנח לעולם אדני׃</p> 
 <p><a name="an_3:32">3:32</a> כי אם הוגה ורחם כרב חסדו׃</p> 
 <p><a name="an_3:33">3:33</a> כי לא ענה מלבו ויגה בני איש׃</p> 
 <p><a name="an_3:34">3:34</a> לדכא תחת רגליו כל אסירי ארץ׃</p> 
 <p><a name="an_3:35">3:35</a> להטות משפט גבר נגד פני עליון׃</p> 
 <p><a name="an_3:36">3:36</a> לעות אדם בריבו אדני לא ראה׃</p> 
 <p><a name="an_3:37">3:37</a> מי זה אמר ותהי אדני לא צוה׃</p> 
 <p><a name="an_3:38">3:38</a> מפי עליון לא תצא הרעות והטוב׃</p> 
 <p><a name="an_3:39">3:39</a> מה יתאונן אדם חי גבר על חטאו׃</p> 
 <p><a name="an_3:40">3:40</a> נחפשה דרכינו ונחקרה ונשובה עד יהוה׃</p> 
 <p><a name="an_3:41">3:41</a> נשא לבבנו אל כפים אל אל בשמים׃</p> 
 <p><a name="an_3:42">3:42</a> נחנו פשענו ומרינו אתה לא סלחת׃</p> 
 <p><a name="an_3:43">3:43</a> סכתה באף ותרדפנו הרגת לא חמלת׃</p> 
 <p><a name="an_3:44">3:44</a> סכותה בענן לך מעבור תפלה׃</p> 
 <p><a name="an_3:45">3:45</a> סחי ומאוס תשימנו בקרב העמים׃</p> 
 <p><a name="an_3:46">3:46</a> פצו עלינו פיהם כל איבינו׃</p> 
 <p><a name="an_3:47">3:47</a> פחד ופחת היה לנו השאת והשבר׃</p> 
 <p><a name="an_3:48">3:48</a> פלגי מים תרד עיני על שבר בת עמי׃</p> 
 <p><a name="an_3:49">3:49</a> עיני נגרה ולא תדמה מאין הפגות׃</p> 
 <p><a name="an_3:50">3:50</a> עד ישקיף וירא יהוה משמים׃</p> 
 <p><a name="an_3:51">3:51</a> עיני עוללה לנפשי מכל בנות עירי׃</p> 
 <p><a name="an_3:52">3:52</a> צוד צדוני כצפור איבי חנם׃</p> 
 <p><a name="an_3:53">3:53</a> צמתו בבור חיי וידו אבן בי׃</p> 
 <p><a name="an_3:54">3:54</a> צפו מים על ראשי אמרתי נגזרתי׃</p> 
 <p><a name="an_3:55">3:55</a> קראתי שמך יהוה מבור תחתיות׃</p> 
 <p><a name="an_3:56">3:56</a> קולי שמעת אל תעלם אזנך לרוחתי לשועתי׃</p> 
 <p><a name="an_3:57">3:57</a> קרבת ביום אקראך אמרת אל תירא׃</p> 
 <p><a name="an_3:58">3:58</a> רבת אדני ריבי נפשי גאלת חיי׃</p> 
 <p><a name="an_3:59">3:59</a> ראיתה יהוה עותתי שפטה משפטי׃</p> 
 <p><a name="an_3:60">3:60</a> ראיתה כל נקמתם כל מחשבתם לי׃</p> 
 <p><a name="an_3:61">3:61</a> שמעת חרפתם יהוה כל מחשבתם עלי׃</p> 
 <p><a name="an_3:62">3:62</a> שפתי קמי והגיונם עלי כל היום׃</p> 
 <p><a name="an_3:63">3:63</a> שבתם וקימתם הביטה אני מנגינתם׃</p> 
 <p><a name="an_3:64">3:64</a> תשיב להם גמול יהוה כמעשה ידיהם׃</p> 
 <p><a name="an_3:65">3:65</a> תתן להם מגנת לב תאלתך להם׃</p> 
 <p><a name="an_3:66">3:66</a> תרדף באף ותשמידם מתחת שמי יהוה׃</p> 
 <p><a name="an_4:1">4:1</a> איכה יועם זהב ישנא הכתם הטוב תשתפכנה אבני קדש בראש כל חוצות׃</p> 
 <p><a name="an_4:2">4:2</a> בני ציון היקרים המסלאים בפז איכה נחשבו לנבלי חרש מעשה ידי יוצר׃</p> 
 <p><a name="an_4:3">4:3</a> גם תנין חלצו שד היניקו גוריהן בת עמי לאכזר כי ענים במדבר׃</p> 
 <p><a name="an_4:4">4:4</a> דבק לשון יונק אל חכו בצמא עוללים שאלו לחם פרש אין להם׃</p> 
 <p><a name="an_4:5">4:5</a> האכלים למעדנים נשמו בחוצות האמנים עלי תולע חבקו אשפתות׃</p> 
 <p><a name="an_4:6">4:6</a> ויגדל עון בת עמי מחטאת סדם ההפוכה כמו רגע ולא חלו בה ידים׃</p> 
 <p><a name="an_4:7">4:7</a> זכו נזיריה משלג צחו מחלב אדמו עצם מפנינים ספיר גזרתם׃</p> 
 <p><a name="an_4:8">4:8</a> חשך משחור תארם לא נכרו בחוצות צפד עורם על עצמם יבש היה כעץ׃</p> 
 <p><a name="an_4:9">4:9</a> טובים היו חללי חרב מחללי רעב שהם יזובו מדקרים מתנובת שדי׃</p> 
 <p><a name="an_4:10">4:10</a> ידי נשים רחמניות בשלו ילדיהן היו לברות למו בשבר בת עמי׃</p> 
 <p><a name="an_4:11">4:11</a> כלה יהוה את חמתו שפך חרון אפו ויצת אש בציון ותאכל יסודתיה׃</p> 
 <p><a name="an_4:12">4:12</a> לא האמינו מלכי ארץ וכל ישבי תבל כי יבא צר ואויב בשערי ירושלם׃</p> 
 <p><a name="an_4:13">4:13</a> מחטאת נביאיה עונות כהניה השפכים בקרבה דם צדיקים׃</p> 
 <p><a name="an_4:14">4:14</a> נעו עורים בחוצות נגאלו בדם בלא יוכלו יגעו בלבשיהם׃</p> 
 <p><a name="an_4:15">4:15</a> סורו טמא קראו למו סורו סורו אל תגעו כי נצו גם נעו אמרו בגוים לא יוסיפו לגור׃</p> 
 <p><a name="an_4:16">4:16</a> פני יהוה חלקם לא יוסיף להביטם פני כהנים לא נשאו זקנים לא חננו׃</p> 
 <p><a name="an_4:17">4:17</a> עודינה תכלינה עינינו אל עזרתנו הבל בצפיתנו צפינו אל גוי לא יושע׃</p> 
 <p><a name="an_4:18">4:18</a> צדו צעדינו מלכת ברחבתינו קרב קצינו מלאו ימינו כי בא קצינו׃</p> 
 <p><a name="an_4:19">4:19</a> קלים היו רדפינו מנשרי שמים על ההרים דלקנו במדבר ארבו לנו׃</p> 
 <p><a name="an_4:20">4:20</a> רוח אפינו משיח יהוה נלכד בשחיתותם אשר אמרנו בצלו נחיה בגוים׃</p> 
 <p><a name="an_4:21">4:21</a> שישי ושמחי בת אדום יושבתי בארץ עוץ גם עליך תעבר כוס תשכרי ותתערי׃</p> 
 <p><a name="an_4:22">4:22</a> תם עונך בת ציון לא יוסיף להגלותך פקד עונך בת אדום גלה על חטאתיך׃</p> 
 <p><a name="an_5:1">5:1</a> זכר יהוה מה היה לנו הביט וראה את חרפתנו׃</p> 
 <p><a name="an_5:2">5:2</a> נחלתנו נהפכה לזרים בתינו לנכרים׃</p> 
 <p><a name="an_5:3">5:3</a> יתומים היינו אין אב אמתינו כאלמנות׃</p> 
 <p><a name="an_5:4">5:4</a> מימינו בכסף שתינו עצינו במחיר יבאו׃</p> 
 <p><a name="an_5:5">5:5</a> על צוארנו נרדפנו יגענו לא הונח לנו׃</p> 
 <p><a name="an_5:6">5:6</a> מצרים נתנו יד אשור לשבע לחם׃</p> 
 <p><a name="an_5:7">5:7</a> אבתינו חטאו אינם אנחנו עונתיהם סבלנו׃</p> 
 <p><a name="an_5:8">5:8</a> עבדים משלו בנו פרק אין מידם׃</p> 
 <p><a name="an_5:9">5:9</a> בנפשנו נביא לחמנו מפני חרב המדבר׃</p> 
 <p><a name="an_5:10">5:10</a> עורנו כתנור נכמרו מפני זלעפות רעב׃</p> 
 <p><a name="an_5:11">5:11</a> נשים בציון ענו בתלת בערי יהודה׃</p> 
 <p><a name="an_5:12">5:12</a> שרים בידם נתלו פני זקנים לא נהדרו׃</p> 
 <p><a name="an_5:13">5:13</a> בחורים טחון נשאו ונערים בעץ כשלו׃</p> 
 <p><a name="an_5:14">5:14</a> זקנים משער שבתו בחורים מנגינתם׃</p> 
 <p><a name="an_5:15">5:15</a> שבת משוש לבנו נהפך לאבל מחלנו׃</p> 
 <p><a name="an_5:16">5:16</a> נפלה עטרת ראשנו אוי נא לנו כי חטאנו׃</p> 
 <p><a name="an_5:17">5:17</a> על זה היה דוה לבנו על אלה חשכו עינינו׃</p> 
 <p><a name="an_5:18">5:18</a> על הר ציון ששמם שועלים הלכו בו׃</p> 
 <p><a name="an_5:19">5:19</a> אתה יהוה לעולם תשב כסאך לדר ודור׃</p> 
 <p><a name="an_5:20">5:20</a> למה לנצח תשכחנו תעזבנו לארך ימים׃</p> 
 <p><a name="an_5:21">5:21</a> השיבנו יהוה אליך ונשוב חדש ימינו כקדם׃</p> 
 <p><a name="an_5:22">5:22</a> כי אם מאס מאסתנו קצפת עלינו עד מאד׃</p> 
 <p></p><hr>
 <center>
 <a href="eze.htm">Next: Ezekiel</a></center>
 </body>