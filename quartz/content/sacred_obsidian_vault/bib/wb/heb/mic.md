<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jon.htm">Previous</a> 
 <a href="nah.htm">Next</a> 
 </center>
 <hr>
  <h3 align="center">Modern Hebrew Bible: Micah</h3> 
 <p><a name="an_1:1">1:1</a> דבר יהוה אשר היה אל מיכה המרשתי בימי יותם אחז יחזקיה מלכי יהודה אשר חזה על שמרון וירושלם׃</p> 
 <p><a name="an_1:2">1:2</a> שמעו עמים כלם הקשיבי ארץ ומלאה ויהי אדני יהוה בכם לעד אדני מהיכל קדשו׃</p> 
 <p><a name="an_1:3">1:3</a> כי הנה יהוה יצא ממקומו וירד ודרך על במותי ארץ׃</p> 
 <p><a name="an_1:4">1:4</a> ונמסו ההרים תחתיו והעמקים יתבקעו כדונג מפני האש כמים מגרים במורד׃</p> 
 <p><a name="an_1:5">1:5</a> בפשע יעקב כל זאת ובחטאות בית ישראל מי פשע יעקב הלוא שמרון ומי במות יהודה הלוא ירושלם׃</p> 
 <p><a name="an_1:6">1:6</a> ושמתי שמרון לעי השדה למטעי כרם והגרתי לגי אבניה ויסדיה אגלה׃</p> 
 <p><a name="an_1:7">1:7</a> וכל פסיליה יכתו וכל אתנניה ישרפו באש וכל עצביה אשים שממה כי מאתנן זונה קבצה ועד אתנן זונה ישובו׃</p> 
 <p><a name="an_1:8">1:8</a> על זאת אספדה ואילילה אילכה שילל וערום אעשה מספד כתנים ואבל כבנות יענה׃</p> 
 <p><a name="an_1:9">1:9</a> כי אנושה מכותיה כי באה עד יהודה נגע עד שער עמי עד ירושלם׃</p> 
 <p><a name="an_1:10">1:10</a> בגת אל תגידו בכו אל תבכו בבית לעפרה עפר התפלשתי׃</p> 
 <p><a name="an_1:11">1:11</a> עברי לכם יושבת שפיר עריה בשת לא יצאה יושבת צאנן מספד בית האצל יקח מכם עמדתו׃</p> 
 <p><a name="an_1:12">1:12</a> כי חלה לטוב יושבת מרות כי ירד רע מאת יהוה לשער ירושלם׃</p> 
 <p><a name="an_1:13">1:13</a> רתם המרכבה לרכש יושבת לכיש ראשית חטאת היא לבת ציון כי בך נמצאו פשעי ישראל׃</p> 
 <p><a name="an_1:14">1:14</a> לכן תתני שלוחים על מורשת גת בתי אכזיב לאכזב למלכי ישראל׃</p> 
 <p><a name="an_1:15">1:15</a> עד הירש אבי לך יושבת מרשה עד עדלם יבוא כבוד ישראל׃</p> 
 <p><a name="an_1:16">1:16</a> קרחי וגזי על בני תענוגיך הרחבי קרחתך כנשר כי גלו ממך׃</p> 
 <p><a name="an_2:1">2:1</a> הוי חשבי און ופעלי רע על משכבותם באור הבקר יעשוה כי יש לאל ידם׃</p> 
 <p><a name="an_2:2">2:2</a> וחמדו שדות וגזלו ובתים ונשאו ועשקו גבר וביתו ואיש ונחלתו׃</p> 
 <p><a name="an_2:3">2:3</a> לכן כה אמר יהוה הנני חשב על המשפחה הזאת רעה אשר לא תמישו משם צוארתיכם ולא תלכו רומה כי עת רעה היא׃</p> 
 <p><a name="an_2:4">2:4</a> ביום ההוא ישא עליכם משל ונהה נהי נהיה אמר שדוד נשדנו חלק עמי ימיר איך ימיש לי לשובב שדינו יחלק׃</p> 
 <p><a name="an_2:5">2:5</a> לכן לא יהיה לך משליך חבל בגורל בקהל יהוה׃</p> 
 <p><a name="an_2:6">2:6</a> אל תטפו יטיפון לא יטפו לאלה לא יסג כלמות׃</p> 
 <p><a name="an_2:7">2:7</a> האמור בית יעקב הקצר רוח יהוה אם אלה מעלליו הלוא דברי ייטיבו עם הישר הולך׃</p> 
 <p><a name="an_2:8">2:8</a> ואתמול עמי לאויב יקומם ממול שלמה אדר תפשטון מעברים בטח שובי מלחמה׃</p> 
 <p><a name="an_2:9">2:9</a> נשי עמי תגרשון מבית תענגיה מעל עלליה תקחו הדרי לעולם׃</p> 
 <p><a name="an_2:10">2:10</a> קומו ולכו כי לא זאת המנוחה בעבור טמאה תחבל וחבל נמרץ׃</p> 
 <p><a name="an_2:11">2:11</a> לו איש הלך רוח ושקר כזב אטף לך ליין ולשכר והיה מטיף העם הזה׃</p> 
 <p><a name="an_2:12">2:12</a> אסף אאסף יעקב כלך קבץ אקבץ שארית ישראל יחד אשימנו כצאן בצרה כעדר בתוך הדברו תהימנה מאדם׃</p> 
 <p><a name="an_2:13">2:13</a> עלה הפרץ לפניהם פרצו ויעברו שער ויצאו בו ויעבר מלכם לפניהם ויהוה בראשם׃</p> 
 <p><a name="an_3:1">3:1</a> ואמר שמעו נא ראשי יעקב וקציני בית ישראל הלוא לכם לדעת את המשפט׃</p> 
 <p><a name="an_3:2">3:2</a> שנאי טוב ואהבי רעה גזלי עורם מעליהם ושארם מעל עצמותם׃</p> 
 <p><a name="an_3:3">3:3</a> ואשר אכלו שאר עמי ועורם מעליהם הפשיטו ואת עצמתיהם פצחו ופרשו כאשר בסיר וכבשר בתוך קלחת׃</p> 
 <p><a name="an_3:4">3:4</a> אז יזעקו אל יהוה ולא יענה אותם ויסתר פניו מהם בעת ההיא כאשר הרעו מעלליהם׃</p> 
 <p><a name="an_3:5">3:5</a> כה אמר יהוה על הנביאים המתעים את עמי הנשכים בשניהם וקראו שלום ואשר לא יתן על פיהם וקדשו עליו מלחמה׃</p> 
 <p><a name="an_3:6">3:6</a> לכן לילה לכם מחזון וחשכה לכם מקסם ובאה השמש על הנביאים וקדר עליהם היום׃</p> 
 <p><a name="an_3:7">3:7</a> ובשו החזים וחפרו הקסמים ועטו על שפם כלם כי אין מענה אלהים׃</p> 
 <p><a name="an_3:8">3:8</a> ואולם אנכי מלאתי כח את רוח יהוה ומשפט וגבורה להגיד ליעקב פשעו ולישראל חטאתו׃</p> 
 <p><a name="an_3:9">3:9</a> שמעו נא זאת ראשי בית יעקב וקציני בית ישראל המתעבים משפט ואת כל הישרה יעקשו׃</p> 
 <p><a name="an_3:10">3:10</a> בנה ציון בדמים וירושלם בעולה׃</p> 
 <p><a name="an_3:11">3:11</a> ראשיה בשחד ישפטו וכהניה במחיר יורו ונביאיה בכסף יקסמו ועל יהוה ישענו לאמר הלוא יהוה בקרבנו לא תבוא עלינו רעה׃</p> 
 <p><a name="an_3:12">3:12</a> לכן בגללכם ציון שדה תחרש וירושלם עיין תהיה והר הבית לבמות יער׃</p> 
 <p><a name="an_4:1">4:1</a> והיה באחרית הימים יהיה הר בית יהוה נכון בראש ההרים ונשא הוא מגבעות ונהרו עליו עמים׃</p> 
 <p><a name="an_4:2">4:2</a> והלכו גוים רבים ואמרו לכו ונעלה אל הר יהוה ואל בית אלהי יעקב ויורנו מדרכיו ונלכה בארחתיו כי מציון תצא תורה ודבר יהוה מירושלם׃</p> 
 <p><a name="an_4:3">4:3</a> ושפט בין עמים רבים והוכיח לגוים עצמים עד רחוק וכתתו חרבתיהם לאתים וחניתתיהם למזמרות לא ישאו גוי אל גוי חרב ולא ילמדון עוד מלחמה׃</p> 
 <p><a name="an_4:4">4:4</a> וישבו איש תחת גפנו ותחת תאנתו ואין מחריד כי פי יהוה צבאות דבר׃</p> 
 <p><a name="an_4:5">4:5</a> כי כל העמים ילכו איש בשם אלהיו ואנחנו נלך בשם יהוה אלהינו לעולם ועד׃</p> 
 <p><a name="an_4:6">4:6</a> ביום ההוא נאם יהוה אספה הצלעה והנדחה אקבצה ואשר הרעתי׃</p> 
 <p><a name="an_4:7">4:7</a> ושמתי את הצלעה לשארית והנהלאה לגוי עצום ומלך יהוה עליהם בהר ציון מעתה ועד עולם׃</p> 
 <p><a name="an_4:8">4:8</a> ואתה מגדל עדר עפל בת ציון עדיך תאתה ובאה הממשלה הראשנה ממלכת לבת ירושלם׃</p> 
 <p><a name="an_4:9">4:9</a> עתה למה תריעי רע המלך אין בך אם יועצך אבד כי החזיקך חיל כיולדה׃</p> 
 <p><a name="an_4:10">4:10</a> חולי וגחי בת ציון כיולדה כי עתה תצאי מקריה ושכנת בשדה ובאת עד בבל שם תנצלי שם יגאלך יהוה מכף איביך׃</p> 
 <p><a name="an_4:11">4:11</a> ועתה נאספו עליך גוים רבים האמרים תחנף ותחז בציון עינינו׃</p> 
 <p><a name="an_4:12">4:12</a> והמה לא ידעו מחשבות יהוה ולא הבינו עצתו כי קבצם כעמיר גרנה׃</p> 
 <p><a name="an_4:13">4:13</a> קומי ודושי בת ציון כי קרנך אשים ברזל ופרסתיך אשים נחושה והדקות עמים רבים והחרמתי ליהוה בצעם וחילם לאדון כל הארץ׃</p> 
 <p><a name="an_5:1">5:1</a> עתה תתגדדי בת גדוד מצור שם עלינו בשבט יכו על הלחי את שפט ישראל׃</p> 
 <p><a name="an_5:2">5:2</a> ואתה בית לחם אפרתה צעיר להיות באלפי יהודה ממך לי יצא להיות מושל בישראל ומוצאתיו מקדם מימי עולם׃</p> 
 <p><a name="an_5:3">5:3</a> לכן יתנם עד עת יולדה ילדה ויתר אחיו ישובון על בני ישראל׃</p> 
 <p><a name="an_5:4">5:4</a> ועמד ורעה בעז יהוה בגאון שם יהוה אלהיו וישבו כי עתה יגדל עד אפסי ארץ׃</p> 
 <p><a name="an_5:5">5:5</a> והיה זה שלום אשור כי יבוא בארצנו וכי ידרך בארמנתינו והקמנו עליו שבעה רעים ושמנה נסיכי אדם׃</p> 
 <p><a name="an_5:6">5:6</a> ורעו את ארץ אשור בחרב ואת ארץ נמרד בפתחיה והציל מאשור כי יבוא בארצנו וכי ידרך בגבולנו׃</p> 
 <p><a name="an_5:7">5:7</a> והיה שארית יעקב בקרב עמים רבים כטל מאת יהוה כרביבים עלי עשב אשר לא יקוה לאיש ולא ייחל לבני אדם׃</p> 
 <p><a name="an_5:8">5:8</a> והיה שארית יעקב בגוים בקרב עמים רבים כאריה בבהמות יער ככפיר בעדרי צאן אשר אם עבר ורמס וטרף ואין מציל׃</p> 
 <p><a name="an_5:9">5:9</a> תרם ידך על צריך וכל איביך יכרתו׃</p> 
 <p><a name="an_5:10">5:10</a> והיה ביום ההוא נאם יהוה והכרתי סוסיך מקרבך והאבדתי מרכבתיך׃</p> 
 <p><a name="an_5:11">5:11</a> והכרתי ערי ארצך והרסתי כל מבצריך׃</p> 
 <p><a name="an_5:12">5:12</a> והכרתי כשפים מידך ומעוננים לא יהיו לך׃</p> 
 <p><a name="an_5:13">5:13</a> והכרתי פסיליך ומצבותיך מקרבך ולא תשתחוה עוד למעשה ידיך׃</p> 
 <p><a name="an_5:14">5:14</a> ונתשתי אשיריך מקרבך והשמדתי עריך׃</p> 
 <p><a name="an_5:15">5:15</a> ועשיתי באף ובחמה נקם את הגוים אשר לא שמעו׃</p> 
 <p><a name="an_6:1">6:1</a> שמעו נא את אשר יהוה אמר קום ריב את ההרים ותשמענה הגבעות קולך׃</p> 
 <p><a name="an_6:2">6:2</a> שמעו הרים את ריב יהוה והאתנים מסדי ארץ כי ריב ליהוה עם עמו ועם ישראל יתוכח׃</p> 
 <p><a name="an_6:3">6:3</a> עמי מה עשיתי לך ומה הלאתיך ענה בי׃</p> 
 <p><a name="an_6:4">6:4</a> כי העלתיך מארץ מצרים ומבית עבדים פדיתיך ואשלח לפניך את משה אהרן ומרים׃</p> 
 <p><a name="an_6:5">6:5</a> עמי זכר נא מה יעץ בלק מלך מואב ומה ענה אתו בלעם בן בעור מן השטים עד הגלגל למען דעת צדקות יהוה׃</p> 
 <p><a name="an_6:6">6:6</a> במה אקדם יהוה אכף לאלהי מרום האקדמנו בעולות בעגלים בני שנה׃</p> 
 <p><a name="an_6:7">6:7</a> הירצה יהוה באלפי אילים ברבבות נחלי שמן האתן בכורי פשעי פרי בטני חטאת נפשי׃</p> 
 <p><a name="an_6:8">6:8</a> הגיד לך אדם מה טוב ומה יהוה דורש ממך כי אם עשות משפט ואהבת חסד והצנע לכת עם אלהיך׃</p> 
 <p><a name="an_6:9">6:9</a> קול יהוה לעיר יקרא ותושיה יראה שמך שמעו מטה ומי יעדה׃</p> 
 <p><a name="an_6:10">6:10</a> עוד האש בית רשע אצרות רשע ואיפת רזון זעומה׃</p> 
 <p><a name="an_6:11">6:11</a> האזכה במאזני רשע ובכיס אבני מרמה׃</p> 
 <p><a name="an_6:12">6:12</a> אשר עשיריה מלאו חמס וישביה דברו שקר ולשונם רמיה בפיהם׃</p> 
 <p><a name="an_6:13">6:13</a> וגם אני החליתי הכותך השמם על חטאתך׃</p> 
 <p><a name="an_6:14">6:14</a> אתה תאכל ולא תשבע וישחך בקרבך ותסג ולא תפליט ואשר תפלט לחרב אתן׃</p> 
 <p><a name="an_6:15">6:15</a> אתה תזרע ולא תקצור אתה תדרך זית ולא תסוך שמן ותירוש ולא תשתה יין׃</p> 
 <p><a name="an_6:16">6:16</a> וישתמר חקות עמרי וכל מעשה בית אחאב ותלכו במעצותם למען תתי אתך לשמה וישביה לשרקה וחרפת עמי תשאו׃</p> 
 <p><a name="an_7:1">7:1</a> אללי לי כי הייתי כאספי קיץ כעללת בציר אין אשכול לאכול בכורה אותה נפשי׃</p> 
 <p><a name="an_7:2">7:2</a> אבד חסיד מן הארץ וישר באדם אין כלם לדמים יארבו איש את אחיהו יצודו חרם׃</p> 
 <p><a name="an_7:3">7:3</a> על הרע כפים להיטיב השר שאל והשפט בשלום והגדול דבר הות נפשו הוא ויעבתוה׃</p> 
 <p><a name="an_7:4">7:4</a> טובם כחדק ישר ממסוכה יום מצפיך פקדתך באה עתה תהיה מבוכתם׃</p> 
 <p><a name="an_7:5">7:5</a> אל תאמינו ברע אל תבטחו באלוף משכבת חיקך שמר פתחי פיך׃</p> 
 <p><a name="an_7:6">7:6</a> כי בן מנבל אב בת קמה באמה כלה בחמתה איבי איש אנשי ביתו׃</p> 
 <p><a name="an_7:7">7:7</a> ואני ביהוה אצפה אוחילה לאלהי ישעי ישמעני אלהי׃</p> 
 <p><a name="an_7:8">7:8</a> אל תשמחי איבתי לי כי נפלתי קמתי כי אשב בחשך יהוה אור לי׃</p> 
 <p><a name="an_7:9">7:9</a> זעף יהוה אשא כי חטאתי לו עד אשר יריב ריבי ועשה משפטי יוציאני לאור אראה בצדקתו׃</p> 
 <p><a name="an_7:10">7:10</a> ותרא איבתי ותכסה בושה האמרה אלי איו יהוה אלהיך עיני תראינה בה עתה תהיה למרמס כטיט חוצות׃</p> 
 <p><a name="an_7:11">7:11</a> יום לבנות גדריך יום ההוא ירחק חק׃</p> 
 <p><a name="an_7:12">7:12</a> יום הוא ועדיך יבוא למני אשור וערי מצור ולמני מצור ועד נהר וים מים והר ההר׃</p> 
 <p><a name="an_7:13">7:13</a> והיתה הארץ לשממה על ישביה מפרי מעלליהם׃</p> 
 <p><a name="an_7:14">7:14</a> רעה עמך בשבטך צאן נחלתך שכני לבדד יער בתוך כרמל ירעו בשן וגלעד כימי עולם׃</p> 
 <p><a name="an_7:15">7:15</a> כימי צאתך מארץ מצרים אראנו נפלאות׃</p> 
 <p><a name="an_7:16">7:16</a> יראו גוים ויבשו מכל גבורתם ישימו יד על פה אזניהם תחרשנה׃</p> 
 <p><a name="an_7:17">7:17</a> ילחכו עפר כנחש כזחלי ארץ ירגזו ממסגרתיהם אל יהוה אלהינו יפחדו ויראו ממך׃</p> 
 <p><a name="an_7:18">7:18</a> מי אל כמוך נשא עון ועבר על פשע לשארית נחלתו לא החזיק לעד אפו כי חפץ חסד הוא׃</p> 
 <p><a name="an_7:19">7:19</a> ישוב ירחמנו יכבש עונתינו ותשליך במצלות ים כל חטאותם׃</p> 
 <p><a name="an_7:20">7:20</a> תתן אמת ליעקב חסד לאברהם אשר נשבעת לאבתינו מימי קדם׃</p> 
 <p></p><hr>
 <center>
 <a href="nah.htm">Next: Nahum</a></center>
 </body>