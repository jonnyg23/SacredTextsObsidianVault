<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="nah.htm">Previous</a> 
 <a href="zep.htm">Next</a> 
 </center>
 <hr>
  <h3 align="center">Modern Hebrew Bible: Habakkuk</h3> 
 <p><a name="an_1:1">1:1</a> המשא אשר חזה חבקוק הנביא׃</p> 
 <p><a name="an_1:2">1:2</a> עד אנה יהוה שועתי ולא תשמע אזעק אליך חמס ולא תושיע׃</p> 
 <p><a name="an_1:3">1:3</a> למה תראני און ועמל תביט ושד וחמס לנגדי ויהי ריב ומדון ישא׃</p> 
 <p><a name="an_1:4">1:4</a> על כן תפוג תורה ולא יצא לנצח משפט כי רשע מכתיר את הצדיק על כן יצא משפט מעקל׃</p> 
 <p><a name="an_1:5">1:5</a> ראו בגוים והביטו והתמהו תמהו כי פעל פעל בימיכם לא תאמינו כי יספר׃</p> 
 <p><a name="an_1:6">1:6</a> כי הנני מקים את הכשדים הגוי המר והנמהר ההולך למרחבי ארץ לרשת משכנות לא לו׃</p> 
 <p><a name="an_1:7">1:7</a> אים ונורא הוא ממנו משפטו ושאתו יצא׃</p> 
 <p><a name="an_1:8">1:8</a> וקלו מנמרים סוסיו וחדו מזאבי ערב ופשו פרשיו ופרשיו מרחוק יבאו יעפו כנשר חש לאכול׃</p> 
 <p><a name="an_1:9">1:9</a> כלה לחמס יבוא מגמת פניהם קדימה ויאסף כחול שבי׃</p> 
 <p><a name="an_1:10">1:10</a> והוא במלכים יתקלס ורזנים משחק לו הוא לכל מבצר ישחק ויצבר עפר וילכדה׃</p> 
 <p><a name="an_1:11">1:11</a> אז חלף רוח ויעבר ואשם זו כחו לאלהו׃</p> 
 <p><a name="an_1:12">1:12</a> הלוא אתה מקדם יהוה אלהי קדשי לא נמות יהוה למשפט שמתו וצור להוכיח יסדתו׃</p> 
 <p><a name="an_1:13">1:13</a> טהור עינים מראות רע והביט אל עמל לא תוכל למה תביט בוגדים תחריש בבלע רשע צדיק ממנו׃</p> 
 <p><a name="an_1:14">1:14</a> ותעשה אדם כדגי הים כרמש לא משל בו׃</p> 
 <p><a name="an_1:15">1:15</a> כלה בחכה העלה יגרהו בחרמו ויאספהו במכמרתו על כן ישמח ויגיל׃</p> 
 <p><a name="an_1:16">1:16</a> על כן יזבח לחרמו ויקטר למכמרתו כי בהמה שמן חלקו ומאכלו בראה׃</p> 
 <p><a name="an_1:17">1:17</a> העל כן יריק חרמו ותמיד להרג גוים לא יחמול׃</p> 
 <p><a name="an_2:1">2:1</a> על משמרתי אעמדה ואתיצבה על מצור ואצפה לראות מה ידבר בי ומה אשיב על תוכחתי׃</p> 
 <p><a name="an_2:2">2:2</a> ויענני יהוה ויאמר כתוב חזון ובאר על הלחות למען ירוץ קורא בו׃</p> 
 <p><a name="an_2:3">2:3</a> כי עוד חזון למועד ויפח לקץ ולא יכזב אם יתמהמה חכה לו כי בא יבא לא יאחר׃</p> 
 <p><a name="an_2:4">2:4</a> הנה עפלה לא ישרה נפשו בו וצדיק באמונתו יחיה׃</p> 
 <p><a name="an_2:5">2:5</a> ואף כי היין בוגד גבר יהיר ולא ינוה אשר הרחיב כשאול נפשו והוא כמות ולא ישבע ויאסף אליו כל הגוים ויקבץ אליו כל העמים׃</p> 
 <p><a name="an_2:6">2:6</a> הלוא אלה כלם עליו משל ישאו ומליצה חידות לו ויאמר הוי המרבה לא לו עד מתי ומכביד עליו עבטיט׃</p> 
 <p><a name="an_2:7">2:7</a> הלוא פתע יקומו נשכיך ויקצו מזעזעיך והיית למשסות למו׃</p> 
 <p><a name="an_2:8">2:8</a> כי אתה שלות גוים רבים ישלוך כל יתר עמים מדמי אדם וחמס ארץ קריה וכל ישבי בה׃</p> 
 <p><a name="an_2:9">2:9</a> הוי בצע בצע רע לביתו לשום במרום קנו להנצל מכף רע׃</p> 
 <p><a name="an_2:10">2:10</a> יעצת בשת לביתך קצות עמים רבים וחוטא נפשך׃</p> 
 <p><a name="an_2:11">2:11</a> כי אבן מקיר תזעק וכפיס מעץ יעננה׃</p> 
 <p><a name="an_2:12">2:12</a> הוי בנה עיר בדמים וכונן קריה בעולה׃</p> 
 <p><a name="an_2:13">2:13</a> הלוא הנה מאת יהוה צבאות וייגעו עמים בדי אש ולאמים בדי ריק יעפו׃</p> 
 <p><a name="an_2:14">2:14</a> כי תמלא הארץ לדעת את כבוד יהוה כמים יכסו על ים׃</p> 
 <p><a name="an_2:15">2:15</a> הוי משקה רעהו מספח חמתך ואף שכר למען הביט על מעוריהם׃</p> 
 <p><a name="an_2:16">2:16</a> שבעת קלון מכבוד שתה גם אתה והערל תסוב עליך כוס ימין יהוה וקיקלון על כבודך׃</p> 
 <p><a name="an_2:17">2:17</a> כי חמס לבנון יכסך ושד בהמות יחיתן מדמי אדם וחמס ארץ קריה וכל ישבי בה׃</p> 
 <p><a name="an_2:18">2:18</a> מה הועיל פסל כי פסלו יצרו מסכה ומורה שקר כי בטח יצר יצרו עליו לעשות אלילים אלמים׃</p> 
 <p><a name="an_2:19">2:19</a> הוי אמר לעץ הקיצה עורי לאבן דומם הוא יורה הנה הוא תפוש זהב וכסף וכל רוח אין בקרבו׃</p> 
 <p><a name="an_2:20">2:20</a> ויהוה בהיכל קדשו הס מפניו כל הארץ׃</p> 
 <p><a name="an_3:1">3:1</a> תפלה לחבקוק הנביא על שגינות׃</p> 
 <p><a name="an_3:2">3:2</a> יהוה שמעתי שמעך יראתי יהוה פעלך בקרב שנים חייהו בקרב שנים תודיע ברגז רחם תזכור׃</p> 
 <p><a name="an_3:3">3:3</a> אלוה מתימן יבוא וקדוש מהר פארן סלה כסה שמים הודו ותהלתו מלאה הארץ׃</p> 
 <p><a name="an_3:4">3:4</a> ונגה כאור תהיה קרנים מידו לו ושם חביון עזה׃</p> 
 <p><a name="an_3:5">3:5</a> לפניו ילך דבר ויצא רשף לרגליו׃</p> 
 <p><a name="an_3:6">3:6</a> עמד וימדד ארץ ראה ויתר גוים ויתפצצו הררי עד שחו גבעות עולם הליכות עולם לו׃</p> 
 <p><a name="an_3:7">3:7</a> תחת און ראיתי אהלי כושן ירגזון יריעות ארץ מדין׃</p> 
 <p><a name="an_3:8">3:8</a> הבנהרים חרה יהוה אם בנהרים אפך אם בים עברתך כי תרכב על סוסיך מרכבתיך ישועה׃</p> 
 <p><a name="an_3:9">3:9</a> עריה תעור קשתך שבעות מטות אמר סלה נהרות תבקע ארץ׃</p> 
 <p><a name="an_3:10">3:10</a> ראוך יחילו הרים זרם מים עבר נתן תהום קולו רום ידיהו נשא׃</p> 
 <p><a name="an_3:11">3:11</a> שמש ירח עמד זבלה לאור חציך יהלכו לנגה ברק חניתך׃</p> 
 <p><a name="an_3:12">3:12</a> בזעם תצעד ארץ באף תדוש גוים׃</p> 
 <p><a name="an_3:13">3:13</a> יצאת לישע עמך לישע את משיחך מחצת ראש מבית רשע ערות יסוד עד צואר סלה׃</p> 
 <p><a name="an_3:14">3:14</a> נקבת במטיו ראש פרזו יסערו להפיצני עליצתם כמו לאכל עני במסתר׃</p> 
 <p><a name="an_3:15">3:15</a> דרכת בים סוסיך חמר מים רבים׃</p> 
 <p><a name="an_3:16">3:16</a> שמעתי ותרגז בטני לקול צללו שפתי יבוא רקב בעצמי ותחתי ארגז אשר אנוח ליום צרה לעלות לעם יגודנו׃</p> 
 <p><a name="an_3:17">3:17</a> כי תאנה לא תפרח ואין יבול בגפנים כחש מעשה זית ושדמות לא עשה אכל גזר ממכלה צאן ואין בקר ברפתים׃</p> 
 <p><a name="an_3:18">3:18</a> ואני ביהוה אעלוזה אגילה באלהי ישעי׃</p> 
 <p><a name="an_3:19">3:19</a> יהוה אדני חילי וישם רגלי כאילות ועל במותי ידרכני למנצח בנגינותי׃</p> 
 <p></p><hr>
 <center>
 <a href="zep.htm">Next: Zephaniah</a></center>
 </body>