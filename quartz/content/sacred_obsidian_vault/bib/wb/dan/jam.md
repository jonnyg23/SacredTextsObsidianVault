<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="heb.htm">Previous</a> 
 <a href="pe1.htm">Next</a> 
 </center>
 <hr>
  <h3 align="center">Danish Bible: James</h3> 
 <p><a name="an_1:1">1:1</a> Jakob, Guds og den Herres Jesu Kristi Tjener, hilser de tolv Stammer i Adspredelsen.</p> 
 <p><a name="an_1:2">1:2</a> Mine Brødre! agter det for idel Glæde, når I stedes i mange Hånde Prøvelser,</p> 
 <p><a name="an_1:3">1:3</a> vidende, at eders Tros Prøve virker Udholdenhed;</p> 
 <p><a name="an_1:4">1:4</a> men Udholdenheden bør medføre fuldkommen Gerning, for at I kunne være fuldkomne og uden Brøst, så I ikke stå tilbage i noget.</p> 
 <p><a name="an_1:5">1:5</a> Men dersom nogen af eder fattes Visdom, han bede derom til Gud, som giver alle gerne og uden Bebrejdelse, så skal den gives ham.</p> 
 <p><a name="an_1:6">1:6</a> Men han bede i Tro, uden at tvivle; thi den, som tvivler, ligner en Havets Bølge, der drives og kastes af Vinden.</p> 
 <p><a name="an_1:7">1:7</a> Ikke må nemlig det Menneske mene, at han skal få noget af Herren,</p> 
 <p><a name="an_1:8">1:8</a> en tvesindet Mand, som han er, ustadig på alle sine Veje.</p> 
 <p><a name="an_1:9">1:9</a> Men den Broder, som er ringe, rose sig af sin Højhed,</p> 
 <p><a name="an_1:10">1:10</a> den rige derimod af sin Ringhed; thi han skal forgå som Græssets Blomst.</p> 
 <p><a name="an_1:11">1:11</a> Thi Solen står op med sin Hede og hentørrer Græsset, og dets Blomst falder af, og dens Skikkelses Ynde forsvinder; således skal også den rige visne på sine Veje.</p> 
 <p><a name="an_1:12">1:12</a> Salig den Mand, som holder Prøvelse ud; thi når han har stået Prøve, skal han få Livets Krans, som Herren har forjættet dem, der elske ham.</p> 
 <p><a name="an_1:13">1:13</a> Ingen sige, når han fristes: "Jeg fristes af Gud;" thi Gud kan ikke fristes af det onde, og selv frister han ingen;</p> 
 <p><a name="an_1:14">1:14</a> men enhver fristes,når han drages og lokkes af sin egen Begæring;</p> 
 <p><a name="an_1:15">1:15</a> derefter, når Begæringen har undfanget, føder den Synd, men når Synden er fuldvoksen, føder den Død.</p> 
 <p><a name="an_1:16">1:16</a> Farer ikke vild, mine elskede Brødre!</p> 
 <p><a name="an_1:17">1:17</a> Al god Gave og al fuldkommen Gave er ovenfra og kommer ned fra Lysenes Fader, hos hvem der ikke er Forandring eller skiftende Skygge.</p> 
 <p><a name="an_1:18">1:18</a> Efter sin Villie fødte han os ved Sandheds Ord, for at vi skulde være en Førstegrøde af hans Skabninger.</p> 
 <p><a name="an_1:19">1:19</a> I vide det, mine elskede Brødre. Men hvert Menneske være snar til at høre, langsom til at tale, langsom til Vrede;</p> 
 <p><a name="an_1:20">1:20</a> thi en Mands Vrede udretter ikke det, som er ret for Gud.</p> 
 <p><a name="an_1:21">1:21</a> Derfor, aflægger alt Smuds og Levning af Slethed, og modtager med Sagtmodighed Ordet, som er indplantet i eder, og som formår at frelse eders Sjæle.</p> 
 <p><a name="an_1:22">1:22</a> Men vorder Ordets Gørere og ikke alene dets Hørere, hvormed I bedrage eder selv.</p> 
 <p><a name="an_1:23">1:23</a> Thi dersom nogen er Ordets Hører og ikke dets Gører, han ligner en Mand, der betragter sit legemlige Ansigt i et Spejl;</p> 
 <p><a name="an_1:24">1:24</a> thi han betragter sig selv og går bort og glemmer straks, hvor dan han var.</p> 
 <p><a name="an_1:25">1:25</a> Men den, som skuer ind i Frihedens fuldkomne Lov og holder ved dermed, så han ikke bliver en glemsom Tilhører, men en Gerningens Gører, han skal være salig i sin Gerning.</p> 
 <p><a name="an_1:26">1:26</a> Dersom nogen synes, at han dyrker Gud, og ikke holder sin Tunge i Tømme, men bedrager sit Hjerte, hans Gudsdyrkelse er forgæves.</p> 
 <p><a name="an_1:27">1:27</a> En ren og ubesmittet Gudsdyrkelse for Gud og Faderen er dette, at besøge faderløse og Enker i deres Trængsel, at holde sig selv uplettet af Verden.</p> 
 <p><a name="an_2:1">2:1</a> Mine Brødre! Eders Tro på vor Herre Jesus Kristus, den herliggjorte, være ikke forbunden med Persons Anseelse!</p> 
 <p><a name="an_2:2">2:2</a> Når der nemlig kommer en Mand ind i eders Forsamling med Guldring på Fingeren, i prægtig Klædning, men der også kommer en fattig ind i smudsig Klædning,</p> 
 <p><a name="an_2:3">2:3</a> og I fæste Øjet på den, som bærer den prægtige Klædning og sige: Sæt du dig her på den gode Plads, og I sige til den fattige: Stå du der eller sæt dig nede ved min Fodskammel:</p> 
 <p><a name="an_2:4">2:4</a> ere I så ikke komne i Strid med eder selv og blevne Dommere med slette Tanker?</p> 
 <p><a name="an_2:5">2:5</a> Hører, mine elskede Brødre! Har Gud ikke udvalgt de for Verden fattige til at være rige i Tro og Arvinger til det Rige, som han har forjættet dem, der elske ham?</p> 
 <p><a name="an_2:6">2:6</a> Men I have vanæret den fattige! Er det ikke de rige, som underkue eder, og er det ikke dem, som slæbe eder for Domstolene?</p> 
 <p><a name="an_2:7">2:7</a> Er det ikke dem, som bespotte det skønne Navn, som er nævnet over eder?</p> 
 <p><a name="an_2:8">2:8</a> Ganske vist, dersom I opfylde den kongelige Lov efter Skriften: "Du skal elske din Næste som dig selv", gøre I ret;</p> 
 <p><a name="an_2:9">2:9</a> men dersom I anse Personer, gøre I Synd og revses af Loven som Overtrædere.</p> 
 <p><a name="an_2:10">2:10</a> Thi den, som holder hele Loven, men støder an i eet Stykke, er bleven skyldig i alle.</p> 
 <p><a name="an_2:11">2:11</a> Thi han, som sagde: "Du må ikke bedrive Hor," sagde også: "Du må ikke slå ihjel." Dersom du da ikke bedriver Hor, men slår ihjel, da er du bleven en Lovens Overtræder.</p> 
 <p><a name="an_2:12">2:12</a> Taler således og gører således, som de, der skulle dømmes efter Frihedens Lov.</p> 
 <p><a name="an_2:13">2:13</a> Thi Dommen er ubarmhjertig imod den, som ikke har øvet Barmhjertighed; Barmhjertighed træder frimodigt op imod Dommen.</p> 
 <p><a name="an_2:14">2:14</a> Hvad gavner det, mine Brødre! om nogen siger, han har Tro, men ikke har Gerninger? mon Troen kan frelse ham?</p> 
 <p><a name="an_2:15">2:15</a> Dersom en Broder eller Søster er nøgen og fattes den daglige Føde,</p> 
 <p><a name="an_2:16">2:16</a> og en af eder siger til dem: Går bort i Fred, varmer eder og mætter eder, men I ikke give dem det, som hører til Legemets Nødtørst, hvad gavner det?</p> 
 <p><a name="an_2:17">2:17</a> Ligeså er også Troen, dersom den ikke har Gerninger, død i sig selv.</p> 
 <p><a name="an_2:18">2:18</a> Men man vil sige: Du har Tro, og jeg har Gerninger. Vis mig din Tro uden Gerningerne, og jeg vil af mine Gerninger vise dig Troen.</p> 
 <p><a name="an_2:19">2:19</a> Du tror, at Gud er een; deri gør du ret; også de onde Ånder tro det og skælve.</p> 
 <p><a name="an_2:20">2:20</a> Men vil du vide, du tomme Menneske! at Troen uden Gerninger er unyttig?</p> 
 <p><a name="an_2:21">2:21</a> Blev ikke vor Fader Abraham retfærdiggjort af Gerninger, da han ofrede sin Søn Isak på Alteret?</p> 
 <p><a name="an_2:22">2:22</a> Du ser, at Troen virkede sammen med hans Gerninger, og ved Gerningerne blev Troen fuldkommet,</p> 
 <p><a name="an_2:23">2:23</a> og Skriften blev opfyldt, som siger: "Abraham troede Gud, og det blev regnet ham til Retfærdighed", og han blev kaldet Guds Ven.</p> 
 <p><a name="an_2:24">2:24</a> I se, at et Menneske retfærdiggøres af Gerninger, og ikke af Tro alene.</p> 
 <p><a name="an_2:25">2:25</a> Ligeså Skøgen Rahab, blev ikke også hun retfærdiggjort af Gerninger, da hun tog imod Sendebudene og lod dem slippe bort ad en anden Vej?</p> 
 <p><a name="an_2:26">2:26</a> Thi ligesom Legemet er dødt uden Ånd, således er også Troen død uden Gerninger.</p> 
 <p><a name="an_3:1">3:1</a> Mine Brødre! ikke mange af eder bør blive Lærere, såsom I vide, at vi skulle få en desto tungere Dom.</p> 
 <p><a name="an_3:2">3:2</a> Thi vi støde alle an i mange Ting; dersom nogen ikke støder an i Tale, da er han en fuldkommen Mand, i Stand til også at holde hele Legemet i Tomme.</p> 
 <p><a name="an_3:3">3:3</a> Men når vi lægge Bidsler i Hestenes Munde, for at de skulle adlyde os, så dreje vi også hele deres Legeme.</p> 
 <p><a name="an_3:4">3:4</a> Se, også Skibene, endskønt de ere så store og drives af stærke Vinde, drejes med et såre lidet Ror, hvorhen Styrmandens Hu står.</p> 
 <p><a name="an_3:5">3:5</a> Således er også Tungen et lille Lem og fører store Ord. Se, hvor lille en Ild der stikker så stor en Skov i Brand!</p> 
 <p><a name="an_3:6">3:6</a> Og Tungen er en Ild. Som en Verden af Uretfærdighed sidder Tungen iblandt vore Lemmer; den besmitter hele Legemet og sætter Livets Hjul i Brand, selv sat i Brand af Helvede.</p> 
 <p><a name="an_3:7">3:7</a> Thi enhver Natur, både Dyrs og Fugles, både Krybdyrs og Havdyrs, tæmmes og er tæmmet af den menneskelige Natur;</p> 
 <p><a name="an_3:8">3:8</a> men Tungen kan intet Menneske tæmme, det ustyrlige Onde, fuld af dødbringende Gift.</p> 
 <p><a name="an_3:9">3:9</a> Med den velsigne vi Herren og Faderen, og med den forbande vi Menneskene, som ere blevne til efter Guds Lighed.</p> 
 <p><a name="an_3:10">3:10</a> Af den samme Mund udgår Velsignelse og Forbandelse. Mine Brødre! dette bør ikke være så.</p> 
 <p><a name="an_3:11">3:11</a> Mon en Kilde udgyder sødt Vand og besk Vand af det samme Væld?</p> 
 <p><a name="an_3:12">3:12</a> Mon et Figentræ, mine Brødre! kan give Oliven, eller et Vintræ Figener? Heller ikke kan en Salt Kilde give fersk Vand.</p> 
 <p><a name="an_3:13">3:13</a> Er nogen viis og forstandig iblandt eder, da vise han ved god Omgængelse sine Gerninger i viis Sagtmodighed!</p> 
 <p><a name="an_3:14">3:14</a> Men have I bitter Avind og Rænkesyge i eders Hjerter, da roser eder ikke og lyver ikke imod Sandheden!</p> 
 <p><a name="an_3:15">3:15</a> Dette er ikke den Visdom, som kommer ovenfra, men en jordisk, sjælelig, djævelsk;</p> 
 <p><a name="an_3:16">3:16</a> thi hvor der er Avind og Rænkesyge, der er Forvirring og al ond Handel.</p> 
 <p><a name="an_3:17">3:17</a> Men Visdommen herovenfra er først ren, dernæst fredsommelig, mild, føjelig, fuld at Barmhjertighed og gode Frugter, upartisk, uden Skrømt.</p> 
 <p><a name="an_3:18">3:18</a> Men Retfærdigheds Frugt såes i Fred for dem, som stifte Fred.</p> 
 <p><a name="an_4:1">4:1</a> Hvoraf kommer det, at den er Krige og Stridigheder iblandt eder? mon ikke deraf, af eders Lyster, som stride i eders Lemmer?</p> 
 <p><a name="an_4:2">4:2</a> I begære og have ikke; I myrde og misunde og kunne ikke få; I føre Strid og Krig. Og I have ikke, fordi I ikke bede;</p> 
 <p><a name="an_4:3">4:3</a> I bede og få ikke, fordi I bede ilde, for at øde det i eders Lyster.</p> 
 <p><a name="an_4:4">4:4</a> I utro! vide I ikke, at Venskab med Verden er Fjendskab imod Gud? Derfor, den, som vil være Verdens Ven, bliver Guds Fjende.</p> 
 <p><a name="an_4:5">4:5</a> Eller mene I, at Skriftens Ord ere tomme Ord? Med Nidkærhed længes han efter den Ånd, han har givet Bolig i os, men han skænker desto større Nåde.</p> 
 <p><a name="an_4:6">4:6</a> Derfor siger Skriften: "Gud står de hoffærdige imod, men de ydmyge giver han Nåde."</p> 
 <p><a name="an_4:7">4:7</a> Underordner eder derfor under Gud; men står Djævelen imod, så skal han fly fra eder;</p> 
 <p><a name="an_4:8">4:8</a> holder eder nær til Gud, så skal han holde sig nær til eder! Renser Hænderne, I Syndere! og lutrer Hjerterne, I tvesindede!</p> 
 <p><a name="an_4:9">4:9</a> Jamrer og sørger og græder; eders Latter vende sig til Sorg og Glæden til Bedrøvelse!</p> 
 <p><a name="an_4:10">4:10</a> Ydmyger eder for Herren, så skal han ophøje eder.</p> 
 <p><a name="an_4:11">4:11</a> Taler ikke ilde om hverandre, Brødre! Den, som taler ilde om sin Broder eller dømmer sin Broder, taler ilde om Loven og dømmer Loven; men dømmer du Loven, da er du ikke Lovens Gører, men dens Dommer.</p> 
 <p><a name="an_4:12">4:12</a> Een er Lovgiveren og Dommeren, han, som kan frelse og fordærve; men hvem er du, som dømmer din Næste?</p> 
 <p><a name="an_4:13">4:13</a> Og nu I, som sige: I Dag eller i Morgen ville vi gå til den eller den By og blive der et År og købslå og vinde,</p> 
 <p><a name="an_4:14">4:14</a> I, som ikke vide, hvad der skal ske i Morgen; thi hvordan er eders Liv? I ere jo en Damp, som er til Syne en liden Tid, men derefter forsvinder;</p> 
 <p><a name="an_4:15">4:15</a> i Stedet for at I skulle sige: Dersom Herren vil, og vi leve, da ville vi gøre dette eller hint.</p> 
 <p><a name="an_4:16">4:16</a> Men nu rose I eder i eders Overmod; al sådan Ros er ond.</p> 
 <p><a name="an_4:17">4:17</a> Derfor, den som ved at handle ret og ikke gør det, for ham er det Synd.</p> 
 <p><a name="an_5:1">5:1</a> Og nu, I rige! græder og jamrer over de Ulykker, som komme over eder.</p> 
 <p><a name="an_5:2">5:2</a> Eders Rigdom er rådnet, og eders Klæder er mølædte;</p> 
 <p><a name="an_5:3">5:3</a> eders Guld og Sølv er rustet op, og deres Rust skal være til Vidnesbyrd imod eder og æde eders Kød som en Ild; I have samlet Skatte i de sidste Dage.</p> 
 <p><a name="an_5:4">5:4</a> Se, den Løn skriger, som I have forholdt Arbejderne, der høstede eders Marker, og Høstfolkenes Råb ere komne ind for den Herre Zebaoths Øren.</p> 
 <p><a name="an_5:5">5:5</a> I levede i Vellevned på Jorden og efter eders Lyster; I gjorde eders Hjerter til gode som på en Slagtedag.</p> 
 <p><a name="an_5:6">5:6</a> I domfældte, I dræbte den retfærdige; han står eder ikke imod.</p> 
 <p><a name="an_5:7">5:7</a> Derfor, værer tålmodige, Brødre! indtil Herrens Tilkommelse. Se, Bonden venter på Jordens dyrebare Frugt og bier tålmodigt efter den, indtil den får tidlig Regn og sildig Regn.</p> 
 <p><a name="an_5:8">5:8</a> Værer også I tålmodige, styrker eders Hjerter; thi Herrens Tilkommelse er nær.</p> 
 <p><a name="an_5:9">5:9</a> Sukker ikke imod hverandre, Brødre! for at I ikke skulle dømmes; se, Dommeren står for Døren.</p> 
 <p><a name="an_5:10">5:10</a> Brødre! tager Profeterne, som have talt i Herrens Navn, til Forbillede på at lide ondt og være tålmodige.</p> 
 <p><a name="an_5:11">5:11</a> Se, vi prise dem salige, som have holdt ud. I have hørt om Jobs Udholdenhed og vide Udfaldet fra Herren; thi Herren er såre medlidende og barmhjertig.</p> 
 <p><a name="an_5:12">5:12</a> Men for alting, mine Brødre! sværger ikke, hverken ved Himmelen eller ved Jorden eller nogen anden Ed; men eders Ja være Ja, og Nej være Nej, for at I ikke skulle falde under Dom.</p> 
 <p><a name="an_5:13">5:13</a> Lider nogen iblandt eder ondt, han bede; er nogen vel til Mode, han synge Lovsang!</p> 
 <p><a name="an_5:14">5:14</a> Er nogen iblandt eder syg, han kalde Menighedens Ældste til sig, og de skulle bede over ham og salve ham med Olie i Herrens Navn.</p> 
 <p><a name="an_5:15">5:15</a> Og Troens Bøn skal frelse den syge, og Herren skal oprejse ham, og har han gjort Synder, skulle de forlades ham.</p> 
 <p><a name="an_5:16">5:16</a> Bekender derfor Synderne for hverandre og beder for hverandre, for at I må blive helbredte; en retfærdigs Bøn formår meget, når den er alvorlig.</p> 
 <p><a name="an_5:17">5:17</a> Elias var et Menneske, lige Vilkår undergivet med os, og han bad en Bøn, at det ikke måtte regne; og det regnede ikke på Jorden i tre År og seks Måneder.</p> 
 <p><a name="an_5:18">5:18</a> Og han bad atter, og Himmelen gav Regn, og Jorden bar sin Frugt.</p> 
 <p><a name="an_5:19">5:19</a> Mine Brødre! dersom nogen iblandt eder farer vild fra Sandheden, og nogen omvender ham,</p> 
 <p><a name="an_5:20">5:20</a> han vide, at den, som omvender en Synder fra hans Vejs Vildfarelse, han Frelser en Sjæl fra Døden og skjuler en Mangfoldighed af Synder.</p> 
 <p></p><hr>
 <center>
 <a href="pe1.htm">Next: 1 Peter</a></center>
 </body>