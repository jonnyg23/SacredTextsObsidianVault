<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="psa.htm">Previous</a> 
 <a href="mar.htm">Next</a> 
 </center>
 <hr>
  <h3 align="center">Chamorro Bible: Matthew</h3> 
 <p><a name="an_1:1">1:1</a> LEBLON y rasan Jesucristo lajin David, lajin Abraham.</p> 
 <p><a name="an_1:2">1:2</a> Si Abraham jalilis si Ysaac; ya si Ysaac jalilis si Jacob; ya si Jacob jalilis si Judas yan y mañeluña.</p> 
 <p><a name="an_1:3">1:3</a> Ya si Judas jalilis, gui as Tamar, si Fares yan si Sara; ya si Fares jalilis si Esrom; ya si Esrom jalilis si Aram;</p> 
 <p><a name="an_1:4">1:4</a> Ya si Aram jalilis si Aminadab; ya si Aminadab jalilis si Naason; ya si Naason jalilis si Salmon;</p> 
 <p><a name="an_1:5">1:5</a> Ya si Salmon jalilis, gui as Rahab, si Boos; ya si Boos jalilis, gui as Rut, si Obed; ya si Obed jalilis si Isai;</p> 
 <p><a name="an_1:6">1:6</a> Ya si Isai jalilis si ray David; ya si ray David jalilis si Salomon ni guinin güiya nii ampmam palaoan Urias;</p> 
 <p><a name="an_1:7">1:7</a> Ya si Salomon jalilis si Roboam; ya si Roboam jalilis si Abias; ya si Abias jalilis si Asa;</p> 
 <p><a name="an_1:8">1:8</a> Ya si Asa jalilis si Josafat; ya si Josafat jalilis si Joram; ya si Joram jalilis si Osias;</p> 
 <p><a name="an_1:9">1:9</a> Ya si Osias jalilis si Joatam; ya si Joatam jalilis si Acas; ya si Acas jalilis si Esequias;</p> 
 <p><a name="an_1:10">1:10</a> Ya si Esequias jalilis si Manases; si Manases jalilis si Amon; ya si Amon jalilis si Josias;</p> 
 <p><a name="an_1:11">1:11</a> Ya si Josias jalilis si Joaquim; si Joaquim jalilis si Jeconias, yan y mañeluña anae manmacone guiya Babilonia.</p> 
 <p><a name="an_1:12">1:12</a> Ya mapos y manmacone guiya Babilonia, si Jeconias jalilis si Salatiel; si Salatiel jalilis si Sorobabel;</p> 
 <p><a name="an_1:13">1:13</a> Ya si Sorobabel jalilis si Abiud; si Abiud jalilis si Eliaquim; si Eliaquim jalilis si Asor;</p> 
 <p><a name="an_1:14">1:14</a> Si Asor jalilis si Sadog; si Sadog jalilis si Achim; si Achim si Eliud;</p> 
 <p><a name="an_1:15">1:15</a> Si Eliud jalilis si Eleasar; si Eleasar jalilis si Matan; si Matan jalilis si Jacob;</p> 
 <p><a name="an_1:16">1:16</a> Si Jacob jalilis si José, asaguan Maria, na finañago si Jesus na mafanaan si Cristo.</p> 
 <p><a name="an_1:17">1:17</a> Enao mina todo y generasion desde as Abraham asta as David, catotse sija na generasion; ya desde as David asta manmacone guiya Babilonia, catotse na generasion; ya desde qui manmacone guiya Babilonia asta as Cristo, catotse na generasion.</p> 
 <p><a name="an_1:18">1:18</a> ¶ Y mafañagon Jesucristo taegüine: Y nanaña as Maria, nobian José, antes de ujadaña, güiya esta masoda mapotgue pot y Espiritu Santo.</p> 
 <p><a name="an_1:19">1:19</a> Ya si José asaguaña, sa mauleg na taotao, ti malago pinelo güe gui ninamamajlao, lao malagoña upinelo güe gui secreto.</p> 
 <p><a name="an_1:20">1:20</a> Ya anae jajajaso este, mato para güiya y angjet Señot, anae jagüife gui minaegoña, na ilegña: José, lajin David, chamo maañao na unresibe si Maria asaguamo, sa y gaegue guiya güiya y linilis Espiritu Santo.</p> 
 <p><a name="an_1:21">1:21</a> Ya ufañago un laje ya ufanaan si Jesus; sa güiya unafanlibre y taotaoña nu y isaoñija.</p> 
 <p><a name="an_1:22">1:22</a> Todo sija masusede para umacumple y esta jasangan y Señot pot y profeta, ni ilegña:</p> 
 <p><a name="an_1:23">1:23</a> Estagüe, un vitgen na umapotgue, ya ufañago un laje ya ufanaan si Emanuel, na comoqueilegña na si Yuus gaegue guiya jita.</p> 
 <p><a name="an_1:24">1:24</a> Anae magmata si José gui minaegoña, jafatinas taegüije y tinago y angjet, ya jaresibe y asaguaña.</p> 
 <p><a name="an_1:25">1:25</a> Ya ti matungo asta qui mañago ni lajiña finenana; ya nae y naanña si Jesus.</p> 
 <p><a name="an_2:1">2:1</a> YA mafañago si Jesus guiya Betlehem Judea gui jaanin ray Herodes, estagüe y manfaye na manmato guinin y sancatan para Jerusalem,</p> 
 <p><a name="an_2:2">2:2</a> Ylegñija: mangue y ray Judios, ni mafañago? Sa y estreyasña inlie gui sancatan ya manmatojam para inadoragüe.</p> 
 <p><a name="an_2:3">2:3</a> Ya anae jajungog este, si ray Herodes, inistotba yan todo y taotao Jerusalem locue.</p> 
 <p><a name="an_2:4">2:4</a> Ya anae maagange todo y prinsipen mamale yan y escriba sija güije na tano, manfinaesen mano nae mafañago si Cristo.</p> 
 <p><a name="an_2:5">2:5</a> Sija ilegñija: Iya Betlehem Judea; sa taegüine y munjayan matugue pot y profeta:</p> 
 <p><a name="an_2:6">2:6</a> Ya jago Betlehem, tano Juda, ada ti sendiquique jao gui entalo y prinsipen Juda, sa iya jago nae ujuyong y magalaje, para upasto y taotaojo, Israel.</p> 
 <p><a name="an_2:7">2:7</a> Entonses si Herodes, anae jaagang y manfaye gui secreto, jaquequetungo guiya sija, ngaean y estreyas nae malie.</p> 
 <p><a name="an_2:8">2:8</a> Ya Jatago sija para Betlehem, ilegña: Janao fanmalag ayo guato ya inalula manmamaesen pot y patgon; yaguin esta inseda, insangane yo; ya jufato locue ya juadora güe.</p> 
 <p><a name="an_2:9">2:9</a> Ya anae munjayan jajungog y sinangan ray, manmapos; ya estagüe y estreyas ni y jalie gui sancatan, na mofona gui menañija asta qui mato ya sumaga gui anae estaba y patgon.</p> 
 <p><a name="an_2:10">2:10</a> Anae malie y estreyas, gosdangculo minagofñija.</p> 
 <p><a name="an_2:11">2:11</a> ¶ Anae manjalom gui guima, jasoda y patgon yan y nanaña, as Maria, ya mandimo ya maadora; ya mababa y güinajañija ya manae güe: oro, insenso, yan mira.</p> 
 <p><a name="an_2:12">2:12</a> Ya manmasangane pot si Yuus gui güinife, na ti ufanmalag as Herodes, manjanao para y tanoñija gui otro chalan.</p> 
 <p><a name="an_2:13">2:13</a> ¶ Ya anae manmapos sija, y angjet y Señot mato gui as José gui güinife, ya ilegña: Cajulo ya uncone y patgon yan si nanaña, ya infanjanao para Egipto, ya infañaga güije, asta qui guajojao sumangane; sa si Herodes jaaligao y patgon para umapuno.</p> 
 <p><a name="an_2:14">2:14</a> Ya cajulo güe, ya jacone y patgon yan si nanaña gui puenge ya manjanao para Egipto;</p> 
 <p><a name="an_2:15">2:15</a> Ya sumaga güije asta que matae si Herodes, sa para umacumple y sinangan y Señot pot y profeta, na ilegña: Iya Egipto nae, juagang y Lajijo.</p> 
 <p><a name="an_2:16">2:16</a> ¶ Si Herodes, anae jalie na mamofea güe ni manfaye, gueflalalo ya manago na ufanmapuno todo y famaguon ni guaja guiya Betlehem yan gui todo oriyaña ni dos años sacanñija para papa, jaftaemanoja y tiempo anae ninatungo ni y manfaye.</p> 
 <p><a name="an_2:17">2:17</a> Ayo nae macumple esta, ni y guinin masangan pot y profeta Jeremias, na ilegña:</p> 
 <p><a name="an_2:18">2:18</a> Inagang na majungog guiya Rama umagang, tumangis yan cumasao na dangculo; si Raquel cumasao pot y famaguonña, ya ti malago maconsuela sa manaegüe.</p> 
 <p><a name="an_2:19">2:19</a> ¶ Anae esta matae si Herodes, mato y angjet y Señot gui as José gui güinife, guiya Egipto,</p> 
 <p><a name="an_2:20">2:20</a> Ya ilegña: Cajulo, cone y patgon yan si nanaña, ya infanjanao para y tano Israel; sa matae y cumequepuno y patgon.</p> 
 <p><a name="an_2:21">2:21</a> Ayo nae cajulo ya jacone y patgon yan si nanaña ya manmalag y tano Israel.</p> 
 <p><a name="an_2:22">2:22</a> Ya jajungog na si Arquelao, güiya y ray guiya Judea gui sagan tataña as Herodes, maañao malag guato; lao pot si Yuus ninatungo güe claro gui güinifeña, mapos malag y tanon Galilea.</p> 
 <p><a name="an_2:23">2:23</a> Ya anae mato, sumaga gui siuda na mafanaan Nasaret; para ucumple y masanganña pot y profeta sija, na umafanaan taotao Nasaret.</p> 
 <p><a name="an_3:1">3:1</a> AYO sija na jaane, mato si Juan Bautista ya sumetmon gui desierton Judea,</p> 
 <p><a name="an_3:2">3:2</a> Ylegña: Fanmañotsot sa y raenon langet jumijijot.</p> 
 <p><a name="an_3:3">3:3</a> Sa esta güiya uje y guinin jasangan y profeta Isaias, na ilegña: Inagang ni umagang gui desierto: Famauleg y chalan y Señot, natunas y chalanña.</p> 
 <p><a name="an_3:4">3:4</a> Y magaguña si Juan y pilon cameyo yan y godeña cuero na jachaflileg gui senturaña, ya y naña y apacha sija yan y miet jalom tano.</p> 
 <p><a name="an_3:5">3:5</a> Ayo nae mapos malag para güiya, Jerusalem yan Judea yan todo y tano gui oriyan Jordan,</p> 
 <p><a name="an_3:6">3:6</a> Ya esta manmatagpange pot güiya, guiya Jordan, jasangan claro y isaoñija.</p> 
 <p><a name="an_3:7">3:7</a> ¶ Ya jalie megae na Fariseo yan Saduseo sija na manmamaela para y tinagpangeña ya ilegña: Rasan culebla, jaye jamyo fumanagüe na insujaye y binibo ni mamaela?</p> 
 <p><a name="an_3:8">3:8</a> Fanmamatinas tinegcha digno ni y sinetsot.</p> 
 <p><a name="an_3:9">3:9</a> Ya chamiyo jumajaso sumangan gui sanjalommiyo, na si Abraham tatata; ya guajo sumangane jamyo, na siña si Yuus janacajulo este sija na acho famaguon gui as Abraham.</p> 
 <p><a name="an_3:10">3:10</a> Pago, esta locue y gachae gaegue na mapolo gui jale y trongcon jayo sija; ya todo y trongcon jayo ni ti manogcha mauleg, umautut ya umapolo gui guafe.</p> 
 <p><a name="an_3:11">3:11</a> Guajo magajet jutagpange jamyo nu y janom para minañotsot, lao y mamamaela gui tateco, mas guaja ninasiñaña qui guajo: y sapatosña ti mauleg yo na jupula; güiya infantinagpange ni Espiritu Santo yan y guafe.</p> 
 <p><a name="an_3:12">3:12</a> Y abanicoña gaegue gui canaeña, ya unagasgas y tablaña, ya unaetnon y triguña jalom gui jalom camalin, ya usonggue y pajan trigo gui taejinecog na guafe.</p> 
 <p><a name="an_3:13">3:13</a> ¶ Anae mato si Jesus guinin Galilea, malag Jordan gui as Juan para utinagpange.</p> 
 <p><a name="an_3:14">3:14</a> Lao si Juan ti malago, ilegña: Nesesita yo matagpange pot jago, enaojao na mamaela guiya guajo?</p> 
 <p><a name="an_3:15">3:15</a> Inepe as Jesus ilegña: Diejaloja, sa taegüenao mauleg para utacumple y todo na tininas. Ayo nae pinelo.</p> 
 <p><a name="an_3:16">3:16</a> Ya si Jesus, anae munjayan matagpange, cajulo gusisija guine y janom, y langet mababa pot güiya ya malie y Espiritun Yuus tumunog calang paluma y sumaga gui jiloña.</p> 
 <p><a name="an_3:17">3:17</a> Ya estagüe, un vos guinin y langet na ilegña: Estagüiya y lajijo ni y guefyajo.</p> 
 <p><a name="an_4:1">4:1</a> AYO nae quinene si Jesus ni Espiritu para y jalomtano para umatienta ni anite;</p> 
 <p><a name="an_4:2">4:2</a> Ya estaba umayunat cuarenta na jaane yan cuarenta na puenge ya despues ñalang.</p> 
 <p><a name="an_4:3">4:3</a> Ya mato guiya güiya y manienienta, ya ilegña: Yaguin jago lajin Yuus, tago este y acho ya ufamapan.</p> 
 <p><a name="an_4:4">4:4</a> Güiya manope ilegña: Matugue esta: Ti y panja uninalâlâ y taotao, lao y todo y sinangan ni y jumuyong gui pachot Yuus.</p> 
 <p><a name="an_4:5">4:5</a> Ayo nae ninamalofan ni anite gui santa na siuda; pinelo gui jilo torren diquique, iyon y templo.</p> 
 <p><a name="an_4:6">4:6</a> Y ilegña: Yaguin jago lajin Yuus, yutejao güine papa, sa matugue esta: Y angjet sija uninadje ya unquinajat ni canaeñija, para chaña y adengmo umatotpe contra y acho.</p> 
 <p><a name="an_4:7">4:7</a> Si Jesus ilegña: Locue esta matugue, chamo tietienta y Señot, Yuusmo.</p> 
 <p><a name="an_4:8">4:8</a> Tumalo ninamalofan ni anite gui un sabana na sentáquilo ya jafanue todo y raeno sija gui jilo y tano yan y minagofñija,</p> 
 <p><a name="an_4:9">4:9</a> Ya ilegña: Todo este sija junaejao yaguin dumimojao ya unadora yo.</p> 
 <p><a name="an_4:10">4:10</a> Ayonae si Jesus ilegña nu güiya: Janao Satanas, sa matugue esta, y Señot Yuusmo na güiyaja unadora yan güiyaja unsetbe.</p> 
 <p><a name="an_4:11">4:11</a> Ayo nae diningo ni anite, ya y angjet sija manmato ya masetbe güe.</p> 
 <p><a name="an_4:12">4:12</a> ¶ Anae jajungog si Jesus na si Juan esta mapongle, tumalo guato Galilea.</p> 
 <p><a name="an_4:13">4:13</a> Ya jadingo Nasaret, mato Capernaum ya sumaga gui oriyan tase gui oriyan tanon Sabulon yan Neftalim.</p> 
 <p><a name="an_4:14">4:14</a> Para umacumple y guinin jasangan y profeta Isaias, na ilegña:</p> 
 <p><a name="an_4:15">4:15</a> Y tano Sabulon yan y tano Neftalim, chalan tase yan para otro banda guiya Jordan, Galilea y Gentiles.</p> 
 <p><a name="an_4:16">4:16</a> Ya y taotao sija nu y mañasaga gui jemjom, dangculo na manana liniiñija; y ayo sija nu y mañasaga tanon anineng y finatae, candet ufaninina.</p> 
 <p><a name="an_4:17">4:17</a> ¶ Desde ayo jatutujon si Jesus sumetmon ya ilegña: Fanmañotsot, sa y raenon langet jijijot.</p> 
 <p><a name="an_4:18">4:18</a> ¶ Ya anae jumajanao si Jesus gui tasen Galilea, jalie dos chumelo; si Simon mafanaan Pedro yan si Andres cheluña, na janatutunog y lagua gui tase sa manpescadot.</p> 
 <p><a name="an_4:19">4:19</a> Ya ilegña nu sija: Dalalag yo ya junafanpescadot taotao jamyo.</p> 
 <p><a name="an_4:20">4:20</a> Sija japolo y lagua sija ya madalalag güe.</p> 
 <p><a name="an_4:21">4:21</a> Anae jumanao güije, jalie otro dos chumelo, si Santiago lajin Sebedeo, yan si Juan cheluña, gui sajyan yan si tatañija as Sebedeo na jalememenda y laguañija; ya jaagang.</p> 
 <p><a name="an_4:22">4:22</a> Sija enseguidas japolo y sajyan yan si tatañija ya madalalag güe.</p> 
 <p><a name="an_4:23">4:23</a> ¶ Ya jalilicue si Jesus iya Galilea mamanagüe gui sinagoga sija ya sumetmetmon ni raenon y evangelio, ya janafanjomlo todo y chetnot yan todo y pinite gui taotao;</p> 
 <p><a name="an_4:24">4:24</a> Ya y matunaña matungo todo guiya Siria; ya maquenenee güe guato todo manmalango, ni guaja todo clasen chetnot yan pinite; y maninanite yan y manbababa yan y manparalitico; ya janafanjomlo.</p> 
 <p><a name="an_4:25">4:25</a> Ya madalalag güe linajyan taotao, guinin Galilea, yan guinin Decapolis, yan guinin Jerusalem, yan guinin Judea, yan y otro banda guiya Jordan.</p> 
 <p><a name="an_5:1">5:1</a> ANAE jalie si Jesus y linajyan taotao, cajulo gui un sabana, ya matachong; ya y disipuluña manmato guiya güiya.</p> 
 <p><a name="an_5:2">5:2</a> Ya jababa y pachotña ya jafanagüe, ilegña:</p> 
 <p><a name="an_5:3">5:3</a> Mandichoso y mamoble gui Espiritu, sa uiyonñija y raenon langet.</p> 
 <p><a name="an_5:4">5:4</a> Mandichoso y mantriste, sa sija umanafanmagof.</p> 
 <p><a name="an_5:5">5:5</a> Mandichoso y manmanso, sa sija ufanmaereda ni y tano.</p> 
 <p><a name="an_5:6">5:6</a> Mandichoso y manñalang yan manmajo ni tininas, sa sija umanafanjaspog.</p> 
 <p><a name="an_5:7">5:7</a> Mandichoso y manyóase, sa sija ufantinaca ni minaase.</p> 
 <p><a name="an_5:8">5:8</a> Mandichoso y mangasgas corasonñija, sa sija ujalie si Yuus.</p> 
 <p><a name="an_5:9">5:9</a> Mandichoso y fumatitinas y pas, sa sija ufanmafanaan famaguon Yuus.</p> 
 <p><a name="an_5:10">5:10</a> Mandichoso y manmapetsigue pot causa y tininas; sa uiyonñija y raenon langet.</p> 
 <p><a name="an_5:11">5:11</a> Mandichoso jamyo, yaguin manmamatdise jamyo, yan manmapetsigue jamyo, yan manmasangane jamyo todo taelaye pot y naanjo, ya manmandague.</p> 
 <p><a name="an_5:12">5:12</a> Fanmagof, ya infansenmagof, sa y premionmiyo gui langet sendangculo: sa taegüenaoja locue manmapetsigueñija y profeta sija ni y antes di jamyo.</p> 
 <p><a name="an_5:13">5:13</a> ¶ Jamyo y asigan y tano; ya yaguin y asiga malingo y maaseña, jafa taemano manasne? taya baliña, na umayute juyong ya umagacha ni y taotao.</p> 
 <p><a name="an_5:14">5:14</a> Jamyo y candet y tano. Y siuda ni maplanta gui jilo y tano táquilo ti siña umatog.</p> 
 <p><a name="an_5:15">5:15</a> Taya candet umasonggue ya umapolo gui papa un medida; lao umapolo gui candelero, ya umanainina todo y mangaegue gui jalom guma.</p> 
 <p><a name="an_5:16">5:16</a> Polo ya umanina y candetmiyo gui menan y taotao sija, para ujalie y mauleg chechonmiyo, ya innamagof y tatanmiyo ni y gaegue gui langet.</p> 
 <p><a name="an_5:17">5:17</a> ¶ Chamiyo jumajaso na mato yo para juyulang y tinago pat y profeta sija; ti mato yo para juyulang, lao para jucumple.</p> 
 <p><a name="an_5:18">5:18</a> Sa magajet jusangane jamyo, nu y langet yan y tano ufalingo; lao ni un punto ni un pongpong gui tinago ufalingo, asta qui güiya todo macumple.</p> 
 <p><a name="an_5:19">5:19</a> Ya jayeja y yumulang uno güine gui sendiquique na tinago, ya mamanagüe ni taotao, diquique umafanaan gui raenon langet; lao jayeja y fumatinas ya mamanagüe umafanaan dangculo gui raenon langet.</p> 
 <p><a name="an_5:20">5:20</a> Sa guajo sumangane jamyo: na y tininasmiyo yaguin ti mudongña qui y tininas y escriba yan y Fariseo sija, ti siña jamyo manjalom gui raenon langet.</p> 
 <p><a name="an_5:21">5:21</a> ¶ Injingogja y munjayan masangane sija gui manmalofan na tiempo: Chamo famumuno, ya jayeja y mamuno, peligroña gui juisio.</p> 
 <p><a name="an_5:22">5:22</a> Lao guajo sumangane jamyo na jayeja y lalalo ni cheluña, peligroña gui juisio, na jayeja y umalog ni cheluña, taetiningo jao, peligroña gui tribunal, lao jayeja y umalog bababa jao, peligroña gui guafen sasalaguan.</p> 
 <p><a name="an_5:23">5:23</a> Yaguin unchule y ninaimo guato gui attat, ya ayo nae unjaso na guaja linachimo gui chelumo;</p> 
 <p><a name="an_5:24">5:24</a> Polo güije y ninaimo gui menan y attat, ya unjanao finena ya inatungo yan y chelumo, ya ayo nae untalo guato ya unnaenñaejon y ninaimo.</p> 
 <p><a name="an_5:25">5:25</a> Atungo yan y contrariumo enseguidas, mientros gaegue jamyo gui chalanmiyo, noseaja, y cotrariumo unenentrega gui jues, ya y jues unenentrega gui ofisiat ya unmapolo gui preso.</p> 
 <p><a name="an_5:26">5:26</a> Magajet jusangane jamyo: Seguro na ti unjuyong güije, asta qui anapase y uttimo na coble.</p> 
 <p><a name="an_5:27">5:27</a> ¶ Injingogja y munjayan masangan: Munga umábale,</p> 
 <p><a name="an_5:28">5:28</a> Ya guajo sumangane jamyo, na jayeja y umatan y palaoan nu ábale na minalagoña, jafatinas yan güiya y ábale gui jalom corasonña.</p> 
 <p><a name="an_5:29">5:29</a> Yaguin y agapa na atadogmo uninapodong jao, chule ya yute guiya jago; sa maulegña na ufalingo un pidaso guiya jago, qui todo y tataotaomo umayute guiya sasalaguan.</p> 
 <p><a name="an_5:30">5:30</a> Ya yaguin y agapa na canaemo uninapodong jao, utut ya yute guiya jago; sa maulegña, na ufalingo un pidaso guiya jago, qui todo y tataotaomo umayute guiya sasalagüan.</p> 
 <p><a name="an_5:31">5:31</a> ¶ Munjayan locue masangan: Jayeja y dumingo y asaguaña, umatugue y papet y inapattan umasagua.</p> 
 <p><a name="an_5:32">5:32</a> Lao guajo sumangane jamyo, na y dumingo y asaguaña ya ti pot inábale, jafatinas y ábale; ya jayeja y umasagua ayo y umadingo, jafatinas y ábale.</p> 
 <p><a name="an_5:33">5:33</a> ¶ Injingogja locue y munjayan masangane sija gui manmalofan na tiempo: Munga manjula pot namaesa jao; lao unfatinas ni y Señot gui jinilamo.</p> 
 <p><a name="an_5:34">5:34</a> Lao guajo sumangane jamyo: Chamiyo fanmanjujula pot jafa; ti pot y langet, sa raenon Yuus;</p> 
 <p><a name="an_5:35">5:35</a> Ni pot y tano, sa sagan y adengña; ni pot Jerusalem, sa siuda y dangculo na Ray;</p> 
 <p><a name="an_5:36">5:36</a> Ni pot y ilumo unfanjula; sa ti siña y gaponulo uno naapaca, ni uno naatulong.</p> 
 <p><a name="an_5:37">5:37</a> Lao yaguin manguentos jamyo, alog: Junggan, junggan; Aje, aje; sa yaguin mas qui este, taelaye jumuyong.</p> 
 <p><a name="an_5:38">5:38</a> ¶ Injingogja y munjayan masangan: Atadog yan atadog, nifen yan nifen,</p> 
 <p><a name="an_5:39">5:39</a> Lao guajo sumangane jamyo: Chamiyo fumatinas jafa contra y tinaelaye; yaguin jayejao pumatmada gui agapa na fasumo, birayeja ni y otro.</p> 
 <p><a name="an_5:40">5:40</a> Ya jayeja y munaquequemumojao ya jachule y magagomo, nae locue y capamo.</p> 
 <p><a name="an_5:41">5:41</a> Ya jayeja y umafuetsas jao na unjanao yan güiya un miya; unjanao yan güiya dos.</p> 
 <p><a name="an_5:42">5:42</a> Y gumagao jao, nae; ya y mumalago umayao jao, chamo jao rumiuusa.</p> 
 <p><a name="an_5:43">5:43</a> ¶ Injingogja y munjayan masangan: Guaeya y tiguangmo ya chatlie y enemigomo.</p> 
 <p><a name="an_5:44">5:44</a> Lao guajo sumangane jamyo: Guaeya y enemigonmiyo; bendise y mumatdidise jamyo; fantinas mauleg ni y chumatlie jamyo, tayuyute sija as Yuus ni y munamamajlao jamyo yan y pumetsigue jamyo,</p> 
 <p><a name="an_5:45">5:45</a> Para infanfamaguon y tatanmiyo ni y gaegue gui langet, nu y janafanina y atdao gui jilo y manaelaye yan y manmauleg; ya janauchan gui jilo y manunas yan y timanunas.</p> 
 <p><a name="an_5:46">5:46</a> Sa yaguin inguaeya ayo y gumaeya jamyo, jafa premionmiyo? Ada ti jafatinas locue taegüenao y publicano sija?</p> 
 <p><a name="an_5:47">5:47</a> Yaguin unsaluda y mañelunmiyo, jafa unfatinas mauleg? Ada ti jafatinas locue taegüenao y ti mangilisyano?</p> 
 <p><a name="an_5:48">5:48</a> Nafangabales jamyo taegüije y tatanmiyo ni y gaegue gui langet, cabales.</p> 
 <p><a name="an_6:1">6:1</a> ADAJE ya chamiyo fumatitinas y limosnanmiyo gui menan y taotao sija, para infanlinie; sa yaguin ti taegüenao, taya premionmiyo gui tatanmiyo ni gaegue gui langet.</p> 
 <p><a name="an_6:2">6:2</a> Yaguin unfatitinas y limosnamo, chamo na catitiye trompeta gui menamo taegüije y jafatitinas y hipocrita sija gui sinagoga, yan y plasa para uguaja minalagñija nu y taotao sija. Magajet jusangane jamyo na esta guaja premioñija.</p> 
 <p><a name="an_6:3">6:3</a> Lao jago, yaguin unfatitinas y limosnamo, chamo natutungo y canaemo acagüe jafa checho y canaemo agapa.</p> 
 <p><a name="an_6:4">6:4</a> Para ugaegue y limosnamo gui secreto, sa y tatamo ni jalilie gui secreto, güiya umapase jao gui publico.</p> 
 <p><a name="an_6:5">6:5</a> ¶ Ya yaguin manaetaejao, munga taegüije y hipocrita, sa sija yanñija manmanaetae gui sinagoga yan y esquinan chalan manotojgue para ufanmalie nu y taotao sija. Magajet na esta guaja premioñija.</p> 
 <p><a name="an_6:6">6:6</a> Lao jago, yaguin manaetaejao, jalom gui aposentomo, ya juchum y pettamo, ya taetaye y tatamo ni y gaegue gui secreto; sa y tatamo ni y jalilie gui secreto, güiya umapase jao gui publico.</p> 
 <p><a name="an_6:7">6:7</a> Yan manaetaejao chamo sumasangan un sinangan megae na biaje na taebale, taegüije y Gentiles; jinasoñija na ufanmajungog pot y megae sinanganñija.</p> 
 <p><a name="an_6:8">6:8</a> Chamiyo fumatitinas taegüije iya sija; sa y tatanmiyo jatungoja jafa innesesita antes qui ingagao güe.</p> 
 <p><a name="an_6:9">6:9</a> Lao an manmanaetae jamyo taegüine: Tatanmame na gaegue jao gui langet: umatuna y naanmo.</p> 
 <p><a name="an_6:10">6:10</a> Umamaela y raenomo, umafatinas y minalagomo jaftaemano gui langet taegüijija gui tano;</p> 
 <p><a name="an_6:11">6:11</a> Naejam pago nu y cada jaane na agonmame;</p> 
 <p><a name="an_6:12">6:12</a> Ya asiijam nu y dibenmame, taegüije yan inasisie y dumidibejam sija;</p> 
 <p><a name="an_6:13">6:13</a> Ya chamojam pumópolo na infanbasnag gui tentasion, lao nafanlibrejam nu y taelaye; sa iyomo y raeno, yan y ninasiña, yan y minalag para taejinecog na jaane; Amen.</p> 
 <p><a name="an_6:14">6:14</a> Sa yaguin inasie y umisagüe jamyo: maninasiija locue jamyo as tatanmiyo ni gaegue gui langet.</p> 
 <p><a name="an_6:15">6:15</a> Lao yaguin ti unasie ayo sija y umisagüe jamyo, ti infaninasie locue ni tatanmiyo nu y isaomiyo.</p> 
 <p><a name="an_6:16">6:16</a> ¶ Yaguin umayuyunatjao, munga taegüije y hipocrita nu y triste na mata, jaago y matañija, para ufanmatungo ni taotao sija na manayunat. Magajet jusangane jamyo, na esta guaja premioñija.</p> 
 <p><a name="an_6:17">6:17</a> Lao jago, yaguin umayunat jao, palalae y ilumo, ya unfagase y matamo;</p> 
 <p><a name="an_6:18">6:18</a> Para munga malilie nu y taotao sija na umayuyunat jao, lao si tatamoja ni y gaegue gui secreto; ya si tatamo, ni jalilie gui secreto, güiya uninapase gui publico.</p> 
 <p><a name="an_6:19">6:19</a> ¶ Chamiyo fannanaetnon güinaja para jamyo gui tano, mano nae y poliya yan y lamas uyinamag, yan y saque sija uyulang yan uchule;</p> 
 <p><a name="an_6:20">6:20</a> Lao fannaetnon güinaja para jamyo gui langet, mano nae ni y poliya ni y lamas ti uyinamag, ya ni y saque sija ti uyulang yan ti uchule.</p> 
 <p><a name="an_6:21">6:21</a> Sa manoja nae gaegue y güinajanmiyo, ayoja nae gaegue locue y corasonmiyo.</p> 
 <p><a name="an_6:22">6:22</a> Y candet y tataotao y atadog; yaguin y gasgas atadogmo, todo y tataotaomo ubula y manana.</p> 
 <p><a name="an_6:23">6:23</a> Lao yaguin y taelaye na atadogmo, todo y tataotaomo jomjom, Sa yaguin y manana ni y gaegue guiya jago jomjom, jafa na gosdangculo na jinemjom!</p> 
 <p><a name="an_6:24">6:24</a> ¶ Taya ni uno siña sumetbe dos amo; sa jachatlie y uno, ya jaguflie y otro; pat jadalalag y uno ya jadespresia y otro. Ti siña jamyo insetbe si Yuus yan y güinaja.</p> 
 <p><a name="an_6:25">6:25</a> Enao mina jusangane jamyo: Chamiyo fanmanjajaso pot y jaaninmiyo; jafa para incano, pat jafa para inguimen; ni pot para innaminagago y tataotaomiyo. Ada ti bale mas y linâlâmo qui y nengcano, yan y tataotaomo qui y magago?</p> 
 <p><a name="an_6:26">6:26</a> Atanja y pajaro gui langet; ti manmanananon, ni ti manmangongoco, ni ti manmanrecocoje jalom gui camalin; sa si tatamoja gui langet munafañochocho. Ada ti mangaebalotña jamyo qui sija?</p> 
 <p><a name="an_6:27">6:27</a> Ya jaye guiya jamyo, yaguin manjaso, siña jataluye y linecaña un codo?</p> 
 <p><a name="an_6:28">6:28</a> Ya jafa jamyo na manmanjajaso pot magago? Jasoja y lirio sija gui fangualuan, jaftaemano manlâlâñiñija; ti manmachochocho ya ti manmajijila.</p> 
 <p><a name="an_6:29">6:29</a> Lao jusangane jamyo, na si Salomon yan todo y minalagña, ti minagago parejo yan uno güine sija.</p> 
 <p><a name="an_6:30">6:30</a> Yanguin si Yuus janaminagago y chaguan gui fangualuan; sa pago gaegue, ya agupa machule ya mapolo gui jetno, ada ti mas jamyo inninaminagago, taotao jamyo na didide jinengguenmiyo?</p> 
 <p><a name="an_6:31">6:31</a> Enao mina, chamiyo jumajaso umalog: Jafajit tacano, pat jafajit taguimen, pat jafajit magaguta?</p> 
 <p><a name="an_6:32">6:32</a> Sa todo este sija na güinaja, jaaliligao y Gentiles; ya y tatanmiyo gui langet jatungoja na innesesita todo este sija na güinaja.</p> 
 <p><a name="an_6:33">6:33</a> Lao aligao fenena y raenon Yuus, yan y tininasña; ya despues todo este sija na güinaja infanmataluye.</p> 
 <p><a name="an_6:34">6:34</a> Chamiyo jumajaso y para agupa, sa y para agupa güiyaja güe ujaso. Basta para y cada y jaane y inalulaye.</p> 
 <p><a name="an_7:1">7:1</a> CHAMIYO fanmanjusga para ti infanmajusga.</p> 
 <p><a name="an_7:2">7:2</a> Sa taemanoja yan manmajusga yan manmañogne jamyo, taegüijija locue infanmajusga; ya taemanoja y minedidamiyo, taegüijija locue infanmamediye.</p> 
 <p><a name="an_7:3">7:3</a> Sa jafa muna unlilie y migo gui atadog y chelumo, ya ti unjajaso y jayo gui atadogmo?</p> 
 <p><a name="an_7:4">7:4</a> Jafa taemano unalog nu y chelumo: Maela ya junajanao enao y migo gui atadogmo; ya enagüija y jayo gui atadogmo?</p> 
 <p><a name="an_7:5">7:5</a> Hipocrita! Najanao finenana y jayo gui atadogmo? ya ayo nae siña ungueflie yan para unnajanao y migo gui atadog y chelumo.</p> 
 <p><a name="an_7:6">7:6</a> ¶ Chamiyo numanae y galago nu y santos, ni inpelo y perlasmiyo gui menan y babue; sa no seaja ujagacha nu y patasñija ya ujabira sija ya infanyenabalag jamyo.</p> 
 <p><a name="an_7:7">7:7</a> ¶ Gagao ya infanmanae; aligao ya inseda; yajo ya infanmababaye.</p> 
 <p><a name="an_7:8">7:8</a> Sa jayeja y mangagao, uresibe; ya y manaligao, usoda; ya y manyajo, umababaye.</p> 
 <p><a name="an_7:9">7:9</a> Ya jayeja guiya jamyo, yaguin uguinagao nu y lajiña pan, ada unnae acho?</p> 
 <p><a name="an_7:10">7:10</a> Pat yaguin uguinagao un güijan, ada unnae un serpiente?</p> 
 <p><a name="an_7:11">7:11</a> Ombre manaelaye jamyo, intingo numae mauleg na ninae y famaguonmiyo; ada ti mas y tatanmiyo, ni y gaegue gui langet, unnae mauleg na güinaja todo ayo y gumagaogüe?</p> 
 <p><a name="an_7:12">7:12</a> Enao mina, jaftaemano y malagomiyo na y taotao ufatitinas nu jamyo, taegüijija infatitinas locue nu sija; sa este y lay yan y profeta sija.</p> 
 <p><a name="an_7:13">7:13</a> ¶ Jalom gui maiot na potta, sa y feda na potta ya micanpo y chalan nu y jumananaogüe y finalingo, ya megae sija y fumapoposgüe.</p> 
 <p><a name="an_7:14">7:14</a> Sa y maiot na potta ya dalalae na chalan y jumananaogüe y linâlâ, ya didide sija y sumosoda.</p> 
 <p><a name="an_7:15">7:15</a> ¶ Adaje jamyo nu y ti manmagajet na profeta, ni ufanmato guiya jamyo maninagagon quininilo, lao y sanjalomñija mangaegue lobo na mañaque.</p> 
 <p><a name="an_7:16">7:16</a> Injatingo pot y tinegchañija. Ada y taotao ufañule ubas guine y títucan jayo, pat igos guine y títucan chaguan?</p> 
 <p><a name="an_7:17">7:17</a> Taegüijija todo y mauleg na trongcon jayo, siempre mauleg tinegchaña; lao y taelaye na trongcon jayo, siempre taelaye tinegchaña.</p> 
 <p><a name="an_7:18">7:18</a> Ti siña y mauleg na trongcon jayo manogcha taelaye; ni y taelaye na trongcon jayo manogcha mauleg.</p> 
 <p><a name="an_7:19">7:19</a> Todo y trongcon jayo ni ti manogcha mauleg, umautut ya umayute gui guafe,</p> 
 <p><a name="an_7:20">7:20</a> Enao mina pot y tinegchañija, injatingo.</p> 
 <p><a name="an_7:21">7:21</a> ¶ Ti todo y umalog nu guajo: Señot! Señot! ujalom gui raenon langet; lao ayo y fumatinas y minalago y tatajo, ni y gaegue gui langet.</p> 
 <p><a name="an_7:22">7:22</a> Megae, güije na jaane, ualog nu guajo: Señot! Señot! ada ti inprofetisa pot y naanmo, yan innajanao y anite pot y naanmo, yan infatinas megae námanman na chocho pot y naanmo?</p> 
 <p><a name="an_7:23">7:23</a> Ya ayo nae jusangane sija, ni y magajet ti jutungo jamyo, fanjanao guiya guajo, jamyo manmamatitinas inechong.</p> 
 <p><a name="an_7:24">7:24</a> ¶ Enao mina jayeja y jumungog este sija y sinanganjo ya fumatinas, güiya parejo yan y méjnalom na taotao, na jafatinas y guimaña gui jilo acho;</p> 
 <p><a name="an_7:25">7:25</a> Ya utunog y ichan, yan ufanmato y sadog, yan ufanmanguaefe y manglo, ya ubinate ayo na guma ya ti upodong, sa mafatinas gui jilo acho.</p> 
 <p><a name="an_7:26">7:26</a> Lao jayeja y jumungog este sija y sinanganjo, ya ti fumatinas, güiya parejo yan y bábaba na taotao na jafatinas y guimaña gui jilo unae;</p> 
 <p><a name="an_7:27">7:27</a> Ya utunog y ichan yan ufanmato y sadog, yan ufanmanguaefe y manglo ya ubinate ayo na guma, ya upodong; ya gosdangculo y pinedongña.</p> 
 <p><a name="an_7:28">7:28</a> Ya susede, anae munjayan este sija jasangan si Jesus, ninafanmanman y linajyan taotao sija nu y doctrinaña.</p> 
 <p><a name="an_7:29">7:29</a> Sa jafanagüe sija, calang uno ni gaeninasiña, lao ti calang y escriba sija.</p> 
 <p><a name="an_8:1">8:1</a> YA anae tumunog güe guinin y sabana, madalalag güe dangculo na linajyan taotao.</p> 
 <p><a name="an_8:2">8:2</a> Ya estagüe na mato un ategtog ya tinayuyut güe ilegña: Señot, yaguin malagojao, siña unnagasgas yo.</p> 
 <p><a name="an_8:3">8:3</a> Ya jaestira y canaeña ya japacha ya ilegña: malagoyo, gasgasjao! Ya enseguidas y ategtog gasgas.</p> 
 <p><a name="an_8:4">8:4</a> Ayo nae ilegña si Jesus: Adaje ya chamo fañangangane ni jaye; lao falag y pale ya unfanue nu jago, ya unchule y ninae ni manago si Moises para testimonioñija.</p> 
 <p><a name="an_8:5">8:5</a> ¶ Ya anae jumalom si Jesus guiya Capernaum, mato guiya güiya un senturion guinagao güe,</p> 
 <p><a name="an_8:6">8:6</a> Ya ilegña: Señot, y tentagojo gaegue guiyajame na umaason sa malango paralitico, ya gogosninachatsaga sa adit.</p> 
 <p><a name="an_8:7">8:7</a> Ya ilegña nui guiya: Bae jufato ya junajomlo.</p> 
 <p><a name="an_8:8">8:8</a> Lao senturion manope ya ilegña: Señot, ti siña na guajojao junafato gui papa atufjo, lao sanganja un palabra ya ujomlo y tentagojo.</p> 
 <p><a name="an_8:9">8:9</a> Sa guajo locue un taotao gui papa ninasiña, ya guaja sendalojo gui papa ninasiñajo; ya yaguin ilegco nu este na taotao: Janao, ya jumanao; yan ilegco ni otro: Maela, ya mamaela, yan ilegco ni tentagojo: Chogüe este, ya jachogüe.</p> 
 <p><a name="an_8:10">8:10</a> Ya anae jajungog si Jesus, ninamanman, ya ilegña nu y dumadalalag güe: Magajet jusangane jamyo, na tayayo nae mañoda ni este na dangculon jinenggue guiya Israel!</p> 
 <p><a name="an_8:11">8:11</a> Ya guajo sumangane jamyo, na ufanmato megae guine y sancatan, yan guine y sanlichan; ya ufanmatachong yan si Abraham yan si Ysaac yan si Jacob gui raenon langet;</p> 
 <p><a name="an_8:12">8:12</a> Lao y famaguon y raeno ufanmayute gui sumanjiyong gui jemjom; ya ayo nae uguaja cumasao yan checheg nifen.</p> 
 <p><a name="an_8:13">8:13</a> Entonses si Jesus ilegña nu y senturion: Janao, parejoja y unjonggue, umafatinas guiya jago; ya y tentagoña jumonlo güije na ora.</p> 
 <p><a name="an_8:14">8:14</a> ¶ Ya anae mato si Jesus gui guiman Pedro, jalie y suegran Pedro na umaason gui cama, sa guaja calenturaña.</p> 
 <p><a name="an_8:15">8:15</a> Ya japacha canaeña; ya pinelo ni calentura: ya cajulo ya jasetbe sija.</p> 
 <p><a name="an_8:16">8:16</a> Ya anae esta pupuenge, maconie güe megae na maninanite, ya janajanao guiya sija todo y anite pot y sinanganña, yan janafanjomlo todo y manmalango.</p> 
 <p><a name="an_8:17">8:17</a> Para umacumple y esta masangan pot y profeta Isaias, na ilegña: Güiya chumule y chetnotta yan cumacatga y pinitita.</p> 
 <p><a name="an_8:18">8:18</a> ¶ Ya anae jalie si Jesus y linajyan taotao gui oriyaña, manago na ufanmalag y otro banda y sadog.</p> 
 <p><a name="an_8:19">8:19</a> Ya mato un escriba ya ilegña nu güiya: Maestro, judalalag jao mano y malagomo guato.</p> 
 <p><a name="an_8:20">8:20</a> Ya si Jesus ilegña nu güiya: Y sora sija guaja liyangñija, ya y pajaro gui langet guaja chenchonñija: lao y Lajin taotao taya mano nae unaason y iluña.</p> 
 <p><a name="an_8:21">8:21</a> Ya otro uno gui disipuluña ilegña nu güiya: Señot, nae yo lisensia ya jujanao finena ya jujafot y tatajo.</p> 
 <p><a name="an_8:22">8:22</a> Ya si Jesus ilegña nu güiya: Dalalag yo; ya polo ya y manmatae ufanjinafot ni y mangaematae.</p> 
 <p><a name="an_8:23">8:23</a> ¶ Ya anae jumalom gui un sajyan, y disipuluña sija madalalag güe.</p> 
 <p><a name="an_8:24">8:24</a> Ya dangculo na pagyo mato gui tase ya y sajyan tinatampe nu y napo sija; ya güiya mamaegoja.</p> 
 <p><a name="an_8:25">8:25</a> Ya manmato guiya güiya y disipuluña ya mayajogüe ilegñija: Señot, nafanlibrejam sa manmalingojam!</p> 
 <p><a name="an_8:26">8:26</a> Güiya ilegña nu sija: Jafa na manmaañao jamyo, taotao na didide jinengguenmiyo? Ayo nae cajulo ya jachoma y manglo yan y tase, ya dangculo na minalinao guaja.</p> 
 <p><a name="an_8:27">8:27</a> Ya y taotao sija manmanman, ya ilegñija; jafa este na taotao na y manglo yan y tase maoosgueja güe?</p> 
 <p><a name="an_8:28">8:28</a> ¶ Ya anae mato gui otro banda gui tano y taotao Gadara sija, umasoda yan dos na gaemanganite na manguine y naftan, yan mangosnamaañao y jechurañija; ya taya siña malofan güije na chalan.</p> 
 <p><a name="an_8:29">8:29</a> Ya estagüe, na manaagang ilegñija: Para jafajam nu jago Lajin Yuus? Matojao güine para usapetjam antes di y tiempo?</p> 
 <p><a name="an_8:30">8:30</a> Ya chago guiya sija estaba un manada na gosmegae na babue mañochocho.</p> 
 <p><a name="an_8:31">8:31</a> Y anite sija matayuyutgüe ilegñija: Yaguin unyutejam juyong, najanaojam na fanmalag ayo y babue sija.</p> 
 <p><a name="an_8:32">8:32</a> Ya ilegña nu sija: Janao. Ya sija manjuyong ya, manmalag gui jalom y manadan babue; ya, estagüe, todo y babue manmalago papa gui un didog na lugat, asta y jalom tase, ya manmatae gui janom tase.</p> 
 <p><a name="an_8:33">8:33</a> Y munafañochocho y babue manmalago ya manmalag y siuda, ya jasangan todo y guaja, ya jafa susede yan y mangaemanganite.</p> 
 <p><a name="an_8:34">8:34</a> Ya, estagüe, todo y siuda manjanao para ufanasoda yan si Jesus, ya anae maliigüe, matayuyutgüe na ujanao gui tanoñija.</p> 
 <p><a name="an_9:1">9:1</a> YA jumalom gui un batco, mapos güe, ya malag y otro banda ya mato gui suidaña.</p> 
 <p><a name="an_9:2">9:2</a> Ya, estagüe, sija na manmangongone güe un malango, umaason gui cama sa paralitico; ya anae jalie si Jesus y jinenggueñija, ilegña nu y paralitico: Angoco lajijo; y isaomo unmaasie.</p> 
 <p><a name="an_9:3">9:3</a> Ya estagüe sija palo escriba na ilegñija gui sanjalomñija: Este chumatfino contra si Yuus.</p> 
 <p><a name="an_9:4">9:4</a> Ya anae jatungo si Jesus y jinasoñija, ilegña: Jafa na manmanjajaso jamyo taelaye gui corasonmiyo?</p> 
 <p><a name="an_9:5">9:5</a> Sa jafa mas guse masangan: Y isaomo unmaasie: pat masangan: Cajulo ya unfamocat?</p> 
 <p><a name="an_9:6">9:6</a> Lao para intingoja na y Lajin taotao guaja ninasiñaña, gui jilo tano, para umaasie isao; (ayo nae ilegña nu y paralitico), Cajulo, chule y camamo ya unjanao para iyajamyo.</p> 
 <p><a name="an_9:7">9:7</a> Ayo nae cajulo ya mapos para iyasija.</p> 
 <p><a name="an_9:8">9:8</a> Ya anae malie nu y linajyan taotao, ninafanmanman, ya manamalag si Yuus, sa mannae nu ayo na ninasiña gui taotao sija.</p> 
 <p><a name="an_9:9">9:9</a> ¶ Ya anae malofan si Jesus güije, jalie un taotao na matatachong gui bancon y tributo, na y naanña si Mateo, ya ilegña nu güiya, Dalalagyo. Ya cajulo ya dinalalag güe.</p> 
 <p><a name="an_9:10">9:10</a> Ya susede anae estaba güe, matachong chumochocho gui jalom guma, estagüe, sija megae na publicano yan manisao, manmato ya mañija manmatachong gui lamasa yan si Jesus yan y disipuluña sija.</p> 
 <p><a name="an_9:11">9:11</a> Ya anae malie este nu y Fariseo sija, ilegñija nu y disipuluña: Sa jafa y maestronmiyo na mañisija mañocho yan y publicano yan y manisao?</p> 
 <p><a name="an_9:12">9:12</a> Lao anae jajungog ayo, ilegña: Y manaechetnot ti janesesita medico: lao y manmalango.</p> 
 <p><a name="an_9:13">9:13</a> Janao ya inquetungo jafa este: Minaase malagojo, ya ti inefrese; sa ti mato yo para juaagang y manunas, lao y manisao para ufanmañotsot.</p> 
 <p><a name="an_9:14">9:14</a> ¶ Ayo nae y disipulon Juan manmato guiya güiya ya ilegñija: Jafa jame yan y Fariseo sija na manayuyunat megae; ya y disipulumo ti manayuyunat?</p> 
 <p><a name="an_9:15">9:15</a> Ya ilegña si Jesus nu sija: Siña y mangachong y nobio, mantriste yaguin mañisijaja yan y nobio? Lao ufato y jaane, na y nobio umacone guiya sija, ya ayo nae ufanayunat.</p> 
 <p><a name="an_9:16">9:16</a> Taya ni un taotao lumimendanñaejon y nuebo na magago gui mamagagonñañajeon ni y bijo; sa ayo na lemenda usuja gui magago, ya y minatitegña sentaelaye.</p> 
 <p><a name="an_9:17">9:17</a> Ni umasajguane locue y nuebo na bino gui bijo na boteyan cuero sa y boteyan cuero umafag ya umachuda y bino, ya manmalingo y boteyan cuero; lao umasajguane y nuebo na bino gui nuebo na boteyan cuero, ya uchamaog y dos.</p> 
 <p><a name="an_9:18">9:18</a> ¶ Mientras jasangangane sija ni este, estagüe, un magas na mato ya inadoragüe ilegña: Y jagajo matae tiampmanja; lao nije ya maela ya unpolo y canaemo gui jiloña ya ulâlâ.</p> 
 <p><a name="an_9:19">9:19</a> Ya cajulo si Jesus ya dinalalag güe, yan y disipuluña locue.</p> 
 <p><a name="an_9:20">9:20</a> ¶ Ya, estagüe, un palaoan na malango nu y minilalag y jâgâ, esta dose años, mato gui tateña ya japacha y madoblan y magaguña;</p> 
 <p><a name="an_9:21">9:21</a> Sa ilegña gui sumanjalomña: Yaguin jupachaja y magaguña, jujomlo.</p> 
 <p><a name="an_9:22">9:22</a> Lao si Jesus jabiragüe ya anae malie güe ilegña: Jagajo, angoco, y jinengguemo unninajomlo. Ya y palaoan ninajomlo desde ayo na ora.</p> 
 <p><a name="an_9:23">9:23</a> Ya anae mato si Jesus gui guima ayo na magas, ya jalie y mandadandan nu y flauta yan y taotao sija manboruruca,</p> 
 <p><a name="an_9:24">9:24</a> Ylegña: Fañuja; sa y patgon palaoan ti mamatae, lao mamaego. Ya mabutleagüe.</p> 
 <p><a name="an_9:25">9:25</a> Lao y taotao sija anae mañuja, güiya mapos jalom, ya jamantiene canaeña; ya y patgon palaoan cajulo.</p> 
 <p><a name="an_9:26">9:26</a> Ya malofan este na fama todo güije na tano.</p> 
 <p><a name="an_9:27">9:27</a> ¶ Anae mafapos si Jesus güije, madalalag güe dos taotao na bachet na umaagang ilegñija: Gaease nu jame, jago, Lajin David.</p> 
 <p><a name="an_9:28">9:28</a> Ya anae mato guato gui jalom guma, manmato guiya güiya y dos bachet, ya si Jesus ilegña nu sija: Injenggue na guajo siña jufatinas este? Ya sija ilegñija: Junggan Señot.</p> 
 <p><a name="an_9:29">9:29</a> Ayo nae japacha y atadogñija ya ilegña: Parejoja y jinengguenmiyo umafatinas.</p> 
 <p><a name="an_9:30">9:30</a> Ya y atadogñija manmababa. Ya si Jesus jagosencatga ilegña. Adaje ya chamiyo munatutungo ni uno.</p> 
 <p><a name="an_9:31">9:31</a> Lao anae manmapos sija, manafamta y famaña todo güije na tano.</p> 
 <p><a name="an_9:32">9:32</a> ¶ Ya anae manmapos sija; estagüe, machule guiya güiya un taotao na udo, na gaeanite.</p> 
 <p><a name="an_9:33">9:33</a> Anae ninajanao y anite y udo cumuentos. Ya y linajyan taotao ninafanmanman ya ilegñija: Taya este nae malie guiya Israel.</p> 
 <p><a name="an_9:34">9:34</a> Lao y Fariseo sija ilegñija: Pot y ninasiña y prinsipen anite, janajanao y anite sija.</p> 
 <p><a name="an_9:35">9:35</a> Ya jalilicue si Jesus todo y siuda sija yan y sengsong, mamananagüe gui guima Yuusñija, ya jasesetmon y ebangelion y raeno, yan janafanmamagong todo y chetnot yan todo y pinite gui taotao sija.</p> 
 <p><a name="an_9:36">9:36</a> ¶ Anae jalie y linajyan taotao, ninamaase nu sija, sa manadingo ya manmachalapon calang y quinilo nu y taya pastotñija.</p> 
 <p><a name="an_9:37">9:37</a> Ayo nae ilegña nu y disipuluña: Magajet na y cosecha megae: lao y manfáfachocho didide.</p> 
 <p><a name="an_9:38">9:38</a> Tayuyut y Señot y cosecha ya utago y manfáfachocho gui cosechaña.</p> 
 <p><a name="an_10:1">10:1</a> AYO nae jaagang y dose na disipuluña, ya janae ninasiñañija contra y manaplacha na espiritu, para ujayute juyong; yan unafanmagong todo y chetnot, yan todo y manpinite.</p> 
 <p><a name="an_10:2">10:2</a> Ya y naan y dose apostoles sija este sija: Y finenana, si Simon na mafanaan si Pedro, yan si Andres cheluña: si Santiago, lajin Sebedeo, yan si Juan cheluña;</p> 
 <p><a name="an_10:3">10:3</a> Si Felipe, yan si Bartolome; si Tomas, yan si Mateo y publicano; si Santiago, lajin Alfeo, yan si Lebeo, na y apiyiduña si Tadeo;</p> 
 <p><a name="an_10:4">10:4</a> Si Simon Selote, yan si Judas Iscariote, ni y umintrega güe locue.</p> 
 <p><a name="an_10:5">10:5</a> Este y dose sija mantinago as Jesus na ufanjanao ya maninencatga ilegña: Chamiyo fanmalag y chalan y Gentiles; yan y siuda y Samaritano sija chamiyo fanjajalom:</p> 
 <p><a name="an_10:6">10:6</a> Lao gosmauleg para ufanmalag y malingo na quinilo gui guima Israel.</p> 
 <p><a name="an_10:7">10:7</a> Anae manjanao jamyo, setmon ya alog: Y raenon langet mato jijot.</p> 
 <p><a name="an_10:8">10:8</a> Nafanjomlo y manmalango, nafan gasgas y manategtog, nafangajulo y manmatae, nafanjanao y anite sija: pot grasia na inresibe, fanmannae pot grasia.</p> 
 <p><a name="an_10:9">10:9</a> Chamiyo fannanaetnon oro ni salape ni coble gui betsanmiyo;</p> 
 <p><a name="an_10:10">10:10</a> Ni tengguang para y chalan, ni dos na magago ni sapatos, ni baston; sa y fafáchocho jamerese y nengcanoña.</p> 
 <p><a name="an_10:11">10:11</a> Yan todo na siuda, pat songsong na manjalom jamyo, guesaligao jaye mumerese, ya fañaga güije asta qui para infanjanao.</p> 
 <p><a name="an_10:12">10:12</a> Yaguin manjalom jamyo gui guima, saluda.</p> 
 <p><a name="an_10:13">10:13</a> Yaguin y guima jamerese, y pasmiyo usaga guiya güiya; lao yaguin ti jamerese, y pasmiyo utaloja guato guiya jamyo.</p> 
 <p><a name="an_10:14">10:14</a> Ya jayeja y ti rumesibe jamyo, yan ti jaecungog y sinanganmiyo, fanjanao güije na guma pat suida, ya insacude contra sija todo y petbos gui adengmiyo.</p> 
 <p><a name="an_10:15">10:15</a> Magajet jusangane jamyo: Y mas mauleg para y tano Sodoma yan Gomora gui jaanin sentensia, qui para ayo na siuda.</p> 
 <p><a name="an_10:16">10:16</a> ¶ Estagüe, na guajo jamyo tumago, calang quinilo gui entalo lobo sija; fanmalate calang y serpiente sija, yan y fanmanso calang y paluma sija.</p> 
 <p><a name="an_10:17">10:17</a> Adaje jamyo nu y taotao sija; sa infaninentrega gui inetnon ofisiat, ya infanmasaolag gui sinagogañija;</p> 
 <p><a name="an_10:18">10:18</a> Ya infanmacone guato gui menan magalaje yan ray pot y naanjo, para testimonio contra sija yan y Gentiles.</p> 
 <p><a name="an_10:19">10:19</a> Lao yaguin manmaentrega jamyo, chamiyo jumajaso jafa para insangan; so ayoja na ora infanmanae jafa para insangan.</p> 
 <p><a name="an_10:20">10:20</a> Sa ti jamyo infanguentos, lao y Espiritun y Tatanmiyo ni y cumuecuentos gui jalommiyo.</p> 
 <p><a name="an_10:21">10:21</a> Y cheloja uinentrega y cheluña para umapuno, ya y tata y lajiña: ya y famaguon ufangajulo contra tatañija, ujanamapuno.</p> 
 <p><a name="an_10:22">10:22</a> Ya todo infanchinatlie pot y naanjo; lao y sumigue asta y uttimo, güiya ucajulo gui langet.</p> 
 <p><a name="an_10:23">10:23</a> Lao yaguin manmapetsigue jamyo gui un suida, fanmalag y otro: sa magajet jusangane jamyo, na ti infanmunjayan manjanao todo gui siudan Israel, asta qui mato y Lajin taotao.</p> 
 <p><a name="an_10:24">10:24</a> Y disipulo, ti dangculoña qui y maestro, yan y tentago qui y amuña.</p> 
 <p><a name="an_10:25">10:25</a> Bastaja y disipulo yaguin parejoja y maestruña, ya y tentago yaguin parejoja y amuña. Sa yaguin y tata gui guima mafanaan Beetsebub, cuanto mas y familiana?</p> 
 <p><a name="an_10:26">10:26</a> Chamiyo fanmaañao; sa taya matatampe, para ti umalie: yan manaatog para ti umatungo.</p> 
 <p><a name="an_10:27">10:27</a> Todo sija y jusangane jamyo gui jemjom, sanganñaejon gui manana: ya todo sija y injingog gui talanga, sanganñaejon desde y jilo guma.</p> 
 <p><a name="an_10:28">10:28</a> Ya chamiyo fanmaañao ni upinino y tataotao; sa ti siña japuno y ante: lao fanmaañaoñao ni ayo y siña yumute y tataotao yan y ante guato guiya sasalaguan.</p> 
 <p><a name="an_10:29">10:29</a> Ada ti mabende dos gorrión na pájaro pot un coble? yan ni uno guiya sija upodong gui tano sin utungo si tatanmiyo.</p> 
 <p><a name="an_10:30">10:30</a> Y gaponulonmiyo locue esta todo manmatufong.</p> 
 <p><a name="an_10:31">10:31</a> Chamiyo fanmaañao; sa mas manbaliñaja jamyo qui y megae na pájaro.</p> 
 <p><a name="an_10:32">10:32</a> Jayeja y sumanganyo gui menan taotao, güajo locue jusangangüe gui menam y tatajo ni gaegue gui langet.</p> 
 <p><a name="an_10:33">10:33</a> Ya jayeja y pumuneyo gui menan taotao sija, guajo locue jupune güe gui menan y tatajo ni y gaegue gui langet.</p> 
 <p><a name="an_10:34">10:34</a> ¶ Chamiyo jumajaso na mato yo para jupolo pas gui tano: ti matoyo para jupolo pas, lao espada.</p> 
 <p><a name="an_10:35">10:35</a> Sa mato yo para jupolo inaguaguat y laje contra y tataña, ya y jaga contra y nanaña, ya y yetna contra y suegraña.</p> 
 <p><a name="an_10:36">10:36</a> Ya y enemigoñija mangaegueja guiya sija.</p> 
 <p><a name="an_10:37">10:37</a> Y gumaeya y tataña pat y nanaña mas qui guajo, ti ufanmerese nu guajo; ya y gumaeya y lajiña pat y jagaña mas qui guajo, ti ufanmerese nu guajo.</p> 
 <p><a name="an_10:38">10:38</a> Ya, y ti chumule y quiluusña ya udalalagyo, ti ufanmerese nu guajo.</p> 
 <p><a name="an_10:39">10:39</a> Y sumoda y linâlâña, ufinalingaeguan; ya y finalingaeguan ni y linâlâña pot y naanjo, güiya usoda.</p> 
 <p><a name="an_10:40">10:40</a> ¶ Y rumisibe jamyo, jaresibeja yo; ya y rumisibeyo, jaresibeja y tumagoyo.</p> 
 <p><a name="an_10:41">10:41</a> Y rumesibe un profeta pot y naan profeta, uresibe y premion profeta; ya y rumesibe y taotao tunas pot y naan y taotao tunas, uresibe y premion y taotao tunas.</p> 
 <p><a name="an_10:42">10:42</a> Ya masquesea jayeja y numae uno güine nu este sija y mandiquique, unoja bason janom ni y fresco, pot y naan y disipulo, magajet jusangane jamyo na ti ufalingo y premiuña.</p> 
 <p><a name="an_11:1">11:1</a> YA anae munjayan jatago si Jesus y dose disipuluña, jumanao para ufamanagüe, yan usetmom gui siudañija.</p> 
 <p><a name="an_11:2">11:2</a> Anae jajungog si Juan, gui guima presuña, y finatinas Jesucristo; jatago. dos gui disipuluña,</p> 
 <p><a name="an_11:3">11:3</a> Ya ilegña: Jago ayo y para ufato pat infanmannanggajam otro?</p> 
 <p><a name="an_11:4">11:4</a> Ya manope si Jesus ilegña: Janao ya innatungo si Juan todo ni y liniimiyo yan y jiningogmiyo.</p> 
 <p><a name="an_11:5">11:5</a> Y bachet manmanlie, y mancojo manmamocat, y manategtog mangasgas, y mananga manmanjungog: y manmatae manafangajulo ya y mamoble manmasangane ni y evangelio.</p> 
 <p><a name="an_11:6">11:6</a> Ya dichoso y ti sumasoda lugat para umatompo guiya guajo.</p> 
 <p><a name="an_11:7">11:7</a> ¶ Anae manmapos sija, jatutujon si Jesus sumangan si Juan gui linajyan taotao. Jafa injanagüe jamyo para inlie gui desierto? un trongcon piao na ninamayeyengyong ni y manglo?</p> 
 <p><a name="an_11:8">11:8</a> Pat, jafa injanagüe jamyo para inlie? un taotao na minagagon fino na magago? Estagüe, sija y manminagagon fino na magago, mangaegue gui guima y ray sija.</p> 
 <p><a name="an_11:9">11:9</a> Lao pot jafa injanagüe jamyo? Para inlie un profeta? Junggan, jusangane jamyo, mas qui y profeta.</p> 
 <p><a name="an_11:10">11:10</a> Sa este yuje y munjayan matugue: Estagüe na junajanao y taotao y tinagojo gui menan matamo, para ufamauleg y chalanmo gui menamo.</p> 
 <p><a name="an_11:11">11:11</a> Magajet jusangane jamyo, na ti ucajulo gui entalo y manmafañañago gui famalaoan, uno mas dangculo qui si Juan Bautista; lao y mas diquique gui raenon langet mas dangculo qui güiya.</p> 
 <p><a name="an_11:12">11:12</a> Ya desde y jaanin Juan Bautista asta pago, y raenon langet gaeninasiña; ya y manmatatnga sija uamot.</p> 
 <p><a name="an_11:13">11:13</a> Sa todo y profeta sija, yan y lay, japrofetisa asta si Juan.</p> 
 <p><a name="an_11:14">11:14</a> An manmalago jamyo inresibe; güiya si Ilias ni y umamaela.</p> 
 <p><a name="an_11:15">11:15</a> Y gaetalanga para unfanjungog, güiya ujungog.</p> 
 <p><a name="an_11:16">11:16</a> ¶ Lao jaye nae juacompara este na rasa? Manparejo yan y famaguon ni manmatatachong gui plasa ya jaagang y mangachongñija,</p> 
 <p><a name="an_11:17">11:17</a> Ya ilegñija: Indandane jamyo flauta, ya ti manbaela jamyo, manuugong jamyo lao ti manatanges jamyo.</p> 
 <p><a name="an_11:18">11:18</a> Sa mato si Juan ya ti chumocho ni gunimen, ya ilegñija: Gaeanite güe.</p> 
 <p><a name="an_11:19">11:19</a> Ya mato y Lajin taotao ya chumocho yan gumimen, ya ilegñija: Estagüe un taotao na gachumocho, yan gagumimem, amigon y publicano sija yan y manisao; lao y tiningo manacabales ni y finatinasña.</p> 
 <p><a name="an_11:20">11:20</a> ¶ Ayo nae jatutujon lumalalatde y siuda sija nae guinin jafatinas sumenmegae na namanman Sa ti manmanjonggue, ilegña:</p> 
 <p><a name="an_11:21">11:21</a> Ayjao, Corasin! Ayjao, Betsaida! sa yaguin iya Tiro yan Sidon nae mafatinas ayo y mannamanman ni y mafatinas guiya jamyo, esta jagas manmañotsot gui silisio yan apo.</p> 
 <p><a name="an_11:22">11:22</a> Lao guajo sumangane jamyo, na mas songunon Tiro yan Sidon qui para jamyo gui jaanin y sentensia.</p> 
 <p><a name="an_11:23">11:23</a> Ya jago, Capernaum, ni y jagas manataquito jao asta y langet; unmayute jao papa sasalaguan; sa yaguin iya Sodoma nae mojon mafatinas todo ayo y mannamanman ni jagas mafatinas guiya jago, mangagaegueja mojon asta pago na jaane.</p> 
 <p><a name="an_11:24">11:24</a> Lao guajo sumangane jamyo; na y mas songunon tano Sodoma, qui para jago gui jaanin y sentensia. </p> 
 <p><a name="an_11:25">11:25</a> ¶ Ayo na tiempo nae, manope si Jesus ilegña: Grasias junaejao, Tata, Señot y langet yan y tano, sa unnafanatog estesija gui manmalate yan manmejnalom, ya unfanue y famaguon.</p> 
 <p><a name="an_11:26">11:26</a> Taegüenaoja Tata: sa taegüenao y mauleg gui liniimo.</p> 
 <p><a name="an_11:27">11:27</a> Todo y güinaja jaentrega yo si Tata; ya taya tumungo y Lajiña na si Tataja: ni taya tumungo, si Tata na y lajiñaja, ya ayoja y lajiña malagoña unafanungo.</p> 
 <p><a name="an_11:28">11:28</a> ¶ Maela guiya guajo todo y manyayas, yan y menoson, ya guajo junafandescansa.</p> 
 <p><a name="an_11:29">11:29</a> Polo y yugojo gui jilomiyo, ya infaneyag guiya guajo, sa guajo manso yan umitde gui corasonjo; ya infanmañoda descanso para y antinmiyo.</p> 
 <p><a name="an_11:30">11:30</a> Sa y yugojo mañana, ya y catgaco ñajlalang.</p> 
 <p><a name="an_12:1">12:1</a> AYO na tiempo nae jumajanao si Jesus un sabalo na jaane gui entalo mais ya y disipuluña manñalang, ya jatutujon manmañule ni espiga ya jacano.</p> 
 <p><a name="an_12:2">12:2</a> Ya anae jalie y Fariseo sija, ilegñija: Estagüe y disipulumo na jafatitinas y ti mauleg para umafatinas gui sabalo na jaane.</p> 
 <p><a name="an_12:3">12:3</a> Ya güiya ilegña nu sija: Ada ti untaetae, jafa finatinasña si David, anae ñalang yan y mangachogña?</p> 
 <p><a name="an_12:4">12:4</a> Jaftaemano jumalom gui guimayuus, ya jacano y pan proposision sija, na ti cabales güiya ucano, ni y mangachongña; lao para y mamaleja?</p> 
 <p><a name="an_12:5">12:5</a> Pat, ada ti untaetae gui lay, na y jaanin y sabado, gui templo y mamale sija japrofana y sabado, ya taya isaoñija?</p> 
 <p><a name="an_12:6">12:6</a> Guajo sumangane jamyo, uno mas dangculo qui y templo gaegue güine.</p> 
 <p><a name="an_12:7">12:7</a> Lao yaguin intingo jafa este ilelegña, Minaase malagojo, ti inefrese, ti insangan mojon contra y manaeisao.</p> 
 <p><a name="an_12:8">12:8</a> Sa y Señot y sabado y Lajin taotao.</p> 
 <p><a name="an_12:9">12:9</a> ¶ Ya anae jumanao güije malag y gumayusñija;</p> 
 <p><a name="an_12:10">12:10</a> Ya estagüe un taotao na majlog y canaeña; ya mafaesen ilegñija: Ada mauleg para jita na infanamte gui sabado? para umafaaela güe.</p> 
 <p><a name="an_12:11">12:11</a> Ya güiya ilegna: Jafa taotao guaja gui entalo miyo yaguin guaja un quinilo na podong gui joyo, gui jaanin sabalo, ada ti uestira y canaeña ya jochule?</p> 
 <p><a name="an_12:12">12:12</a> Ada ti mas baliña un taotao qui un quinilo? Pot este, cabales na umafatinas mauleg gui jaanin sabado.</p> 
 <p><a name="an_12:13">12:13</a> Ayo nae ilegña ni y ayo na taotao: Juto y canaemo; ya jajuto ya finamauleg talo parejo yan y otro.</p> 
 <p><a name="an_12:14">12:14</a> ¶ Ayo nae y Fariseo sija manjanao, ya manafaesen entre sija contra güiya para umapuno güe.</p> 
 <p><a name="an_12:15">12:15</a> Lao anae jatungo ai Jesus, mapos güije; ya madalalag güe linajyan taotao, ya janafanjomlo todosija.</p> 
 <p><a name="an_12:16">12:16</a> Ya güiya guefmanencatga, na chañija munamatutungo güe.</p> 
 <p><a name="an_12:17">12:17</a> Para umacumple y esta munjayan masangan pot y profeta Isaias, ilegña:</p> 
 <p><a name="an_12:18">12:18</a> Estagüiya y tentagojo ni y juayig, y güinaeyaco ni y janamagof y antijo: na jupoluye ni y Espiritujo gui jiloña, ya jasangane Gentiles y juisio.</p> 
 <p><a name="an_12:19">12:19</a> Ti upotfia, ni uagang; ya taya ni uno ujiningog y inagangña gui chalan.</p> 
 <p><a name="an_12:20">12:20</a> Ti umayulang y piao ni mayamag ni umapuno y mechan dangis ni y aasa asta qui machule y juisio para y guinana.</p> 
 <p><a name="an_12:21">12:21</a> Ya pot y naanña, manmannanangga y Gentiles.</p> 
 <p><a name="an_12:22">12:22</a> ¶ Ya machuliegüe guato un inanite, na bachet yan udo, ya janajomlo; ayo nae cumuentos y udo yan manlie.</p> 
 <p><a name="an_12:23">12:23</a> Ya todo y taotao sija ninafanmanman, ya ilegñija: Ada ti este yuje y lajin David?</p> 
 <p><a name="an_12:24">12:24</a> Lao y Fariseo sija jajungog ya ilegñija: Este ti uyute juyong y anite, yaguin ti pot Beetsebub, magas y anite sija.</p> 
 <p><a name="an_12:25">12:25</a> Ya si Jesus, anae jatungo y jinasoñija, ilegña: Todo y raeno umadibide contra güiyaja uyulang; ya cada guma, pat siuda, umadibide contra güiyaja, ti usaga.</p> 
 <p><a name="an_12:26">12:26</a> Yaguin si Satanas jayute juyong si Satanas, güiya umadibide contra güiyaja, ya jaftaemano y raenoña sumaga?</p> 
 <p><a name="an_12:27">12:27</a> Yanguin guajo pot si Beetsebub juyuyute juyong y anite sija; pot jaye y famaguonmiyo, fanyinite sija juyong? Pot ayo, sija ufanjuesmiyo.</p> 
 <p><a name="an_12:28">12:28</a> Yanguin pot y Espiritun Yuus, juyute juyong y anite sija, magajet na esta mato guiya jamyo y raenon Yuus.</p> 
 <p><a name="an_12:29">12:29</a> Sajafa? Jaftaemano siña un taotao jumalom gui guima y matatnga na taotao ya uyulang todo y güinajaña, yanguin ti jagode finenana y matatnga? Ayo nae siña jayulang y guimaña.</p> 
 <p><a name="an_12:30">12:30</a> Y ti jumajame, contrariujo güe; ya y ti rumecoje güe guiya guajo, güiya umachalapon.</p> 
 <p><a name="an_12:31">12:31</a> ¶ Pot enao na jusangane jamyo: Todo isao yan y chatfino contra si Yuus, umasie y taotao sija; lao y chatfino contra y Espiritu, ti umaasie y taotao.</p> 
 <p><a name="an_12:32">12:32</a> Ya jayeja y cumuentos contra y Lajin taotao, umaasie; lao jayeja y cumuentos contra y Espiritu Santo, ti umaasie, ni este na tiempo, ni y ayo na mamamaela.</p> 
 <p><a name="an_12:33">12:33</a> Fatinas mauleg na trongcon jayo, yan y tinegchaña mauleg; pat fatinas taelaye na trongcon jayo, yan taelaye y tinegchaña; sa pot y tinegchaña, y jayo esta matungo.</p> 
 <p><a name="an_12:34">12:34</a> O rasan culebla! jafa taemano jamyo na manaelaye siña manguentos mauleg, lo sa gui minegae y guaja gui corason, sinasangan y pachot.</p> 
 <p><a name="an_12:35">12:35</a> Y mauleg na taotao, nu y mauleg na güinaja gui corasonña, mauleg chinileleña; lao y taelaye na taotao, nu y taelaye na güinaja gui corasonña, taelaye chinileleña.</p> 
 <p><a name="an_12:36">12:36</a> Lao guajo sumangane jamyo, na todo y finijo na taesetbe ya jasasangan y taotao sija, janesesita ufanmannae cuenta gui jaanin y sentensia.</p> 
 <p><a name="an_12:37">12:37</a> Sa pot y finomo na unmanatunas jao, yan pot y finomo na unmasentensia jao.</p> 
 <p><a name="an_12:38">12:38</a> ¶ Ayo nae manmanope y escriba yan y Fariseo sija ilegñija: Maestro manmalagojam na inlie un señatmo.</p> 
 <p><a name="an_12:39">12:39</a> Ya güiya manope ilegña nu sija: y generasion manaelaye yan manábale manmanaliligao y señat, lao taya señat ufanmanae, na y señat Jonas profeta.</p> 
 <p><a name="an_12:40">12:40</a> Sa taegüenaoja si Jonas sumaga tres na jaane yan tres na puenge gui jalom y tiyan y bayena, ayo locue mina y Lajin taotao, usaga tres na jaane yan tres na puenge gui jalom corason y tano.</p> 
 <p><a name="an_12:41">12:41</a> Y taotao Ninibe ufangajulo gui juisio yan este na generasion, ya ufanmasentensia, sa sija manmañotsot ni y setmon Jonas; ya estagüeja, uno güine na lugat na mas dangculo qui si Jonas.</p> 
 <p><a name="an_12:42">12:42</a> Y raena gui sancatan ucajulo gui juisio yan este na generasion ya ufanmasentensia, sa mato guine y uttimon tano, para uecungog y tiningo Salomon, ya estagüeja uno güine na lugat na mas dangculo qui si Salomon.</p> 
 <p><a name="an_12:43">12:43</a> Yanguin y áplacha na espiritu jumanao gui taotao, mamomocat gui anglo na lugat, ya jaaliligao nae udescansa, lao ti mañoda.</p> 
 <p><a name="an_12:44">12:44</a> Ayo nae ilegña: Jutalo guato para y iyajame ni anae guine ayoyo. Ya anae mato guato, jasoda taesinajguan, binale yan maadotna.</p> 
 <p><a name="an_12:45">12:45</a> Ayo nae mapos, ya mangone talo gachongña siete na espiritu na mas taelaye qui güiya, ya manjalom ya mañaga güije; ya mas taelaye uttimoña yuje na taotao qui y finenaña. Taegüineja locue ujumuyong este na generasion y manaelaye.</p> 
 <p><a name="an_12:46">12:46</a> ¶ Ya anae estaba güe cumuecuentos yan y taotao sija; estagüe, si nanaña, yan y mañeluña mangaegue gui sumanjiyong, na manmalago na umacuentuse güe.</p> 
 <p><a name="an_12:47">12:47</a> Ya ilegña uno: Estagüe, si nanamo, yan y mañelumo gui sumanjiyong, na manmalago na umacuentuse jao.</p> 
 <p><a name="an_12:48">12:48</a> Ya güiya jaope ayo y sumangan este, ya ilegña: Jaye nanajo yan jaye mañelujo?</p> 
 <p><a name="an_12:49">12:49</a> Ya jajuto y canaeña gui disipuluña, ya ilegña: Estagüe, y nanajo yan y mañelujo.</p> 
 <p><a name="an_12:50">12:50</a> Sa todo ayo y fumatinas y minalago y Tatajo ni y gaegue gui langet, este güiya chelujo laje, yan chelujo palaoan, yan nanajo.</p> 
 <p><a name="an_13:1">13:1</a> AYO na jaane, jinanaoña si Jesus gui guima, matachong gui oriyan tase.</p> 
 <p><a name="an_13:2">13:2</a> Ya mato guiya güiya dangculo na linajyan taotao; ya jumalom güe gui un batco, ya matachong; ya todo y linajyan taotao manmatachong gui oriyan unae.</p> 
 <p><a name="an_13:3">13:3</a> Ya jacuentuse sija megae na acomparasion, ilegña: Estagüe y tátanom na jumuyong para ufananom.</p> 
 <p><a name="an_13:4">13:4</a> Ya anae manananom, palo gui semiya manpodong gui oriyan chalan, ya manmato y pájaro sija ya macano.</p> 
 <p><a name="an_13:5">13:5</a> Palo gui semiya manpodong gui jilo acho na lugat, na ti megae odaña; ya doco ti apmam, sa ti tadong papa gui eda.</p> 
 <p><a name="an_13:6">13:6</a> Lao anae manina y atdao, mansinenggue sa taejale, ya ninamalayo.</p> 
 <p><a name="an_13:7">13:7</a> Ya palo mamodong gui entalo títuca sija ya mandoco y títuca ya chiniguet.</p> 
 <p><a name="an_13:8">13:8</a> Ya palo manpodong gui mauleg na oda, ya manmanogcha; y uno siento, y otro sesenta, y otro treinta.</p> 
 <p><a name="an_13:9">13:9</a> Y gaetalanga para ufanjungog, güiya ujungog.</p> 
 <p><a name="an_13:10">13:10</a> Ayo nae manmato y disipuluña sija ya ilegñija: Jafajao na cumuecuentuse sija pot acomparasion sija?</p> 
 <p><a name="an_13:11">13:11</a> Ya güiya manope ilegña. Sa esta manmanae jamyo, para intingo y misterion y raenon langet, lao sija ti ufanmanae.</p> 
 <p><a name="an_13:12">13:12</a> Sa jayeja y guaja, umanae para uguaja mas; lao ayo y taya iyoña, achog uguaja y iyoña, umachule.</p> 
 <p><a name="an_13:13">13:13</a> Enaomina jucuentuse sija pot acomparasion; sa y manmanaatan, ya ti manmanlie, ya manecungog, ya ti manmanjujungog, ni ujatungo.</p> 
 <p><a name="an_13:14">13:14</a> Y ya sija nae umacumple y sinangan Isaias ni ilegña: Anae manmanjujungog, ujungog ya ti utungo; ya anae manmanaatan, ufanmanlie, ya ti ujasiente.</p> 
 <p><a name="an_13:15">13:15</a> Sa y corasonñija este na taotao sija manmacat, ya y talangañija mapot manmanjungog, ya y atadogñija jajujuchom; para chañija fanmanlilie ni atadogñija, yan ufanmanjungog ni talangañija, ya ujatungo ni corasonñija, ya ujatolaeca sija, ya guajo junajomlo sija.</p> 
 <p><a name="an_13:16">13:16</a> Lao mandichoso y atadogmiyo, sa manmanlie, yan y talanganmiyo sa manmanjungog.</p> 
 <p><a name="an_13:17">13:17</a> Sa magajet jusangane jamyo, na megae na profeta, yan manunas na taotao jagasja manmalago na ujalie y liniinmiyo, ya ti jalie; yan ujajungog y jiningogmiyo, ya ti jajungog.</p> 
 <p><a name="an_13:18">13:18</a> ¶ Ecungog jamyo y acomparision y tátanom.</p> 
 <p><a name="an_13:19">13:19</a> Jayeja y umecungog y sinangan y raeno, ya ti jatungo, mato y Taelaye ya janajanao y esta matanme gui corasonña. Este yuje semiya ni y pedong gui oriyan chalan.</p> 
 <p><a name="an_13:20">13:20</a> Ya ayo y matanme gui jilo acho na lugat, este yuje y jumungog y sinangan, ya jaresibe ni y minagofña.</p> 
 <p><a name="an_13:21">13:21</a> Lao taya jale guiya güiya, ya gaegue un ratoja; sa anae mato y triniste yan minamajlao pot causan di y sinangan, ti apmam matompo gui isao.</p> 
 <p><a name="an_13:22">13:22</a> Ya ayo y matanme gui entalo títuca sija; este yuje y jumungog y sinangan; lao y inadajiña ni y tano, yan dinague ni güinaja, jañucot y sinangan ya sumaga sin tinegchaña.</p> 
 <p><a name="an_13:23">13:23</a> Lao ayo y matanme gui mauleg na oda; este yuje y jumungog y sinangan ya jatungo, ya manogcha locue; ya y tinegchaña y uno siento, ya y otro sesenta, ya y otro treinta.</p> 
 <p><a name="an_13:24">13:24</a> ¶ Otro acomparasion jasangane sija ilegña: Y raenon langet parejoja yan un taotao ni manananom gui fangualuanña, mauleg na semiya.</p> 
 <p><a name="an_13:25">13:25</a> Ya y tiempo nae manmamaego y taotao sija, mato y enemigo ya jatanme y taelaye na chaguan gui entalo y trigo, ya mapos.</p> 
 <p><a name="an_13:26">13:26</a> Ya anae mandoco y trigo ya manmanogcha, y taelaye na chaguan mandoco locue.</p> 
 <p><a name="an_13:27">13:27</a> Ya manmato y tentago y tatan familia ya ilegñija nu güiya: Señot, ada ti mauleg na semiya tinanommo gui fangualuanmo? Jafa mina guaja taelaye na chaguan?</p> 
 <p><a name="an_13:28">13:28</a> Ylegña nu sija: Un enemigo fumatinas este. Ya y tentagoña ilegñija nu güiya: Malagojao ya infanjanao ya inchile?</p> 
 <p><a name="an_13:29">13:29</a> Ylegña: Munga, sa no sea yaguin inchile y taelaye na chaguan, innabineog locue y trigo.</p> 
 <p><a name="an_13:30">13:30</a> Polo ya ufandaña mandoco sija na dos asta y quineco; an mato y tiempon quineco, bae jualog ni para ufanmangoco: Chile finena y taelaye na chaguan, ya inguede famanojo para umasonggue; ya y trigo polo gui jalom y camalinjo.</p> 
 <p><a name="an_13:31">13:31</a> ¶ Otro acomparasion sinangane sija ilegña: Y raenon langet parejoja yan y pepitas y mostasa, ni jachule un taotao ya jatanme gui fangualuanña.</p> 
 <p><a name="an_13:32">13:32</a> Magajet na güiya mas diquique gui todo y semiya sija; lao anae esta mandoco, güiya mas dangculo gui manmagogulae, ya mamatrongconjayo, ya manmato sija y pájaron y aire, ya manmamatinas y chenchon gui ramasña.</p> 
 <p><a name="an_13:33">13:33</a> ¶ Otro acomparasion sinangane sija ilegña: Y raenon langet, parejoja yan y libadura, ni y un palaoan jachule ya janana gui tres medidan arina, asta qui todo manbolacho.</p> 
 <p><a name="an_13:34">13:34</a> Todo estesija jasangan si Jesus pot acomparasion gui linajyan taotao; ya taya jasangane sija sin acomparasion.</p> 
 <p><a name="an_13:35">13:35</a> Para umacumple y munjayan masangan pot y profeta na ilegña: Jubaba y pachotto pot acomparasion: ya jusangan güinaja sija ni manafanatog desde y plinantan y tano.</p> 
 <p><a name="an_13:36">13:36</a> Ayo nae jadingo y linajyan taotao ya mapos, ya jumalon gui guima; ya manmato guiya güiya y disipuluña sija, ya ilegñija: Naclaruyejam ni y acomparasion y taelaye na chaguan gui fangualuan.</p> 
 <p><a name="an_13:37">13:37</a> Ya manope sija ilegña: Ayo y mananom mauleg na semiya y Lajin taotao yuje.</p> 
 <p><a name="an_13:38">13:38</a> Y fangualuan, y tano; y manmauleg na semiya, y famaguon y raeno, ya y taelaye na chaguan y famaguon y Maligno.</p> 
 <p><a name="an_13:39">13:39</a> Y enemigo, ni y tumanme, y anitegüe; ya y quineco, y jinecog y siglo; ya y para ufanmangone, y angjet sija.</p> 
 <p><a name="an_13:40">13:40</a> Sa taegüenao machule y taelaye na chaguan ya masonggue gui guafe, taegüijija locue y jinecog y siglo.</p> 
 <p><a name="an_13:41">13:41</a> Ya utago y Lajin taotao y angjetña sija; ya urecoje todo ayo sija y fumatitinas y tinempo, yan y fumatitinas y tinaelaye;</p> 
 <p><a name="an_13:42">13:42</a> Ya uyute gui jetnon guafe; ya ayo nae uguaja tumanges, yan chegcheg nifen.</p> 
 <p><a name="an_13:43">13:43</a> Ayo nae y manunas, ufanmanina calang y atdao, gui raenon y Tatanñija. Y gaetalanga para ufanjungog, güiya ujungog.</p> 
 <p><a name="an_13:44">13:44</a> ¶ Y raenon langet locue, parejoja yan un senguaguan na güinaja ni y mananana gui un fangualuan, ya un taotao, anae jasoda, janana, ya mapos yan pot y minagofña jabende todo y iyoña ya jafajan ayo na fangualuan.</p> 
 <p><a name="an_13:45">13:45</a> ¶ Y raenon langet parejoja locue yan un taotao ni manbebende, na manaliligao bonito na petlas:</p> 
 <p><a name="an_13:46">13:46</a> Ya anae mañoda un petlas na senguaguan, mapos ya jabende todo y güinajaña ya jafajan ayo.</p> 
 <p><a name="an_13:47">13:47</a> ¶ Y raenon langet parejoja locue, yan un lagua ni y mayute guato gui tase, ya mangone todo clase:</p> 
 <p><a name="an_13:48">13:48</a> Ya anae esta bula, majala guato gui oriyan unae; ya manmatachong, ya majoca y manmauleg ya masajguane gui sajguanñija, ya y manaelaye mayute juyong.</p> 
 <p><a name="an_13:49">13:49</a> Taegüinija locue y jinecog y siglo: ufato y angiet sija ya ujanafanjanao y manaelaye gui entalo y manunas;</p> 
 <p><a name="an_13:50">13:50</a> Ya ujayute gui jetnon guafe; ya ayo nae uguaja güije tumanges, yan chegcheg nifen.</p> 
 <p><a name="an_13:51">13:51</a> Ayo nae si Jesus ilegña nu sija: Intingo todo estesija? Sija ilegñija nu guiya: Junggan.</p> 
 <p><a name="an_13:52">13:52</a> Ya güiya ilegña nu sija: Pot este todo escriba ni mafatinas disipulo gui raenon langet, parejoja yan y tatan un familia, ni y jachuchule gui güinajaña bijo sija, yan nuebo sija.</p> 
 <p><a name="an_13:53">13:53</a> ¶ Ya anae janafonjayan si Jesus todo este sija na acomparasion, mapos güije.</p> 
 <p><a name="an_13:54">13:54</a> Ya anae mato gui tanoña, mamanagüe gui guimayuusñija, ya sija ninafanmanman, ya ilegñija: Guine mano nae jumuyong este na tiningoña, ya este sija mandangculo na ninasiña?</p> 
 <p><a name="an_13:55">13:55</a> Ada ti güiya este y lajin y catpintero? Ada si nanaña ti mafanaan si Maria? yan y mañeluña, ti sija si Santiago, si José, si Simon, yan si Judas?</p> 
 <p><a name="an_13:56">13:56</a> Ya ada ti manjijita yan y mañeluña palaoan? Guine mano nae uguaja este na taotao todo estesija? Ya guaja guiya güiya disgusto. </p> 
 <p><a name="an_13:57">13:57</a> Lao si Jesus ilegña nu sija: Y profeta taya onraña, gui tanoña yan y guimaña; lao gaeonraña gui otro lugat.</p> 
 <p><a name="an_13:58">13:58</a> Ya ti jafatinas güije megae na mannamanman, sa taya jinengguenñija.</p> 
 <p><a name="an_14:1">14:1</a> AYO na tiempo si Herodes y tetrarca jajungog y faman Jesus;</p> 
 <p><a name="an_14:2">14:2</a> Ya ilegña nu y tentagoña sija: Este si Juan Bautista: güiya cajulo gui entalo y manmatae, enao mina mandangculo na mannamanman jafatitinas guiya güiya.</p> 
 <p><a name="an_14:3">14:3</a> ¶ Sa si Herodes esta jacone si Juan, ya jagode, ya japolo gui calaboso, pot si Herodias, asaguan Felipe y cheluña.</p> 
 <p><a name="an_14:4">14:4</a> Sa si Juan ilegña nu güiya: Ti tunas na un guaja jao nu este na palaoan.</p> 
 <p><a name="an_14:5">14:5</a> Ya anae malago na upinino güe, maañao ni y linajyan taotao; sa pineloñija na si Juan profeta güe.</p> 
 <p><a name="an_14:6">14:6</a> Ya anae mato y jaanin y mafañagon Herodes, y jagan Herodias bumaela gui talo, ya ninamagof si Herodes,</p> 
 <p><a name="an_14:7">14:7</a> Ya pot este japromete ya manjula na uninae todo y guinagaoña.</p> 
 <p><a name="an_14:8">14:8</a> Ya güiya guinin umatungo finena an nanaña, ya ilegña: Naeyo güine gui un plato ni y ilon Juan Bautista.</p> 
 <p><a name="an_14:9">14:9</a> Ayo nae y ray ninatriste; lao pot causa y juramentoña yan y mangachongña na mangaegue gui lamasa, manago na umanae.</p> 
 <p><a name="an_14:10">14:10</a> Ya, manago na umautot y ilon Juan gui calaboso.</p> 
 <p><a name="an_14:11">14:11</a> Ya machule guato y ilo gui un plato, ya manae y patgon palaoan, ya güiya chumule para si nanaña.</p> 
 <p><a name="an_14:12">14:12</a> Ya y disipuluña sija, manmato ya machule y tataotaoña, ya majafot, ya manmapos, ya masangane si Jesus.</p> 
 <p><a name="an_14:13">14:13</a> ¶ Ya anae jajungog este si Jesus, mapos güije gui un batco para y desierto na lugat na sumajnge: ya anae majungog ni y linajyan taotao sija, madalalague güe, manmamocatja desde siuda sija.</p> 
 <p><a name="an_14:14">14:14</a> Ya jumanao si Jesus, ya jalie y dangculo na linajyan taotao: ya ninamaase ni ayo sija, ya janafanjomlo y manmalango sija.</p> 
 <p><a name="an_14:15">14:15</a> ¶ Ya anae estaba pupnenge güije na jaane, manmato guiya güiya y disipuluña sija ya ilegñija; Este na lugat desierto ya y tiempo esta ufalofan; tago y linajyan taotao ya ufanjanao, ya ufanmalag y sengsong sija, ya ufanmamajan nañija.</p> 
 <p><a name="an_14:16">14:16</a> Lao si Jesus ilegña nu sija: Taya nesesida na sija ufanjanao: jamyo innae nañija.</p> 
 <p><a name="an_14:17">14:17</a> Sija ilegñija nu güiya: Taya güine guaja na sincoja na pan, ya dos na güijan.</p> 
 <p><a name="an_14:18">14:18</a> Güiya ilegña: Chulieyofan güine mague.</p> 
 <p><a name="an_14:19">14:19</a> Ya jatago y linajyan taotao na ufanmatachong gui jilo chaguan, jachule y sinco na pan yan dos na güijan ya jaatan julo y langet, ya jabendise: ya jaipe y pan ya janae y disipulo sija, ya y disipulo janae y linajyan taotao.</p> 
 <p><a name="an_14:20">14:20</a> Ya mañocho todos, ya manjaspog; ya anae majoca y sebblan pedaso sija na maipe, bula dose na canastra.</p> 
 <p><a name="an_14:21">14:21</a> Ya y mañocho sija, sinco mit na lalaje, ti matufong y famalaoan yan y famaguon.</p> 
 <p><a name="an_14:22">14:22</a> ¶ Enseguidas si Jesus janafanjalom y disipuluña sija gui un batco, ya manjanao manmofona, manmalag y otro bandan sadog, y tiempo nae güiya janafanjanao y linajyan taotao.</p> 
 <p><a name="an_14:23">14:23</a> Ya anae munjayan jadespide y linajyan taotao, cajulo gui un ogso na sumajnge, ya manaetae. Ya estaba gui puenge, ya sumasaga güigüiyaja namaesa.</p> 
 <p><a name="an_14:24">14:24</a> Lao y batco pago estaba gui talo gui tase, pinapada ni napo, sa y manglo contra.</p> 
 <p><a name="an_14:25">14:25</a> Ya y mina cuatro na guatdia gui puenge, si Jesus jumanao para iyasija mamomocat gui jilo tase.</p> 
 <p><a name="an_14:26">14:26</a> Ya anae malie ni disipuluña sija na mamomocat gui jilo tase, ninafañatsaga, ya ilegñija: Fafañagüe este; ya managang ni y minaañaoñija.</p> 
 <p><a name="an_14:27">14:27</a> Enseguidas si Jesus cumuentos, ilegña nu sija: Angoco jamyo; guajoyo; chamiyo fanmaaañao.</p> 
 <p><a name="an_14:28">14:28</a> Ayo nae manope si Pedro ilegña: Señot, yaguin jago, tago yo ya jufalag iyajago gui jilo janom.</p> 
 <p><a name="an_14:29">14:29</a> Güiya ilegña: Maela. Ya tumunog si Pedro gui batco, ya mamocat gui jilo janom para uguaguato gui as Jesus.</p> 
 <p><a name="an_14:30">14:30</a> Lao anae jalie na dangculo na manglo, ninamaañao; ya anae jatutujon dimafondo, jaagang, ilegña: Señot, nalibreyo.</p> 
 <p><a name="an_14:31">14:31</a> Ya enseguidas si Jesus jajuto mona y canaeña, ya guiniut güe, ya ilegña nu güiya: Taotao na didide jinengguemo! Sa jafa ti unjonggue?</p> 
 <p><a name="an_14:32">14:32</a> Ya anae manjalom julo gui batco, y manglo quieto.</p> 
 <p><a name="an_14:33">14:33</a> Ayo nae y mangaegue gui batco, maadora güe ilegñija: Magajet na jago Lajin Yuus.</p> 
 <p><a name="an_14:34">14:34</a> ¶ Ya anae manmalofan gui tase, manmato gui tano Genesaret.</p> 
 <p><a name="an_14:35">14:35</a> Ya y taotao ayo na lugat anae matungo güe, manmanago y oriyan todo ayo na tano, na umacone guato todo y manmalango.</p> 
 <p><a name="an_14:36">14:36</a> Ya magagao güe na upolo na umapacha y madobbla y magaguña; ya todo y pumacha güe, guefjomlo sija.</p> 
 <p><a name="an_15:1">15:1</a> AYO nae manmato gui as Jesus escriba yan Fariseo sija, guiya Jerusalem, ya ilegñija:</p> 
 <p><a name="an_15:2">15:2</a> Jafa disipulomo na ti jaosgue y tradision y manbijo? sa ti jafagagase y canaeñija anae mañocho pan?</p> 
 <p><a name="an_15:3">15:3</a> Ya güiya jaope sija ilegña: Jafa locue jamyo na ti inesgue y tinago Yuus pot tradisionmiyo?</p> 
 <p><a name="an_15:4">15:4</a> Sa si Yuus manago, ilegña: Onra si tatamo, yan si nanamo; ya y mumatdise si tataña, pat si nanaña, magajet na umatae.</p> 
 <p><a name="an_15:5">15:5</a> Lao jamyo ilegmiyo: Jayeja y umalog ni tataña, pat si nanaña: Y ninae para si Yuus, ayo na probechonmiyo guiya guajo;</p> 
 <p><a name="an_15:6">15:6</a> Ya ti guaelaye na ujaonra si tataña. Enaomina innataelaye y Sinangan Yuus pot y tradisionmiyo.</p> 
 <p><a name="an_15:7">15:7</a> Hipocritas! Cabales y sinangan nu jamyo as Isaias anae ilegña:</p> 
 <p><a name="an_15:8">15:8</a> Este na taotao sija, nu y labiosñija jaonrayo; lao y corasonñija chago guiya guajo.</p> 
 <p><a name="an_15:9">15:9</a> Lao taesetbe y inadodorayo, manmamananagüe y finanagüenñija ni y sinangan taotao.</p> 
 <p><a name="an_15:10">15:10</a> ¶ Ya jaagang y linajyan taotao, ya ilegña nu sija: Ecungog ya intingo.</p> 
 <p><a name="an_15:11">15:11</a> Ti y jumajalom gui pachot, muna natataelaye y taotao; na ayo y jumujuyong gui pachot, ayo muna natataelaye y taotao.</p> 
 <p><a name="an_15:12">15:12</a> Ayo nae manmato y disipuluña sija, ya ilegnija nu güiya: Untungo na y Fariseo sija ninafandisgustao anae jajungog este na sinangan?</p> 
 <p><a name="an_15:13">15:13</a> Lao güiya jaope sija ilegña: Todo tinanom ni y ti jatanom y Tatajo na gaegue gui langet, umajajleg.</p> 
 <p><a name="an_15:14">15:14</a> Polo sija: y bachet ya uguia y bachet; yaguin y bachet uguia y bachet, sija na dos uchapodongja gui joyo.</p> 
 <p><a name="an_15:15">15:15</a> Ya manope si Pedro, ilegña: Sanganejam nu este na acomparasion.</p> 
 <p><a name="an_15:16">15:16</a> Ya si Jesus ilegña: Ada locue trabia jamyo ti intitingoja?</p> 
 <p><a name="an_15:17">15:17</a> Ti intingo na todo y jumalom gui pachot, jumajanao para y tiyan, ya mayuyute gui lugat umatog.</p> 
 <p><a name="an_15:18">15:18</a> Lao todo y jumuyong gui pachot, estesija guine y corason, ya estesija muna natataelaye y taotao.</p> 
 <p><a name="an_15:19">15:19</a> Sa gui corason nae manjujuyong y taelaye na jinaso, manpegno taotao, adulterio, inabale, saque, ti manmagajet na testimonio, chatfino contra si Yuus.</p> 
 <p><a name="an_15:20">15:20</a> Estesija muna fanataelaye y taotao; lao y chumocho yan y ti mafagase canaeña, ti ninatataelaye y taotao.</p> 
 <p><a name="an_15:21">15:21</a> Ya jumanao si Jesus güije, malag y oriyan Tiro yan Sidon.</p> 
 <p><a name="an_15:22">15:22</a> Ya estagüe un palaoan, taotao Cananea, na jumanao gui ayo sija na oriya, ya umaagang, ilegña: Señot, Lajin David, gaemaase nu guajo; y jagajo ninachatsaga fefman ni anite.</p> 
 <p><a name="an_15:23">15:23</a> Lao güiya ti jaope sinangan: Ayo nae manmato y disipuluña sija, ya magagao güe ilegñija: Tago güe ya ujanao, sa esta jame jaagang.</p> 
 <p><a name="an_15:24">15:24</a> Ya güiya jaope ilegña: Ti guajo matago na y manmalingo na quinilo gui guima Israel.</p> 
 <p><a name="an_15:25">15:25</a> Ayo nae y palaoan mato, ya jaadoro güe, ilegña: Señot, ayudayo.</p> 
 <p><a name="an_15:26">15:26</a> Ya manope güi ilegña: Ti mauleg na tachule y pan y famaguon ya tayute y galago sija.</p> 
 <p><a name="an_15:27">15:27</a> Ya y palaoan manope: Magajet Señot; lao y galago sija, mañochochoja ni andesmorona ni mamopodong gui lamasan y amuñijo.</p> 
 <p><a name="an_15:28">15:28</a> Ayo nae manope si Jesus, ilegña: Palaoan! dangculo jinengguemo: umafatinas guiya jago jafa y malagomo. Ya jomlo y jagaña desde ayo na ora.</p> 
 <p><a name="an_15:29">15:29</a> Ya si Jesus mapos güije, ya mato jijot gui tasen Galilea: ya cajulo gui jilo un finabeca, ya matachong güije.</p> 
 <p><a name="an_15:30">15:30</a> Ya manmato guiya güiya linajyan taotao, na guaja guiya sija cojo, bachet, udo, mangco, yan palo sija megae na manmalango, ya manmapolo gui adeng Jesus; ya janafanjomlo.</p> 
 <p><a name="an_15:31">15:31</a> Pot este mina y linajyan taotao ninafanmanman, anae jalie na y udo manguentos, ya y mangco manjomlo, ya y cojo manmamocat, ya y bachet manmanlie; ya ninamaonra si Yuus Israel.</p> 
 <p><a name="an_15:32">15:32</a> Ya si Jesus jaagang y disipuluña sija, ilegña: Janamaaseyo y linajyan taotao, sa esta tres na jaane na manjame, ya taya nañija: ya mungayo munafanjanao sin ufañocho, sa no seaja ufanlalango gui chalan.</p> 
 <p><a name="an_15:33">15:33</a> Ayo nae y disipuluña sija ilegñija nu güiya: Amano nae uguaja megae na pan güine gui desierto para utanafanjaspog este y dangculo na linajyan taotao.</p> 
 <p><a name="an_15:34">15:34</a> Si Jesus ilegña nu sija: Cuanto na pan guajata? Ya sija ilegñija: Siete, yan didide güijan diquique.</p> 
 <p><a name="an_15:35">15:35</a> Ya jatago y linajyan taotao na ufanmatachong gui jilo oda.</p> 
 <p><a name="an_15:36">15:36</a> Ya jachule y siete na pan yan y güijan sija, ya janae grasias, ya jaipe, ya janae y disipuluña sija, ya y disipuluña janae y linajyan taotao.</p> 
 <p><a name="an_15:37">15:37</a> Ya mañocho todos, ya manjaspog; ya anae majoca y pedaso sija na maipe ni y sebbla; bula siete na canastra.</p> 
 <p><a name="an_15:38">15:38</a> Ya y mañocho sija, cuatro mit, ti matufong y famalaoan yan y famaguon.</p> 
 <p><a name="an_15:39">15:39</a> Ya anae jadespide y linajyan taotao, cajulo gui un batco, ya mato gui origan Magdala.</p> 
 <p><a name="an_16:1">16:1</a> YA manmato y Fariseo yan y Saduseo sija, ya matienta güe, magagagao na ufanfinanue un señat gui langet.</p> 
 <p><a name="an_16:2">16:2</a> Lao güiya jaope ilegña nu sija: Yanguin esta pupnenge y jaane, ilegmiyo: Mauleg na tiempo pago, sa y langet agaga.</p> 
 <p><a name="an_16:3">16:3</a> Ya y egaan: Pago uguaja pinagyo, sa managaga y langet ya didide na mapagajes. Jamyo tumungo jumusga y matan y langet; lao y señat y tiempo sija ti innasiña.</p> 
 <p><a name="an_16:4">16:4</a> Y taelaye yan adulterio na rasa jagueguefaliligao un señat, lao taya ufanmanae atgun señat, na y señat Jonas profeta. Ya jadingo sija, ya mapos.</p> 
 <p><a name="an_16:5">16:5</a> Ya anae manmato gui otro bandan jagoi y disipuluña sija jajaso na manmalefa ya ti manmañule pan.</p> 
 <p><a name="an_16:6">16:6</a> Ya si Jesus ilegña nu sija: Atan, ya inadaje jamyo ni y lebaduran y Fariseo yan y Saduseo sija.</p> 
 <p><a name="an_16:7">16:7</a> Ya sija manmanjaso gui sanjalomñija, ilegñija: Buente pot y ti manmañulejam pan.</p> 
 <p><a name="an_16:8">16:8</a> Ya jatungo si Jesus, ilegña nu sija: Jafa jinasonmimiyo gui sanjalommiyo, taotao na didide jinengguenmiyo, pot y ti manmañule jamyo pan?</p> 
 <p><a name="an_16:9">16:9</a> Ada ti intitingo, ni ti injajaso y sinco na pan, gui sinco mit, ya cuanto na canastra injeca.</p> 
 <p><a name="an_16:10">16:10</a> Ni y siete na pan gui cuatro mit, ya cuanto na canastra injeca?</p> 
 <p><a name="an_16:11">16:11</a> Jafa este na ti intingo, na ti pot y pan na jusangane jamyo? Lao inadaje jamyo ni y lebaduran y Fariseo yan y Saduseo sija.</p> 
 <p><a name="an_16:12">16:12</a> Ayo nae jatungo na ti mansinangane sija na ujaadaje sija ni y lebaduran pan; lao y finanagüen y Fariseo yan y Saduseo sija.</p> 
 <p><a name="an_16:13">16:13</a> ¶ Ya anae mato si Jesus gui Sesarean Filipe, jafaesen y disipuluña sija ilegña: Jaye ilegñiñija y taotao sija nu y Lajin taotao?</p> 
 <p><a name="an_16:14">16:14</a> Ya sija ilegñija: Guaja umalog na jago si Juan Bautista; ya guaja umalog, si Elias; ya guaja umalog, si Jeremias, pat uno gui profeta sija.</p> 
 <p><a name="an_16:15">16:15</a> Güiya ilegña nu sija: Ya jamyo, jaye ilegmimiyo nu guajo?</p> 
 <p><a name="an_16:16">16:16</a> Manope si Simon Pedro ilegña: Jago si Cristojao, y Lajin Yuus ni y lalâlâ.</p> 
 <p><a name="an_16:17">16:17</a> Ayo nae inepe as Jesus ilegña: Dichosojao, Simon, lajin Jonas; sa ti jufanuejao sensen ni jâgâ, na y Tatajo ni y gaegue gui langet.</p> 
 <p><a name="an_16:18">16:18</a> Ya guajo locue sumanganejao, na jago si Pedro; ya y jilo este na acho, jufatinas y iglesiamo; ya y pettan sasalaguan taeninasiña contra guiya.</p> 
 <p><a name="an_16:19">16:19</a> Ya junaejao ni y yaben y raenon langet; ya todoja y ungode gui tano, umagodeja locue gui langet; ya todoja y unpula gui tano, umapula locue gui langet.</p> 
 <p><a name="an_16:20">16:20</a> Ayo nae jatago y disipuluña sija, na chañija fanmañangangane ni jaye na güiya si Jesus y Cristo.</p> 
 <p><a name="an_16:21">16:21</a> ¶ Desde ayo na tiempo jatutujon si Jesus dumeclaraye y disipuluña sija, na guaja nesesidaña na ujanao para Jerusalem, ya upadese megae sija gui manbijo, yan y prinsipen y mamale sija, yan y escriba sija, ya umapuno, ya umanacajulo gui mina tres na jaane.</p> 
 <p><a name="an_16:22">16:22</a> Ya si Pedro, quinene güe ya tinitujon güe rineprende, ilegña: Señot, maase nu jago: este ti usiña jago.</p> 
 <p><a name="an_16:23">16:23</a> Ayo nae jabiragüe, ya ilegña as Pedro: Suja gui menajo, Satanas: jago un tropero para guajo; sa ti untungo y güinaja Yuus, na y güinajan taotaoja sija.</p> 
 <p><a name="an_16:24">16:24</a> ¶ Ayo nae si Jesus, ilegña ni y disipuloña sija: Yanguin jaye malago dumalalag yo, polo ya upune namaesagüe, ya uchule y quiluusña ya udalalag yo.</p> 
 <p><a name="an_16:25">16:25</a> Sa jayeja y malago munalibre y linâlâña, ufinalingaeguan; ya jayeja y finalingaeguan ni y linâlâña pot guajo, güiya usoda.</p> 
 <p><a name="an_16:26">16:26</a> Sa jafa probechoña y taotao, yanguin jagana todo y tano, ya y linâlâña malingo? Pat jafa na apas ufannae y taotao pot y linâlâña.</p> 
 <p><a name="an_16:27">16:27</a> Sa y Lajin taotao, ufato gui minalog y Tataña yan y angjetna sija; ya ayo nae uapase cada uno taemano y chechoña.</p> 
 <p><a name="an_16:28">16:28</a> Magajet jusangane jamyo: na guaja palo gui mangaegue güine, na ti ujachague finatae, asta qui jalie y Lajin taotao na mato gui raenoña.</p> 
 <p><a name="an_17:1">17:1</a> DESPUES di y saes na jaane, si Jesus jacone si Pedro, yan si Santiago, yan si Juan cheluña, ya jacone julo gui un taquilo na finabeca, na sumajnge.</p> 
 <p><a name="an_17:2">17:2</a> Ya jaaggo y jechuraña gui menanñija; ya y mataña manina calang y atdao; ya y magaguña apaca calang y manana.</p> 
 <p><a name="an_17:3">17:3</a> Ya estagüe, na manmato güiya sija si Moises yan si Elias, na manguecuentos yan güiya.</p> 
 <p><a name="an_17:4">17:4</a> Ya manope si Pedro, ilegña as Jesus: Señot, mauleg na mangaeguejit güine: yaguin malagojao, bae jufatinas güine tres na tabetnaculo; para jago y uno, para si Moises y uno, yan para si Elias y uno.</p> 
 <p><a name="an_17:5">17:5</a> Anae cumuecuentos güe, estagüe, un malag na mapagajes jananujong gui jiloñija, ya, estagüe, un inagang gui mapagajes na ilegña; Estagüiya y Lajijo na maguflie, na guefyajo: ecungog güe.</p> 
 <p><a name="an_17:6">17:6</a> Ya anae jajungog este y disipulo sija, manpodong gui jilo matañija ya mangosmaañao.</p> 
 <p><a name="an_17:7">17:7</a> Ayo nae si Jesus mato ya manpinacha, ilegña: Fangajulo ya chamiyo fanmaaañao.</p> 
 <p><a name="an_17:8">17:8</a> Ya anae jajatsa y atadogñija, taya jalie na si Jesusja.</p> 
 <p><a name="an_17:9">17:9</a> Ya anae manunog papa guine y finabeca, si Jesus mantinago ya ilegña: Chamiyo fanmañangangane ni jaye ni liniimiyo, asta qui y Lajin taotao esta cajulo gui entalo manmatae.</p> 
 <p><a name="an_17:10">17:10</a> Ayo nae y disipuluña sija mafaesen güe ya ilegñija: Jafa nae na ilegñija y escriba sija na si Elias ufato finena?</p> 
 <p><a name="an_17:11">17:11</a> Ya inepe as Jesus, ilegña: Magajet na si Elias ufato finena, ya ujananalo todo y güinaja.</p> 
 <p><a name="an_17:12">17:12</a> Lao guajo sumangane jamyo, na si Elias esta mato, ya ti matungogüe: lao mafatinas guiya güiya todo y malagoñija. Taegüenaoja locue y Lajin taotao upadese nu sija.</p> 
 <p><a name="an_17:13">17:13</a> Ayo nae y disipulo sija jatungo na mansinangane sija as Juan Bautista.</p> 
 <p><a name="an_17:14">17:14</a> ¶ Ya anae manmato sija gui linajyan taotao, mato guiya güiya un taotao na dinimumuye güe ya ilegña:</p> 
 <p><a name="an_17:15">17:15</a> Señot, gaease ni lajijo; sa malango baba, ya gogosjapadese; sa megae nae podong gui guafe, yan megae nae podong gui janom.</p> 
 <p><a name="an_17:16">17:16</a> Ya guinin juchulie guato y disipulumo, lao tisiña manajomio.</p> 
 <p><a name="an_17:17">17:17</a> Ya manope si Jesus, ilegña: O generasion na ti manjonggue yan manchatpayon! asta ngaean nae utafanjijitaja? asta ngaean nae jususungonja jamyo? Chulie yo fan mague.</p> 
 <p><a name="an_17:18">17:18</a> Ya jalalatde si Jesus y anite, ya mapos gui malango, ya y patgon jomlo desde ayo na ora.</p> 
 <p><a name="an_17:19">17:19</a> Ayo nae manmato y disipulo sija gui as Jesus, ya ilegñija: Jafajam mina ti siña inyite juyong?</p> 
 <p><a name="an_17:20">17:20</a> Si Jesus ilegña nu sija: Pot diquique na jinengguenmiyo: sa magajet jusangane jamyo, na yanguin mangaejinenggue jamyo, calang y pepitas mostasa, injaalog ni este na jalom tano: Janao güine; ya ujanao, ya taya ti siña para jamyo.</p> 
 <p><a name="an_17:21">17:21</a> (Lao este na classe ti jumanao juyong, yaguin ti y minauleg y tinayuyut.)</p> 
 <p><a name="an_17:22">17:22</a> ¶ Ya anae manmamocat guiya Galilea, ilegña si Jesus nu sija: Y Lajin taotao umaentrega gui canae y taotao sija;</p> 
 <p><a name="an_17:23">17:23</a> Ya umapuno; lao y mina tres na jaane, ucajulo. Ya sija ninafangostriste.</p> 
 <p><a name="an_17:24">17:24</a> ¶ Ya anae manmato guiya Capernaum, manmato gui as Pedro ayosija y manmangongobbla y medio siclo, y tributo, ya ilegñija: Ada ti manapapase y maestronmiyo y medio siclo y tributo?</p> 
 <p><a name="an_17:25">17:25</a> Güiya ilegña: Junggan. Ya anae jumalom güe gui jalom guma, si Jesus, cuenentuse güe antes, ilegña: Jafa jinasosomo Simon? Y ray y tano sija, jaye jacocobbla tributo pat senso? y famaguonñija, pat y taotaojuyong?</p> 
 <p><a name="an_17:26">17:26</a> Ya anae ilegña, Y taotaojuyong; si Jesus ilegña nu güiya: Ayo nae y famaguon manlibre.</p> 
 <p><a name="an_17:27">17:27</a> Lao para mungajit fumatinas y tinempo para sija, Janao falag y tase, ya unyute y jagüet, ya y finenana na güijan na mato, cone; ya an unbaba y pachotña, unsoda y un siclo; chule este ya nae para guajo yan para jago.</p> 
 <p><a name="an_18:1">18:1</a> AYO na tiempo, manmato y disipulo sija gui as Jesus, ya ilegñija: Jaye mas dangculo gui raenon langet?</p> 
 <p><a name="an_18:2">18:2</a> Ya jaagang si Jesus un patgon, ya japolo gui entaloñija,</p> 
 <p><a name="an_18:3">18:3</a> Ya ilegña: Magajet jusangane jamyo, yaguin ti inbira jamyo, ya ti infanjuyong calang, y diquique na famaguon, sen ti infanjalom gui raenon langet.</p> 
 <p><a name="an_18:4">18:4</a> Ya jayeja y umumitde calang este na patgon, este uguefdangculo gui raenon langet.</p> 
 <p><a name="an_18:5">18:5</a> Ya jayeja y rumesibe un patgon, parejo yan este, pot y naanjo, jaresibeja yo locue.</p> 
 <p><a name="an_18:6">18:6</a> Lao jayeja y munamatompo uno güine gui estesija mandiquique ni y jumonggue yo, mas mauleg umagode gui agagaña y dangculo na molinon acho, ya umayute gui anae tadodong y tase.</p> 
 <p><a name="an_18:7">18:7</a> ¶ Ayay y tano pot y tinempo sija! sa nesesita na ufato y tinempo sija, lao, ayay ayo na taotao, y uminafato y tinempo.</p> 
 <p><a name="an_18:8">18:8</a> ¶ Enao mina yaguin y canaemo, pat y adengmo, unninaquepodongjao, utut ya unnajanao guiya jago: sa maulegña na unqueyaojao, pat mangcojao, ya unjalom gui linâlâmo, qui uguaja dos canaemo, yan dos adengmo, ya unmapolo gui taejinecog na guafe.</p> 
 <p><a name="an_18:9">18:9</a> Yaguin y atadogmo unninaquepodongjao, chule ya unnajanao guiya jago; sa maulegña na unjalom gui linâlâmo yan un atadog, qui uguaja dos atadogmo, ya unmapolo gui guafen sasalaguan.</p> 
 <p><a name="an_18:10">18:10</a> ¶ Atan ya chamiyo dumesprenesia uno güine gui estesija y mandiquique; sa guajo sumangane jamyo, na y angjetñija gui langet, siesiempreja jaliliija y matan y Tatajo ni y gaegue gui langet.</p> 
 <p><a name="an_18:11">18:11</a> (Sa y Lajin taotao mato para usatba y manmalingo.)</p> 
 <p><a name="an_18:12">18:12</a> Jafa jinasonmimiyo? Yaguin guaja un taotao na gaega siento na quinilo, ya finalingaeguan uno: Ada ti upolo y noventa y nueve gui jalomtano, ya ujanao ya ujaligao ayo y malingo?</p> 
 <p><a name="an_18:13">18:13</a> Yanguin jasoda, magajet jusangane jamyo, na magofña ni ayo, qui y noventa y nueve ni y ti manmalingo.</p> 
 <p><a name="an_18:14">18:14</a> Taegüineja, ti minalago Tatanmiyo ni y gaegue gui langet, na uguaja malingo uno güine gui estesija y mandiquique.</p> 
 <p><a name="an_18:15">18:15</a> ¶ Yaguin y chelumo inisagüejao, janao, ya unsangane ni y linachiña, jamyoja na dos; yanguin inecungogjao, ungana y chelumo.</p> 
 <p><a name="an_18:16">18:16</a> Lao, yaguin ti jaecungogjao, fangone gachongmo uno, pat dos, sa para y pachot dos pat tres na testigo, ucabales todo y sinangan.</p> 
 <p><a name="an_18:17">18:17</a> Yanguin ti jaecungog sija, sangane y inetnon mangilisyano; lao yaguin ti malago jaecungog y inetnon mangilisyano, güiya para jago parejo yan un taotaojuyong pat publicano.</p> 
 <p><a name="an_18:18">18:18</a> Magajet jusangane jamyo, na todo y inguede gui tano, ufanmagode locue gui langet: ya todo y inpila gui tano, ufanmapula locue gui langet.</p> 
 <p><a name="an_18:19">18:19</a> Jusangane jamyo talo, na yaguin dos guiya jamyo inguaja un corason gui jilo tano, pot jafa na güinaja ni ingagao; umafatinas para sija, pot y Tatajo na gaegue gui langet.</p> 
 <p><a name="an_18:20">18:20</a> Sa manoja nae guaja dos pat tres, na mandadaña pot y naanjo, gaegue yo güije gui entaloñija.</p> 
 <p><a name="an_18:21">18:21</a> ¶ Ayo nae si Pedro mato guiya güiya ya ilegña: Señot, cuanto biaje juasie y chelujo yaguin jaisagüeyo? asta siete biaje?</p> 
 <p><a name="an_18:22">18:22</a> Si Jesus ilegña nu güiya: Ti jualog sieteja na biaje, lao, asta setenta na siete.</p> 
 <p><a name="an_18:23">18:23</a> ¶ Enao mina y raenon langet, parejoja yan un ray, na malago na ufatinas cuentas yan y tentagoña sija.</p> 
 <p><a name="an_18:24">18:24</a> Ya anae jatutujon fumatinas y cuentas sija, maconiegüe guato, uno na mandidibe dies mit talento.</p> 
 <p><a name="an_18:25">18:25</a> Lao anae güiya ti siña jaapase, y amuña manago na umabende güe, yan y asaguaña, yan y famaguonña, yan todo y güinajaña, ya umaapasegüe.</p> 
 <p><a name="an_18:26">18:26</a> Ayo na tentago, dumimo papa ya tinayuyutgüe, ilegña: Señot, gaesiningon nu guajo, ya juapasejao todo.</p> 
 <p><a name="an_18:27">18:27</a> Y amon ayo na tentago, ninagosmaase, ya pinelogüe, ya inasie ni y dibiña.</p> 
 <p><a name="an_18:28">18:28</a> Ya jumanao ayo na tentago, ya umasoda yan uno gui mangachongña na dinidibegüe cien pesetas; ya jamantiene güe ya jañucut, ya ilegña: Apaseyo todo ni dibimo.</p> 
 <p><a name="an_18:29">18:29</a> Ayo nae y gachongña dumimo papa, ya tinayuyutgüe ilegña: Gaesiningon nu guajo, ya juapasejao.</p> 
 <p><a name="an_18:30">18:30</a> Lao güiya ti malago, ya mapos ya pinelo gui catset asta qui uinapase ni y dibiña.</p> 
 <p><a name="an_18:31">18:31</a> Ya anae malie ni y mangachongña, jafa y susede, ninafangostriste, ya manmato, ya masangane y amuñija y susede.</p> 
 <p><a name="an_18:32">18:32</a> Ayo nae y amuña inagang güe, ya ilegña: Taelayejao na tentago. Juasiijao todo ni y dibimo, sa untayuyutyo:</p> 
 <p><a name="an_18:33">18:33</a> Ada locue ti ninamaase jao ni y gachongmo, calang y maasejo nu jago?</p> 
 <p><a name="an_18:34">18:34</a> Ayo nae y amuña ninalalalo, ya inentrega güe gui mansasapet, asta qui uapase todo y dinidibegüe.</p> 
 <p><a name="an_18:35">18:35</a> Taegüenaoja locue ufatinas nu jamyo y Tatajo ni gaegue gui langet, yaguin ti inasie gui corasonmiyo cada uno gui chelonmiyo nu y dibiña.</p> 
 <p><a name="an_19:1">19:1</a> YA malofan anae si Jesus munjayan este sija na finanagüeña, jumanao guiya Galilea, ya mato gui oriyan Judea, gui otro bandan Jordan.</p> 
 <p><a name="an_19:2">19:2</a> Ya madalalag güe ni y dangculo na linajyan taotao, ya janafanjomlo güije.</p> 
 <p><a name="an_19:3">19:3</a> ¶ Ayo nae manmato guiya güiya y Fariseo sija, ya matienta güe ya ilegñija nu güiya: Siña y laje jayute y asaguaña pot jafa na rason?</p> 
 <p><a name="an_19:4">19:4</a> Güiya jaope ya ilegña: Ada ti intaetae na y fumatinas desde y tutujon, laje yan palaoan jafatinas sija;</p> 
 <p><a name="an_19:5">19:5</a> Ya ilegña: Pot este y laje upolo si tataña yan si nanaña, ya udaña yan y asaguaña, ya sija na dos unoja catneñija?</p> 
 <p><a name="an_19:6">19:6</a> Taegüenao sija ti udos, na unoja na catne. Pot enao mina y ninadaña Yuus, ti mauleg y taotao ujanaadesapatta.</p> 
 <p><a name="an_19:7">19:7</a> Ylegñija nu güiya: Pot jaf mina si Moises jatago na umatugue y papet umadesapatta, ya umayute?</p> 
 <p><a name="an_19:8">19:8</a> Güiya ilegña: Pot y manmajetog corasonmiyo, si Moises na japetmite na inyite y asaguanmiyo, lao y tutujonña ti taegüenao.</p> 
 <p><a name="an_19:9">19:9</a> Guajo jamyo sumangane, na jayeja y yumute y asaguaña ya ti pot y inabale, ya umasagua yan otro, umabale; ya y umasagua yan y umayute, umabaleja.</p> 
 <p><a name="an_19:10">19:10</a> ¶ Ylegñija y disipuluña sija nu güiya: Yaguin taegüenao nu y laje yan y asaguana, ti mauleg na umasagua.</p> 
 <p><a name="an_19:11">19:11</a> Ayo nae ilegña: Ti todo siña rumesibe este na sinangan: na ayoja sija y manmanae.</p> 
 <p><a name="an_19:12">19:12</a> Sa guaja capon sija na y mafañago capon guine y jalom tuyan nanañija; ya guaja capon na ninafancapon ni y taotao sija; ya guaja capon na jacapon maesaja sija pot rason di y raenon langet. Y siña rumesibe este, güiya uresibe.</p> 
 <p><a name="an_19:13">19:13</a> ¶ Ayo nae machule guato guiya güiya famaguon sija, para upolo y canaeña gui jiloñija, ya ufanaetae; lao y disipulo sija manlinalatde <i>y manmangongone guato.</i></p> 
 <p><a name="an_19:14">19:14</a> Lao si Jesus ilegña: Polo y famaguon, ya chamiyo chumochoma, na ufanmamaela guiya guajo; sa iyon este sija y raenon langet.</p> 
 <p><a name="an_19:15">19:15</a> Ya anea munjayan japolo y canaeña gui jiloñija, mapos güije.</p> 
 <p><a name="an_19:16">19:16</a> ¶ Ya estagüe uno na mato, ya ilegña: Maestro, jafa mauleg jufatinas, para juguaja taejinecog na linala?</p> 
 <p><a name="an_19:17">19:17</a> Güiya ilegña: Jafa na funaesenyo nu y minauleg? Guaja unoja mauleg: lao yaguin malagojao jumalom gui linâlâ, adaje y tinago sija.</p> 
 <p><a name="an_19:18">19:18</a> Ylegña nu güiya: Jafa? Si Jesus ilegña: Munga mamuno; munga umabale; munga mañaque; munga masangan y ti magajet na testimonio;</p> 
 <p><a name="an_19:19">19:19</a> Onra si tatamo, yan si nanamo; Ya güaeya y tiguangmo calang jago maesaja.</p> 
 <p><a name="an_19:20">19:20</a> Y patgon na taotao ilegña nu güiya: Todo este sija juadaje: Jafa trabia fattaco?</p> 
 <p><a name="an_19:21">19:21</a> Ylegña si Jesus nu güiya: Yaguin malagojao na uncabales, janao, ya unbende todo y güinajamo, ya unnae y mamobble, ya uguaja güinajamo gui langet; ya maela dalalagyo.</p> 
 <p><a name="an_19:22">19:22</a> Lao anae jajungog y patgon na taotao, este na sinangan, ninatriste ya mapos; sa guaja megae iyoña na güinaja.</p> 
 <p><a name="an_19:23">19:23</a> Ayo nae si Jesus ilegña ni disipuluña: Magajet jusangane jamyo, na y manrico mapot jumalom gui raenon langet.</p> 
 <p><a name="an_19:24">19:24</a> Ya jusangane jamyo talo, na mas guse un cameyo malofan gui matan jaguja, qui un rico ujalom gui raenon Yuus.</p> 
 <p><a name="an_19:25">19:25</a> Anae jajungog este sija y disipuluña, ninafangosmanman, ya ilegñija: Jaye nae siña satbo?</p> 
 <p><a name="an_19:26">19:26</a> Maninatan as Jesus, ya ilegña nu sija: Yan y taotao sija, ti siña este; lao yan si Yuus, todo siña.</p> 
 <p><a name="an_19:27">19:27</a> Ayo nae manope si Pedro, ilegña nu güiya: Estagüejamja, na inpelo todo, ya indadalalagjao; jafa nae uguajanmame?</p> 
 <p><a name="an_19:28">19:28</a> Si Jesus ilegña nu sija: Magajet jusangane jamyo, na jamyo ni dumadalalagyo, y tiempon finamauleg, anae matachong y Lajin taotao gui tronon y langetña, jamyo locue infanmatachong gui jilo y dose na trono para injisga y dose na tribu guiya Israel.</p> 
 <p><a name="an_19:29">19:29</a> Ya jayeja y yumute gumaña, pat cheluña laje, pat cheluña palaoan, pat tataña, pat nanaña, pat lajiña, pat tanoña pot y naanjo, ufanresibe cien biaje, ya umaereda ni y taejinecog na linâlâ.</p> 
 <p><a name="an_19:30">19:30</a> Lao megae na manfinenana ufanuttimo; ya y manuttimo ufanfinenana.</p> 
 <p><a name="an_20:1">20:1</a> SA y raenon langet parejoja yan un taotao, tatan un familia na jumanao taftaf gui egaan para ufantratos manfáfachocho, para y fangualuanña ubas.</p> 
 <p><a name="an_20:2">20:2</a> Ya anae esta manatungopara ufanmachocho pot un peseta gui un jaane, jatago na ufanmalag y fangualuanña.</p> 
 <p><a name="an_20:3">20:3</a> Ya y mina tres na ora, jumajanao ya jalile palo na manotojgue gui plasa manaechoco,</p> 
 <p><a name="an_20:4">20:4</a> Ya ilegña nu sija: Janao locu fanmalag y fangualuanjo, ya junae jamyo ni y cabales. Ya manmapos.</p> 
 <p><a name="an_20:5">20:5</a> Ya jumanao talo gui mina saes, yan y mina nuebe na ora, ya jafatinasja taegüije.</p> 
 <p><a name="an_20:6">20:6</a> Jumanao gui mina onse na ora, ya jasoda palo na manaechocho, ya ilegña: Jafa na mañasagaja jamyo güine todo pago na jaane, ya manaechocho jamyo?</p> 
 <p><a name="an_20:7">20:7</a> Sija ilegñija nu güiya: Sa tayajam tumatratos. Güiya ilegña nu sija: Janao locue fanmalag y fangualuanjo.</p> 
 <p><a name="an_20:8">20:8</a> Ya anae estaba pupuenge güije na jaane, y magas ni y gaiyo ayo y fangualuan ubas, ilegña nu y magas na tentagoña: Agang todo y manfafachocho, ya unapase ni y chechoñija, tutujon desde y uttimo asta y finenana.</p> 
 <p><a name="an_20:9">20:9</a> Ya anae manmato ayo y jumanao gui mina onse na ora, cada uno jaresibe un peseta.</p> 
 <p><a name="an_20:10">20:10</a> Anae manmato y jumanao finenana, jinasonñija na ujaresibe mas; lao manparejoja todo siji cada uno jaresibe un peseta.</p> 
 <p><a name="an_20:11">20:11</a> Ya anae jaresibe, ninafanadingan contra y tatan y familia,</p> 
 <p><a name="an_20:12">20:12</a> Ilegñija: Este sija y manuttimo, taya chechoñija na un oraja, ya unnafanparejoja yan jame, na jame cumatga y catga yan todo y minaepen y jaane.</p> 
 <p><a name="an_20:13">20:13</a> Güiya jaope uno guiya sija, ilegña: Amigo, taya ti tunas jufatinas nu jago. Ada ti matungo jit pot un peseta?</p> 
 <p><a name="an_20:14">20:14</a> Chule y iyomo ya unjanao: guajo malagoyo na junae este y uttimo, parejo yan jago.</p> 
 <p><a name="an_20:15">20:15</a> Ada ti cabales na jufatinas jafa y malagojo ni y iyoco? Pat ada taelaye y atadogmo, sa guajo mauleg?</p> 
 <p><a name="an_20:16">20:16</a> Taegüenao y manfinenana ufanuttimo, ya y manuttimo, ufanfinenana.</p> 
 <p><a name="an_20:17">20:17</a> ¶ Ya anae si Jesus cajulo guiya Jerusalem, jacone y dose na disipoluña gui sumajnge ya ilegña nu sija gui chalan:</p> 
 <p><a name="an_20:18">20:18</a> Estagüijit na mangajulo guiya Jerusalem, ya y Lajin taotao umaentrega gui magas na mamale sija, yan escriba sija; ya umasentensia para umapuno;</p> 
 <p><a name="an_20:19">20:19</a> Ya umaentrega gui Gentiles sija, para umabutlea, yan umasaulag, yan umaatane gui quiluus; lao y mina tres na jaane umacajulo.</p> 
 <p><a name="an_20:20">20:20</a> ¶ Ayo nae manmato guiya güiya y nanan y famaguon Sebedeo, yan y famaguonña, ya maadora güe, ya manmangagagao ni un güinaja.</p> 
 <p><a name="an_20:21">20:21</a> Ya ilegña nu güiya: Jafa malagomo? Y <i>palaoan</i> ilegña nu güiya: Tago este y dos lajijo ya ufatachong, y uno gui agapa na canaemo, ya y otro gui acagüemo, gui raenomo.</p> 
 <p><a name="an_20:22">20:22</a> Ayo nae inepe as Jesus ilegña: Ti untungo jafa mangagao. Siñajamyo gumimen gui copa anae gumiguimenyo? Sija ilegñija, siñajam.</p> 
 <p><a name="an_20:23">20:23</a> Güiya ilegña nu sija: Magajet na infanguimen gui copajo; lao infanmatachong gui agapa na canaejo pat y acagüe, ti guajo jufannae, na para ayo sija y esta manmaprepara pot y Tatajo.</p> 
 <p><a name="an_20:24">20:24</a> Ya anae majungog este ni y dies, ninafanbubo nu y dos chumelo.</p> 
 <p><a name="an_20:25">20:25</a> Ayo nae si Jesus, inagang sija guiya güiya ya ilegña: Intingo na y magas y taotaojuyong sija, manmamanda gui jiloñija; ya mandangculo jafatinas ninasiñanñija gui jiloñija.</p> 
 <p><a name="an_20:26">20:26</a> Lao ti utaegüine guiya jamyo; ya jayeja y malago dumangculo gui entalonmiyo, güiya ministronmiyo.</p> 
 <p><a name="an_20:27">20:27</a> Ya y malago ufinenana gui entaloñmiyo, güiya tentagonmiyo.</p> 
 <p><a name="an_20:28">20:28</a> Sa y Lajin taotao, ti mato para umasetbe, na para ufañetbe, ya para ufannae y jaaniña un rescata para unafanlibre megae.</p> 
 <p><a name="an_20:29">20:29</a> Ya anae manjanao sija guiya Jerico, madalalague güe dangculo na linajyan taotao.</p> 
 <p><a name="an_20:30">20:30</a> ¶ Ya estagüe dos bachet na matatachong gui oriyan chalan, ya anae jajungog na para ufalofan si Jesus, managang, ilegñija: Señot, Lajin David, gaease nu jame.</p> 
 <p><a name="an_20:31">20:31</a> Ya y linajyan taotao, manlinalatde, para ufanmamatquilo: lao sija mas managang, ilegñija: Señot, Lajin David, gaease nu jame.</p> 
 <p><a name="an_20:32">20:32</a> Ya sumaga si Jesus, ya maninagang, ilegña: Jafa malagomiyo na jufatinas para jamyo?</p> 
 <p><a name="an_20:33">20:33</a> Ylegñija: Señot, y atadogmame umababa.</p> 
 <p><a name="an_20:34">20:34</a> Ayo nae si Jesus ninamaase, ya japacha y atadogñija, ya manmanlie y atadogñija, ya madalalague güe.</p> 
 <p><a name="an_21:1">21:1</a> YA anae esta manjijijot guiya Jerusalem, manmato guiya Betfaye, gui egso Olibo, si Jesus jatago dos gui disipuluña,</p> 
 <p><a name="an_21:2">21:2</a> Ylegña nu sija: Janao fanmalag y sengsong sa gaegüenao gui menanmiyo, sa enseguidas inseda un bulico na magogode, sumisija yan un poyino: pula ya unchulieyo mague.</p> 
 <p><a name="an_21:3">21:3</a> Yaguin guaja jamyo sumangane jafa, alog: Y Señot janesesita; ya infanmanae enseguidas.</p> 
 <p><a name="an_21:4">21:4</a> Ya todo este jumuyong, para umacumple y sinangan y profeta ni y ilegña:</p> 
 <p><a name="an_21:5">21:5</a> Sangane y jagan Sion: Estagüe y Raymo na mato guiya jago, mamso, ya matatachong gui jilo un bulico yan un poyino, patgon bulico.</p> 
 <p><a name="an_21:6">21:6</a> Ya y disipulo sija manmapos, ya jafatinas jaftaemano y mantinago as Jesus.</p> 
 <p><a name="an_21:7">21:7</a> Ya machule y bulico, yan y poyino, ya japolo y magagunija gui jiloñija, ya matachong gui jiloñija.</p> 
 <p><a name="an_21:8">21:8</a> Ya un gosdangculo na linajyan taotao jajuto y magaguñija gui chalan; yan palo manmanutot ramas jayo, ya jajuto gui chalan;</p> 
 <p><a name="an_21:9">21:9</a> Ya y linajyan taotao ni y manmofona, yan y manatate, manaagang, ilegñiñija: Hosana y Lajin David: Dichoso y mato pot y naan y Señot; Hosana guiya jilulo.</p> 
 <p><a name="an_21:10">21:10</a> Anae jumalomgüe guiya Jerusalem, todo y siuda manatborotao, ya ilegñija: Jaye este?</p> 
 <p><a name="an_21:11">21:11</a> Ya y linajyan taotao ilegñija: Este si Jesus, y profetan Nasaret yan Galilea.</p> 
 <p><a name="an_21:12">21:12</a> ¶ Ya jumalom si Jesus gui guimayuus, ya jayute juyong todo y manmanbebende, yan y manmamamajan gui guimayuus, ya janaalinquin y lamasan y manmanulalaeca salape, yan y tachong y manmanbebende paluma;</p> 
 <p><a name="an_21:13">21:13</a> Ya ilegña nu sija: Esta matugue, y guimajo, guma manaetae umafanaan; lao jamyo fumatinas y liyang y mañaque.</p> 
 <p><a name="an_21:14">21:14</a> Ya manmato guiya güiya manbachet yan mancojo, gui guimayuus, ya janafanjomlo.</p> 
 <p><a name="an_21:15">21:15</a> Lao y magas na mamale sija, yan y escriba sija, ninafalalalo anae jalie y mannamanman sija ni y jafatitinas, yan y famaguon sija ni y manaagang gui guimayuus, ya ilegñija: Hosana y Lajin David;</p> 
 <p><a name="an_21:16">21:16</a> Ya ilegñija nu güiya: Ti unjungog jafa este ilegñiñija? Si Jesus ilegña nu sija: Junggan. Taya nae untaetae: Guinin pachot y famaguon yan y mañususo, unnacabales y tinina?</p> 
 <p><a name="an_21:17">21:17</a> Ya jadingo sija, jumuyong gui siuda asta Betania; ya sumaga güije.</p> 
 <p><a name="an_21:18">21:18</a> ¶ Y egaan, anae tumalo guato gui siuda, ñalang.</p> 
 <p><a name="an_21:19">21:19</a> Ya jalie un trongcon igos jijot gui chalan, ya malag ayo, lao taya sinedaña na jagonja; ya ilegña: Ti unfanogcha asta ni ngaean. Ya ti apmam y igos anglo.</p> 
 <p><a name="an_21:20">21:20</a> Anae malie este ni y disipulo sija, ninafanmanman, ya ilegñija: Nachinadeg y igos anglo!</p> 
 <p><a name="an_21:21">21:21</a> Ya maninepe as Jesus, ilegña: Magajet jusangane jamyo, na yaguin guaja jinengguenmiyo, ya ti buebuente jamyo, infatinas ti esteja ni y mafatinas gui y igos; lao yaguin insangane este na ogso ya ilegmiyo: Janao ya unyutejao gui tase, umafatinas.</p> 
 <p><a name="an_21:22">21:22</a> Sa todosija y ingagao an manmanaetae jamyo ya injenggue, infanmanresibe.</p> 
 <p><a name="an_21:23">21:23</a> Ya anae jumalom gui guimayuus, y magas na mamale sija, yan manamco na taotao sija, manmato guiya güiya, anae estaba mamananagüe, ya ilegñija: Jafa na ninasiña na unfatinas estesija? ya jayejao numae nu este na ninasiñamo?</p> 
 <p><a name="an_21:24">21:24</a> Ya maninepe as Jesus, ilegña nu sija: Guajo locue jufaesen jamyo un sinangan; yaguin insangane yo, guajo locue jusangane jamyo jafa na ninasiña muna jufatitinas este.</p> 
 <p><a name="an_21:25">21:25</a> Y tinagpangen Juan, guine mano? Guine y langet, pat y taotao sija? Ayo nae sija jajajaso gui sumanjalomñija ilegñija: Yaguin ilegmame, guine y langet; ualog nu jame: jafa nae na ti injenggue?</p> 
 <p><a name="an_21:26">21:26</a> Yaguin ilegmame: Y taotao sija; manmaañaojam ni y taotao sija; sa pineloñija todo na profeta si Juan.</p> 
 <p><a name="an_21:27">21:27</a> Ya manope ilegñija as Jesus: Ti intingo. Si Jesus locue ilegña nu sija: Ni guajo ti jusangane jamyo, pot jafa na ninasiña na jufatinas este.</p> 
 <p><a name="an_21:28">21:28</a> ¶ Lao jafa pinelonmimiyo? Un taotao guaja dos lajiña, ya mato guiya y finena ya ilegña: Lajijo, janao fachocho gui fangualuan ubas.</p> 
 <p><a name="an_21:29">21:29</a> Ya manope, ilegña: Munga yo; lao despues mañotsot ya mapos.</p> 
 <p><a name="an_21:30">21:30</a> Mato guiya y otro, ya jasanganeja talo taegüije: Ya inepe ilegña: Guajo, señot, bae jujanao, lao ti jumanao.</p> 
 <p><a name="an_21:31">21:31</a> Jaye guiya sija na dos fumatinas y minalago y tata? Sija ilegñija: y finenena. Ylegña si Jesus nu sija: magajet jusangane jamyo, na y publicano sija, yan y manputa sija, ufanjalom gui raenon Yuus gui menanmiyo.</p> 
 <p><a name="an_21:32">21:32</a> Sa mato si Juan guiya jamyo gui chalan tininas, ya ti injenggue güe; ya y publicano sija, yan y manputa sija majonggue güe: lao jamyo, anae inlie, ti manmañotsot jamyo para injenggue güe.</p> 
 <p><a name="an_21:33">21:33</a> ¶ Ecungog otro acomparasion: Un taotao, tatan un familia, japlanta un fangualuan ubas, y jacolat nu y trongco ni y tituca, ya jaguadog gui entalo un lagat, ya jafatinas un tore, ya janamaatquila gui manfafachocho, ya maposgüe malag otro tano.</p> 
 <p><a name="an_21:34">21:34</a> Ya anae esta jijot y tiempon y tinegcha, jatago y tentagoña sija para ayo y manfafachocho, para ujaresibe y tinegcha sija.</p> 
 <p><a name="an_21:35">21:35</a> Lao y manfafachocho jacone y tentago sija, y japanag y uno, japuno y otro, ya jatagas nu y acho y otro.</p> 
 <p><a name="an_21:36">21:36</a> Jatago talo y palo tentagoña sija, mas qui y finenana: ya manmafatinasja talo taegüije.</p> 
 <p><a name="an_21:37">21:37</a> Y uttimo jatago y lajiña, ilegña: Ufangaerespeto ni y lajijo.</p> 
 <p><a name="an_21:38">21:38</a> Lao anae malie ni y manfafachocho, na y lajiña, ilegñija gui sumanjalomñija: Estagüiya y eredero, maela ya tapuno, ya tachule y fangualuanña.</p> 
 <p><a name="an_21:39">21:39</a> Ya macone ya mayute juyong gui fangualuan, ubas, y mapuno.</p> 
 <p><a name="an_21:40">21:40</a> Anae mato y señot y fangualuan ubas, jafa umafatinas contra ayo y manfafachocho?</p> 
 <p><a name="an_21:41">21:41</a> Sija ilegñija uguefyulang y manaelaye: ya y fangualuan ubas unamaatquila gui otro manfafachocho na umapasegüe ni tinegcha gui tiempo.</p> 
 <p><a name="an_21:42">21:42</a> Se Jesus ilegña nu sija: Taya nae intaetae y Tinigue sija: Y acho ni y jarechasa y manmamatitinas y guima, esteja mapolo cuentan ulo gui esquina: este finatinas y Señot ya janafanmanman y atadogta?</p> 
 <p><a name="an_21:43">21:43</a> Enao mina jusangane jamyo, na y raenon Yuus umanajanao guiya jamyo, ya ufanmanae ayo sija na taotao y fumatinas para umegae y tinegchaña.</p> 
 <p><a name="an_21:44">21:44</a> Ya y pedong gui jilo este na acho, umayulang; ya, yaguin y jiloña nae podong, umapedasitos.</p> 
 <p><a name="an_21:45">21:45</a> Ya anae majungog ni y magas na mamale sija yan y Fariseo sija, y acomparasionña sija, jinasonñija na pot sija na jasasangan.</p> 
 <p><a name="an_21:46">21:46</a> Ya anae maaligao para umaconegüe, manmaañao ni taotao sija, sa maatangüe pot profeta.</p> 
 <p><a name="an_22:1">22:1</a> SI Jesus manope ya jacuentuse sija talo y acomparasion sija ilegña,</p> 
 <p><a name="an_22:2">22:2</a> Y raenon langet, parejo yan un ray, na jafatinas gupot umasagua para y lajiña.</p> 
 <p><a name="an_22:3">22:3</a> Ya jatago y tentagoña sija, na ujaagange y manmaconbida gui guipot; lao ti manmalago manmato.</p> 
 <p><a name="an_22:4">22:4</a> Jatago talo palo tentagoña, ilegña: Sangane y manmaconbida: Esta jufamauleg y na taloane, y gajo toro yan y manyomog na gajo, esta manmapuno, ya todo esta listo: fanmamaela gui guipot umasagua.</p> 
 <p><a name="an_22:5">22:5</a> Lao sija ti jaatituye, ya manmapos, y uno para y fangualuaña, y otro para y cometsioña.</p> 
 <p><a name="an_22:6">22:6</a> Y palo macone y tentagoña ya manamamajlao, ya manmapuno.</p> 
 <p><a name="an_22:7">22:7</a> Lao y ray ninalalalo; ya jatago y sendaluña sija na ujapuno todo ayo y mamuno sija, ya ujasonggue y siudaña.</p> 
 <p><a name="an_22:8">22:8</a> Ayo nae ilegña ni y tentagoña sija: Y guipot umasagua esta listo; lao ayo sija y manmaconbida ti mandigno.</p> 
 <p><a name="an_22:9">22:9</a> Janao fanmalag y mafapoposgüe na chalan, ya inagange para y guipot umasagua todo y inseda.</p> 
 <p><a name="an_22:10">22:10</a> Ya manmapos y tentago sija para y chalan, ya janafandaña todo y jasoda, parejo y taelaye yan y mauleg; ya y guipot umasagua bula ni manmaconbida.</p> 
 <p><a name="an_22:11">22:11</a> ¶ Ya anae jumalom y ray para ulie y manmaconbida, jalie güije un taotao na ti minagago ni y magagon gupot.</p> 
 <p><a name="an_22:12">22:12</a> Ya ilelegña nu guiya: Amigo, jafa na jumalomjao güine ya taya magagumo magagon gupot? Lao güiya ti cumuentos.</p> 
 <p><a name="an_22:13">22:13</a> Ayo nae y ray ilegña ni y manmañeñetbe: Gode y adengña, yan y canaeña, ya inchile, ya inyite juyong gui jalom jomjom: ayo nae uguaja tumanges, yan chegcheg nifen.</p> 
 <p><a name="an_22:14">22:14</a> Sa megae manmaagang; lao didide manmaayig.</p> 
 <p><a name="an_22:15">22:15</a> ¶ Ayo nae manmapos y Fariseo sija, ya manacuentuse jafa taemano ninagadon güe ni y cuentosña.</p> 
 <p><a name="an_22:16">22:16</a> Ya jatago guato guiya güiya y disipuloñija yan iyon Herodes, ilegñija: Maestro, intingo na jago magajetjao, ya mamananagüejao na magajet y chalan Yuus; ya taya unadadaje ni jaye; sa ti uno na guaelaye guiya jago y finaboresen taotao.</p> 
 <p><a name="an_22:17">22:17</a> Sangane jam nae, jafa jinasosomo? Tunas na infanmanaejam tributo as Sesat, pat aje?</p> 
 <p><a name="an_22:18">22:18</a> Lao si Jesus jatungo y tinaelayeñija, ya ilegña: Jafa muna intientayo, hipocritas?</p> 
 <p><a name="an_22:19">22:19</a> Fanueyofan ni y salape y tributo. Ya sija machuliegüe un dinario.</p> 
 <p><a name="an_22:20">22:20</a> Ayo nae ilegña nu sija: Jaye iyo este na imagen yan y tinigue ni y gaigue gui jiloña?</p> 
 <p><a name="an_22:21">22:21</a> Sija ilegñija nu güiya: Iyon Sesat. Ayo nae ilegña nu sija: Nae si Sesat ni iyon Sesat, ya si Yuus ni iyon Yuus.</p> 
 <p><a name="an_22:22">22:22</a> Ya anae sija jajungog este na sinangan, ninafanmanman, ya madingo güe ya manmapos.</p> 
 <p><a name="an_22:23">22:23</a> ¶ Ayo na jaane, manmato guiya güiya y Saduseo sija, ni y ilegñija na taya quinajulo y manmatae, ya mafaesen güe,</p> 
 <p><a name="an_22:24">22:24</a> Ylegñija: Maestro, si Moises ilegña, Yaguin jaye na taotao matae ya taya patgonña, y cheluña uasagua yan y asaguaña, ya unacajulo semiya gui cheluña.</p> 
 <p><a name="an_22:25">22:25</a> Guaja guiya jame siete na lalaje mañelo; ya y finena umasagua ya matae, ya taya patgonña, japolo y asaguaña gui cheluña.</p> 
 <p><a name="an_22:26">22:26</a> Parejoja talo y mina dos, yan y mina tres, asta y mina siete.</p> 
 <p><a name="an_22:27">22:27</a> Anae munjayan manmatae todosija, matae y palaoan locue.</p> 
 <p><a name="an_22:28">22:28</a> Y quinajulo y manmatae, jaye gui siete ugaeasagua y palaoan? sa todosija maninasagua.</p> 
 <p><a name="an_22:29">22:29</a> Ayo nae maninepe as Jesus, ilegña: Manabag jamyo sa ti intingo y Tinigue sija, ni y ninasiñan Yuus.</p> 
 <p><a name="an_22:30">22:30</a> Sa y quinajulo y manmatae, ni manasagua ni umanafanasagua, sa manparejoja yan y angjet sija gui langet.</p> 
 <p><a name="an_22:31">22:31</a> Ya y quinajulo y manmatae, ada ti intaetae y esta masangan pot si Yuus nu jamyo na ilegña:</p> 
 <p><a name="an_22:32">22:32</a> Guajo si Yuus Abraham, yan si Yuus Ysaac, yan si Yuus Jacob? Ti güiya si Yuus y manmatae, na Yuus y manlâlâlâ.</p> 
 <p><a name="an_22:33">22:33</a> Anae majungog este nu y linajyan taotao, ninafanmanman ni y finanagüeña.</p> 
 <p><a name="an_22:34">22:34</a> ¶ Lao anae y Fariseo sija majungog na janafanmamatquilo y Saduseo sija, mandaña gui un lugat.</p> 
 <p><a name="an_22:35">22:35</a> Ya mafaesen güe, uno guiya sija, ni y magas y lay, tinienta güe, ilegña:</p> 
 <p><a name="an_22:36">22:36</a> Maestro, jafa y mas dangculo na tinago gui lay?</p> 
 <p><a name="an_22:37">22:37</a> Si Jesus ilegña nu güiya: Guaeya y Señot Yuusmo con todo y corasonmo, yan todo y antimo, yan todo y jinasomo.</p> 
 <p><a name="an_22:38">22:38</a> Este y finenana yan y dangculo na tinago.</p> 
 <p><a name="an_22:39">22:39</a> Ya y mina dos parejoja yan este: Guaeya y tiguangmo parejo yan jago.</p> 
 <p><a name="an_22:40">22:40</a> Este y dos na tinago chinileja todo y lay yan y profeta.</p> 
 <p><a name="an_22:41">22:41</a> ¶ Ya enae estaba y Fariseo sija mandadaña, si Jesus manfinaesen sija;</p> 
 <p><a name="an_22:42">22:42</a> Ylegña: Jafa jinasonmiyo as Cristo? jaye gaelaje güe? Sija ilegñija: Lajin David.</p> 
 <p><a name="an_22:43">22:43</a> Güiya ilegña nu sija: Jafa na si David gui Espiritu finanaan güe Señot, ilegña:</p> 
 <p><a name="an_22:44">22:44</a> Y Señot jasangane y Señotjo, fatachong gui agapa na canaejo, asta qui jupolo y enemigumo gui papâ adengmo.</p> 
 <p><a name="an_22:45">22:45</a> Yaguin si David finanaan güe Señot, jafa taemano lajiña?</p> 
 <p><a name="an_22:46">22:46</a> Ya taya siña ni uno umope güe. Ya desde ayo na jaane taya umatrebe güe para umafaesesen güe ni jafa.</p> 
 <p><a name="an_23:1">23:1</a> AYO nae si Jesus, jacuentuse y linajyan taotao, yan y disipuluña sija,</p> 
 <p><a name="an_23:2">23:2</a> Ylegña: Y escriba yan y Fariseo sija manmatatachong gui tachong Moises;</p> 
 <p><a name="an_23:3">23:3</a> Todo y mansinangane jamyo na inadaje, fatinas yan adaje; lao chamiyo fumatitinas taegüije y finatinasñiñija, sa sija jasasangan, lao ti jafatitinas.</p> 
 <p><a name="an_23:4">23:4</a> Sa manmangogode catga sija na manmacat ya mapot machule, ya japolo gui jilo y apagan y taotao sija; lao sija ni y calalotñija ti manmalago janacalamten.</p> 
 <p><a name="an_23:5">23:5</a> Lao todo y chechoñija, jafatinas para umalie ni y taotao sija sa janaancho y filacteriañija, ya jajujuto y madoblan y magagonñija.</p> 
 <p><a name="an_23:6">23:6</a> Ya yañija y finenana na saga gui guipot, yan y finenana na tachong gui sinagoga;</p> 
 <p><a name="an_23:7">23:7</a> Yan y manmasaluda gui plasa, yan ufanmafanaan ni y taotao sija, Rabi.</p> 
 <p><a name="an_23:8">23:8</a> Lao jamyo chamiyo fanmalalago manmafanaan. Rabi; sa unoja Maestronmiyo, ya todo jamyo mañelo.</p> 
 <p><a name="an_23:9">23:9</a> Chamiyo fanmamananaan ni uno tatanmiyo gui tano; sa unoja Tatanmiyo, na gaegue gui langet.</p> 
 <p><a name="an_23:10">23:10</a> Ni infanmamanaan uno amunmiyo; sa unoja amunmiyo, si Cristo.</p> 
 <p><a name="an_23:11">23:11</a> Lao y mas dangculo guiya jamyo, güiya utentagonmiyo.</p> 
 <p><a name="an_23:12">23:12</a> Sa jayeja y munadangculon namae sagüe, umumitde; ya jayeja y munaumitden namaesagüe, güiya udangculo.</p> 
 <p><a name="an_23:13">23:13</a> ¶ Lao ay ay para jamyo escriba yan Fariseo sija, hipocrita! sa injichom y raenon langet gui menan y taotao sija; ya ni jamyo ti manjalom, ni y para ufanjalom ti inpelo na ufanjalom.</p> 
 <p><a name="an_23:14">23:14</a> (Ay ay para jamyo, escriba yan Fariseo sija, hipocrita! sa inticho y guima y biuda sija yan inagó y tinaetae; pot este inresibe dangculo na sentensia.)</p> 
 <p><a name="an_23:15">23:15</a> Ay ay para jamyo, escriba yan Fariseo sija, hipocrita! sa inlilicue y tase yan y tano para infatinas un prosélito, ya anae esta infatinas, infatitinas güe lalajin sasalaguan dosbiaje mas qui jamyo.</p> 
 <p><a name="an_23:16">23:16</a> ¶ Ay ay para jamyo, bachet na guia sija ni y ilegmiyo: Jayeja y manjula pot templo, taya este; lao jayeja y manjula pot y oron y templo, gaeisao güe.</p> 
 <p><a name="an_23:17">23:17</a> Manbababa yan manbachet! Jafa mas dangculo, y oro pat y templo, ni y munasantos y oro?</p> 
 <p><a name="an_23:18">23:18</a> Ya jayeja y manjula pot y attat, taya este; lao jayeja y manjula pot y ninae ni gaegue gui jiloña, gaeisao güe.</p> 
 <p><a name="an_23:19">23:19</a> Manbachet jamyo! Jafa mas dangculo, y ninae pat y attat ni munasantos y ninae?</p> 
 <p><a name="an_23:20">23:20</a> Enao mina y manjula pot y attat, manjula pot ayo yan todo y guaja gui jiloña.</p> 
 <p><a name="an_23:21">23:21</a> Ya y manjula pot y templo, manjula pot ayo yan pot güiya y sumaga gui jinalomña.</p> 
 <p><a name="an_23:22">23:22</a> Ya y manjula pot y langet, manjula pot y trono Yuus, yan pot güiya ni gaegue na matatachong gui jiloña.</p> 
 <p><a name="an_23:23">23:23</a> ¶ Ay ay para jamyo, escriba yan Fariseo sija, hipocrita! sa manmanapase jamyo diesmo y yetba buena, yan anis yan comino, ya inpelo y mas dangculo gui lay; y juisio, y minaase, yan y jinenggue. Este nesesita umafatinas, ya munga mapolo na ti infatinas y otro sija.</p> 
 <p><a name="an_23:24">23:24</a> Bachet jamyo na guia sija! sa inguicula y ñamo, ya inpapañot y cameyo.</p> 
 <p><a name="an_23:25">23:25</a> ¶ Ay ay para jamyo, escriba yan Fariseo sija, hipocrita! sa infagagase y sumanjiyeng y posuelo yan y plato; lao y sumanjalom bula inamot yan minampos.</p> 
 <p><a name="an_23:26">23:26</a> Fariseo bachet jao! fagase finena y sumanjalom gui posuelo yan y plato, ya despues y sumanjiyong ugasgas locue.</p> 
 <p><a name="an_23:27">23:27</a> ¶ Ay ay para jamyo, escriba yan Fariseo sija, hipocrita! sa manparejo jamyo yan y manmablanquea na naftan na y sanjiyongña magajet na mauleg malie: lao y sumanjalomña bula tolang manmatae, yan todo y ináplacha.</p> 
 <p><a name="an_23:28">23:28</a> Taegüenao locue jamyo y sumanjiyong magajet na manunas malie jamyo ni taotao sija; lao y sumanjalom bula hipocresia yan inechong.</p> 
 <p><a name="an_23:29">23:29</a> ¶ Ay ay para jamyo escriba yan Fariseo sija, hipocrita! sa infatinas naftan y profeta sija, ya inadotna y naftan y manunas,</p> 
 <p><a name="an_23:30">23:30</a> Ya ilegmiyo: Yaguin mangaeguejam gui jaanin y tatanmame sija, ti infangachong yan sija gui jâgâ y profeta sija.</p> 
 <p><a name="an_23:31">23:31</a> Ayo mina jamyo mismo innae testimonio contra jamyo, na jamyo famaguon ayo sija y pumuno y profeta sija.</p> 
 <p><a name="an_23:32">23:32</a> Jamyo locue innabula y medidan y tatanmiyo.</p> 
 <p><a name="an_23:33">23:33</a> Colebla sija, rasan colebla sija! Jaf taemano jamyo insujaye gui sentensian sasalaguan?</p> 
 <p><a name="an_23:34">23:34</a> ¶ Enaomina estagüeyo na junae jamyo profeta sija, yan manmalate yan escribasija; ya palo guiya sija inpino ya inatane gui quiluus; ya y palo guiya sija, inpanag gui sinagoganmiyo, ya inpetsigue sija guinin siuda asta siuda;</p> 
 <p><a name="an_23:35">23:35</a> Para ufato gui jilomiyo todo y tunas na jâgâ ni y machuda gui jilo y tano, desde y jâgân Abel y tinas, asta y jâgâ Sacharias, lajin Barachias, ni inpino gui entalo templo yan y attat.</p> 
 <p><a name="an_23:36">23:36</a> Magajet jusagane jamyo, na todo estesija ufanmato gui jilo este na generasion.</p> 
 <p><a name="an_23:37">23:37</a> ¶ Jerusalem! Jerusalem! ni y pumuno y profeta sija, ni infagas ni acho todo y manmatago para jago, cuanto biaje malagoyo na jurecoje y famaguonmo, calang y ponedera yan jarecoje y poyitasña sija gui papa papaña, lao ti manmalago jamyo!</p> 
 <p><a name="an_23:38">23:38</a> Estagüe na madingo guiya jamyo y guimanmiyo na ti mataotagüe.</p> 
 <p><a name="an_23:39">23:39</a> Sa guajo jamyo sumangane, na desde pago, ti inliiyo, asta qui ilegmiyo: Dichoso güe y mato. pot y naan y Señot.</p> 
 <p><a name="an_24:1">24:1</a> YA si Jesus jumuyong gui templo ya mapos; manmato y disipuluña sija, para umafanue ni y mafatinas y templo.</p> 
 <p><a name="an_24:2">24:2</a> Si Jesus jaope sija, ilegña: Ti inlie todo estesija? Magajet jusangane jamyo, na ti umapolo güine un acho gui jilo otro acho, na ti umayulang.</p> 
 <p><a name="an_24:3">24:3</a> Ya anae matatachong güe gui sabana Olibo, manmato guiya güiya y disipulo sija, ya ilegñija: Sangane jam ngaean ufanjuyong estesija na güinaja, yan jafa taemano na señat y finatomo, yan y jinecog y tiempo?</p> 
 <p><a name="an_24:4">24:4</a> Ya maninepe as Jesus, ilegña: Adaje ya chamiyo fanmadadague ni jaye.</p> 
 <p><a name="an_24:5">24:5</a> Sa megae ufanmato pot y naanjo, ya ujaalog: Guajo si Cristo; ya megae ujadague.</p> 
 <p><a name="an_24:6">24:6</a> Ya infanmanjungog guera yan sinangan nu y guera; atan ya chamiyo ninafañachatsaga; sa nesesita na todo este ufanjuyong, lao trabia ti y jinecog.</p> 
 <p><a name="an_24:7">24:7</a> Sa ufangajulo nasion contra nasion, yan raeno contra raeno; ya uguaja ñinalang yan linao gui lugat sija.</p> 
 <p><a name="an_24:8">24:8</a> Ya todo este sija na güinaja y tutujon y pininite.</p> 
 <p><a name="an_24:9">24:9</a> Ayo nae infanmaentrega para infanmanapute, ya infanmapuno; ya infanmachatlie gui todo nasion pot y naanjo.</p> 
 <p><a name="an_24:10">24:10</a> Ya megae innafanmatompo; ya ufanaentrega unos y otros, ya ufanachatlie unos y otros.</p> 
 <p><a name="an_24:11">24:11</a> Ya megae ti manmagajet na profeta ufangajulo, ya ujadague megae.</p> 
 <p><a name="an_24:12">24:12</a> Ya pot y janamegae y tinaelaye, y güinaeyan y megae janamanenggeng.</p> 
 <p><a name="an_24:13">24:13</a> Lao y sumungon asta y jinecog, este usatba.</p> 
 <p><a name="an_24:14">24:14</a> Ya umapredica este y ebangelion y raeno gui todo y tano, para testimonio gui todo y nasion, ya ayo nae ufato y jinecog.</p> 
 <p><a name="an_24:15">24:15</a> ¶ Enaomina an inlie y chinatlie y inginon na yinilang, ni y jasangan si Daniel profeta ni tumotojgue gui santos na lugat; (y tumataetae güiya utungo).</p> 
 <p><a name="an_24:16">24:16</a> Ayo nae y mangaegue guiya Judea, manmalago para y taquilo na jalomtano;</p> 
 <p><a name="an_24:17">24:17</a> Ya y gaegue gui jilo atof, ti ufanunog ya ujachule jafa gui guimaña;</p> 
 <p><a name="an_24:18">24:18</a> Ya y gaegue gui fangualuan, ti ufanalo tate ya ujachule y magagoña.</p> 
 <p><a name="an_24:19">24:19</a> Lao ay ay para y manmapotgue, yan y mannanasuso, güije na jaane!</p> 
 <p><a name="an_24:20">24:20</a> Fanmanaetae, sa y jinanaonmiyo, munga gui tiempon manenggeng ni y sabado.</p> 
 <p><a name="an_24:21">24:21</a> Sa ayo na tiempo uguaja dangculo na pininite, ya desde y tutujon y tano asta pago, taya nae guaja; ya taya mas na uguaja asta jinecog.</p> 
 <p><a name="an_24:22">24:22</a> Yaguin ayo na jaane sija ti manafangadada, ni un catne usiña ninalibre; lao pot y manmaayig, ayo sija na jaane umanafangadada.</p> 
 <p><a name="an_24:23">24:23</a> Yaguin jaye na taotao umalog nu jago: Estagüe si Cristo, pat ayo; chamo jumojonggue.</p> 
 <p><a name="an_24:24">24:24</a> Sa ufangajulo y ti manmagajet na Cristo yan ti manmagajet na profeta sija; ya ufanmamanue dangculo na señat sija, yan mannamanman, ya, yaguin siña, ujadagueja asta y manmaayig.</p> 
 <p><a name="an_24:25">24:25</a> Estagüe na jusangane jamyo antes. </p> 
 <p><a name="an_24:26">24:26</a> Yaguin ilegñija nu jamyo: Estagüe na gaegue güi desierto, chamo jumajanao; pat, Estagüe, na gaegue gui sanjalom gui cuatto, chamo jumojonggue.</p> 
 <p><a name="an_24:27">24:27</a> Sa calang y lamlam ni y jumuyong gui sancatan, ya manina gui sanlichan, taegüijija locue y minamaela y Lajin taotao.</p> 
 <p><a name="an_24:28">24:28</a> Sa manoja nae mañaga y tataotao y matae, ayo locue nae ufandaña y aguila sija.</p> 
 <p><a name="an_24:29">24:29</a> ¶ Ti apmam despues di y pininiten ayo sija na jaane, y atdao ujomjom, ya y pilan ti ufanina; ya y pution sija ufamodong guine y langet; ya y nina siñan y langet ufanmayengyong.</p> 
 <p><a name="an_24:30">24:30</a> Ayo nae uanog señat y Lajin taotao gui langet; yan ayo nae ufanugung todo y tribu sija gui tano; ya ujalie y Lajin taotao na mamamaela gui jilo y mapagajes sija gui langet, yan y ninasiñaña yan y dangculon minalagña.</p> 
 <p><a name="an_24:31">24:31</a> Ya utago y angetña sija yan y dangculo na catin y trompeta ya ujanadaña y inayigñija guine y cuatro manglo, desde y un punta gui langet asta y otro.</p> 
 <p><a name="an_24:32">24:32</a> ¶ Tingo y acomparasion y trongcon igos. Yanguin y ramasña mañaña ya manjagon, intingo na jijot y fañomnagan.</p> 
 <p><a name="an_24:33">24:33</a> Taegüenaoja locue jamyo, yaguin inlie todo este sija na güinaja, intingoja na esta jijot gui petta sija.</p> 
 <p><a name="an_24:34">24:34</a> Magajet jusangane jamyo, na ti ufanmalofan este na generasion, asta qui todo este sija na güinaja manmacumple.</p> 
 <p><a name="an_24:35">24:35</a> Y langet yan y tano ufanmalofan; lao y sinanganjo sija ti ufanmalofan.</p> 
 <p><a name="an_24:36">24:36</a> ¶ Lao ayo na jaane yan ayo na ora, taya tumungo, ni y angjet sija gui langet ni y Lajiña, na y Tatajoja.</p> 
 <p><a name="an_24:37">24:37</a> Lao calang y jaanin Noe, taegüijija locue y minamaela y Lajin taotao.</p> 
 <p><a name="an_24:38">24:38</a> Sa ayo na jaane sija y antes di y dilubio, estaba mañochocho yan manguiguimen, ya manasagua, yan manafanaasagua, asta ayo na jaane anae jumalom si Noe gui atca,</p> 
 <p><a name="an_24:39">24:39</a> Ya ti jatungo asta qui mato y dilubio, ya manchinile todos sija; taegüijija locue y minamaelan y Lajin taotao.</p> 
 <p><a name="an_24:40">24:40</a> Ya ayo na jaane uguaja dos gui fangualuan; y uno umacone, ya y otro umapolo:</p> 
 <p><a name="an_24:41">24:41</a> Dos palaoan manguguleg gui mitate; y uno umacone, y ya otro umapolo.</p> 
 <p><a name="an_24:42">24:42</a> ¶ Fanbela sa ti intingo jafa na jaane nae ufato y Señotmiyo.</p> 
 <p><a name="an_24:43">24:43</a> Tingo este na yaguin y gaeguima jatungo ngaean nae ufato y saque, ubelagüe, sa ti upolo na umayulangguan ni iyasija.</p> 
 <p><a name="an_24:44">24:44</a> Enao mina jamyo locue fanlisto, sa y Lajin taotao ufato güije na ora gui anae ti injajaso.</p> 
 <p><a name="an_24:45">24:45</a> Jaye y tifáfababa yan y malate na tentago, ni y señotña ninamagasgüe gui guimaña, para uninanae sija nañija gui tiempo?</p> 
 <p><a name="an_24:46">24:46</a> Dichoso ayo na tentago, yaguin mato y amuña ya sineda jafatitinas taegüije.</p> 
 <p><a name="an_24:47">24:47</a> Magajet jusangane jamyo, na uninamagasgüe todo gui iyoña.</p> 
 <p><a name="an_24:48">24:48</a> Lao yaguin ayo y taelaye na tentago ilegña gui corasonña: Y amujo ufato atrasao;</p> 
 <p><a name="an_24:49">24:49</a> Ya sigue di janafanlamen y mangachongña, y chumochocho yan gumiguimen yan y manbeglacho:</p> 
 <p><a name="an_24:50">24:50</a> Y señot ayo na tentago ufato güije na jaane gui anae ti jananangga yan y ora ni ti jatungo,</p> 
 <p><a name="an_24:51">24:51</a> Ya uyenajo güe ni latigo yan ufinanue ni y patteña yan hipocrita sija ayo nae uguaja tumanges, yan chegcheg nifen.</p> 
 <p><a name="an_25:1">25:1</a> AYO nae y raenon langet parejo yan dies na bitgen, ni jachule y lamparañija ya manmapos para ujatagam y nobio.</p> 
 <p><a name="an_25:2">25:2</a> Ya y sinco guiya sija manmejnalom, ya y sinco manaetiningo.</p> 
 <p><a name="an_25:3">25:3</a> Y manaetiningo, jachule y lamparañija, ya ti manmañule laña.</p> 
 <p><a name="an_25:4">25:4</a> Lao y manmejnalom manmañule laña gui baso, yan y lamparañija. </p> 
 <p><a name="an_25:5">25:5</a> Ya anae atrasasao y nobio, manmatujog todo sija, ya manmaego.</p> 
 <p><a name="an_25:6">25:6</a> Ya y tatalopuenge majungog un inagang, na ilegña: Estagüe y nobio na mamamaela! fanjuyong ya inresibe!</p> 
 <p><a name="an_25:7">25:7</a> Ayo nae todo y bitgen sija mangajulo ya jafamauleg y lamparañija.</p> 
 <p><a name="an_25:8">25:8</a> Ya y manaetiningo ilegñija ni manmejnalom: Naejam gui lañanmiyo sa y lamparanmame manmatae.</p> 
 <p><a name="an_25:9">25:9</a> Ya y manmejnalom manmanope ilegñija: Munga sa ti mannajongjit; lao janao fanmalag y manmanbebende ya infanmamajan para jamyo namaesa.</p> 
 <p><a name="an_25:10">25:10</a> Ya anae manmapos sija para ufanmamajan, mato y nobio; ya y estaba manlisto manjalom yan güiya gui guipot umasagua; ya majuchom y petta.</p> 
 <p><a name="an_25:11">25:11</a> Despues manmato y palo na bitgen ya ilegñija: Señot, Señot, babayejam.</p> 
 <p><a name="an_25:12">25:12</a> Lao güiya manope, ilegna; Magajet jusangane jamyo na ti jutungo jamyo.</p> 
 <p><a name="an_25:13">25:13</a> Fanmagmata sa ti intingo y jaane ni y ora.</p> 
 <p><a name="an_25:14">25:14</a> ¶ Sa uguaja parejo yan un taotao ni jumanao chago na tano, ya jaagang antes y tentagoña sija, ya jaentrega sija ni güinajaña.</p> 
 <p><a name="an_25:15">25:15</a> Ya y uno janae sinco talento, ya y otro dos, ya y otro uno; ya cada uno taemano y guinefuloña; ya enseguidas mapos.</p> 
 <p><a name="an_25:16">25:16</a> Ya y rumesibe y sinco na talento, janacometsio, ya jagana talo sinco na talento.</p> 
 <p><a name="an_25:17">25:17</a> Parejo locue yan y rumesibe dos, mangana talo dos.</p> 
 <p><a name="an_25:18">25:18</a> Lao y rumesibe y uno, jumuyong ya jaguadog y eda, ya janaatog y salape y senotña.</p> 
 <p><a name="an_25:19">25:19</a> Despues di apmam na tiempo, mato y señot ayo sija na tentago, ya manacuentas yan sija.</p> 
 <p><a name="an_25:20">25:20</a> Ya mato ayo y rumesibe sinco na talento, yan mañuñule talo sinco talento, ya ilegña: Señot, sinco na talento unnaeyo; estagüe talo sinco na junafangana.</p> 
 <p><a name="an_25:21">25:21</a> Y senotña ilegña nu güiya: Mauleg chechomo, jago mauleg na tentago yan guesmanosguejao: guine unfatinas mauleg gui didide, bae jupoluyejao megae: jalom gui minagof y señotmo.</p> 
 <p><a name="an_25:22">25:22</a> Mato locue ayo y rumesibe dos na talento, ya ilegña: Señot, dos na talento unnaeyo; estagüe talo dos talento na junafangana.</p> 
 <p><a name="an_25:23">25:23</a> Y señotña ilegña nu güiya: Mauleg chechomo, jago mauleg na tentago yan guesmanosguejao: guine unfatinas mauleg gui didide, bae jupoluyejao megae; jalom gui minagof y señotmo.</p> 
 <p><a name="an_25:24">25:24</a> Mato locue ayo y rumesibe un talento, ya ilegña: Señot, guajo jutungo na jago majetogjao na taotao; sa mangongoco jao gui anae ti mananom jao, ya manrecocoje jao gui anae ti mañalapon jao;</p> 
 <p><a name="an_25:25">25:25</a> Ya maañaoyo, ya maposyo ya junaatog y talentomo gui jalom y tano: estagüe ni iyomo.</p> 
 <p><a name="an_25:26">25:26</a> Lao y señotña inepe güe ilegña: Taelayejao na tentago yan gago. Untungoja na mangongoco yo gui anae ti mananom yo, ya manrecocoje yo gui anae ti mañalapon yo;</p> 
 <p><a name="an_25:27">25:27</a> Enao mina jago nesesita unnae y banquero sija ni salapejo, ya yaguin matoyo, juresibe y iyoco yan ganansia.</p> 
 <p><a name="an_25:28">25:28</a> Enao mina umanajanao ayo na talento guiya güiya, ya umannae ayo y guaja dies na talento.</p> 
 <p><a name="an_25:29">25:29</a> Sa jayeja y guaja, umannae güe, ya uguaja megae; lao y taya iyoña, achogja guaja güinajaña umanajanao.</p> 
 <p><a name="an_25:30">25:30</a> Ya y taebalenña na tentago, yute juyong gui jalom jomjom, ayo nae uguaja tumanges yan chegcheg nifen.</p> 
 <p><a name="an_25:31">25:31</a> ¶ Yaguin y Lajin taotao mato gui minalagña, yan todo y angjetña sija, ayo nae ufatachong gui jilo y tachong y minalagña;</p> 
 <p><a name="an_25:32">25:32</a> Ya umanafandaña gui menaña todo y nasion sija; ya umanafañajnge y uno gui otro, calang y pastot yan janasajnge y quinilo sija gui chiba;</p> 
 <p><a name="an_25:33">25:33</a> Ya japolo y quinilo sija gui agapaña, ya y chiba gui acagüeña.</p> 
 <p><a name="an_25:34">25:34</a> Ayo nae y ray ualog ni mangaegue gui agapaña: Maela jamyo mandichoso gui Tatajo, ya inereda y raeno ni esta listo para jamyo desde y mafatinas y tano;</p> 
 <p><a name="an_25:35">25:35</a> Sa anae ñalangyo, innachocho yo; anae majoyo, innaguimen yo; anae taotaojuyong yo, innajalom yo;</p> 
 <p><a name="an_25:36">25:36</a> Anae taya magagojo, innaminagago yo. Anae malangoyo, inbesita yo; anae gaegue yo gui calaboso, manmato jamyo guiya guajo.</p> 
 <p><a name="an_25:37">25:37</a> Ayo nae y manunas manmanope güe ilegñija: Señot, ngaean nae inliijao ñalang, ya innachocho jao? pat majo, ya innaguimen jao?</p> 
 <p><a name="an_25:38">25:38</a> Ngaean nae inliijao taotaojuyong, ya innajalom jao? pat anae taya magagomo, ya innaminagago jao?</p> 
 <p><a name="an_25:39">25:39</a> Pat ñgaean nae inliijao malango, pat y calaboso, ya manmatojam guiya jago?</p> 
 <p><a name="an_25:40">25:40</a> Y ray ujaope ilegña nu sija: Magajet jusangane jamyo, taemanoja na y infatinas ni uno güine gui mandiquique na mañelujo, infatinasja locue nu guajo.</p> 
 <p><a name="an_25:41">25:41</a> Ayo nae ilegña locue ni y mangaegue gui acagüeña: Fanjanao guiya guajo, jamyo matdito, fanmalag y taejinecog na guafe, ni esta manalisto ni anite yan y anjetña sija;</p> 
 <p><a name="an_25:42">25:42</a> Sa anae ñalangyo, ti innachocho yo; anae majoyo, ti innaguimen yo;</p> 
 <p><a name="an_25:43">25:43</a> Anae taotaojuyong yo, ti innajalom yo; anae taya magagojo, ti innaminagago yo; malangoyo, yan gaegue yo gui calaboso, lao ti inbesita yo.</p> 
 <p><a name="an_25:44">25:44</a> Ayo nae ufanmanope locue sija, ilegñija: Señot, ngaean nae inliijao ñalang, pat majo, pat taotaojuyong, pat taya magagomo, pat malango, pat gui calaboso, ya ti insetbejao? </p> 
 <p><a name="an_25:45">25:45</a> Ayo nae ujaope sija, ilegña: Magajet jusangane jamyo, na taemanoja ti infatinas nu uno güine gui mas mandiquique, ti infatinas nu guajo. </p> 
 <p><a name="an_25:46">25:46</a> Ya esta sija manmapos para y taejinecog na minasapet; lao y manunas para y taejinecog na linala.</p> 
 <p><a name="an_26:1">26:1</a> YA susede anae munjayan si Jesus jasangan este sija na sinangan, ilegña ni disipuluña sija;</p> 
 <p><a name="an_26:2">26:2</a> Intingo na dos na jaane talo umafatinas y guipot; ya y Lajin taotao umaentrega para umatane gui quiluus.</p> 
 <p><a name="an_26:3">26:3</a> Ayo nae y prinsipen y mamale sija, yan y manbijo na taotao sija, mandaña gui palasyon y magas na pale, y naanña si Caefas:</p> 
 <p><a name="an_26:4">26:4</a> Ya manaconseja entresija para ujacone si Jesus pot dinague, ya ujapuno.</p> 
 <p><a name="an_26:5">26:5</a> Lao ilegñija: Munga gui jaanin y guipot, sa munga na umafatinas yinaoyao gui taotao sija.</p> 
 <p><a name="an_26:6">26:6</a> Ya anae estaba si Jesus guiya Betania, gui guima Simon y ategtog,</p> 
 <p><a name="an_26:7">26:7</a> Mato guiya güiya un palaoan, na guaja un boteya alabastron ungüento na dangculo baliña, ya jachuda gui jilo iluña, anae estaba gui lamasa na matatachong:</p> 
 <p><a name="an_26:8">26:8</a> Lao anae malie ni disipuluña sija, ninafanlalalo, ya ilegñija: Jafa na jagagasta este?</p> 
 <p><a name="an_26:9">26:9</a> Sa este na ungüento siña mabende pot dangculo na presio, ya ufanmanae y mamoble.</p> 
 <p><a name="an_26:10">26:10</a> Anae jatungo si Jesus, ilegña nu sija: Jafa na innachatsaga y palaoan? sa jafatinas mauleg na chocho para guajo.</p> 
 <p><a name="an_26:11">26:11</a> Sa jamyo guaja siempre mamoble manjajamyo, lao guajo, siempre taya.</p> 
 <p><a name="an_26:12">26:12</a> Sa jachuda este na ungüento gui tataotaojo, jafatinas para majafotjo.</p> 
 <p><a name="an_26:13">26:13</a> Magajet jusangane jamyo: Mano nae este na ebangelio na umapredica gui todo y tano, uguajaja locue este y finatinasña este na palaoan, masangan para memoriasña.</p> 
 <p><a name="an_26:14">26:14</a> ¶ Ayo nae y uno gui dose, y naanña si Judas Iscariote, mapos malag y prinsipen y mamale sija,</p> 
 <p><a name="an_26:15">26:15</a> Ya ilegña: Jafa malagomiyo innaeyo, ya juentrega jamyo nu güiya? Ya manmapesa para güiya treinta pidason salape.</p> 
 <p><a name="an_26:16">26:16</a> Ya desde ayo, manmanaliligao lugat para umaentrega güe.</p> 
 <p><a name="an_26:17">26:17</a> ¶ Ya y finenana na jaanin gupot pan sin lebadura, manmato y disipulo gui as Jesus, ya ilegñija: Mano nae malagojao ya infamaulequejao namo gui guipot?</p> 
 <p><a name="an_26:18">26:18</a> Ya ilegña: Janao fanmalag y siuda, gui guima ayo na taotao, y insangane: Y Maestro ilegña, y tiempoco esta jijot, iyajamyo nae jufatinas y guipot Pascua yan y disipulojo sija.</p> 
 <p><a name="an_26:19">26:19</a> Ya y disipulo sija jafatinas y mantinago as Jesus, ya manalisto y guipot pascua.</p> 
 <p><a name="an_26:20">26:20</a> Ya anae pupuenge güije na jaane, matachong gui lamasa yan y dose na disipulo;</p> 
 <p><a name="an_26:21">26:21</a> Ya anae mañochocho güiya ilegña: Magajet jusangane jamyo, na uno guiya jamyo uentregayo.</p> 
 <p><a name="an_26:22">26:22</a> Sija ninafangostriste, ya sigue di ilegñija cada uno nu güiya: Buente guajo, Señot?</p> 
 <p><a name="an_26:23">26:23</a> Ayo nae manope ilegña: Y munajalom y canaeña yan guajo gui plato, güiya uentregayo.</p> 
 <p><a name="an_26:24">26:24</a> Magajet na y Lajin taotao ujanao, calang y esta matugue nu güiya; lao ay ay para ayo na taotao ni y jaentrega y Lajin taotao! maulegña mojon ayo na taotao na ti umafañago.</p> 
 <p><a name="an_26:25">26:25</a> Ayo nae manope si Judas, ni umentrega güe, ilegña: Guajo buente Rabi? Ylegña nu güiya: Jago guinin sumangan.</p> 
 <p><a name="an_26:26">26:26</a> ¶ Ya mientras mañochocho, jachule si Jesus y pan, ya jabendise, ya jaipe, ya janae y disipoluña sija, ya ilegña: Chule, ya cano; este y tataotaojo.</p> 
 <p><a name="an_26:27">26:27</a> Jachule y copa, ya janae si Yuus grasias, ya janae sija ni y copa, ilegña: Fanguimen jamyo todo.</p> 
 <p><a name="an_26:28">26:28</a> Sa este y jâgâjo gui Nuevo Testamento, ni y machuda para megae, para inasiin y isao.</p> 
 <p><a name="an_26:29">26:29</a> Ya jusangane jamyo, na desde pago ti juguimen mas y tinegcha ubas, asta ayo na jaane anae para juguimen nuebo yan jamyo gui raenon Tata.</p> 
 <p><a name="an_26:30">26:30</a> ¶ Ya anae munjayan jacanta un himno, manmapos para sabana Olibo,</p> 
 <p><a name="an_26:31">26:31</a> Ayo nae si Jesus ilegña nu sija: Todos jamyo ufanmañoda guiya guajo ocasion inale pago na puenge; sa matugue esta: Junafañetnot y pastot, ya y quinilo sija manmachalapon gui manada.</p> 
 <p><a name="an_26:32">26:32</a> Lao despues di unacajuloyo talo gui entalo manmatae, jujanao gui menanmiyo guiyo Galilea.</p> 
 <p><a name="an_26:33">26:33</a> Si Pedro manope, ilegña nu güiya: Yaguin todos ufanmañoda guiya jago ocasion inale lao guajo ti jusoda para siempre ocasion inale.</p> 
 <p><a name="an_26:34">26:34</a> Si Jesus, ilegña: Magajet jusanganejao: na pago na puenge, antes di ucanta y gayo, undagueyo tres biaje.</p> 
 <p><a name="an_26:35">26:35</a> Ylegña nu guiya si Pedro: Achogaja junesesita matae yan jago, lao ti judaguejao. Yan todo y palo disipulo sija, taegüenaoja ilegñija locue.</p> 
 <p><a name="an_26:36">26:36</a> Ayo nae mato si Jesus yan sija gui güetta na mafanaan Gethsemane, ya ilegña ni disipuluña sija: Fanmatachong güine, ya jumanaoyo ya j ufanaetae güije guato.</p> 
 <p><a name="an_26:37">26:37</a> Ya jacone gachongña si Pedro yan y dos lajin Sebedeo, ya jatutujon mantriste yan manmajalang.</p> 
 <p><a name="an_26:38">26:38</a> Ayo nae si Jesus ilegña nu sija: Y antijo gostriste asta qui matae: fañaga güine, ya infanbela yan guajo.</p> 
 <p><a name="an_26:39">26:39</a> Ya mamocat mona didide, tumecon ya manaetae, ilegña: Tatajo, yaguin siña, nafalofan este na copa guiya guajo: lao ti según y minalagojo, na según y minalagomo.</p> 
 <p><a name="an_26:40">26:40</a> Ya mato gui disipuluña sija, ya jasoda sija na manmamaego: ya ilegña as Pedro: Jafa, ada ti siña jamyo infanbela yan guajo una ora?</p> 
 <p><a name="an_26:41">26:41</a> Fanbela ya infanmanaetae, para chamiyo fanjajalom gui tentasion: y espiritu magajet na malago lao y catne echecho.</p> 
 <p><a name="an_26:42">26:42</a> Mapos talo gui segundo biaje ya manaetae, ilegña: Tatajo, yaguin ti siña este na copa malofan guiya guajo, yaguin ti juguimen, ufatinas y minalagomo.</p> 
 <p><a name="an_26:43">26:43</a> Ya mato, ya jasoda talo sija na manmamaego; sa y atadogñija manmacat.</p> 
 <p><a name="an_26:44">26:44</a> Ya jadingo sija, mapos talo ya manaetae gui mina tres biaje, jasangan ayoja na sinangan.</p> 
 <p><a name="an_26:45">26:45</a> Ayo nae mato gui disipuluña sija, ya ilegña: Infanmamaegoja, pago, yan infandescacansaja; estagüe na mato y ora, ya y Lajin taotao esta maentrega gui canae y manisao sija.</p> 
 <p><a name="an_26:46">26:46</a> Fangajulo na nije tafanjanao; estagüe esta mato y umentregayo.</p> 
 <p><a name="an_26:47">26:47</a> ¶ Ya y tiempoja anae cumuecuentos güe, estagüe si Judas, uno gui dose, mato mañisija yan un dangculon linajyan taotao, manmañuñule espada yan galute, tinago y prinsipen y mamale sija yan y manamco na taotao sija.</p> 
 <p><a name="an_26:48">26:48</a> Yan umentrega güe, mannae esta señat, ilegña: Y juchico, güiya; guesguot.</p> 
 <p><a name="an_26:49">26:49</a> Ya enseguidas matogüe gui as Jesus, ya ilegña nu güiya: Minagof, Maestro! ya jachico.</p> 
 <p><a name="an_26:50">26:50</a> Ya si Jesus, ilegña nu güiya: Amigo, jafajao na mato? Ayo nae manmato sija ya maguot si Jesus, ya macone.</p> 
 <p><a name="an_26:51">26:51</a> Ya, estagüe, uno gui mangachong si Jesus, jajuto y canaeña, ya jalagnos y espadaña, y janalamen uno gui tentago y prinsipen y mamale sija, janajanao un talanga.</p> 
 <p><a name="an_26:52">26:52</a> Ayo nae si Jesus ilegña nu güiya: Natalo guato y espadamo gui sagaña; sa todo y manmañuñule espada, nu y espadaja ufanpinino.</p> 
 <p><a name="an_26:53">26:53</a> Ada jinasomo na ti siñayo jutayuyut si Tata pago, ya güiya unaeyo enseguidas mas di dose legion na angjet sija?</p> 
 <p><a name="an_26:54">26:54</a> Lao jaftaemano macumple y Tinigue sija; sa matugue na taegüenao nesesita umafatinas este?</p> 
 <p><a name="an_26:55">26:55</a> Ayo na ora ilegña si Jesus ni linajyan taotao: Manmato jamyo parejo yan contra y saque, na manmañuñule jamyo espada yan galute para inqueneyo? Cada jaane manjijitaja guajo matachong gui templo, mamnanagüe nu jamyo, ya ti inqueneyo.</p> 
 <p><a name="an_26:56">26:56</a> Lao todo este umafatinas, para umacumple y Tinigue sija ni y profeta sija. Ayo nae todo y disipuluña sija madingo güe, ya manmalago.</p> 
 <p><a name="an_26:57">26:57</a> ¶ Ya ayo sija y cumone si Jesus, macone güe guato gui as Caefas, magas na pale, anae manestaba y escriba sija yan y manamco na mandadaña.</p> 
 <p><a name="an_26:58">26:58</a> Lao si Pedro, dinalalag güe chago asta qui mato gui colat y magas na pale; ya jumalom ya manmatachong yan y tentago sija, para ulie y uttimo.</p> 
 <p><a name="an_26:59">26:59</a> Ya y prinsipen y mamale sija yan todo y inetnon ofisiat, manmanaliligao ni ti magajet na testimonio contra si Jesus, para umapuno.</p> 
 <p><a name="an_26:60">26:60</a> Lao ni uno mañoda; achogja mato megae na ti manmagajet na testigo. Lao y uttimo manmato dos,</p> 
 <p><a name="an_26:61">26:61</a> Na ilegñija, Este na taotao ilegña: Guajo siña juyulang papa este na gumayuus, ya junacajulo gui tres na jaane.</p> 
 <p><a name="an_26:62">26:62</a> Ya cajulo y magas y mamale, ya ilegña nu güiya: Ti unfanope ni jafa? Jafa este na testimonio contra jago?</p> 
 <p><a name="an_26:63">26:63</a> Lao si Jesus mamatquiloja. Ya y magas y mamale ilegña nu güiya: Jutayuyutjao pot y lalâlâ na Yuus, na unsanganejam cao jago si Cristo, Lajin Yuus.</p> 
 <p><a name="an_26:64">26:64</a> Si Jesus ilegña nu güiya: Jago guinin sumangan. Ya jusangane jamyo na desde pago inlie y Lajin taotao na matatachong gui agapa y ugaeninasiña na canae, ya umamaela gui jalom y mapagajes sija gui langet.</p> 
 <p><a name="an_26:65">26:65</a> Ayo nae y magas y mamale, jatiteg y magaguña, ya ilegña: Cumuentos chatfino contra si Yuus: jafa mas na utanesesita testigo sija? Estagüe esta pago na injingog y chinatfino contra si Yuus.</p> 
 <p><a name="an_26:66">26:66</a> Jafa pinelonmimiyo? Sija manmanope ilegñija: Jamerese y finatae.</p> 
 <p><a name="an_26:67">26:67</a> Ayo nae matolae y mataña yan patmada güe; ya y palo manafañetnot nu y dinemo;</p> 
 <p><a name="an_26:68">26:68</a> Ya ilegñija: Profetisayejam, O Cristo! jayejao munafañetnot?</p> 
 <p><a name="an_26:69">26:69</a> ¶ Ya ayo na tiempo si Pedro estaba matatachong gui sumanjiyong gui guelat; ya mato guija güiya un palaoan tentago, ya ilegña: Manjajamjo locue yan si Jesus y Galileo.</p> 
 <p><a name="an_26:70">26:70</a> Lao güiya jadague gui menan todos, ilegña: Ti jutungo jafa ilelegmo.</p> 
 <p><a name="an_26:71">26:71</a> Ya anae jumuyong gui petta; linie ni otro palaoan, ya ilegña ni ayo y manestaba güije: Este locue mañisija yan si Jesus Nasareno.</p> 
 <p><a name="an_26:72">26:72</a> Ya jadague talo ya manjula ilegña: Ti jutungo ayo na taotao.</p> 
 <p><a name="an_26:73">26:73</a> Ti apmam despues manmato sija y mangaegue güije, ya ilegñija as Pedro: Magajet na jago locue uno guiya sija; sa y sinanganmo dumiclalara jao.</p> 
 <p><a name="an_26:74">26:74</a> Ayo nae jatutujon mumatdise, yan manjula, ilegña: Ti jutungo ayo na taotao. Ya enseguidas cumanta y gayo.</p> 
 <p><a name="an_26:75">26:75</a> Ya jajaso si Pedro y sinangan Jesus ni ilegña: Antes di ucanta y gayo, undagueyo tres biaje. Ya mapos juyong ya gueftumanges.</p> 
 <p><a name="an_27:1">27:1</a> YA mato y egaan, todo y prinsipen y mamale, yan y manamco na taotao sija, mandaña y manaconseja entre sija contra si Jesus, para umapuno güe.</p> 
 <p><a name="an_27:2">27:2</a> Ya anae munjayan magode güe, macone ya maentrega gui as Ponsio Pilato y magalaje.</p> 
 <p><a name="an_27:3">27:3</a> ¶ Ayo nae si Judas, y umentrega güe, jalie na esta umayogua, ya mañotsot ya jachule talo guato y treinta pidason salape gui prinsipen y mamale yan y manamco na taotao sija,</p> 
 <p><a name="an_27:4">27:4</a> Ya ilegña: Guajo isaoyo, juentrega y taeisao na jâgâ. Lao sija ilegñija: Jafa ayo guiyajame? Jagoja adaje.</p> 
 <p><a name="an_27:5">27:5</a> Ya jayute y pidason salape jalom gui jalom y templo, ya mapos ya jañaca güe.</p> 
 <p><a name="an_27:6">27:6</a> Ya y prinsipen y mamale sija, jachule y salape ya ilegñija: Ti tunas na tapolo gui tesoro sa baliña y jâgâ.</p> 
 <p><a name="an_27:7">27:7</a> Ya manaconseja entre sija, ya mafajan y fangualuan oyero, para y naftan y taotaojuyong.</p> 
 <p><a name="an_27:8">27:8</a> Ayo mina mafanaan ayo na fangualuan: Fangualuan jâgâ, asta pago na jaane.</p> 
 <p><a name="an_27:9">27:9</a> Ayo nae macumple y sinangan na pot y profeta Jeremias, ni ilegña: Ya sija jachule y treinta pidason salape, presio ayo y gaebale, y presio na mapolo gui jiloña y famaguon Israel;</p> 
 <p><a name="an_27:10">27:10</a> Ya manmanae sija, para ujafajan y fangualuan y oyero taegüenao, na jatagoyo y Señot.</p> 
 <p><a name="an_27:11">27:11</a> ¶ Ya si Jesus estaba tomotojgue gui menan y magalaje, ya y magalaje finaesen güe, ilegña: Jago y Ray Judio sija? Si Jesus ilegña: Jago umalog.</p> 
 <p><a name="an_27:12">27:12</a> Ya anae mafaaela ni y prinsipen y mamale, yan y manamco sija, ti manope ni jafa.</p> 
 <p><a name="an_27:13">27:13</a> Ayo nae si Pilato ilegña nu güiya: Ti unjujungog cuanto na güinaja nae manmadeclara contra jago?</p> 
 <p><a name="an_27:14">27:14</a> Ya ti manope ni un sinangan; ya ninagosmanman y magalaje.</p> 
 <p><a name="an_27:15">27:15</a> Ya y jaanin y guipot, costumbreña y magalaje na usotta pot y taotao sija un preso, jaye y malagoñija.</p> 
 <p><a name="an_27:16">27:16</a> Ya guaja presoñija uno na afamao, na y naanña si Barabas.</p> 
 <p><a name="an_27:17">27:17</a> Ya anae mandaña ilegña si Pilato nu sija: Jaye malagonmiyo jusottaye jamyo? Si Barabas pat si Jesus, ni mafanaan Cristo?</p> 
 <p><a name="an_27:18">27:18</a> Sa jatungoja na pot embidiañija muna maentrega güe.</p> 
 <p><a name="an_27:19">27:19</a> ¶ Ya anae estaba güe na matatachong gui tribuna, y asaguaña manago nu güiya, ilegña: Chamo umeentalo nu enao tunas na taotao; sa pago jupadedese megae sija gui güinife pot güiya.</p> 
 <p><a name="an_27:20">27:20</a> Lao y prisipen y mamale sija, yan y manamco sija jasoyo y taotao sija, na ujagagao si Barabas, ya si Jesus, umapuno.</p> 
 <p><a name="an_27:21">27:21</a> Ya y magalaje manope, ilegña nu sija: Jaye gui dos malagonmiyo jusottaye jamyo? Sija ilegñija: Si Barabas.</p> 
 <p><a name="an_27:22">27:22</a> Si Pilato ilegña nu sija: Ya jafa jufatinas as Jesus ni mafanaan Cristo? Todos sija ilegñija: Umatane gui quiluus.</p> 
 <p><a name="an_27:23">27:23</a> Ya ilegña: Jafa na taelaye finatinasña? Lao sija managang mas duro, ilegñija: Umatane gui quiluus.</p> 
 <p><a name="an_27:24">27:24</a> ¶ Anae jalie si Pilato na taya jafa na probecho, lao mas y ninafanyaoyao, mañule janom ya jafagase y canaeña gui menan y taotao sija, ya ilegña: Taeisaoyo gui jâgâ este y tunas na taotao: lie jamyo.</p> 
 <p><a name="an_27:25">27:25</a> Ya manmanope todo y taotao sija ilegñija: Y jâgâña usaga guiya jame, yan y famaguonmame.</p> 
 <p><a name="an_27:26">27:26</a> Ayo nae masotta si Barabas, ya an munjayan mapanag si Jesus, maentrega para umaatane gui quiluus.</p> 
 <p><a name="an_27:27">27:27</a> Ayo nae y sendalon y magalaje macone si Jesus gui pretorio, ya mandaña guiya güiya todo y manadan sendalo sija.</p> 
 <p><a name="an_27:28">27:28</a> Ya mapula y magaguña, ya manaminagago agaga na magagon anaco.</p> 
 <p><a name="an_27:29">27:29</a> Ya mapolo gui iluña un corona na mafatinas ni títuca sija, yan un piao gui agapa na canaeña; ya mandimo gui menaña, ya mamofefea, ilegñija: Jafa talatmanu jao Ray Judio sija!</p> 
 <p><a name="an_27:30">27:30</a> Ya matolae güe, ya machule y piao ya mapanag y iluña.</p> 
 <p><a name="an_27:31">27:31</a> Ya anae munjayan mamofefea, mapula y magagon anaco, ya manaminagago ni magaguña, ya macone para umaatane gui quiluus.</p> 
 <p><a name="an_27:32">27:32</a> ¶ Ya anae jumajanao manasoda yan un taotao Sirene na y naanña si Simon: este maobliga para uchinilie ni quiluusña.</p> 
 <p><a name="an_27:33">27:33</a> ¶ Ya anae manmato gui un lugat na mafanaan Golgota, cumequeilegña, y sagan calabera,</p> 
 <p><a name="an_27:34">27:34</a> Mannae para uguimen binagle, manadaña yan lalaet; ya anae jachague, ti malago jaguimen.</p> 
 <p><a name="an_27:35">27:35</a> Anae munjayan maatane gui quiluus, mandesapatta y magaguña, mayute suette sija gui jiloña; (para umacumple y mumayan masangan pot y profeta: Ujanaadesapatta y magagujo, ya y jilo y magagujo ufanmayute suette sija.)</p> 
 <p><a name="an_27:36">27:36</a> Ya manmatachong, ya maadadaje güe güije.</p> 
 <p><a name="an_27:37">27:37</a> Ya mapolo gui iluña y mafaelaña, matugue: ESTE SI JESUS RAY Y JUDIO SIJA.</p> 
 <p><a name="an_27:38">27:38</a> Ayo nae maatane yan güiya gui quiluus yan y dos na saque; y uno gui agapaña ya y otro gui acagüeña.</p> 
 <p><a name="an_27:39">27:39</a> ¶ Ya y taotao na manmalolofan, masangane güe innataelaye, ya jayeyengyong y iluñija,</p> 
 <p><a name="an_27:40">27:40</a> Ya ilegñija: Jago y yumute papa y templo, ya y mina tres na jaane unnacajulo; libre maesajao; yaguin jago Lajin Yuus, tunog papa güenao gui quiluus.</p> 
 <p><a name="an_27:41">27:41</a> Taegüinija locue mamofefea güe y prisipen mamale sija, yan y escriba sija, yan y Fariseo sija, yan y manamco na taotao sija, ilegñija:</p> 
 <p><a name="an_27:42">27:42</a> Janalibre y palo, ya ti siñagüe janalibre na maesa. Güiya y Ray y Israel; polo ya utunog papa pago gui quiluus, ya ayo nae utajonggue güe.</p> 
 <p><a name="an_27:43">27:43</a> Jaangoco si Yuus; polo ya ulinibre pago, yaguin malago nu güiya, sa ilegña: Güajo Lajin Yuus.</p> 
 <p><a name="an_27:44">27:44</a> Y mañaque locue, ni y manmaatane yan güiya gui quiluus, manajuyonge güe locue.</p> 
 <p><a name="an_27:45">27:45</a> ¶ Ya desde y mina saes na ora guaja jinemjom todo y jilo y tano, asta y mina nuebe na ora.</p> 
 <p><a name="an_27:46">27:46</a> Ya y mina nuebe na ora, si Jesus umagang nu y dangculon inagang ilegña: Eli, Eli, lama sabactani! cumequeilegña: Yuusso, Yuusso, jafa na undingo yo?</p> 
 <p><a name="an_27:47">27:47</a> Ya y palo ni manestaba güije, majungog güe, ya ilegñija: Si Elias este jaaagang.</p> 
 <p><a name="an_27:48">27:48</a> Ya enseguidas malago uno guiya sija, ya jachule y espongja y janafañopchop binagle, ya japolo gui un piao, ya janae güe para uguimen.</p> 
 <p><a name="an_27:49">27:49</a> Y palo ilegñija: Polo ya talie cao ufato si Elias ya uninalibre.</p> 
 <p><a name="an_27:50">27:50</a> ¶ Ayo nae si Jesus, anae munjayan umagang talo otro biaje nu y dangculon inagang jaentrega y espiritu.</p> 
 <p><a name="an_27:51">27:51</a> Ya estagüe y cottinan y templo na masise y dos pedaso, guinin sumanjilo asta y sumanpapa; ya y tano mayengyong, ya y acho sija mangoca.</p> 
 <p><a name="an_27:52">27:52</a> Ya y naftan sija manmababa ya megae na tataotao mañantos sija ni manmamaego, mangajulo;</p> 
 <p><a name="an_27:53">27:53</a> Ya jumanao gui naftan, despues di quinajiloña, ya mato gui santos na siuda, ya manalie ya megae.</p> 
 <p><a name="an_27:54">27:54</a> Ya y senturion, yan y mangaegue yan güiya na maadadaje si Jesus, anae malie y linao yan todo ayo sija y manmafatinas, mangosmaañao ya ilegñija: Sumen magajet na Lajin Yuus este.</p> 
 <p><a name="an_27:55">27:55</a> Ya mangaegue güije megae na famalaoan na manmanaatan gui chago, ni jadalalag si Jesus guine Galilea ya jasesetbe.</p> 
 <p><a name="an_27:56">27:56</a> Gui entalo ayo sija si Maria Magdalena, yan si Maria nanan Santiago yan José, yan y nanan y famaguon Sebedeo.</p> 
 <p><a name="an_27:57">27:57</a> ¶ Ya anae este pupuenge güije na jaane, mato un taotao Arimatea, na rico, na y naanña si José, na güiya locue disipulon Jesus.</p> 
 <p><a name="an_27:58">27:58</a> Güiya mato gui as Pilato, ya jagagao y tataotao Jesus. Ayo nae si Pilato manago na umanae.</p> 
 <p><a name="an_27:59">27:59</a> Ya jachule si José y tataotao, ya jabalutan ni un sabanas na gasgas,</p> 
 <p><a name="an_27:60">27:60</a> Ya japolo gui nuebo na naftanña, ni y finatinasñaja gui acho ni sacapico; ya janagalileque guato un dangculon acho y pettan y naftan, ya mapos.</p> 
 <p><a name="an_27:61">27:61</a> ¶ Ya manestaba güije si Maria Magdalena, yan y otro Maria, na manmatatachong gui menan y naftan.</p> 
 <p><a name="an_27:62">27:62</a> ¶ Ya y inagpaña na jaane, despues di y jaanen finamauleg, mandaña y prinsipen y mamale sija, yan y Fariseo sija gui as Pilato,</p> 
 <p><a name="an_27:63">27:63</a> Ya ilegñija: Señot, injaso na ayo y dacon ilegña, anae estaba lalâlâ: Despues di tres na jaane, jucajulo talo.</p> 
 <p><a name="an_27:64">27:64</a> Enao mina fanago, ya umaasegura y naftan, asta y mina tres na jaane; sa noseaja ufanmato y disipulo sija an puenge ya ujasaque; ya ujaalog ni taotao sija: Cajulo esta gui entalo manmatae: ya y uttimo na linache udangculoña qui y finenana.</p> 
 <p><a name="an_27:65">27:65</a> Ilegña si Pilato nu sija: Inguaja un guatdianmiyo; janao, ya inasegura todo manu y ninasiñanmiyo.</p> 
 <p><a name="an_27:66">27:66</a> Ayo nae manmapos sija, ya maadaje y naftan para umaasegura, ya maseyo y acho.</p> 
 <p><a name="an_28:1">28:1</a> YUTTIMO na ora y sabalo, gui egaan anae mumanánaná y finénana na jaane gui semana, mato si Maria Magdalena yan y otro Maria, para ujalie y naftan.</p> 
 <p><a name="an_28:2">28:2</a> Ya, estagüe un dangculon linao; sa y angjet y Señot tumunog guine y langet, ya janagalileg y acho gui petta, ya matachong gui sumanjilo.</p> 
 <p><a name="an_28:3">28:3</a> Ya y jechuraña parejo yan y lamlam, ya y magaguña apaca calang niebe.</p> 
 <p><a name="an_28:4">28:4</a> Ya pot y minaañao nu güiya, y guatdia sija mayengyong ya sumaga calang manmatae.</p> 
 <p><a name="an_28:5">28:5</a> Ya manope y angjet, ilegña ni famalaoan sija: Chamiyo fanmaaañao jamyo; sa jutungoja na inaliligao si Jesus, ni guinin maatane gui quiluus.</p> 
 <p><a name="an_28:6">28:6</a> Taegüe güine; sa esta cajulo, taegüine guinin jasangan. Maela ya inlie y lugat anae guinin umaason y Señot;</p> 
 <p><a name="an_28:7">28:7</a> Ya janao fanlagoguse, ya sangane y disipuluña sija, na esta cajulo gui entalo y manmatae, ya infanninanangga Galilea: ya ayo nae inlie güe; estagüe, na esta jusangane jamyo.</p> 
 <p><a name="an_28:8">28:8</a> Ayo nae sija manapos gui naftan, manmaañao yan mangosmagof, yan manmalalago para umannae notisia y disipuluña sija.</p> 
 <p><a name="an_28:9">28:9</a> ¶ Ya estagüe si Jesus na manasoda ya ilegña nu sija: Fanmagof todos! Ya sija manmato, ya manmagote y adengña ya maadora güe.</p> 
 <p><a name="an_28:10">28:10</a> Ayo nae si Jesus ilegña nu sija: Chamiyo fanmaañao; janao ya sangane mañelujo na ufanjanao para Galilea; ya ayo nae ujaliiyo güije.</p> 
 <p><a name="an_28:11">28:11</a> ¶ Anae manmapos sija, estagüe palo gui guatdia sija na manmato gui siuda, ya janatungo y prinsipen y mamale sija, todo y munjayan manmafatinas.</p> 
 <p><a name="an_28:12">28:12</a> Ya anae mandaña yan y manamco na taotao ya manaconseja entre sija, mannae y sendalo sija megae na salape,</p> 
 <p><a name="an_28:13">28:13</a> Ya ilegñija: Alog, y disipuluña sija manmato gui anae puenge, ya masaque güe, anae manmamaegojam.</p> 
 <p><a name="an_28:14">28:14</a> Yaguin jaecungog este y magalaje, jame innamalago güe ya infanseguro.</p> 
 <p><a name="an_28:15">28:15</a> Ayo nae sija jachule y salape ya jafatinas jafa y manmafanagüe sija: ya esta na sinangan mapublilica ni Judio sija asta pago na jaane.</p> 
 <p><a name="an_28:16">28:16</a> ¶ Ya y onse na disipulo sija manmapos para Galilea, gui un ogso anae guinin mantinago as Jesus.</p> 
 <p><a name="an_28:17">28:17</a> Ya anae malie, maadoragüe; lao y palo buebuente.</p> 
 <p><a name="an_28:18">28:18</a> ¶ Ya mato guiya sija si Jesus ya jasangane sija, ilegña: Todo y ninasiña manaeyo, gui langet yan y tano.</p> 
 <p><a name="an_28:19">28:19</a> Fanjanao, ya fannaquilisyano todo y nasion sija, tagpange sija pot y naan y Tata, yan y Lajiña, yan y Espiritu Santo:</p> 
 <p><a name="an_28:20">28:20</a> Fanagüe sija, na ujaadaje todosija ni jutago jamyo; sa estagüe jugagaegueja guiya jamyo todo y jaane, asta y jinecog y tano. Amen.</p> 
 <p></p><hr>
 <center>
 <a href="mar.htm">Next: Mark</a></center>
 </body>