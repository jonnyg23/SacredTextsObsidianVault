<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="mat.htm">Next</a> 
 </center>
 <hr>
  <h3 align="center">Chamorro Bible: Psalms</h3> 
 <p><a name="an_1:1">1:1</a> DICHOSO y taotao, ni ti mamomocat gui pinagat y manaelaye, ni y ti sumasaga gui chalan manisao, ni y ti matatachong gui siyan ayo sija y manmanmofefea.</p> 
 <p><a name="an_1:2">1:2</a> Lao guiya lay Jeova, ayo y minagofña, ya y layña jajaso, jaane yan puenge.</p> 
 <p><a name="an_1:3">1:3</a> Ya taegüijeja y trongcon jayo ni y matanme gui oriyan sadog, ya guaja tinegchaña gui tiempoña, ya y jagonña ti umalayo; ya todo y finatinasña mumemegae.</p> 
 <p><a name="an_1:4">1:4</a> Lao ti taegüine y manaelaye; lao parejo yan y paja ni y güinaefe ni y manglo.</p> 
 <p><a name="an_1:5">1:5</a> Sa enao na ti mangajujulo y manaelaye gui sentensia; ni y manisao gui y inetnon manunas.</p> 
 <p><a name="an_1:6">1:6</a> Sa si Jeova jatungo y chalan manunas: lao y chalan manaelaye ufanmalingo.</p> 
 <p><a name="an_2:1">2:1</a> SA jafa na manlalalo y nasion sija, ya y taotao sija manmanjaso y banida?</p> 
 <p><a name="an_2:2">2:2</a> Manotojgue y ray sija gui tano, ya y prinsipe sija manafaesen entalo sija contra si Jeova, yan contra y pinalaeña, ilegñija:</p> 
 <p><a name="an_2:3">2:3</a> Nita yulang y guinideña, ya nasuja guiya jita y godeña.</p> 
 <p><a name="an_2:4">2:4</a> Ya y sumasaga gui langet uchumachaleg: ya y Señot jamofefea sija.</p> 
 <p><a name="an_2:5">2:5</a> Ayo nae cumuentos yan sija yan y linalaloña: ya y binibuña ninafañatsaga sija.</p> 
 <p><a name="an_2:6">2:6</a> Lao guajo japolo y rayjo gui jilo Sion, gui santos na egsojo.</p> 
 <p><a name="an_2:7">2:7</a> Guajo bae jusangan y tinagojo: si Jeova ilegña nu guajo: Lajijo jao; ya guajo julilis jao pago na jaane.</p> 
 <p><a name="an_2:8">2:8</a> Gagaoyo ya guajo junaejao ni y nasion sija pot y erensiamo ya y uttimon patte y tano, uiyomo.</p> 
 <p><a name="an_2:9">2:9</a> Ya unyulang sija ni y baran lulog; taegüije y bason y yero unyogyog sija.</p> 
 <p><a name="an_2:10">2:10</a> Ya pago, tingo, O ray sija: resibe finanagüe, jamyo man jues gui tano.</p> 
 <p><a name="an_2:11">2:11</a> Setbe si Jeova ni y minaañao, yan fanmagof ni minayengyong.</p> 
 <p><a name="an_2:12">2:12</a> Chico y laje, no sea ulalálalo, ya unfanmalingo jamyo gui chalan, sa gusisija y linalaloña sinenggue. Mandichoso todos y umangoco sija guiya güiya.</p> 
 <p><a name="an_3:1">3:1</a> JEOVA, jafa muna manlajyan y enimigujo! Megae mangajulo contra guajo.</p> 
 <p><a name="an_3:2">3:2</a> Megae umaalog ni y antijo: Taya inayuda para güiya, gui as Yuus. Sila.</p> 
 <p><a name="an_3:3">3:3</a> Lao jago, O Jeova, jago y patang gui oriyajo; y minalagjo yan ayo ni y janacajulo y ilujo.</p> 
 <p><a name="an_3:4">3:4</a> Ya y inagangjo juagang si Jeova, ya güiyaja umopeyo gui santos na ogsoña. Sila.</p> 
 <p><a name="an_3:5">3:5</a> Bae juason ya maegoyo; ya magmatayo; sa si Jeova gumuguutyo.</p> 
 <p><a name="an_3:6">3:6</a> Ti maañaoyo nu y dies mit na taotao, ni y mapolo sija gui oriyajo contra guajo.</p> 
 <p><a name="an_3:7">3:7</a> Cajulo, O Jeova; nalibre yo, O Yuusso: sa jago manalamen todo y enimigujo ni y guijadas; y nifen y manaelaye unyamag.</p> 
 <p><a name="an_3:8">3:8</a> Gui as Jeova nae gaegue y satbasion: ya y taotaomo nae gaegue y bendisonmo. Sila.</p> 
 <p><a name="an_4:1">4:1</a> ANAE juagangjao, opeyo, O Yuus y tininasso: anae chatsagayo jago munadangculoyo: maase nu guajo ya jungog y tinaetaejo.</p> 
 <p><a name="an_4:2">4:2</a> Jamyo, famaguon taotao, asta ñgaean nae innanalo y onraco gui minamajlao? Asta ñgaean yanmiyo y banida ya inaliligao y dinague? Sila.</p> 
 <p><a name="an_4:3">4:3</a> Tingoja, na si Jeova japolo apatte y deboto para güiya namaesa: si Jeova jajungog yo, anae juagang güe.</p> 
 <p><a name="an_4:4">4:4</a> Fangalamten ya chatmiyo faniisao: fanmanjaso nu y corasonmiyo gui jilo camanmiyo, ya famacaca. Sila.</p> 
 <p><a name="an_4:5">4:5</a> Nae y tunas na inefresen ya angoco si Jeova.</p> 
 <p><a name="an_4:6">4:6</a> Megae umaalog: Jaye ufanuejit jafa minauleg? Jatsa gui jilonmame, O Jeova, y minalag y matamo.</p> 
 <p><a name="an_4:7">4:7</a> Jago numae minagof y corasonjo, megaeña qui uguaja sija anae umemegae y maeisñija yan y binoñija.</p> 
 <p><a name="an_4:8">4:8</a> Ya y pas nae umason yo ya taegüijeja maegoyo: sa jagoja Jeova, unnasagayo seguro.</p> 
 <p><a name="an_5:1">5:1</a> JUNGOG, O Jeova, y sinanganjo, ecungog y jinasoco.</p> 
 <p><a name="an_5:2">5:2</a> Ecungog y vos y inagangjo, Ray jo, yan Yuusso: sa jago jutaetaetaye.</p> 
 <p><a name="an_5:3">5:3</a> O Jeova, y egaan unjungog y vosso; y egaan juguaguato y tinaetaejo guiya jago, ya jubébela.</p> 
 <p><a name="an_5:4">5:4</a> Sa ti jago na Yuus ni y gumaeya y tinaelaye: y taelaye ti usaga guiya jago.</p> 
 <p><a name="an_5:5">5:5</a> Ti manasaga y mangaduco gui menan matamo: ya ti yamo todo y fumatitinas y taelaye.</p> 
 <p><a name="an_5:6">5:6</a> Jago yumulang y manguecuentos mandague: ya y taotao cajâgâ yan y dinague, si Jeova jaguefchatlie.</p> 
 <p><a name="an_5:7">5:7</a> Ya guajoja, yan y megagae y minaasemo, bae jalom gui guimamo: ya juadora anae juatan y santo templomo ni y ninamaañaomo.</p> 
 <p><a name="an_5:8">5:8</a> O Jeova, esgaejonyo gui tininasmo, pot causa ya enimigujo; natunas gui menajo y chalanmo.</p> 
 <p><a name="an_5:9">5:9</a> Sa taya finitme gui pachotñija; ya sanjalomñija senmanaelaye: naftan mababa y agagañija; yan y jilañija finande:</p> 
 <p><a name="an_5:10">5:10</a> Condena sija, O Yuus, polo y ufamodong pot y pinagatñija: gui minegae y isaoñija nasuja sija sa managuaguat contra jago.</p> 
 <p><a name="an_5:11">5:11</a> Nafanmagof todos y umangngocojao, polo para taejinecog ya ufanagang pot y minagofñija sa undefiende sija, polo ya ufanmagof ni jago, y gumaeya y naanmo.</p> 
 <p><a name="an_5:12">5:12</a> Sa jago bumendise y manunas; O Jeova, parejoja yan un patang unpolo gui oriyaña y finaborese.</p> 
 <p><a name="an_6:1">6:1</a> JEOVA chamoyo lumalalatde ni y binibumo: chamoyo cumastitiga nu y dangculo na linalalomo.</p> 
 <p><a name="an_6:2">6:2</a> Gaease nu guajo, O Jeova, sa estagüe yo namasogsog: amte yo, O Jeova, sa y tolangjo esta mananatchatsaga.</p> 
 <p><a name="an_6:3">6:3</a> Ya y antijo esta senchatsaga: Ya jago, O Jeova, asta ngaean?</p> 
 <p><a name="an_6:4">6:4</a> Nanalo, O Jeova, nalibre y antijo: satbayo pot causa y minaasemo.</p> 
 <p><a name="an_6:5">6:5</a> Sa y finatae nae taya jinaso guiya jago: ya y naftan nae jaye numannae jao grasias?</p> 
 <p><a name="an_6:6">6:6</a> Yayasyo nu y todo y siningonjo: todo y puenge junamamaya y camajo ni lagojo: junafotgon y catreco nu y lagojo.</p> 
 <p><a name="an_6:7">6:7</a> Y atadogjo esta magasta nu y pinite: ninafanbijo pot todo ayo y munachachatsaga yo.</p> 
 <p><a name="an_6:8">6:8</a> Nafanjanao guiya guajo todo ayo y fumatitinas y taelaye: sa si Jeova jajungog y vos y casaojo.</p> 
 <p><a name="an_6:9">6:9</a> Si Jeova jajungog y guinagaojo: si Jeova uresibe y tinaetaejo.</p> 
 <p><a name="an_6:10">6:10</a> Manmamajlao ya ninafañatsaga megae, todo y enimigujo: sija manalo, sija manmamajlao gusise.</p> 
 <p><a name="an_7:1">7:1</a> O Jeova, Yuusso, yya jago nae gaegue y inangococo: Satbayo todo gui pumetsisigue yo, ya nalibre yo.</p> 
 <p><a name="an_7:2">7:2</a> Para chaña pumedasitos y antijo taegüije y leon, ni jayulang, anae taya jaye uninalibre.</p> 
 <p><a name="an_7:3">7:3</a> O Jeova, Yuusso, yaguin jufatinas este: yaguin guaja gui canaejo taelaye;</p> 
 <p><a name="an_7:4">7:4</a> Yan juapase taelaye y sumaga guiya guajo yan pas, (magajet na junalibre y pumetsisigue yo pot taya causa:)</p> 
 <p><a name="an_7:5">7:5</a> Japetsisigue y enimigujo y antijo, ya jachule; magajet, na jagacha gui tano y jaanijo: ya y onraco japolo gui eda. Sila.</p> 
 <p><a name="an_7:6">7:6</a> Cajulo, O Jeova, yan y linalalomo; jatsa namaesa contra y binibon y munachachatsagayo: ya magmata pot guajo untago y sentensia.</p> 
 <p><a name="an_7:7">7:7</a> Polo ya y inetnon taotao unineriyaye jao: ya gui san jiloñija natalo jao guato gui san jilo.</p> 
 <p><a name="an_7:8">7:8</a> Si Jeova jajusga y taotao: jusgayo, O Jeova, taemanoja y tininasso: taemanoja y minaulegmo ni y gaegue guiya guajo.</p> 
 <p><a name="an_7:9">7:9</a> Polo ya ujocog y taelayen manaelaye, lao nafitme y manunas: sa si Yuus, ni tinas, jachachague y corason yan y jinaso gui sanjalom.</p> 
 <p><a name="an_7:10">7:10</a> Y patangjo gaegue gui as Yuus, güiya munalibre y manunas gui corason.</p> 
 <p><a name="an_7:11">7:11</a> Si Yuus y tinas na jues: magajet na si Yuus lalalalo todo na jaane.</p> 
 <p><a name="an_7:12">7:12</a> Yaguin y taotao ti jabira güe, güiya janamalagtos y espadaña: janaregla y atcosña ya janalisto.</p> 
 <p><a name="an_7:13">7:13</a> Ya jafatinas para güiya y atmas y finatae: janafañila y flechaña.</p> 
 <p><a name="an_7:14">7:14</a> Estagüe na uguaja piniten mañago tinaelaye: magajet na mapotgue y inacacha ya mañago dinague.</p> 
 <p><a name="an_7:15">7:15</a> Jaguadog y tipo, ya janatadong: ya esta podong gui joyo na y finatinasñaja.</p> 
 <p><a name="an_7:16">7:16</a> Polo ya y inacachaña ubira güi jilo y iluña: ya y binibuña upodong gui jilo cácagongña.</p> 
 <p><a name="an_7:17">7:17</a> Bae junae si Jeova gracias taemanoja y tininasña: ya jucantaye ni y tinina y naan Jeova Gueftaquilo.</p> 
 <p><a name="an_8:1">8:1</a> O Jeova, Señotmame, jafa muna mauleg y naanmo gui todo y tano: ni y unpolo y minalagmo gui jilo y langet.</p> 
 <p><a name="an_8:2">8:2</a> Guinin pachot y mandiquique yan y mañususo nae unpolo y minetgot? Pot y enimigumo sija: sa para unnasuja y enimigo yan y umeemog.</p> 
 <p><a name="an_8:3">8:3</a> Anae julie y langetmo, ni y checho y calolotmo, y pilan yan y pution, ni jago pumolo;</p> 
 <p><a name="an_8:4">8:4</a> Jaye y taotao, para uguaja guiya güiya jinaso? yan lajin taotao para ubinesita güe.</p> 
 <p><a name="an_8:5">8:5</a> Sa unfatinas didide diquiqueña qui y angjeles, ya uncorona güe ni y minalag yan inenra.</p> 
 <p><a name="an_8:6">8:6</a> Unnafanmagas todo ni checho y canaemo: todo unpolo gui papa y adengña.</p> 
 <p><a name="an_8:7">8:7</a> Y quinilo yan y nobiyo todo ayo: taegüenaoja y gâgâ ni gaegue gui fangualuan.</p> 
 <p><a name="an_8:8">8:8</a> Y pajaro gui langet, yan y güijan gui tase: ya jafaja ni manmalolofan gui chalan y tase.</p> 
 <p><a name="an_8:9">8:9</a> O Jeova, Señotmame: jafa muna mauleg y naanmo gui todo y tano.</p> 
 <p><a name="an_9:1">9:1</a> BAE junae grasias si Jeova contodo y corasonjo: bae jufanue todo ni ninamanman na chechomo.</p> 
 <p><a name="an_9:2">9:2</a> Bae jumagof, ya unnasenmagofyo guiya jago: jucantaye ni y tinina y naanmo O jago Gueftaquilo.</p> 
 <p><a name="an_9:3">9:3</a> Anae y enimiguja unnabira sija tate: manbasnag, ya manmalingo gui menamo.</p> 
 <p><a name="an_9:4">9:4</a> Sa jago fumatinas y jinasoco yan y causaco: unfatachong gui trono, ya unjusga y tinas.</p> 
 <p><a name="an_9:5">9:5</a> Guinin unlalatde y nasion sija, guinin unyulang y manaelaye, guinin unfunas y naanñija para siempre taejinecog.</p> 
 <p><a name="an_9:6">9:6</a> Esta malachae y enimigo; esta mayulang para siempre: yan y siuda ni y inyilang, y jinasoñija manachamalingo yan sija.</p> 
 <p><a name="an_9:7">9:7</a> Ya si Jeova sumaga calang ray para siempre, ya janalisto y tronuña para usentensia.</p> 
 <p><a name="an_9:8">9:8</a> Ya güiya jumusga y tano ni tininas, ujajusga y taotao sija yan y minagajet.</p> 
 <p><a name="an_9:9">9:9</a> Ya si Jeova locue y taquilo na tore para y manmachiguit, y taquilo na tore gui tiempon chinatsaga.</p> 
 <p><a name="an_9:10">9:10</a> Ya jaangoco sija guiya jago y tumungo y naanmo; sa jago, Jeova, ti unyute ayo y umaliligao jao.</p> 
 <p><a name="an_9:11">9:11</a> Cantaye si Jeova ni y tinina ni sumasaga gui Sion: namatungo gui entalo taotao sija y checoña.</p> 
 <p><a name="an_9:12">9:12</a> Sa anae jacocobla y jâgâ jajaso sija: ya ti malefa ni inagang y mamoble.</p> 
 <p><a name="an_9:13">9:13</a> Gaease nu guajo, O Jeova; atan y pinitejo ni jususungonja y chumatlie yo, jago y munacajulo yo gui pettan finatae:</p> 
 <p><a name="an_9:14">9:14</a> Para jufamanue todo ni y tininamo gui trangcan y jagan Sion: ya umagof yo gui satbasionmo.</p> 
 <p><a name="an_9:15">9:15</a> Unnafanmafondo y nasion gui joyo ni y finatinasñija: ya y casiyas nae ni janaaatog, y patasñija esta mangodon.</p> 
 <p><a name="an_9:16">9:16</a> Si Jeova janamatungo güe ni y sentensia ni jafatinas; ya jalaso y taelaye ni y checho y canaena: Jinaso. Sila.</p> 
 <p><a name="an_9:17">9:17</a> Ufanmanalo guato y manaelaye gui sasalaguan: yan todo y taotao ni manmalefa as Yuus.</p> 
 <p><a name="an_9:18">9:18</a> Sa ti para siempre umamalefanñaejon y nesesitao: ni y ninanggan y mamoble ufanmalingo para siempre.</p> 
 <p><a name="an_9:19">9:19</a> Cajulo, O Jeova: chamo munamametgot y taotao: ya ufanmajusga y nasion gui menamo.</p> 
 <p><a name="an_9:20">9:20</a> Polo, O Jeova, y minaañao guiya sija: polo ya utungo y nasion na sija taotaoja.</p> 
 <p><a name="an_10:1">10:1</a> JAFA na tumojgue jao na chago, O Jeova? jafa na umatogjao gui tiempon chinatsaga.</p> 
 <p><a name="an_10:2">10:2</a> Sa pot sobetbia y taelaye na japetsisigue y pebble; ufanmachule gui finababa y manmajajaso.</p> 
 <p><a name="an_10:3">10:3</a> Sa enao mina jatunanmaesagüe y taelaye, ni y minalago y antiña: ya y manlagga jarechasa; junggan, jadespresia si Jeova.</p> 
 <p><a name="an_10:4">10:4</a> Y taelaye pot y sobetbia y mataña, ilegña: ti jaaliligao si Yuus: Gui todo y jinasoña, <i>jasangan:</i> Taya Yuus.</p> 
 <p><a name="an_10:5">10:5</a> Y chalanña chatsaga todo y tiempo; y juisiomo goschago gui linieña: ya todo y enimiguña, güiya jaguaefe sija.</p> 
 <p><a name="an_10:6">10:6</a> Ilegña gui corasonña: Ti jucalamten: gui todo y generasion sija, ti jufalag y chinatsaga.</p> 
 <p><a name="an_10:7">10:7</a> Y matdision bula y pachotña yan dinague yan chiniguit: y papa y jilaña inacacha yan tinaelaye.</p> 
 <p><a name="an_10:8">10:8</a> Gaegue matatachong y lugat ti matungo gui sengsong: ya y umatog na lugat japupuno y taeisao: y atadogña manaatanja contra y pebble.</p> 
 <p><a name="an_10:9">10:9</a> Jananangga gui lugat ti matungo, taegüije y leon gui liyangña: jananangga para ucone y pebble: jacone y pebble anae jayotte ni y lasoña.</p> 
 <p><a name="an_10:10">10:10</a> Jacojajatgüe, janatunog, megae na manaeninasiña mamodong gui gaesisiña na iyoña.</p> 
 <p><a name="an_10:11">10:11</a> Ylegña gui corasonña: Si Yuus esta malefa: janaatog y mataña; taya nae jalie.</p> 
 <p><a name="an_10:12">10:12</a> Cajulo, O Jeova; O Yuus, jatsa y canaemo: chamo malelefa ni y mamoble.</p> 
 <p><a name="an_10:13">10:13</a> Pot jafa jadespresia y taelaye si Yuus; ya ilegña gui corasonño: Jago ti ugagao.</p> 
 <p><a name="an_10:14">10:14</a> Jago lumie: sa jago umatan y inacacha yan y minattrata, para uchule gui canaemo: yya jago nae mandaña y mamoble: y manaesaena, jago umayuyuda.</p> 
 <p><a name="an_10:15">10:15</a> Yulang y canae y manaelaye: ya ayo y taelaye, aliligao jao y tinailayeña asta qui ti unsoda.</p> 
 <p><a name="an_10:16">10:16</a> Si Jeova Ray na para taejinecog yan taejinecog: ya y nasion esta manmalachae gui tanoña.</p> 
 <p><a name="an_10:17">10:17</a> Y minalago y manumitde jago jumungog, O Jeova: jago dumespopone y corasonñija, ungueguesecungog ni y talangamo:</p> 
 <p><a name="an_10:18">10:18</a> Para unjusga y manaesaena yan y mamoble: para chamo tumatalo munamaañao y taotao gui tano.</p> 
 <p><a name="an_11:1">11:1</a> AS Jeova nae juangocoyo: jafa na ilegmo ni antijo: Gupo gui egsomo calang pajaro?</p> 
 <p><a name="an_11:2">11:2</a> Sa, estagüe, y manaelaye na jaaregla y atcos: jafamauleg y flecha gui taliña para uflecha gui jinemjom y manunas na corason.</p> 
 <p><a name="an_11:3">11:3</a> Yaguin y plinanta sija esta mayulang: jafa siña y manunas ujafatinas.</p> 
 <p><a name="an_11:4">11:4</a> Si Jeova gaegue gui santos na temploña; si Jeova, y tronuña gaegue gui langet; y atadogña manlilie yan y babaliña jachachague y famaguon y taotao.</p> 
 <p><a name="an_11:5">11:5</a> Si Jeova jachachague y manunas: lao y manaelaye, ya y gumaeya mandague, y antiña chumatlie.</p> 
 <p><a name="an_11:6">11:6</a> Uuchan y casiyas gui jilo y manaelaye: guafe yan asufre ya y manglo na mañila y patteña gui basuña.</p> 
 <p><a name="an_11:7">11:7</a> Sa y tinas Jeova; yaña y tinas: ya jaatan y manunas y mataña.</p> 
 <p><a name="an_12:1">12:1</a> AYUDA, O Jeova, sa jocog mandeboto: sa jocog y manmauleg gui entalo y famaguon taotao.</p> 
 <p><a name="an_12:2">12:2</a> Masasangang taebale cada uno gui tiguangña: yan labios na jaande, yan doble na corason jasasangan.</p> 
 <p><a name="an_12:3">12:3</a> Si Jeova uutut todo y labios na jaande, yan y jila ni cumuecuentos mandangculo:</p> 
 <p><a name="an_12:4">12:4</a> Ayo na ujaalog: Pot y jilata na utagana; y labiosta iyota: jaye siña señot gui jilota?</p> 
 <p><a name="an_12:5">12:5</a> Sa y chiniguit y mamoble y an y inigong y mannesesitao: pago bae cajulo, ilegña si Jeova: guajo jupolo güi na seguro, ni y jaguaefeye.</p> 
 <p><a name="an_12:6">12:6</a> Sa y finijo Jeova, gasgas na finijo: calang salape na managasgas gui jotno gui jilo y tano: managasgas siete biaje.</p> 
 <p><a name="an_12:7">12:7</a> Jago, O Jeova, ni umadadaje sija, jago umantiene para taejinecog, guine este na generasion.</p> 
 <p><a name="an_12:8">12:8</a> Jijot gui oriya manjajanao y manaelaye: anae esta nacajulo y tinaelaye gui entalo y famaguon taotao.</p> 
 <p><a name="an_13:1">13:1</a> ASTA ngaean, O Jeova, nae, umalefa jao guajo para taejinecog? asta ngaean nae unnaatog y matamo guiya guajo.</p> 
 <p><a name="an_13:2">13:2</a> Asta ngaean nae jujaso y pinagat gui antijo, anae guaja pinite gui corasonjo todo y jaane? Asta ngaean nae ufangajulo y enimigujo guiya guajo?</p> 
 <p><a name="an_13:3">13:3</a> Jaso ya jungogyo, O Jeova, Yuusso: ina y atadogjo sija para mungayo maego gui maego finatae.</p> 
 <p><a name="an_13:4">13:4</a> Sa chaña umaalog y enimigujo: Jugana güe: sa chaña y enimigujo fanmamagof yaguin calamtenyo.</p> 
 <p><a name="an_13:5">13:5</a> Lao guajo, y minaasemo nae juangocoyo: ya umagof y corasonjo gui satbasionmo.</p> 
 <p><a name="an_13:6">13:6</a> Bae cantaye si Jeova: sa jafatinas y mauleg guiya guajo.</p> 
 <p><a name="an_14:1">14:1</a> YLEGÑA y taetiningo gui corasonña: Taya Yuus: sija manpotlilo, jafatinas y chatliion na chocho: taya ni uno ni y fumatitinas y mauleg. </p> 
 <p><a name="an_14:2">14:2</a> Si Jeova jaaatan desde y langet y jilo y famaguon taotao, para ulie cao guaja uno malate, yan jaaliligao si Yuus.</p> 
 <p><a name="an_14:3">14:3</a> Todos manlache; manjuyong potlilo todo; taya jaye fumatitinas y mauleg, taya ni uno.</p> 
 <p><a name="an_14:4">14:4</a> Ada ti jatungo todo y fumatitinas y taelaye? ni y jacacano y taotaojo, taegüije y chumochocho pan? ya si Jeova ti jaaagang.</p> 
 <p><a name="an_14:5">14:5</a> Ayo nae manlaolao ni minaañao: sa si Yuus gaegue gui rasan y manunas.</p> 
 <p><a name="an_14:6">14:6</a> Ya y pinagat y pebble innamamajlao, sa si Jeova guinegüeña.</p> 
 <p><a name="an_14:7">14:7</a> Malago, y satbasion Israel mato guinin Sion! Anae jatalo si Jeova quinautiba y taotaoña, ayo nae magof si Jacob yan magof Israel.</p> 
 <p><a name="an_15:1">15:1</a> JEOVA, jaye usaga gue tabernaculumo? jaye usaga gui santos na ogsomo.</p> 
 <p><a name="an_15:2">15:2</a> Y jumanao gui minauleg, ya y fumatitinas y tininas, yan y cumuecuentos magajet gui jalom corasonña.</p> 
 <p><a name="an_15:3">15:3</a> Y ti fafajiyunge ni jilaña, ni ti jafatitinas taelaye gui amiguña, ni usigue sumangan y minamajlao contra y tiguangña.</p> 
 <p><a name="an_15:4">15:4</a> Gui atadogña ninadespresiao ni y taotao áplacha, lao y maañao as Jeova jaonra: y manjula para dañoña namaesa ya ti jatolaeca.</p> 
 <p><a name="an_15:5">15:5</a> Y salapeña ti mannanae para ufangana, ni uchule y apas contra y taeisao: ya y fumatinas estesija ti siña cumalamten.</p> 
 <p><a name="an_16:1">16:1</a> ADAJE yo, O Yuus: sa iya jago nae gaegue y inangococo.</p> 
 <p><a name="an_16:2">16:2</a> Ylegmo, O antijo, as Jeova: jago Señotto: taya minaulegco yaguin taegüe guiya jago.</p> 
 <p><a name="an_16:3">16:3</a> Ya y mañantos ni mangaegue gui tano, sija manmagas ya todo y minalagojo gaegue guiya sija.</p> 
 <p><a name="an_16:4">16:4</a> Mumegae y piniteñija ni tumolaeca si Jeova pot otro Yuus: ti juofrese ni y inefreseñija na jâgâ, ni juchule y naanñija gui labiosso.</p> 
 <p><a name="an_16:5">16:5</a> Si Jeova y patten ni y ineredajo, yan y basujo: jago mumantietiene y fottunajo.</p> 
 <p><a name="an_16:6">16:6</a> Ya, y fottunajo upodong gui lugat na magof: magajet na bonito na ineredajo.</p> 
 <p><a name="an_16:7">16:7</a> Jubendise si Jeova, ni y japagat yo: ya an puenge nae jafananagüe yo y jinasoco gui san jalomjo.</p> 
 <p><a name="an_16:8">16:8</a> Si Jeova jupolo gui menajo para siempre: sa yaguin gaegue güe gui agapajo, ti siña yo manacalamten.</p> 
 <p><a name="an_16:9">16:9</a> Enao mina magof y corasonjo ya magof y inenrajo: locue y catneco sumaga seguro.</p> 
 <p><a name="an_16:10">16:10</a> Sa ti undingo y antijo gui naftan: ni unnae y santosmo para ulie y minitong.</p> 
 <p><a name="an_16:11">16:11</a> Unnatungoyo ni y chalan y linâlâ: binilan minagof y gaegue gui menamo: ya y agapa na canaemo guaja minagof para siempre.</p> 
 <p><a name="an_17:1">17:1</a> JUNGOG, O Jeova, y taotao tunas: atituye y casaojo; guefecungog y tinaetaejo, na ti jumajanao gui labios dinagüe.</p> 
 <p><a name="an_17:2">17:2</a> Polo y menamo nae ya ujuyong y sentensiajo: lie ni y atadogmo y tininas.</p> 
 <p><a name="an_17:3">17:3</a> Jago guinin chumague y corasonjo; guinin unbisitayo gui puenge; guinin unchagueyo ya taya sinedamo: y jinasoco na ti manisagüe y pachotto.</p> 
 <p><a name="an_17:4">17:4</a> Para y finatinas y taotao, pot y finijo ni guinin y labiosmo, jumantiene yo gui san juyong y chalan ni y manyuyulang.</p> 
 <p><a name="an_17:5">17:5</a> Y pinecatto guiniut gui chalanmo, ya y adengjo ti susulong.</p> 
 <p><a name="an_17:6">17:6</a> Jagasja juagang jao, sa jago unope yo, O Yuus: naegueng guiya guajo y talangamo, ya jungog y sinanganjo.</p> 
 <p><a name="an_17:7">17:7</a> Fanue ni y minaasemo ni namanman, jago na unnalibre y umangoco sija guiya jago, guinin y ayosija ni mangajulo contra y agapa na canaemo.</p> 
 <p><a name="an_17:8">17:8</a> Adaje yo, taegüije y atilong y niñon mata, naatog yo gui papa y anineng papamo,</p> 
 <p><a name="an_17:9">17:9</a> Y menan y manaelaye ni y jumojoño yo: y gostaelaye y enimigujo ni majijujute yo.</p> 
 <p><a name="an_17:10">17:10</a> Manmaafuyot ni y linedoñija: ya y pachotñija cumuecuentos sobetbio.</p> 
 <p><a name="an_17:11">17:11</a> Y pinecatmame nae maoriyayejam pago: japolo y atadogñija para ujayutejam gui tano.</p> 
 <p><a name="an_17:12">17:12</a> Taegüije y león ni y gosmalago ni y naña: ya y león diquique ni y gaegue gui saga na umaalog.</p> 
 <p><a name="an_17:13">17:13</a> Cajulo, O Jeova, polo jao gui menaña, yute papa: libre y antijo gui manaelaye nu y espadamo.</p> 
 <p><a name="an_17:14">17:14</a> Gui taotao sija nu y canaemo, O Jeova, gui taotao ni y iyon tano, ayo na güinajaña gaegue gui estisija na jaane: ayo y tiyanña unabula nu y tesorumo: sija manjaspog y famaguon, ya polo y sebla y güinaja gui mandiquique na patgonñija.</p> 
 <p><a name="an_17:15">17:15</a> Guajo, yan y tininas julie y matamo: najong yo anae magmata yo gui pinarejumo.</p> 
 <p><a name="an_18:1">18:1</a> JUGUAEYAJAO, O Jeova, y minetgotto.</p> 
 <p><a name="an_18:2">18:2</a> Si Jeova y achojo, y castiyujo, yan y nanalibrijo: Yuusso, metgot y achojo, juangoco yo guiya güiya; patangjo yan y cánggilon y satbasionjo, y leca na torijo.</p> 
 <p><a name="an_18:3">18:3</a> Bae juagang si Jeova, ni combiene na mannae todo ni y alabansa: taegüije bae julibre gui enimigujo.</p> 
 <p><a name="an_18:4">18:4</a> Mato guiya guajo y piniten finatae, ya y minilalag y tinaelaye janamaañaoyo.</p> 
 <p><a name="an_18:5">18:5</a> Y piniten naftan gaegue gui oriyajo, y lason finatae mato guiya guajo.</p> 
 <p><a name="an_18:6">18:6</a> Y chinatsagaco nae juagang si Jeova, ya juagang y Yuusso: güiya jajungog gui temploña y vosso, ya y inagangjo gui menaña, jumalom y talangaña.</p> 
 <p><a name="an_18:7">18:7</a> Ayo nae y tano calamten ya mayengyong, ya y simiento sija y egso manmanyengyong yan mangalamten, sa güiya lalalo.</p> 
 <p><a name="an_18:8">18:8</a> Cajulo aso gui güiingña, ya guinin pachotña guafe manonggue y pinigan mañila pot este.</p> 
 <p><a name="an_18:9">18:9</a> Y janamangag y langet ya tumunog: ya teog na jinemjom gaegue gui sampapa y adengña.</p> 
 <p><a name="an_18:10">18:10</a> Ya maudae güe gui jilo un querubin, ya gumupo güe; magajet na gumupo güe gui jilo y papan y manglo.</p> 
 <p><a name="an_18:11">18:11</a> Japolo jinemjom para fanatuganña; para y tabernaculuña gui oriyaña; jinemjom y janom, teog na mapagajes guinin y langet.</p> 
 <p><a name="an_18:12">18:12</a> Pot y minalag gui menaña y teog na mapagajesña malofan: graniso yan pinigan guafe.</p> 
 <p><a name="an_18:13">18:13</a> Jajulo locue si Jeova gui langet, ya y Gueftaquilo jasangan ni y inagangña: graniso yan pinigan guafe.</p> 
 <p><a name="an_18:14">18:14</a> Ya jatago y flechaña ya manchinalapon: ya magajet, megae na lamlam ya manyinilang.</p> 
 <p><a name="an_18:15">18:15</a> Ayonae esta malie y tinadong y janom, ya janamababa y simiento y tano sija pot y linalatdemo, O Jeova, pot y güinaefen y jinagong gui güiingmo.</p> 
 <p><a name="an_18:16">18:16</a> Jatago desde sanjilo, jachuleyo; ya jaatoyo guinin y megae na janom.</p> 
 <p><a name="an_18:17">18:17</a> Janalibrego gui manmetgot na enimigujo, yan y chumatliéyo, sa sija mas manmetgot qui guajo.</p> 
 <p><a name="an_18:18">18:18</a> Sija manmato guiya guajo gui un jaanen y chinatsagaco: lao si Jeova, güiya y fanapojo.</p> 
 <p><a name="an_18:19">18:19</a> Ya jachuleyo locue gui anae ancho na lugat: janalibreyo sa ninamagof ni guajo.</p> 
 <p><a name="an_18:20">18:20</a> Si Jeova jaapaseyo taemanoja y y tininasso: taemanoja y guinasgas y canaejo unaeyo.</p> 
 <p><a name="an_18:21">18:21</a> Sa juadaje y chalan Jeova: ya ti taelaye yo na juapattayo gui as Yuusso.</p> 
 <p><a name="an_18:22">18:22</a> Sa todo y jinasoña mangaegue gui menajo: ya ti junajanao guiya guajo y tinagoña.</p> 
 <p><a name="an_18:23">18:23</a> Ya guajo cabales guiya güiya: ya juadaje yo guinin y tinaelayeco.</p> 
 <p><a name="an_18:24">18:24</a> Pot este jaapaseyo si Jeova taemanoja y tininasso: taemanoja y guinasgas y canaejo gui menan atadogña.</p> 
 <p><a name="an_18:25">18:25</a> Ya y gaemaase unfanue na gaemaasejao: ya y taotao ni y cabales, unfanue na cabales jao.</p> 
 <p><a name="an_18:26">18:26</a> Ya y gasgas unfanue na gasgasjao: ya y camten unfanue na camtenjao.</p> 
 <p><a name="an_18:27">18:27</a> Sa jago munalibre y mangaepinite na taotao; ya y sobetbio na atadog jago munatunog.</p> 
 <p><a name="an_18:28">18:28</a> Sa jago munamalag y candetto: si Jeova, Yuusso, namanana y jemjom guiya guajo.</p> 
 <p><a name="an_18:29">18:29</a> Sa pot jago na jufalagüe y inetnon sendalo: ya pot y Yuusso jugope y quelat.</p> 
 <p><a name="an_18:30">18:30</a> Ya si Yuus, cabales y chalanña: y fino Jeova esta machague: patang güe para todo y numanangga güe.</p> 
 <p><a name="an_18:31">18:31</a> Jaye si Yuus yaguin ti si Jeova güe? ya jaye y acho, jaguin ti si Yuusta?</p> 
 <p><a name="an_18:32">18:32</a> Si Yuus jagogode yo ni y minetgot: ya jafatitinas cabales y chalanjo?</p> 
 <p><a name="an_18:33">18:33</a> Jafatitinas y adengjo taegüije y adeng y benado: ya janasagayo gui taquilo na sagajo sija.</p> 
 <p><a name="an_18:34">18:34</a> Jafanagüe y canaejo para y guera: ya enaomina y canaejo judobla y atcas bronse.</p> 
 <p><a name="an_18:35">18:35</a> Ya unnaeyo locue ni y patang gui satbasionmo: ya y agapa na canaemo mumantietieneyo; ya y minansomo munamegaeyo.</p> 
 <p><a name="an_18:36">18:36</a> Unnadangculo y pinecatto gui papajo; ya y adengjo ti usulong.</p> 
 <p><a name="an_18:37">18:37</a> Judulalag y enimigujo sija, ya jugâchâ: ya ti jubirago talo asta que jocog.</p> 
 <p><a name="an_18:38">18:38</a> Junafanmañetnot, ya ti siña mangajulo: mamodong sija gui papa adengjo.</p> 
 <p><a name="an_18:39">18:39</a> Sa guinin ungode yo ni y minetgot para y guera: unnafanecon y enimigujo gui papajo.</p> 
 <p><a name="an_18:40">18:40</a> Guinin unfatinas ni y enimigujo na unaeyo ni y tataloñija, para juyulang y chumatliiyo.</p> 
 <p><a name="an_18:41">18:41</a> Manaagang, ya taya jaye ufansinatba: <i>manaagange</i> si Jeova ya ti manjiningog.</p> 
 <p><a name="an_18:42">18:42</a> Ayonae juguleg sija taegüije y petbos gui menan y manglo; taegüije y fache gui chalan ni y manmachalapon.</p> 
 <p><a name="an_18:43">18:43</a> Guinin unnalibre yo gui y inaguaguat y taotao: guinin unadaje yo para jumagas gui nasion sija: y taotao sija ni ti jutungo ujasesetbeyo.</p> 
 <p><a name="an_18:44">18:44</a> Ya anae jajungog guiya guajo ujaosgueyo: ya y taotao juyong ujaosgueyo ni y dinague.</p> 
 <p><a name="an_18:45">18:45</a> Ya taotao juyong manlinachae ya manmamamaela ya manlalaolao guinin manmapongle.</p> 
 <p><a name="an_18:46">18:46</a> Lâlâ si Jeova; ya ubendito y achojo: ya umanataquilo na Yuus y satbasionjo.</p> 
 <p><a name="an_18:47">18:47</a> Si Yuus ni y numae yo y inemog, ya jasujeta y taotao gui papajo.</p> 
 <p><a name="an_18:48">18:48</a> Janalibre yo gui enimigujo: magajet na unnasanjiloyo gui ayo sija y mangajulo contra guajo: ya janalibre yo gui taotao ni y matatnga.</p> 
 <p><a name="an_18:49">18:49</a> Pot este junae jao grasias gui entalo y nasion sija, O Jeova; ya jucanta y alabansa para y naanmo.</p> 
 <p><a name="an_18:50">18:50</a> Dangculo na linibre janae y rayña; ya jafanue minaase ni y pinalaeña; as David ya y semiyaña para taejinecog.</p> 
 <p><a name="an_19:1">19:1</a> Y langet munaclaro y minalag Yuus; ya y fineda mamanue y checho canaeña.</p> 
 <p><a name="an_19:2">19:2</a> Y un jaane yan y otro jaane masangang y finijo, ya y un puenge ya y otro puenge mamanue tiningo.</p> 
 <p><a name="an_19:3">19:3</a> Taya sinangan, ni finijo; ti siña umajungog y vosñija.</p> 
 <p><a name="an_19:4">19:4</a> Ya gui todo y tano jumanao y rayaña, ya asta uttimon y tano y finoña: ya japolo tabernaculo para atdao guiya sija.</p> 
 <p><a name="an_19:5">19:5</a> Ya güiya taegüije y nobio ni jumujuyong guinin y cuattoña, ya jamagof taegüije y matatnga na taotao, para ufalago gui finalago.</p> 
 <p><a name="an_19:6">19:6</a> Y jinanaoña guinin un punta gui langet, ya y linilicoña asta y uttimoña: ya taya jaye uatog ni y minaepeña.</p> 
 <p><a name="an_19:7">19:7</a> Y lay Jeova cabales, jafamauleg y ante; y testimonion Jeova seguro, janafanmalalate y manaeisao.</p> 
 <p><a name="an_19:8">19:8</a> Y finañagüe Jeova tunas, janafanmamagof y corason: y tinago Jeova claro, janafanmalag y atadogsija.</p> 
 <p><a name="an_19:9">19:9</a> Y minaañao as Jeova gasgas, sumaga para taejinecog; y sentensian Jeova magajet, ya todo tunas.</p> 
 <p><a name="an_19:10">19:10</a> Na malago mas que y oro, magajet mas que y megae na oro ni y manfino: mames mas que y miet, que y titijo gui sagan miet.</p> 
 <p><a name="an_19:11">19:11</a> Y tentagomo locue mapagat yan sija: ya yaguin jaadaje sija y uguaja dangculo na apas.</p> 
 <p><a name="an_19:12">19:12</a> Ya y linachiña jaye utiningo? ya y linache na ti jutungo, nalibreyo.</p> 
 <p><a name="an_19:13">19:13</a> Unmantiene locue y tentagomo guinin y sobetbio na isao: ya munga mangae ninasiñañija guiya guajo: ayo nae cabalesyo ya gasgas yo guinin y dangculo na quinebrantan y tinago.</p> 
 <p><a name="an_19:14">19:14</a> Polo ya y sinangang y pachotto ya y jinason y corasonjo umauleg gui menamo, O Jeova, minetgotto yan y munalilibreyo.</p> 
 <p><a name="an_20:1">20:1</a> SI Jeova uninepejao y jaanen chinatsaga: y naan y Yuus Jacob ninacajulojao.</p> 
 <p><a name="an_20:2">20:2</a> Utago y para uinayudajao guinin y santuario, ya guinin y Sion unninametgotjao.</p> 
 <p><a name="an_20:3">20:3</a> Ujaso todo y ninaemo, ya uchajlao y inefresimo sinenggue.</p> 
 <p><a name="an_20:4">20:4</a> Nae jao taemanoja y minalago y corasonmo, ya cumple todo y pinagatmo.</p> 
 <p><a name="an_20:5">20:5</a> Utafangana gui satbasionmo, ya y naan y Yuusmame injatsa julo y banderanmame: ucumple si Jeova todo y guinagaomo.</p> 
 <p><a name="an_20:6">20:6</a> Pago jutungo na si Jeova jaadadaje y pinalaeña: güiya uinepe gue guinin santos y langetña yan y minetgot y satbasion gui agapaña.</p> 
 <p><a name="an_20:7">20:7</a> Estesija gui caretasija, ya ayosija gui cabayosija nae jaangocosija: lao jita y naan Jeova, ni y Yuusta, utajajasoja.</p> 
 <p><a name="an_20:8">20:8</a> Estesija mandimo ya mamodong: lao jita tafangajulo ya tafanogue tunas.</p> 
 <p><a name="an_20:9">20:9</a> Jeova, nalibre: polo y Ray ya uopejam anae inagang.</p> 
 <p><a name="an_21:1">21:1</a> O Jeova, gui minetgotmo ninamagof y ray; ya gui satbasionmo ninamagof megae!</p> 
 <p><a name="an_21:2">21:2</a> Y minalago y corasonña, jago numae: ya ti unpune ni y guinagao y labiosña.</p> 
 <p><a name="an_21:3">21:3</a> Sa untagam güe nu y bendision y minauleg: y coronan oro nu y fino, unpolo gui jilo y iluña.</p> 
 <p><a name="an_21:4">21:4</a> Linâlâ na guinagaoña unnae: y anaco na jaane, para siempre taejinecog.</p> 
 <p><a name="an_21:5">21:5</a> Dangculo y minalagña gui satbasionmo: onra yan minagas unpolo gui jiloña.</p> 
 <p><a name="an_21:6">21:6</a> Sa jago bumendise para taejinecog: unnamagof güe yan minagof gui menamo.</p> 
 <p><a name="an_21:7">21:7</a> Sa y ray jaangongoco si Jeova: ya pot y minaase y Gueftaquilo ti calamten.</p> 
 <p><a name="an_21:8">21:8</a> Y canaemo usoda todo y enimigumo: y agapa na canaemo usoda todo y chumatlie jao.</p> 
 <p><a name="an_21:9">21:9</a> Jago pumolo sija taegüije y jetnon guafe gui tiempon binibumo: si Jeova yumulang sija anae lalalo, ya y guafe ufanlinachae.</p> 
 <p><a name="an_21:10">21:10</a> Ya y tinegchaña unyulang gui jilo y tano, ya y semiyaña gui entalo y famaguon y taotao.</p> 
 <p><a name="an_21:11">21:11</a> Sa jagasja majasuye y taelaye contra jago: jagasja majaso y dinague ni y ti siña mafatinas.</p> 
 <p><a name="an_21:12">21:12</a> Sa jago fumatinas na jabira y tataloñija ya unnalisto y jalon y atcosmo contra y matañija.</p> 
 <p><a name="an_21:13">21:13</a> Taquilo jao, O Jeova, yan y minetgotmo: incantaye yan inalabaye y ninasiñamo.</p> 
 <p><a name="an_22:1">22:1</a> YUUSSO, Yuusso, sa jafa na undingo yo? sa jafa chago jao gui inayudajo yan y finijo gui inigongjo.</p> 
 <p><a name="an_22:2">22:2</a> O Yuusso, juagang gui jaane ya ti unope: ya gui puenge lao jusoda y descanso.</p> 
 <p><a name="an_22:3">22:3</a> Ya y santos jao, O jago ni y sumasaga gui alabansan Israel.</p> 
 <p><a name="an_22:4">22:4</a> Yya jago nae manangoco y tatanmame: manangoco ya unnafanlibre sija.</p> 
 <p><a name="an_22:5">22:5</a> Maaagang jao ya ninafanlibre: manmanangoco nu jago ya ti manmamajlao.</p> 
 <p><a name="an_22:6">22:6</a> Ya guajo y gâgâ ilo ya ti taotao: namamajlao gui lalaje ya madespresia gui taotao.</p> 
 <p><a name="an_22:7">22:7</a> Todo y lumiiyo manatchatgue pot guajo mamuyuyueyo ya jayeyengyong y ilonñija.</p> 
 <p><a name="an_22:8">22:8</a> Angoco jao as Jeova; polo ya ulibre gue: polo ya ulibre güe sa güinaeya güe.</p> 
 <p><a name="an_22:9">22:9</a> Sa jago y chumule yo gui tiyan: ya unnafanangoco anae gaegue yo gui jaof nanajo.</p> 
 <p><a name="an_22:10">22:10</a> Gui jilomo mayute yo guinin y tiyan: desde y tiyan nanajo jago Yuusso.</p> 
 <p><a name="an_22:11">22:11</a> Chamo chachago guiya guajo; sa y chinatsagaco esta jijot, sa taya jaye yo uayuda.</p> 
 <p><a name="an_22:12">22:12</a> Megae na toro jaoriyayeyo: manmetgot na toron Básan jumijujuteyo.</p> 
 <p><a name="an_22:13">22:13</a> Ya jabababa y pachotñija guiya guajo taegüije y león ni tegcho yan cumate.</p> 
 <p><a name="an_22:14">22:14</a> Janamachuda yo taegüije y janom, todo y telangjo manápula: y corasonjo taegüije y danges; esta madirite gui talo gui sanjalomjo.</p> 
 <p><a name="an_22:15">22:15</a> Anglo y minetgotto taegüije y pedason an mafag: ya y jilajo cheton gui paladatto: ya gui petbos finatae nae unpoloyo.</p> 
 <p><a name="an_22:16">22:16</a> Sa maoriyayayeyo y galago sija: majijujuteyo y inetnon y manaelaye; ya manadochon gui canaejo yan y adengjo.</p> 
 <p><a name="an_22:17">22:17</a> Mojon jusangan todo ni y telangjo: sija jaatanyo ya jaconsidedera.</p> 
 <p><a name="an_22:18">22:18</a> Maipe gui entaloñija todo y bestidujo: ya y magagujo marifa.</p> 
 <p><a name="an_22:19">22:19</a> Lao jago, O Jeova, chamo chachago: O jago, minetgotto, chadig yan unayudayo.</p> 
 <p><a name="an_22:20">22:20</a> Nalibre gui espada y antijo: y beyan corasonjo, guinin y ninasiñan y galago.</p> 
 <p><a name="an_22:21">22:21</a> Nalibreyo gui pachot y león; magajet, guinin y canggilon y nubiyo ni titogcha, unope yo.</p> 
 <p><a name="an_22:22">22:22</a> Bae jusaasgane y mañelujo y naanmo: ya gui entalo gui inetnon taotao bae jualalabajao.</p> 
 <p><a name="an_22:23">22:23</a> Ya y manmaañao as Jeova, fanmanalaba nu güiya: todo y semiyan Jacob fanmanonra nu güiya: ya fanmaañao nu güiya todo y semiyan Israel.</p> 
 <p><a name="an_22:24">22:24</a> Sa ti guinin jadespresia ni jachatlie y pinadesen y pebble; ni unaatog y mataña guiya güiya: ya anae jaagang guiya güiya, jajungog.</p> 
 <p><a name="an_22:25">22:25</a> Ya iya jago nae mamaela y alabansajo gui dangculon inetnon: ya y promesajo juapase gui menan y manmaañao güe.</p> 
 <p><a name="an_22:26">22:26</a> Ufañocho y manmanso ya ufanjaspog: ufanmanalaba as Jeova y umaliligao güe: polo ya ufanmanlâlâ y corasonmiyo para taejinecog.</p> 
 <p><a name="an_22:27">22:27</a> Ujajaso ya ufanalo guato as Jeova todo y uttimon y tano: ya ufamnanadora gui menamo todo y familian y nasion sija.</p> 
 <p><a name="an_22:28">22:28</a> Sa as Jeova y raeno: ya güiya umagas gui todo nasion.</p> 
 <p><a name="an_22:29">22:29</a> Ufañocho ya ufanmanadora todo y yinemog y tano: gui menanña ufandimo, todo y manunog gui eda: güiyaja ni y tisiña unalala y antiña.</p> 
 <p><a name="an_22:30">22:30</a> Un semiya usinetbe güe: ya umasangan si Jeova asta y uttimo generasion.</p> 
 <p><a name="an_22:31">22:31</a> Ufanmato ya ufanmasangan y tininasña ni y taotao na umafañago, na güiya fumatinas este.</p> 
 <p><a name="an_23:1">23:1</a> SI Jeova güiya y pastotjo: tayayo unafatta.</p> 
 <p><a name="an_23:2">23:2</a> Y manbetde na chaguan nae janaason yo: ya y quieto na janom nae jaosgaejon yo.</p> 
 <p><a name="an_23:3">23:3</a> Jananalo y antijo: jaosgaejon yo gui chalan tininas pot y naanña.</p> 
 <p><a name="an_23:4">23:4</a> Yaguin jufamocat gui chalan y anineng y finatae, ti maañao yo ni jafa na taelaye, sa jago gaegue guiya guajo: y baramo yan y bastonmo unnae yo minagof.</p> 
 <p><a name="an_23:5">23:5</a> Unfamauleg y lamasa gui menajo yan y menan y enimigujo sija: naye laña y ilujo, ya y copajo esta machúchuda.</p> 
 <p><a name="an_23:6">23:6</a> Sen magajet y minauleg yan y minaase madalalagyo todo nu sija gui jaanen linâlâjo: ya y guima Jeova jusaga para taejinecog na jaane.</p> 
 <p><a name="an_24:1">24:1</a> Y tano iyon Jeova yan y binilaña: y tano yan y manasaga gui sanjalomña.</p> 
 <p><a name="an_24:2">24:2</a> Sa güiya fumatinas gui jilo y tase: ya gui jilo y janom nae japolo fitme.</p> 
 <p><a name="an_24:3">24:3</a> Jaye ucajulo gui egso Jeova? ya jaye ugaegue gui sagan y sinantosña.</p> 
 <p><a name="an_24:4">24:4</a> Ayo y gasgas canaeña yan y gasgas corasonña: ni ti pumopolo gui taebale y antiña ni ufanjula ni y dinague.</p> 
 <p><a name="an_24:5">24:5</a> Güiya uresibe y bendision Jeova: yan y tininas guine as Yuus satbasionña.</p> 
 <p><a name="an_24:6">24:6</a> Este na generasion y umaliligao güe: y umaliligao y matamo, O Yuus Jacob. Sila.</p> 
 <p><a name="an_24:7">24:7</a> Jatsa julo y ilonmiyo, O jamyo trangco sija ya umajatsa julo y taejinecog na potta sija, ya y Ray langet ujalom.</p> 
 <p><a name="an_24:8">24:8</a> Jaye este na Ray langet? Si Jeova, metgot yan matatnga: si Jeova matatnga gui guera.</p> 
 <p><a name="an_24:9">24:9</a> Jatsa julo y ilonmiyo, O jamyo trangca sija ya umajatsa julo y taejinecog na potta sija ya y Ray langet ujalom.</p> 
 <p><a name="an_24:10">24:10</a> Jaye este na Bay langet? Si Jeova gui inetnon sendalo, güiya ayo y Ray langet. Sila.</p> 
 <p><a name="an_25:1">25:1</a> YYAJAGO, O Jeova, nae jujatsa y antijo.</p> 
 <p><a name="an_25:2">25:2</a> O Yuusso, iyajago nae juangocoyo: chamo yo munamamamajlao; chamo pumopolo y enimigujo na ugana gui jilojo.</p> 
 <p><a name="an_25:3">25:3</a> Magajet, na todo y mumananggajao ti ufanmamajlao: sija ufanmamajlao ni y chumogüe dinague sin jafa.</p> 
 <p><a name="an_25:4">25:4</a> Y chalanmo, O Jeova, fanueyo; fanagüe yo, ni y chalanmo.</p> 
 <p><a name="an_25:5">25:5</a> Osgaejonyo gui minagajetmo ya unfanagüeyo; sa jago y Yuus ni y satbasionjo: iyajago nae jufannangga todotdia.</p> 
 <p><a name="an_25:6">25:6</a> Jaso, O Jeova, y mauleg na minaasemo; yan y mauleg na güinaeyamo, sa sija guinin apmam na tiempo.</p> 
 <p><a name="an_25:7">25:7</a> Chamo jumajaso y isao y pinatgonjo, ni y quinebrantaco ni y tinago: segun y güinaeyamo jasoyo, pot y minauleg y naanmo, O Jeova.</p> 
 <p><a name="an_25:8">25:8</a> Mauleg yan tunas si Jeova: pot enao na jafanagüe y maniisao ni y chalan.</p> 
 <p><a name="an_25:9">25:9</a> Y manmanso ufanfinanagüe gui juisio: yan y manmanso ufanguinia gui chalan.</p> 
 <p><a name="an_25:10">25:10</a> Todo y chalan Jeova güinaeya yan minagajet ni y ayo y umadadaje y tratuña yan y testimoniuña.</p> 
 <p><a name="an_25:11">25:11</a> Pot y naanmo, O Jeova, asie y isaojo sa gosdangculo.</p> 
 <p><a name="an_25:12">25:12</a> Jaye ayo na taotao y maañao as Jeova? güiya ufinanagüe ni y chalan mano y inayegña.</p> 
 <p><a name="an_25:13">25:13</a> Y antiña usaga gui mauleg: ya y semiyaña uereda y tano.</p> 
 <p><a name="an_25:14">25:14</a> Y secreton Jeova gaegue guiya sija y mumaañaogüe güe; ya güiya ufanagüe sija ni y tratuña.</p> 
 <p><a name="an_25:15">25:15</a> Y atadogjo siempre juatan si Jeova; sa güiya ujala y adengjo juyong gui laso.</p> 
 <p><a name="an_25:16">25:16</a> Atanyo, ya gaease ni guajo: sa guajo taeconsueloyo yan piniteyo.</p> 
 <p><a name="an_25:17">25:17</a> Y chinatsagan y corasonjo lumalamegae: najuyongyo gui pinitijo.</p> 
 <p><a name="an_25:18">25:18</a> Atan y trinesteco yan y pinitijo; ya unasie todo y isaojo.</p> 
 <p><a name="an_25:19">25:19</a> Atan y enimigujo, sa sija manmegae, ya sija chumatliiyo ni y fejman na chinatlie.</p> 
 <p><a name="an_25:20">25:20</a> Adaje y antijo ya nalibreyo: ya chajo mamamajlao, sa iyajago nae juangocoyo.</p> 
 <p><a name="an_25:21">25:21</a> Y minauleg yan y tininas juadádajeyo: sa jago junanangga.</p> 
 <p><a name="an_25:22">25:22</a> Nalibre, O Yuus, y iya Israel gui todo y chinatsagaña.</p> 
 <p><a name="an_26:1">26:1</a> JUSGAYO, O Jeova, sa guajo jumajanao yo gui tininasso: juangocoyo locue gui as Jeova: pot enao na ti jusulong.</p> 
 <p><a name="an_26:2">26:2</a> Ecsamina yo, O Jeova, ya chagueyo: chague y jinasojo gui jinalomjo yan y corasonjo.</p> 
 <p><a name="an_26:3">26:3</a> Sa y güinaeyamo gaegue gui menan atadogjo; ya gui minagajetmo nae jumajanaoyo.</p> 
 <p><a name="an_26:4">26:4</a> Ti jagasja matachongyo yan y ti manmagajet na taotao; ni jujalom yan y lumilipa.</p> 
 <p><a name="an_26:5">26:5</a> Juchatlie y inetnon y chumogüe taelaye: ya ti jufatachong yan y manaelaye.</p> 
 <p><a name="an_26:6">26:6</a> Jufagase y canaejo ni y tinaeisao: taegüije juoriya gui attatmo, O Jeova.</p> 
 <p><a name="an_26:7">26:7</a> Para junajungog y inagang y grasias yan para jusangan todo y ninamanmanmo.</p> 
 <p><a name="an_26:8">26:8</a> Jeova, yajo y sagan y guimamo: yan y lugat nae sumasaga minalagmo.</p> 
 <p><a name="an_26:9">26:9</a> Chamo na fandadaña yan y maniisao y antijo, ni y jaanijo yan y taotao cájaga.</p> 
 <p><a name="an_26:10">26:10</a> Sa ayosija na canaeñija mangaegue y nacacha: ya y agapa y canaeñija bula ni y catnada.</p> 
 <p><a name="an_26:11">26:11</a> Lao guajo jumajanao yo yan y tininasso: nalibreyo, ya gaease ni guajo.</p> 
 <p><a name="an_26:12">26:12</a> Y adengjo gaegue gui lugat ni yano: ya gui inetnon taotao nae jubendise si Jeova.</p> 
 <p><a name="an_27:1">27:1</a> SI Jeova y candetto yan y satbasionjo? ya jaye jumaañagüeyo? si Jeova y minetgot y linâlâjo, ya jaye yo nae jumaañao?</p> 
 <p><a name="an_27:2">27:2</a> Anae manmato guiya guajo y chumogüe taelaye para u jacano y catneco, y contrariojo yan y enimigujo, sija manmatompo ya manmatomba.</p> 
 <p><a name="an_27:3">27:3</a> Achogja ujapolo un inetnon sendalo contra guajo ti maañao y corasonjo: achogja ucajulo y guera contra guajo, este nae juangocoyo.</p> 
 <p><a name="an_27:4">27:4</a> Unoja na güinaja jugagao gui as Jeova, este jualiligao; na jugaegue gui guima Jeova todo y jaanen linâlâjo, para julie y guinatbon Jeova ya para jualigao gui temploña.</p> 
 <p><a name="an_27:5">27:5</a> Sa güiya munaatogyo gui tabernacoluña gui jaanen pinite: ya janaatogyo gui fanatog y tabernacoluña: ya japoloyo julo gui jilo y acho.</p> 
 <p><a name="an_27:6">27:6</a> Ya pago janataquiloyo y ilujo gui jilo y enimigujo gui oriyajo: ya junae gui tabernacoluña inefresen minagof; bae jucantae, magajet, jucantaye alabansa sija si Jeova.</p> 
 <p><a name="an_27:7">27:7</a> Jungog, O Jeova, anae juagang ni inagangjo, gaease locue ni guajo ya unopeyo.</p> 
 <p><a name="an_27:8">27:8</a> Anae ilegmo: Aligao jamyo y matajo; y corasonjo ilegña nu jago: O Jeova, y matamo jualiligao.</p> 
 <p><a name="an_27:9">27:9</a> Chamo munaaatog y matamo guiya guajo; chamo munasusuja yan y binibumo y tentagomo: jago guinin ayudajo; chamoyo yumuyute ya chamoyo dumidingo, O Yuus gui satbasionjo.</p> 
 <p><a name="an_27:10">27:10</a> Anae si tatajo yan nanajo yumuteyo: si Jeova jumocayo.</p> 
 <p><a name="an_27:11">27:11</a> Fanagüeyo, O Jeova, ni y chalanmo: ya osgaejonyo, gui chalan yano, pot rason y enimigujo.</p> 
 <p><a name="an_27:12">27:12</a> Chamoyo pumopolo gui minalago y contrariojo: sa mangajujulo contra guajo mandacon na testigo, ya jaye usinangang y taease.</p> 
 <p><a name="an_27:13">27:13</a> Guinin lalangoyo yaguin ti jujonggue na guaja nae julie y minauleg Jeova gui tano ni y manlâlâlâ.</p> 
 <p><a name="an_27:14">27:14</a> Nangga si Jeova: nametgotjao ya polo ya unamatatnga y corasonmo: magajet, na nangga jao si Jeova.</p> 
 <p><a name="an_28:1">28:1</a> YYAJAGO, O Jeova, juaagang; achojo, chamo fatilúluye yo: yaguin infatiluye yo, guajo uparejo yan y manútunog gui tadong y joyo.</p> 
 <p><a name="an_28:2">28:2</a> Jungog y inagang y guinagaojo anae juagang jao: anae jujatsa y canaejo gui sinantos templomo.</p> 
 <p><a name="an_28:3">28:3</a> Chamoyo cumocone guato gui manaelaye yan y chumogüe y taelaye: ya jasasangan y pas gui tiguangña ya y inacacha gaegue gui corasonñija.</p> 
 <p><a name="an_28:4">28:4</a> Nae sija taemanoja y chechoñija: ya taemanoja y taelayen chechoña. Nae sija taemanoja y finatinas y canaeñija: apase ni y para ujamarese.</p> 
 <p><a name="an_28:5">28:5</a> Sa timanmalago jalie y checho Jeova, ni y finatinas y canaeña, ufanyinilang sija ya ti uninafangajulo.</p> 
 <p><a name="an_28:6">28:6</a> Bendito si Jeova, sa jajungong y inagang y guinagaojo.</p> 
 <p><a name="an_28:7">28:7</a> Si Jeova y minetgotto yan y patangjo; y iyagüiya nae manangoco y corasonjo, ya guajo uayuda: Enao mina senmagof y corasonjo; ya y quinantaco nae jualabagüe.</p> 
 <p><a name="an_28:8">28:8</a> Si Jeova y minetgotñija: ya güiya y minetgot y satbasion para y pinalaeña.</p> 
 <p><a name="an_28:9">28:9</a> Nalibre y taotaomo ya bendise y erensiamo: ya nafañocho sija ya unmantiene sija para taejinecog.</p> 
 <p><a name="an_29:1">29:1</a> NAE si Jeova, O famaguon manmetgot, nae si Jeova ni inenra yan y minetgot.</p> 
 <p><a name="an_29:2">29:2</a> Nae si Jeova y inenra ni mauleg para y naanña: adora si Jeova ni guinatbon y sinantosña.</p> 
 <p><a name="an_29:3">29:3</a> Y inagang Jeova gaegue gui jilo y janomsija: ya y Yuus langet janajujulo: junggan, si Jeova, gui jilo y megae na janom.</p> 
 <p><a name="an_29:4">29:4</a> Y inagang Jeova y ninasiña: y inagang Jeova bula y minagas.</p> 
 <p><a name="an_29:5">29:5</a> Y inagang Jeova yumuyulang y trongcon y sedrosija: magajet na jayulang si Jeova y trongcon sedrosija y Líbano.</p> 
 <p><a name="an_29:6">29:6</a> Ya janafanayog sija locue taegüije y tatnero: y Líbano yan y Sirion taegüije y patgon y dadao na nubiyo.</p> 
 <p><a name="an_29:7">29:7</a> Y inagang Jeova umuutut y mañila y guafe.</p> 
 <p><a name="an_29:8">29:8</a> Y inagang Jeova munamayengyong y jalomtano: janameyeyengyong si Jeova y jalomtano guiya Cades.</p> 
 <p><a name="an_29:9">29:9</a> Y inagang Jeova munafanmañañago y binado sija ya janafanquesnuda y jalomtano: ya y temploña nae todo y güinaja ilegña: Minalag.</p> 
 <p><a name="an_29:10">29:10</a> Si Jeova anae guaja delubio matachong calang un ray; magajet na matatachong si Jeova calang ray na taejinecog.</p> 
 <p><a name="an_29:11">29:11</a> Si Jeova unae minetgot y taotaoña: si Jeova jabendise y taotaoña ni y pas.</p> 
 <p><a name="an_30:1">30:1</a> JUNATAQUILO jao, O Jeova; sa jago unnajatsa yo julo: ya ti unnafanmagof y enimigujo guiya guajo.</p> 
 <p><a name="an_30:2">30:2</a> O Jeova, Yuusso, juagangjao ya unnajomloyo.</p> 
 <p><a name="an_30:3">30:3</a> O Jeova, jago munacajulo y antijo gui naftan: unadajeyo na lâlâyo para mungayo tumunog gui naftan.</p> 
 <p><a name="an_30:4">30:4</a> Cantaye si Jeova, O jamyo mañantosña: ya innae grasias y santos na naaña.</p> 
 <p><a name="an_30:5">30:5</a> Sa pot didideja guaja linalaloña; gui finaboreseña nae guaja linâlâ: yaguin y pupuenge majon sumaga y tinanges; y egaan mato y minagof.</p> 
 <p><a name="an_30:6">30:6</a> Ya guajo jagas ileco anae lumálaguaja yo: ti jucalamten talo taejinecog.</p> 
 <p><a name="an_30:7">30:7</a> Sa jago, Jeova, pot y finaboresemo jagasja unnafitme y egsojo: lao unnana y matamo, ya guajo chumatsaga.</p> 
 <p><a name="an_30:8">30:8</a> Yya jago, O Jeova, juaagangjao: ya si Jeova jutayuyut.</p> 
 <p><a name="an_30:9">30:9</a> Jafayo probechoco gui jâgâjo, anae tumunog yo gui naftan? Ada uinalabajao ni y petbos? Ada usangan y minagajetmo?</p> 
 <p><a name="an_30:10">30:10</a> Jungog, O Jeova, ya gaease ni guajo: Jeova, jago para inayudajo.</p> 
 <p><a name="an_30:11">30:11</a> Jago bumira y inigongjo gui baela: ya unpula y lutojo ya unnaquinereasyo ni y minagof;</p> 
 <p><a name="an_30:12">30:12</a> Para jucantaye jao inenra ya ti jufamatquilo: O Jeova, Yuusso, junaejao grasias para taejinecog.</p> 
 <p><a name="an_31:1">31:1</a> YYAJAGO, O Jeova, nae juangoco: chamoyo munamamamajlao para taejinecog: nalibreyo gui tininasmo.</p> 
 <p><a name="an_31:2">31:2</a> Egueng papa guiya guajo y talangamo, nalibreyo guse: jago y para guajo acho ni y fitme, pot y guima lumijing nae para unnalibreyo.</p> 
 <p><a name="an_31:3">31:3</a> Sa jago y achojo yan y castiyujo; enao mina pot y naanmo esgaejonyo ya chachalalaneyo.</p> 
 <p><a name="an_31:4">31:4</a> Chuleyo gui lagua ni y munanaaatogyo gui ti umatungo: sa jago y seguro na sagajo.</p> 
 <p><a name="an_31:5">31:5</a> Y canaemo nae, junae ni y espiritujo: unnalibreyo, O Jeova, jago Yuus minagajet.</p> 
 <p><a name="an_31:6">31:6</a> Juchatlie ayo sija y numanangga y taebale na dinague: lao guajo si Jeova juangongoco.</p> 
 <p><a name="an_31:7">31:7</a> Jumagof ya jusenmagof gui minaasemo: sa jagas unlie y pinitijo: ya jagas untungo y antijo gui chinatsaga.</p> 
 <p><a name="an_31:8">31:8</a> Ya jago ti jumujuchomyo gui canae y enimigujo: jagas unpolo y adengjo gui dangculo na sagayan.</p> 
 <p><a name="an_31:9">31:9</a> Gaease ni guajo, O Jeova, sa estagüe yo gui chinatsaga: sa y atadogjo linachae ni y pinite, junggan, y antijo yan y tataotaojo.</p> 
 <p><a name="an_31:10">31:10</a> Sa y jaanijo linachae ni y trinestico, ya y sacanjo ni y suspiros: linalachae y minetgotto pot y tinaelayeco: ya y telangjo mananglo.</p> 
 <p><a name="an_31:11">31:11</a> Pot todo y enimigujo, jumuyongyo mamajlao, magajet na sentaegüijeja a para y tiguangjo yan y minaañao ni y manatungoyo: ya y lumiliiyo gui sanjiyong mañuja guiya guajo.</p> 
 <p><a name="an_31:12">31:12</a> Sa esta malefayo taegüije y matae ni ti manjaso: taegüijeyo y an mafag baso.</p> 
 <p><a name="an_31:13">31:13</a> Sa jujungog y dinisonran y lajyayan: minaañao sija gui todo oriya: anae manafaesen entresija contra guajo, ya majasusuye para umacone y antijo.</p> 
 <p><a name="an_31:14">31:14</a> Lao guajo, iya jago nae juangocoyo, O Jeova: ileco: Jago y Yuusso.</p> 
 <p><a name="an_31:15">31:15</a> Y canaemo nae gaegue y tiempoco: nalibre yo gui canae y enimigujo yan y pumetsisigueyo.</p> 
 <p><a name="an_31:16">31:16</a> Nafanina y matamo gui jilo y tentagomo: nalibreyo ni y güinaeyamo.</p> 
 <p><a name="an_31:17">31:17</a> O Jeova, chamo yo munamámamajlao; sa jagasja juaagangjao: polo y manaelaye ya ufanmamajlao: polo sija ya ufanmamatquilo gui naftan.</p> 
 <p><a name="an_31:18">31:18</a> Nafanmamatquilo y labios ni y manmandadague; sa manguecuentos saguat contra y manunas, yan sobetbia yan despresio.</p> 
 <p><a name="an_31:19">31:19</a> Jafa muna dangculo y minaulegmo ni unadadaje para y mumaañaogüe jao, na unfatinas para y umangocojao gui menan y famaguon y taotao.</p> 
 <p><a name="an_31:20">31:20</a> Jago nae ufanatog sija na ti umatungo gui menamo guinin y taelaye na contraton taotao; jago unadaje sija gui guima lumijing guinin y inaguaguat y jila sija.</p> 
 <p><a name="an_31:21">31:21</a> Bendito si Jeova: sa jafanueyo ninamanman gui minaaseña gui siudan manmetgot.</p> 
 <p><a name="an_31:22">31:22</a> Ya guajo ileco y nalulajo: Juutut yo gui menan atadogmo; lao magajet na jago jumungog y vos y guinagaojo anae juagangjao.</p> 
 <p><a name="an_31:23">31:23</a> Guaeya si Jeova todo jamyo mañantos; ya y manmauleg adaje si Jeova, ya apase megagae y fumatitinas ni y sobetbia.</p> 
 <p><a name="an_31:24">31:24</a> Nafanmetgot jamyo, ya inafanmatatnga y corasonmiyo, todo y numanangga si Jeova.</p> 
 <p><a name="an_32:1">32:1</a> DICHOSO y maasie ni y taelayen finatinasña, ya y isaoña matampe.</p> 
 <p><a name="an_32:2">32:2</a> Dichoso y taotao ni y ti jacatgaye si Jeova ni tinaelaye, ni uguaja gui espirituña dinague.</p> 
 <p><a name="an_32:3">32:3</a> Anae mamatquiloyo, y telangjo ninafanbijo, ni y inigongjo todotdia.</p> 
 <p><a name="an_32:4">32:4</a> Sa y jaane yan y puenge y canaemo macat guiya guajo; ya y finetgonjo mabira para y inanglo gui tiempon maepe. Sila.</p> 
 <p><a name="an_32:5">32:5</a> Y isaojo junatungo jao ya y tinaelayeco ti junaatog; ya ileco: Guajo bae juconfesatñaejon y tinaelayen finatinasso as Jeova; ya jago unasie y taelayen y isaojo. Sila.</p> 
 <p><a name="an_32:6">32:6</a> Sa este nae umatayuyut jao y mandeboto todos gui tiempo anae mojon siña ujasoda: senmagajet anae machuchuda inetnon y janom, ti ufato guiya güiya.</p> 
 <p><a name="an_32:7">32:7</a> Jago y fanatugco; ya gui chinatsaga jago unadajeyo: ya nu y cantan linibre, jago unoriyayeyo.</p> 
 <p><a name="an_32:8">32:8</a> Junatungo jao ya jufanagüe jao ni y chalan anae jumajanao: jupagat jao nu y atadogco.</p> 
 <p><a name="an_32:9">32:9</a> Chamo pumarérejo yan y cabayo, pat y mula ni taya tiningoñija: na nesesita y modasa yan y freno para umantiene; yaguin taya estesija ti malago guaguato guiya jago.</p> 
 <p><a name="an_32:10">32:10</a> Megae na triniste para y manaelaye: lao y numaangongoco si Jeova, minaase umoriyayayegüe.</p> 
 <p><a name="an_32:11">32:11</a> Fanmagof as Jeova, ya infansenmagof, O jamyo manunas; ya fanagang ni y minagof, todo y manunas na corason.</p> 
 <p><a name="an_33:1">33:1</a> FANMAGOF gui as Jeova jamyo manunas: sa y manunas bonito na alabansa.</p> 
 <p><a name="an_33:2">33:2</a> Fanmannae grasias indandane si Jeova ni atpa: cantaye güe ni alabansa nu y guitala ni y gaecuetdas dies.</p> 
 <p><a name="an_33:3">33:3</a> Cantaye güe ni y nuebo na canta: dandan mauleg ni y agang.</p> 
 <p><a name="an_33:4">33:4</a> Sa y fino Jeova tunas: ya todo y chechoña esta mafatinas ni y minagajet.</p> 
 <p><a name="an_33:5">33:5</a> Güiya yaña y tininas yan y juisio; ya cariño na güinaeya gui as Jeova, bula y tano.</p> 
 <p><a name="an_33:6">33:6</a> Pot y fino Jeova esta mafatinas y langetsija: ya pot y jajaja ni y pachotña, todo y inetnonñija.</p> 
 <p><a name="an_33:7">33:7</a> Güiya munadaña gui un monton y janom gui tase: güiya pumolo gui atmasén y tinadongsija.</p> 
 <p><a name="an_33:8">33:8</a> Manmaañao as Jeova todo y tano: manmaañao nu güiya todo mañasaga gui tano.</p> 
 <p><a name="an_33:9">33:9</a> Sa güiya umalog ya jumuyong: güiya manago ya sumaga fitme.</p> 
 <p><a name="an_33:10">33:10</a> Si Jeova munataesetbe y pinagat y nasion; ya güiya munataebale y jinaso y taotao.</p> 
 <p><a name="an_33:11">33:11</a> Y pinagat Jeova sumaga para taejinecog: y jinason y corasonña para todo y generasion.</p> 
 <p><a name="an_33:12">33:12</a> Dichoso y nasion ni si Jeova Yuusña: yan y taotao ni y jaayeg pot erensia para güiya.</p> 
 <p><a name="an_33:13">33:13</a> Desde y langet jaatan si Jeova: jalilie todos y famaguon Adam.</p> 
 <p><a name="an_33:14">33:14</a> Desde y sagaña na lugat jaatan; jaatitutuye todo y mañasaga gui jilo y tano.</p> 
 <p><a name="an_33:15">33:15</a> Güiya fumatinas y corasonñija todos: yan jaatitutuye todo y chechoñija.</p> 
 <p><a name="an_33:16">33:16</a> Y ray ti umalibre pot y dangculon inetnon sendaloña: y matatnga na taotao ti umasatba pot y dangculon minetgotña.</p> 
 <p><a name="an_33:17">33:17</a> Y cabayo taebale para useguro: sa güiya ti unalibre ni uno nu y dangculon jinilatña.</p> 
 <p><a name="an_33:18">33:18</a> Estagüeja, y atadog Jeova gui jilo y manmaañagüe güe: gui jiloñija y numanangga y minaaseña.</p> 
 <p><a name="an_33:19">33:19</a> Para unalibre gui finatae y antiñija: ya para unae linâlâ gui ñinalang.</p> 
 <p><a name="an_33:20">33:20</a> Y antita jagas jananangga si Jeova: y ayudata yan y patangta güiya.</p> 
 <p><a name="an_33:21">33:21</a> Pot güiya manmagof y corasonta, sa y sinantos naanña nae jagas taangocojit.</p> 
 <p><a name="an_33:22">33:22</a> Polo y minaasemo, O Jeova, ugaegue guiya jame, según ninangganmamame guiya jago.</p> 
 <p><a name="an_34:1">34:1</a> JUBENDISE si Jeova gui todo y tiempo: y alabansaña siésiempreja sumaga gui pachotto.</p> 
 <p><a name="an_34:2">34:2</a> Si Jeova umalaba y antijo: man manjungog y manmanso ya ninafanmagof.</p> 
 <p><a name="an_34:3">34:3</a> Junadangculo si Jeova guiya guajo: ya nita tanataquilo y naanña gui un vos.</p> 
 <p><a name="an_34:4">34:4</a> Jualigao si Jeova ya güiya jajungogyo: ya todo y minaañaojo janalibreyo.</p> 
 <p><a name="an_34:5">34:5</a> Sija inatangüe ya infaninina: ya y matañija ti ufanmamajlao.</p> 
 <p><a name="an_34:6">34:6</a> Este y namase na taotao umagang, ya si Jeova jumungog, ya ninalibre todo gui chinatsagaña.</p> 
 <p><a name="an_34:7">34:7</a> Y angjet Jeova jaoriyaye sija y manmaañao nu güiya ya janalibre sija.</p> 
 <p><a name="an_34:8">34:8</a> Chague ya unlie na mauleg si Jeova: dichoso y taotao ni umangocogüe guiya güiya.</p> 
 <p><a name="an_34:9">34:9</a> Fanmaañao as Jeova, jamyo mañantosña: sa taya ufatta para y manmaañao nu güiya.</p> 
 <p><a name="an_34:10">34:10</a> Y mandiquique na león mannamase ya manñalang; ya y umaliligao si Jeova ti ufatta ni jafa na minauleg.</p> 
 <p><a name="an_34:11">34:11</a> Maela jamyo famaguon, ecungog yo: ya jufanagüe jamyo ni y minaañao as Jeova.</p> 
 <p><a name="an_34:12">34:12</a> Jaye enao na taotao y tumátana y linâlâ, ya yaña megae na jaane para ulie y minauleg?</p> 
 <p><a name="an_34:13">34:13</a> Adaje y jilamo gui taelaye, yan y labiosmo na ucuentos mandague.</p> 
 <p><a name="an_34:14">34:14</a> Suja gui taelaye ya fatinas y mauleg; aligao y pas ya dalalag.</p> 
 <p><a name="an_34:15">34:15</a> Y atadog Jeova gaegue gui jilo y manunas: ya y talangaña esta mababa pot y inagangñija.</p> 
 <p><a name="an_34:16">34:16</a> Y matan Jeova contra y fumatitinas y taelaye para uutut gui tano y jinasoñija.</p> 
 <p><a name="an_34:17">34:17</a> Managang y manunas ya si Jeova jumungog: ya todo y chinatsagañija ninafanlibre.</p> 
 <p><a name="an_34:18">34:18</a> Jijot esta si Jeova gui manmaque branta na corason: yan y manmañetnot na espiritu janalibre.</p> 
 <p><a name="an_34:19">34:19</a> Megae y pinitiñiñija y manunas: lao todo ayo si Jeova munafanlibre.</p> 
 <p><a name="an_34:20">34:20</a> Jaadaje todo y telangñija: ya ni uno guiya sija umayamag.</p> 
 <p><a name="an_34:21">34:21</a> Y tinaelaye upinino y <i>taotao</i> ni taelaye: ya y chumatlie y manunas ufansinentensia.</p> 
 <p><a name="an_34:22">34:22</a> Janalilibre si Jeova y linâlâ y tentagoña: ya taya ni uno ni umangoco güe usinentensia.</p> 
 <p><a name="an_35:1">35:1</a> AGUAGUATE, O Jeova, ayo y umaguaguaguateyo; mumo yan ayo y amumumujo.</p> 
 <p><a name="an_35:2">35:2</a> Mantiene y patang yan guinegüe, ya tojgue para unayudayo.</p> 
 <p><a name="an_35:3">35:3</a> Ya chule y lansa ya patang y chalan contra ayo y pumetsisigueyo: alog ni antijo: Guajo y satbasionmo.</p> 
 <p><a name="an_35:4">35:4</a> Polo ya ufanmamajlao, ya ufanquinenfunde y umaliligao y antijo: polo ya ufanalo tate ya ufanmamajlao y jumajaso y taelayejo.</p> 
 <p><a name="an_35:5">35:5</a> Polo sija ya calang y paja gui menan y manglo: ya y angjet Jeova ufanchineneg sija.</p> 
 <p><a name="an_35:6">35:6</a> Polo y chalanñija ya jomjom yan palagse: ya y angjet Jeova ufanpinetsigue sija.</p> 
 <p><a name="an_35:7">35:7</a> Sa sin causa manatog para guajo y lagua gui joyo: ya sin causa manmanguadog joyo para y antijo.</p> 
 <p><a name="an_35:8">35:8</a> Polo ya ufato guiya güiya ya yinilang ni ti jatungo: polo ya y lagua ni janaaatog, ucone maesagüe: yan y jalom yinilang nae upodong güe.</p> 
 <p><a name="an_35:9">35:9</a> Ya umagof y antijo gui as Jeova: ya umagof gui satbasionña.</p> 
 <p><a name="an_35:10">35:10</a> Todo y telangjo y ilegñija: Jeova, jaye parejumo? ni unalibre y mamoble gui mas manmetgot qui güiya: magajet na y mamoble yan y mannesesitao, guinin y jachulelejguan?</p> 
 <p><a name="an_35:11">35:11</a> Mangajulo testigon mandague: ya jafaesenyo ni y ti jutungo.</p> 
 <p><a name="an_35:12">35:12</a> Manaeyo ni taelaye pot y mauleg, ya manataelaye y antijo.</p> 
 <p><a name="an_35:13">35:13</a> Lao guajo anae manmalango sija, magagojo y luto: junatriste y antijo yan umayunat: y tinaetaejo tumalo jalom gui pechoco.</p> 
 <p><a name="an_35:14">35:14</a> Mamomocat yo ya ileleco: Güiya buente y gachongjo, pat y chelujo: ya tumecon yo triste calang uno ni y umuugung pot si nanaña.</p> 
 <p><a name="an_35:15">35:15</a> Lao anae desgrasiaoyo, sija manmagof ya mandaña: ya y gosnamaase mandaña contra guajo ya guajo ti jutungo: sija matitegyo ya ti manbasta.</p> 
 <p><a name="an_35:16">35:16</a> Parejo yan y áplacha na minefea gui fandango, janachéchegcheg y nifenñija guiya guajo.</p> 
 <p><a name="an_35:17">35:17</a> Jeova, asta ngaean nae unatan? nalibre y antijo gui yinilangña, yan y beya y corasonjo gui león.</p> 
 <p><a name="an_35:18">35:18</a> Junae jao grasias gui dangculon y inetnon taotao: ya jualaba jao gui entalo linajyan taotao.</p> 
 <p><a name="an_35:19">35:19</a> Chamo pumopolo na ufanmamagof guiya guajo y enimigujo sin jafa? ni ayo y chumatlieyo sin causa jaachetgue yo nu y atadog.</p> 
 <p><a name="an_35:20">35:20</a> Sa ti manguecuentos pas: ya contra y manmanso gui tano jajajaso y finijo dinague.</p> 
 <p><a name="an_35:21">35:21</a> Magajet na jabababa y pachotñija contra guajo; ilegñija: Ja, ja y atadogmameja lumie.</p> 
 <p><a name="an_35:22">35:22</a> Unlie este, O Jeova; chamo famatquiquilo: O Jeova, chamo chachago guiya guajo.</p> 
 <p><a name="an_35:23">35:23</a> Jaso ya fagmata para y juisioco; junggan, para y causaco Yuusso yan y Señotto.</p> 
 <p><a name="an_35:24">35:24</a> Jusgayo taemanoja y tininasmo, O Jeova, Yuusso, ya chamo pumopolo na ufanmamagof guiya guajo.</p> 
 <p><a name="an_35:25">35:25</a> Chamo pumopolo na ujaalog gui corasonñija: Ja, taegüije manmalagojit; chamo pumopolo na ujaalog: Jita jagas tacalamot güe.</p> 
 <p><a name="an_35:26">35:26</a> Polo ya ufanmamajlao ya ufañatsaga ayo sija y manmagof pot y manadañujo: polo ya ufanminagago ni y minamajlao yan y disonra y munadangculo sija contra guajo.</p> 
 <p><a name="an_35:27">35:27</a> Polo ya ufanagang ni minagof ya ufanmagof y gumaeya y tinas na causaco: junggan, polo ya ujaalog siempre: innadangculo si Jeova, ni y yaña na memegae y tentagoña.</p> 
 <p><a name="an_35:28">35:28</a> Ya y jilajo usangan ni y tininasmo, yan todotdia ni y alabansamo.</p> 
 <p><a name="an_36:1">36:1</a> YINEMBESTE y taelaye, ilegña gui corasonjo, taya minaañao as Yuus gui menan atadogña.</p> 
 <p><a name="an_36:2">36:2</a> Sa pot enao jafaande maesa güe gui atadogña, ya ti usoda y taelayeña ya umachatlie gue.</p> 
 <p><a name="an_36:3">36:3</a> Y finijo gui pachotña manaelaye yan finababa: basta güe ni utungo yan ufatinas y mauleg.</p> 
 <p><a name="an_36:4">36:4</a> Y tinaelaye jajajaso gui jilo camaña: japolo maesa güe gui un chalan ni y ti mauleg: ti jachatlie y inacacha.</p> 
 <p><a name="an_36:5">36:5</a> O Jeova, asta y langet y güinaeyamo; y minagajetmo inataca asta y mapagajes.</p> 
 <p><a name="an_36:6">36:6</a> Y tininasmo taegüije y egso Yuus; y juisiomo sija dangculoña tinadong: y taotao yan y gâgâ, jago umadadaje, O Jeova.</p> 
 <p><a name="an_36:7">36:7</a> Gosdangculo y balotña y güinaeyamo, O Yuus! ya y famaguon taotao ufanmagogue gui papa y anineng y papamo.</p> 
 <p><a name="an_36:8">36:8</a> Ufansennajong ni y minegae y guimamo: ya jago unnafanguimen ni y sadog y minagofmo.</p> 
 <p><a name="an_36:9">36:9</a> Sa iyajago nae gaegue y bebô y linâlâ: ya y ininamo nae infanmalie inina.</p> 
 <p><a name="an_36:10">36:10</a> Sisigueja y güinaeyamo para y tumungo jao; ya y tininasmo para manunas na corason.</p> 
 <p><a name="an_36:11">36:11</a> Chamo pumopolo ya ufato contra guajo y patas y sobetbio: ni y canae y manaelaye unasuja yo.</p> 
 <p><a name="an_36:12">36:12</a> Ayo nae mamodong y manmamatitinas ni y taelaye: sija manmachoneg ya ti siña ufangajulo.</p> 
 <p><a name="an_37:1">37:1</a> CHAMO umestotban mamaesa jao ni y chumogüe daño, ni unguaja embidia, ni y fumatitinas y taelaye.</p> 
 <p><a name="an_37:2">37:2</a> Sa ufanmautut guse taegüijeja y chaguan, ya ufanmalayo taegüije y chaguan betde.</p> 
 <p><a name="an_37:3">37:3</a> Angocojao as Jeova, ya fatinas y mauleg: saga gui tano ya unchogüe minauleg.</p> 
 <p><a name="an_37:4">37:4</a> Magofjao as Jeova: ya güiya unninae ni guinagao y corasonmo.</p> 
 <p><a name="an_37:5">37:5</a> Bira y chalanmo para as Jeova: ya angocogüe locue, ya güiya unajuyong este.</p> 
 <p><a name="an_37:6">37:6</a> Ya janajanao y tininasmo taegüije y manana: ya y juisiomo taegüije y taloane.</p> 
 <p><a name="an_37:7">37:7</a> Quieto jao as Jeova, ya nanggagüe nu y siningon: chamo umestotban mamaesa jao ni y mumegae, gui chalanña ni y taotao ni fumatitinas y dinague.</p> 
 <p><a name="an_37:8">37:8</a> Basta y binibo, ya polo y linalalo; chamo umestotban mamaesa jao para unfatinas y dano.</p> 
 <p><a name="an_37:9">37:9</a> Sa y chumogüe dano ufanmautut: lao y numanangga si Jeova, sija ujaereda y tano.</p> 
 <p><a name="an_37:10">37:10</a> Ya desde este didide ti utaegüe y taelaye: magajet na jaguefjajaso y sagaña ya utaegüe güe.</p> 
 <p><a name="an_37:11">37:11</a> Lao y manmanso ujaereda y tano: ya ufanmagof maesa sija ni megae na pas.</p> 
 <p><a name="an_37:12">37:12</a> Y taelaye man jajaso dinague contra y manunas ya janachechegcheg y nifenñija guiya güiya.</p> 
 <p><a name="an_37:13">37:13</a> Si Jeova chumachaleg pot güiya: sa jalilie na ufato gui jaaniña.</p> 
 <p><a name="an_37:14">37:14</a> Y manaelaye jalagnos y espada, yan janadilog y atcosñija para uyute papa y mamoble yan y mannesesitao: para ujapuno sija y manunas gui chalan.</p> 
 <p><a name="an_37:15">37:15</a> Y espadañija jumalom gui corasonñijaja ya y atcosñija umayamag.</p> 
 <p><a name="an_37:16">37:16</a> Maulegñaja y didide gui manunas, qui y minegae gui megae na manaelaye.</p> 
 <p><a name="an_37:17">37:17</a> Sa y canae y manaelaye ufanmayamag: lao si Jeova jamantietene y manunas.</p> 
 <p><a name="an_37:18">37:18</a> Jatungo si Jeova y jaanen y manunas: ya y erensiañija usaga para taejinecog.</p> 
 <p><a name="an_37:19">37:19</a> Sija, ti ufanmamajlao gui taelaye na tiempo: ya y jaanen ñinalang ufanjaspog.</p> 
 <p><a name="an_37:20">37:20</a> Lao y manaelaye ufanmalingo: yan y enimigon Jeova ufanparejo y sebon cotdero sija: sija ufanlinachae, calang aso ufanguelinachae.</p> 
 <p><a name="an_37:21">37:21</a> Y manaelaye mañuñule inayao ya ti jaapapasetalo: ya y manunas guaja minaaseñija ya mannae.</p> 
 <p><a name="an_37:22">37:22</a> Sa ayosija y manbendise pot güiya ujaereda y tano: ya ayosija y manmatdise pot güiya ufanmautut.</p> 
 <p><a name="an_37:23">37:23</a> Sa y jinanao y mauleg na taotao si Jeova mumantietene; ya güiya yaña y chalanña.</p> 
 <p><a name="an_37:24">37:24</a> Yaguin matomba, ti uguefpodong: sa si Jeova mumantietene nu y canaeña.</p> 
 <p><a name="an_37:25">37:25</a> Guine patgon yo ya estayo bijo; lao tatnae julie y mauleg madingo, ni y semiyaña manegagao nengcanoñija.</p> 
 <p><a name="an_37:26">37:26</a> Todotdia guaja minaase yan ninaayao: ya y simiyaña para bendision.</p> 
 <p><a name="an_37:27">37:27</a> Suja gui taelaye, ya fatinas y mauleg; ya sumasasaga jao para taejinecog.</p> 
 <p><a name="an_37:28">37:28</a> Sa si Jeova yaña y juisio, ya ti jadingo y mañantosña: sija ufanmaadaje para siempre: ya y semiyan y manaelaye ufanmautut.</p> 
 <p><a name="an_37:29">37:29</a> Y manunas ujaereda y tano ya usaga para taejinecog gui jiloña.</p> 
 <p><a name="an_37:30">37:30</a> Y pachot y manunas manguecuentos minalate, ya y jilaña cumuecuentos juisio.</p> 
 <p><a name="an_37:31">37:31</a> Y lay y Yuusña gaegue gui corasonña, pot enao na y adengña ti usulong.</p> 
 <p><a name="an_37:32">37:32</a> Y taelaye jaespipia y tinas ya jaegaga para upuno.</p> 
 <p><a name="an_37:33">37:33</a> Si Jeova ti upinelo gue gui canaeña: ni usinentensia güe yan manjusga.</p> 
 <p><a name="an_37:34">37:34</a> Nangga si Jeova ya adaje y chalanña, ya güiya unninataquilo para unereda y tano: anae y manaelaye ufanmautut, jago siempre unlie.</p> 
 <p><a name="an_37:35">37:35</a> Guajo jagas julie y taelaye na dangculo ninasiñaña, ya janamayao güe, calang y atbot ni betde gui edaña.</p> 
 <p><a name="an_37:36">37:36</a> Ya jumalofan ya estagüe, na taegüe: magajet na jualigao ya tisiña masoda.</p> 
 <p><a name="an_37:37">37:37</a> Jaso y cabales, ya atan y tinas na taotao: sa y uttimoña ayo na taotao y pas.</p> 
 <p><a name="an_37:38">37:38</a> Lao y manaelaye todo manmayulang: ya y uttimon y manaelaye ufanmautut.</p> 
 <p><a name="an_37:39">37:39</a> Lao y satbasion y manunas gui as Jeova: güiya y minetgotñija gui tiempon y chinatsaga.</p> 
 <p><a name="an_37:40">37:40</a> Ya si Jeova ufaninayuda ya uninafanlibre gui manaelay: ya uninafansatba sa sija numananggagüe.</p> 
 <p><a name="an_38:1">38:1</a> O Jeova, chamoyo lumalálatde nu y lalalomo, ni uncastigayo nu y binibumo.</p> 
 <p><a name="an_38:2">38:2</a> Sa y flechamo cheton guiya guajo: ya y canaemo macat gui jilojo.</p> 
 <p><a name="an_38:3">38:3</a> Taya jinemlo gui catneco pot y binibumo: ya taya pas gui telangjo pot causa y isaojo.</p> 
 <p><a name="an_38:4">38:4</a> Sa y tinaelayeco malofan gui jilo ilujo: sija sen macat guiya guajo taegüije y catga macat.</p> 
 <p><a name="an_38:5">38:5</a> Y chetnotto manmutung yan manpotlilo, pot causa y binabajo.</p> 
 <p><a name="an_38:6">38:6</a> Pinite yo yan gostumecon yo: todotdia jumajanaoyo yan umuugong yo.</p> 
 <p><a name="an_38:7">38:7</a> Sa y atayojo bula sinenggue: ya taya jinemlo gui catneco.</p> 
 <p><a name="an_38:8">38:8</a> Manyafaeyo yan gosmamuteyo: cumate yo pot y atboroto gui corasonjo.</p> 
 <p><a name="an_38:9">38:9</a> Jeova, y menamo nae gaegue todo y tinangajo: ya y inigongjo tiunaatog guiya jago.</p> 
 <p><a name="an_38:10">38:10</a> Y corasonjo bobongbong, y minetgotto malingo: ya y minalag y atadogjo fatta esta.</p> 
 <p><a name="an_38:11">38:11</a> Y gumaeya yo yan y mangachongjo manotojgue chago gui chetnotto; ya parientesso manotojgue gui chago.</p> 
 <p><a name="an_38:12">38:12</a> Ayosija ni y umaliligao y antijo manmaplanta laso para guajo; ya y umaliligao y dañujo manguecuentos tinaelaye: ya todotdia manmanajaso ni y finababa.</p> 
 <p><a name="an_38:13">38:13</a> Lao guajo, calang tanga, ti jujungog: ya guajo calang udo ni ti ubaba y pachotña.</p> 
 <p><a name="an_38:14">38:14</a> Magajet na guajo calang un taotao ni ti manjujungog: ya taya linalatde gui pachotña.</p> 
 <p><a name="an_38:15">38:15</a> Sa iya jago, O Jeova, junanangga: jago unfanope, O Jeova, Yuusso.</p> 
 <p><a name="an_38:16">38:16</a> Sa ileco: Chañija fanmamagof guiya guajo: anae sulong y adengjo manladangculon sija guiya guajo.</p> 
 <p><a name="an_38:17">38:17</a> Sa guajo cana na ugadon: ya y pinitijo gaegue siesiempre gui menajo.</p> 
 <p><a name="an_38:18">38:18</a> Sa bae jusangan y tinaelayeco; bae jutriste pot y isaojo.</p> 
 <p><a name="an_38:19">38:19</a> Sa y enimigujo manlâlâ ya manmetgot: ya mumemegaeja y chumatlieyo sin jafa.</p> 
 <p><a name="an_38:20">38:20</a> Ayosija locue ni y jaapapase y mauleg pot y taelaye, sija contrarionjo, sa judadalalag y mauleg.</p> 
 <p><a name="an_38:21">38:21</a> Chamo dumidingoyo, O Jeova: O Yuusso, chamo chachago guiya guajo.</p> 
 <p><a name="an_38:22">38:22</a> Laguse ya unayudayo, O Jeova y satbasionjo.</p> 
 <p><a name="an_39:1">39:1</a> GUAJO ileco bae juadaje y chalanjo, para chajo umiisao pot y jilajo: bae juadaje y pachotto ni freno, anae y manaelaye mangaegue gui menajo.</p> 
 <p><a name="an_39:2">39:2</a> Jugueffamatquilo ya juquieto gui minauleg: ya y pinitijo manatbororota.</p> 
 <p><a name="an_39:3">39:3</a> Y corasonjo maepe gui sanjalomjo: anae jujajaso, y guafe mañoñonggue: ayo nae cumuentos yo yan y jilajo.</p> 
 <p><a name="an_39:4">39:4</a> Natungo yo, Jeova, ni uttimoco, yan y medidan y jaanijo cuanto guaja; natungoyo jafa na checayo.</p> 
 <p><a name="an_39:5">39:5</a> Estagüe na un atafja unnae y jaanijo; ya y sacanjo calangja taya gui menamo: sen magajet na todo y taotao taebale anae guaja mas balotña.</p> 
 <p><a name="an_39:6">39:6</a> Senmagajet na calang anineng jumajanao todo y taotao: senmagajet na taesetbe y atborotoñija: Sa manrecocoje y güinaja ya ti jatungo jaye y chinile.</p> 
 <p><a name="an_39:7">39:7</a> Ya pago, Jeova, jafa junangga? y ninanggaco gaegue guiya jago.</p> 
 <p><a name="an_39:8">39:8</a> Nalibre yo gui todo y tinaelayeco, chamoyo pumopolo na jumanamamajlao gui taetiningo.</p> 
 <p><a name="an_39:9">39:9</a> Guajo mamatquilo, ti jubaba y pachotto: sa jago fumatinas.</p> 
 <p><a name="an_39:10">39:10</a> Najanao guiya guajo y sinaulagmo: sa pot y tinetpen y canaemo lumachaeyo.</p> 
 <p><a name="an_39:11">39:11</a> Anae unnatunas y taotao nu y linalatde, pot y tinaelaye, ninalachae y bonituña taegüije y puliya: senmagajet na todo y taotao taebale.</p> 
 <p><a name="an_39:12">39:12</a> Jungog y tinaetaejo, O Jeova, ecungog y inagangjo: chamo famatquilo gui menan y lagojo: sa taotao tumano yo guiya jago: pago finatoyo taegüeje y mañaenajo todos.</p> 
 <p><a name="an_39:13">39:13</a> Poloyo ya jufañule minetgot, antes de jujanao ya ti jutalo.</p> 
 <p><a name="an_40:1">40:1</a> JUNANGGA nu y siningon as Jeova; ya janaegueng maesa güe guiya guajo, ya jajungog y inagangjo.</p> 
 <p><a name="an_40:2">40:2</a> Ya güiya chumule yo guinin un joyo chatliion, guinin fache na tadong: ya japolo y adengjo gui jilo acho, ya janafitme y jinanaojo.</p> 
 <p><a name="an_40:3">40:3</a> Ya japolo gui pachotto canta na mannuebo, junggan, y alabansa gui Yuusta. Megae lumie ya manmaañao, ya ufanangoco as Jeova.</p> 
 <p><a name="an_40:4">40:4</a> Dichoso y taotao ni jaangoco gui as Jeova: ya ti jaaatan y mansobetbio ni y manabag manmalag y mandague.</p> 
 <p><a name="an_40:5">40:5</a> Megae O Jeova, y ninamanmanmo ni unfatinas: yan y jinasomo para jame; ti siña maaregla sija gui menamo: yaguin guajo judeclara ya jusangang sija, tisiña matufong sa gosmegae.</p> 
 <p><a name="an_40:6">40:6</a> Y inefresen ninae ti yamo: y talangajo jagasja unbaba: inefresen sinenggue ya y ninae pot y isao, ti jagasja ungagao.</p> 
 <p><a name="an_40:7">40:7</a> Ayo nae ileco: Estagüe na matoyo: gui finalulon y leblo nae esta matugue pot guajo.</p> 
 <p><a name="an_40:8">40:8</a> Yajo para jufatinas y minalagomo, O Yuusso: magajet na y laymo gaegue gui jalom corasonjo.</p> 
 <p><a name="an_40:9">40:9</a> Guajo jagas jusangan y tininas gui jalom y dangculo na inetnon taotao: estagüe, na ti junaquiequeto y labiosso, O Jeova, jago tumungo.</p> 
 <p><a name="an_40:10">40:10</a> Ti junaatog y tininasmo gui jalom corasonjo; y minagajetmo yan satbasionmo jagas jusangan: ti jupune y minaasemo yan y minaulegmo gui dangculon inetnon taotao.</p> 
 <p><a name="an_40:11">40:11</a> Jago, O Jeova, chamo dumitietietene y minaasemo para guajo: sa y minaasemo yan y minagajetmo juadadaje yo para taejinecog.</p> 
 <p><a name="an_40:12">40:12</a> Sa gaegue gui oriyajo y tinaelaye asta ti tufungon: jajiguef yo y tinaelayeco sija, ya ti siña juatan julo; megaeña mas que y gapotulo gui ilujo, ya y corasonjo yafae esta.</p> 
 <p><a name="an_40:13">40:13</a> Malagojao, O Jeova, unnalibreyo: O Jeova, laguse para unayudayo.</p> 
 <p><a name="an_40:14">40:14</a> Polo ya ufanmamajlao ya ufaninestotba ayo y umaliligao y antijo para uyulang: polo ya ufanalo tate ya ufanmamajlao, ni y yañija y munataelaye yo.</p> 
 <p><a name="an_40:15">40:15</a> Polo ya ufanlapoble sija, pot y minamajlaoñija, ni y umaalog ni guajo: Ja, ja.</p> 
 <p><a name="an_40:16">40:16</a> Polo ya ufanmagof ya ufansemagof ni jago, todo y umaliligao jao: ya polo ya siesiempreja ujaalog, y gumaeya y satbasionmo: Ladangculo Jeova.</p> 
 <p><a name="an_40:17">40:17</a> Ya guajo pobleyo ya nesesitaoyo; lao si Jeova jajajasoyo. Jago y umayuyudayo yan y munalibre yo: O Yuusso, chamo atrasasao.</p> 
 <p><a name="an_41:1">41:1</a> DICHOSO ayo y maase ni y mamoble; sa y jaanen y tinaelaye nae, si Jeova ulinibre.</p> 
 <p><a name="an_41:2">41:2</a> Si Jeova uinadajegüe, yan umantiene güe lâlâ; ya güiya udichoso gui tano; ya tiuenentrega güe gui minalago y enemiguña.</p> 
 <p><a name="an_41:3">41:3</a> Si Jeova uinayuda güe jilo camaña ni y pinitiña; unfatinas todo y camaña anae malango.</p> 
 <p><a name="an_41:4">41:4</a> Guajo ilegco: Jeova gaease nu guajo: najomlo y antijo; sa umisaoyo contra jago.</p> 
 <p><a name="an_41:5">41:5</a> y enemigujo jasangan y taelaye contra guajo ilegñija: Ngaean umatae, ya ufalingo y naanña?</p> 
 <p><a name="an_41:6">41:6</a> Anae mato para uliiyo, jasangan y taebale; y corasonña nae mandaña y tinaelaye pot güiyaja; anae jumanao juyong jasangan ayo.</p> 
 <p><a name="an_41:7">41:7</a> Todo y chumatliiyo manañangon entre sija contra guajo; contra guajo nae majaso y tinaelayeco.</p> 
 <p><a name="an_41:8">41:8</a> Ti mauleg na chetnot, ilegñija, sumaga guiya güiya; sa anae umason gui cama ti siña ninacajulo talo.</p> 
 <p><a name="an_41:9">41:9</a> Ya ayo y güinaeyaco nae juangocoyo, güiya y cumano y najo pan, jajatsa y dedegoña contra guajo.</p> 
 <p><a name="an_41:10">41:10</a> Lao jago Jeova, gaease nu guajo, ya unacajuloyo, para juapase sija.</p> 
 <p><a name="an_41:11">41:11</a> Pot este jutungo, na unmagof guiya guajo, sa y enemigujo ti ujagana yo.</p> 
 <p><a name="an_41:12">41:12</a> Ya guajo, gui quinabalesso unmantieneyo; ya unpoloyo gui menamo para taejinecog.</p> 
 <p><a name="an_41:13">41:13</a> Bendesido si Jeova ni y Yuus Israel, ni y taejinecog, yan taejinecog. Amen, Amen.</p> 
 <p><a name="an_42:1">42:1</a> TAEGÜIJE y benabo ni y guija, ni y malago ni y minilalag y janom: taegüijeja locue y antijo sumospípiros pot jago, O Yuus.</p> 
 <p><a name="an_42:2">42:2</a> Y antijo majo pot si Yuus, pot y lalâlâ na Yuus; ngaean nae jufato, ya juanog gui menan Yuus?</p> 
 <p><a name="an_42:3">42:3</a> Y lagojo guinin nengcanojo, jaane yan puenge, ya todo y jaane ilegñiñijaja nu guajo: Manggue y Yuusmo?</p> 
 <p><a name="an_42:4">42:4</a> Anae jujaso estesija, machuda juyong y antijo guiya guajo, anae manmalofan y linajyan taotao, maposyo, ya jucone sija asta y guimayuus; yan y minagof, yan y tinina; un linajyan na umadadaje y guipot na jaane.</p> 
 <p><a name="an_42:5">42:5</a> Jafa na dumilogjao, O antijo? yan jafa na estotbajao gui jinalomjo? Nangga jao si Yuus, sa guajo bae jutuna güe pot y ayudo gui menaña.</p> 
 <p><a name="an_42:6">42:6</a> Yuusso, y antijo esta dumilog gui jinalomjo; pot enao na jujajasojao desde y tano guiya Jordan, yan Hermonitas, desde y egso Misar.</p> 
 <p><a name="an_42:7">42:7</a> Un tinadong, jaagang y otro tinadong, pot palangpang y janommo sija: todo y napomo, yan y langatmo, manmalofan gui jilojo.</p> 
 <p><a name="an_42:8">42:8</a> Jatago si Jeova y minaaseña gui jaane, ya y puenge y cantaña guiya guajo, ya y tinaetae para y Yuus a linâlâjo.</p> 
 <p><a name="an_42:9">42:9</a> Jualog as Yuus, y achojo: Jafa na malefajao nu guajo? Jafa mina na tristeyo pot y chiniguit y enemigo?</p> 
 <p><a name="an_42:10">42:10</a> Parejoja yan y espada gui telangjo, y enemigujo mamofeayo, anae ilegñija cada jaane nu guajo: Mano nae gaegue y Yuusmo?</p> 
 <p><a name="an_42:11">42:11</a> Jafa na dumilog jao, O antijo? yan jafa na, estotbajao gui jinalomjo? Nangga si Yuus, sa bae jutuna güe, ni y ayuda nu y matajo, yan y Yuusso.</p> 
 <p><a name="an_43:1">43:1</a> JUSGAYO, O Yuus, ya unsangan y mumujo contra y nasion ni y ti manjonggue: O coneyo gui manmandadague, yan y manaelaye na taotao.</p> 
 <p><a name="an_43:2">43:2</a> Sa jago Yuus y ninasiñajo; jafa na unrechasa? ya fafa mina tristeyo pot y chiniguit y enemigo?</p> 
 <p><a name="an_43:3">43:3</a> O tago y mananamo, yan y minagajetmo; ya uesgaejonyo: ya uchuleyo asta y santos na egsomo, yan y tabetnaculumo.</p> 
 <p><a name="an_43:4">43:4</a> Sa bae jujalom gui attat Yuus, y as Yuus nae gaegue y dangculon minagofjo; Ja jutuna jao yan y atpa, O Yuus, Yuusso.</p> 
 <p><a name="an_43:5">43:5</a> Jafa na dumilog jao, O antijo? yan jafa na estotba jao gui jinalomjo? Nangga si Yuus; sa bae jutuna güe, ni y inayuda nu y matajo, yan y Yuusso.</p> 
 <p><a name="an_44:1">44:1</a> JAME injingog ni y talanganmame, O Yuus, na jasanganejam y tantanmane, ni y finatinasmo gui tiemponñija, gui antiguo na tiempo.</p> 
 <p><a name="an_44:2">44:2</a> Nu y canaemoja unyute y nasion, ya unpolo sija; unnafantriste y taotao sija, ya unnafanjanao.</p> 
 <p><a name="an_44:3">44:3</a> Sa ti inchile y tano pot espadanñija para iyonñija, ni ti unnafanlibre pot y canaeñija; lao y agapa na canaemo yan y canaemo, yan y minalag y matamo, sa unguaeya sija.</p> 
 <p><a name="an_44:4">44:4</a> Jago y Rayjo, O Yuus: fanago linibre para si Jacob.</p> 
 <p><a name="an_44:5">44:5</a> Pot jago na inyite papa y enemigonmame: pot y naanmo, na ingacha y mangajulo contra jame.</p> 
 <p><a name="an_44:6">44:6</a> Sa ti juangocoyo ni y flechaco, ni y espadajo ti ulibreyo.</p> 
 <p><a name="an_44:7">44:7</a> Sa jago umadadajejam gui enemigonmame; ya y chumatliijam unnafanmamajlao.</p> 
 <p><a name="an_44:8">44:8</a> Ya gui as Yuus tatunanmaesa jit todot dia; ya para taejinecog, intina y naanmo.</p> 
 <p><a name="an_44:9">44:9</a> Lao pago unyute jam, ya unnafanmamajlaojam; ya ti jumanaojao yan y inetnon sendalonmame.</p> 
 <p><a name="an_44:10">44:10</a> Unbirajam tate guinin y enemigonmame; ya ayo sija y chumatliijam, manmañaque para sija namaesa.</p> 
 <p><a name="an_44:11">44:11</a> Unpolojam taegüije y quinilo ni y para umacano; ya janafanmachalaponjam gui entalo y nasion.</p> 
 <p><a name="an_44:12">44:12</a> Unbende y taotaomo pot taya; ya ti mumegae y güinajamo pot y balenñija.</p> 
 <p><a name="an_44:13">44:13</a> Unnafanmamajlaojam ni y tiguangmame; pot y manmanmofefea, yan manmanbotlelea ni y mangaegue gui oriyanmame.</p> 
 <p><a name="an_44:14">44:14</a> Unnafanmafa y sinanganjam gui entalo y nasion, pot y yinengyong y ilonñija gui entalo y taotao sija.</p> 
 <p><a name="an_44:15">44:15</a> Y desenrajo gaegueja gui menajo todot dia; ya y minamajlao y matajo jatampe yo.</p> 
 <p><a name="an_44:16">44:16</a> Sa y inagang ayo y numanamamajlao, yan y chumatfino contra si Yuus; pot y enemigo yan y taotao ni y maneemog.</p> 
 <p><a name="an_44:17">44:17</a> Todo este manmato guiya jame; lao ti manmalelefajam nu jago, ni ti manmatinasjam mandague ni y tratumo.</p> 
 <p><a name="an_44:18">44:18</a> Y corasonmame ti inbira tate; ni y pinecatmame ti sumuja gui chalanmo.</p> 
 <p><a name="an_44:19">44:19</a> Masqueseaja unyamagjam gui sagan y jacal sija, ya untampejam ni y aninen y finatae.</p> 
 <p><a name="an_44:20">44:20</a> Yanguin manmalefajam ni y naan Yuusmame, ya inestira y canaemame pot y otro Yuus;</p> 
 <p><a name="an_44:21">44:21</a> Ada ti ualigaojam si Yuus? Sa jatungoja y secreton y corason.</p> 
 <p><a name="an_44:22">44:22</a> Junggan, pot y jago manmapunojam todo y inanaco y jaane; manmatufongjam taegüije y quinilo ni y para umapuno.</p> 
 <p><a name="an_44:23">44:23</a> Fagmata, jafajao na mamaego, Señot? Cajulo, chamojam yumuyute para siempre.</p> 
 <p><a name="an_44:24">44:24</a> Pot jafa nae unnaatog y matamo, ya malefajao ni y pinitenmame yan y chiniguitmame.</p> 
 <p><a name="an_44:25">44:25</a> Y antenmame esta dumilog gui petbos; ya y tiyanmame cheton papa gui tano.</p> 
 <p><a name="an_44:26">44:26</a> Cajulo ya unayudajam, ya unnafanlibrejam gui minaasemo.</p> 
 <p><a name="an_45:1">45:1</a> Y corasonjo machúchuda nu y mauleg na güinaja; jusangan ayo sija y para y ray; y jilajo, calang y pluman y chadeg mangue.</p> 
 <p><a name="an_45:2">45:2</a> Guefpaguñajao qui y famaguon y taotao sija: y grasia machúchuda jalom gui labiosmo; enaomina binendisejao as Yuus, para taejinecog.</p> 
 <p><a name="an_45:3">45:3</a> Gode y espadamo gui cháchagamo, O gosbalente jao, yan y langetmo yan y minagasmo.</p> 
 <p><a name="an_45:4">45:4</a> Ya y minagasmo sigue di mumegae, sa pot y minagajet, yan y minanso, yan tininas: ya y agapa na canaemo unfinanagüe ni y mannamaañao na güinaja.</p> 
 <p><a name="an_45:5">45:5</a> Y flechamo manacadedog; mamodong y taotao gui papamo; sija gaegue gui corason y enemigon y ray.</p> 
 <p><a name="an_45:6">45:6</a> Y tronumo taejinecog, yan taejinecog, O Yuus: y bariyan y raenomo, tunas na bariya.</p> 
 <p><a name="an_45:7">45:7</a> Unguaeya y tininas, ya unchatlie y tinaelaye; enaomina si Yuus ni y Yuusmo, pinalaejao ni y lañan minagof, mas qui y mangachongmo.</p> 
 <p><a name="an_45:8">45:8</a> Todo y magagumo mamaopao ni y mira, yan y chaguan na jajatot, yan y casia; <i>manjuyong</i> gui palasyon matfit, anae guinatbon musica manamagofjao.</p> 
 <p><a name="an_45:9">45:9</a> Y jaga sija y ray, mangaegue gui entalo y manonrada na famalaoanmo; ya y rayna matátachong gui agapamo yan y magaguña y oron Ofir.</p> 
 <p><a name="an_45:10">45:10</a> Jungog O jaga, jaso ya tecon y talangamo; ya unmalefa ni y mañataotaomo, yan y guima tatamo.</p> 
 <p><a name="an_45:11">45:11</a> Ya ugosmalago y ray ni y bonitamo; sa güiya y Señotmo yanguin unadora güe.</p> 
 <p><a name="an_45:12">45:12</a> Ya y jagan Tiro yan y ninae ugaegue güije; asta y manrico gui entalo y taotao unmagaogao ni y fabotmo.</p> 
 <p><a name="an_45:13">45:13</a> Y jagan y ray, gui palasyo gosbonita güe: y magaguña maadotna ni y oro.</p> 
 <p><a name="an_45:14">45:14</a> Macone guato gui as ray, yan y magaguña ni y mabotda: y bitgen sija mangachongña ni y tumattitiye, sija unquinenie guato.</p> 
 <p><a name="an_45:15">45:15</a> Sija machulilie guato yan minagof yan alegria: ufanjalom gui palasyon y ray.</p> 
 <p><a name="an_45:16">45:16</a> Gui lugat si tatamo, y ugaegae y famaguonmo; unnafanprinsipe gui todo y tano.</p> 
 <p><a name="an_45:17">45:17</a> Guajo junamajaso y naanmo gui todo y generasion sija: enaomina y taotao sija mannaejao grasias para taejinecog yan taejinecog.</p> 
 <p><a name="an_46:1">46:1</a> SI Yuus, güiya y guinegüeta yan y minetgotta, enseguidas manayuda gui chinatsaga.</p> 
 <p><a name="an_46:2">46:2</a> Enaomina mungajit manmaañao, achogaja ucalamten y tano, yan y egso umachule asta y talo gui tase sija;</p> 
 <p><a name="an_46:3">46:3</a> Achogaja manapangpang y janom ya chatsaga; achogaja umayeyengyong y egso sija, pot causa y minatatgaña. Sila.</p> 
 <p><a name="an_46:4">46:4</a> Ayogüeja y sadog yan y minilalagña sija janamamagof y siuda Yuus; y santos na sagan y tabetnaculo guiya Gueftaquilo.</p> 
 <p><a name="an_46:5">46:5</a> Si Yuus gaegue gui entaloña; ti ucalamten; si Yuus uinayuda y ininan y egaan.</p> 
 <p><a name="an_46:6">46:6</a> Manlalalo y nasion sija, ya mangalamten y raeno sija; umagang, ya maderite y tano.</p> 
 <p><a name="an_46:7">46:7</a> Manjijita yan y Señot y inetnon sendalo. Y Yuus Jacob, güiya y guinegüeta. Sila.</p> 
 <p><a name="an_46:8">46:8</a> Maela ya inlie y checho Jeova; Jafa na yinilang jafatinas gui jilo tano?</p> 
 <p><a name="an_46:9">46:9</a> Güiya munabasta y guera, asta y uttimon y tano; jayulang y atcos, ya jautut y lansa; güiya sumonggue y caretan guera gui guafe.</p> 
 <p><a name="an_46:10">46:10</a> Quieto, ya untungo na guajo si Yuus: jutaquilo gui entalo y nasion sija, jutaquilo gui tano.</p> 
 <p><a name="an_46:11">46:11</a> Manjijita yan y Señot y inetnon sendalo. Y Yuus Jacob, güiya y guinegüeta. Sila.</p> 
 <p><a name="an_47:1">47:1</a> NAFAMAGPAG y canaemiyo todo jamya na taotao; agang si Yuus ni y inagang guinana.</p> 
 <p><a name="an_47:2">47:2</a> Sa si Jeova sentaquilo yan namaañao; Güiya mas dangculo na ray gui jilo todo y tano.</p> 
 <p><a name="an_47:3">47:3</a> Güiya ugana todo y taotao ya upolo gui papata; yan y nasion sija gui papa adengta.</p> 
 <p><a name="an_47:4">47:4</a> Güiya umayig y erensiata ni y para jita: y minagas gui as Jacob ni y güinaeyaña. Sila.</p> 
 <p><a name="an_47:5">47:5</a> Si Yuus mapos julo yan y inagang, si Jeova yan y sonidon y trompeta.</p> 
 <p><a name="an_47:6">47:6</a> Fanganta tinina sija para si Yuus; fanganta tinina sija; fanganta tinina sija para y rayta, fanganta tinina sija.</p> 
 <p><a name="an_47:7">47:7</a> Sa si Yuus güiya ray todo y tano: fanganta y tinina sija, yan y tiningo.</p> 
 <p><a name="an_47:8">47:8</a> Si Yuus mangobiebietna gui jilo y nasion sija; si Yuus matatachong gui tronon y sinantosña.</p> 
 <p><a name="an_47:9">47:9</a> Sa y prinsipen y taotao sija mandaña ufantaotao y Yuus Abraham; sa y patang y tano, iyon Yuus: Güiya y sentaquilo.</p> 
 <p><a name="an_48:1">48:1</a> DANGCULO si Yuus, ya para umagueftuna, gui siuda y Yuusta, gui egso y sinantosña.</p> 
 <p><a name="an_48:2">48:2</a> Bonito na sagayan, y minagof todo gui tano, y egso Sion gui sumanlago na banda, siuda y dangculo na ray.</p> 
 <p><a name="an_48:3">48:3</a> Si Yuus esta matungo gui jalom y palasyoña, na para y guinegüe.</p> 
 <p><a name="an_48:4">48:4</a> Sa estagüe y ray sija na mandaña, manmalofan ya mandadañaja.</p> 
 <p><a name="an_48:5">48:5</a> Manmalie, ya luego ninafanmanman; ninafañatsaga, ya maninalulula manjanao.</p> 
 <p><a name="an_48:6">48:6</a> Y mayengyong gumote sija güije; yan y pinite taegüije y palaoan yan para ufañago.</p> 
 <p><a name="an_48:7">48:7</a> Jago yumamag y batcon Tarsis, ni y manglo sancatan.</p> 
 <p><a name="an_48:8">48:8</a> Jaftaemanoja y jiningogmame, taegüijeja liniimame gui siuda y Señot y inetnon sendalo; gui siuda y Yuusmame: si Yuus plumanta para taejinecog. Sila.</p> 
 <p><a name="an_48:9">48:9</a> Injaso y güinaeyamo, O Yuus, gui talo gui templomo.</p> 
 <p><a name="an_48:10">48:10</a> Jaftaemanoja y naanmo, O Yuus, taegüijeja y tininamo asta y uttimon y tano: y agapa na canaemo, bula ni y tininas.</p> 
 <p><a name="an_48:11">48:11</a> Namagof y egso Sion, yan sija jagan Juda ufanmagof; pot y jinisgamo sija.</p> 
 <p><a name="an_48:12">48:12</a> Famocat gui Sion, ya unjanagüe y oriyaña; ya untufong y tore güije.</p> 
 <p><a name="an_48:13">48:13</a> Matca y colatña ni y munaseguguro, ya injaso y palasyoña; para usiña jamyo insangane y generasion ni y mamamaela.</p> 
 <p><a name="an_48:14">48:14</a> Sa este na Yuus, y Yuusta para taejinecog, yan taejinecog: güiya uesgaejonjit, asta y finataeta.</p> 
 <p><a name="an_49:1">49:1</a> JINGOG este todo jamyo ni y taotao; ecungog jamyo todos ni y mañasaga. gui tano:</p> 
 <p><a name="an_49:2">49:2</a> Jamyo todo mandaña, y managpapa, y managquilo, y manrico, yan y mamoble.</p> 
 <p><a name="an_49:3">49:3</a> Y pachotto usangan y minalate; ya y jinason y corasonjo y tiningo.</p> 
 <p><a name="an_49:4">49:4</a> Bae juecungog y parabola; ya jubaba y jemjom sinanganjo gui atpa.</p> 
 <p><a name="an_49:5">49:5</a> Sajafa na maañaoyo gui jaanen y tinaelaye, anae y tinaelayen y dedegoco jaoriyayayeyo?</p> 
 <p><a name="an_49:6">49:6</a> Ayo y umangongoco sija ni y güinajañija, yan jatunanmaesaja ni y minegae y riniconñija;</p> 
 <p><a name="an_49:7">49:7</a> Taya guiya sija siña umapasiye y cheluña, ni unae si Yuus ni y rumescata güe;</p> 
 <p><a name="an_49:8">49:8</a> (Sa y ninálibre y antinñija, dangculo presiuña, ya para upolu para siempre.)</p> 
 <p><a name="an_49:9">49:9</a> Para ulâlâ asta y taejinecog, ya ti ulie minitong.</p> 
 <p><a name="an_49:10">49:10</a> Sa jalie na y manmalate na taotao sija manmamataeja, y manaejinaso yan y manbababa, manmalingo, ya japolo y güinajañija para y palo.</p> 
 <p><a name="an_49:11">49:11</a> Y jinason y sumanjalomñija, na y guimañija usaga para taejinecog, ya y anae mañasaga na lugat para y todo generasion sija; ya jafanaan y tanoñija, ni y naanñijaja.</p> 
 <p><a name="an_49:12">49:12</a> Lao y taotao ti sumaga gui onraña, parejoja yan y gâgâ na matae.</p> 
 <p><a name="an_49:13">49:13</a> Este y jinanaoñiñija, y binabanñiñijaja; ya anae esta manmapos, manmagof y taotao nu y sinanganñija. Sila.</p> 
 <p><a name="an_49:14">49:14</a> Sija ufanquinano gui naftan parejoja yan y manadan quinilo y finatae upinasto sija; ya y manunas mangaeninasiña gui jiloñija gui egaan; ya y boninituñija, para ulachae gui jalom naftan, sa taya sagaña.</p> 
 <p><a name="an_49:15">49:15</a> Lao si Yuus unalibre y antijo gui ninasiñan y naftan; sa uresibeyo. Sila.</p> 
 <p><a name="an_49:16">49:16</a> Chamo maaañao, yanguin guaja taotao urico; yanguin y güinaja, y guimaña mumémegae;</p> 
 <p><a name="an_49:17">49:17</a> Sa yanguin matae, taya uchule; y güinajaña, ti udinalalaggüe.</p> 
 <p><a name="an_49:18">49:18</a> Achogaja anae lalâlâ, dichoso y antiña; sa matutunajao ni y taotao sija, yanguin unfamauleg mamaesajao.</p> 
 <p><a name="an_49:19">49:19</a> Ujanao para y generasion tataña; ti ufanmanlie manana.</p> 
 <p><a name="an_49:20">49:20</a> Y taotao ni y maoonra, ya ti matungo; parejoja yan y gâgâ ni y umatae.</p> 
 <p><a name="an_50:1">50:1</a> SI Yuus, junggan, si Yuus, si Jeova sumangan, ya jaagang y tano desde y quinajulo y atdao asta y tumunogña papa güije.</p> 
 <p><a name="an_50:2">50:2</a> Y sumanjiyong Sion, gosbonito, sí Yuus umiina.</p> 
 <p><a name="an_50:3">50:3</a> Y Yuusta ufato, ya ti ufamatquilo: y guafe ufanlinachae gui menaña, ya uguaja dangculon pinagyo gui oriyaña.</p> 
 <p><a name="an_50:4">50:4</a> uagang gui taquilo na langet yan y tano, para ujusga y taotaoña.</p> 
 <p><a name="an_50:5">50:5</a> Nafandaña y mañantos guiya guajo; ayo sija y fumatinas y tratujo pot y inefrese.</p> 
 <p><a name="an_50:6">50:6</a> Y langet udineclara y tininasña: sa si Yuus güiyaja y jues. Sila.</p> 
 <p><a name="an_50:7">50:7</a> Jingog, O taotaojo, ya jusangan; O Israel, ya bae jusangan testimonio contra jago: guajo si Yuus, ni si Yuusmo.</p> 
 <p><a name="an_50:8">50:8</a> Ti julalatde jao pot y inefresimo, ya y inefresimo sinenggue, para todo y jaane gui menajo.</p> 
 <p><a name="an_50:9">50:9</a> Sa ti jufangone nubiyo gui guimamo, ni laje na chiba gui quelatmo.</p> 
 <p><a name="an_50:10">50:10</a> Sa todo y gâgâ gui jalom tano, gâjo, yan y gâgâ sija gui jilo y mit na sabana.</p> 
 <p><a name="an_50:11">50:11</a> Sa jutungo todo y pajaro gui jalom tano; y manmachaleg na gâgâ sija gui jalomtano; todo gâjo.</p> 
 <p><a name="an_50:12">50:12</a> Yanguin ñalangyo, ti jusanganejao; sa iyoco y tano, yan y sinajguanña.</p> 
 <p><a name="an_50:13">50:13</a> Juchoco catnen nubiyo, pat jugui. men jâgâ chiba?</p> 
 <p><a name="an_50:14">50:14</a> Nae si Yuus inefresen grasia; ya unapase y promesamo gui Gueftaquilo.</p> 
 <p><a name="an_50:15">50:15</a> Ya unagangyo gui jaanen y chinatsaga: junalibrejao, ya siempre unonrayo.</p> 
 <p><a name="an_50:16">50:16</a> Lao ilegña si Yuus ni y manaelaye; Jafa unfatinas para undeclara y tina. gojo, pat jagas unchule y tratujo gui pachotmo?</p> 
 <p><a name="an_50:17">50:17</a> Sa jago unchatlie y finanagüe, ya unyute y sinanganjo gui tatemo.</p> 
 <p><a name="an_50:18">50:18</a> Anae unlie y saque, undalalag güe; yan jagas gaepattejao yan y manábale.</p> 
 <p><a name="an_50:19">50:19</a> Sa unnasetbe y pachotmo gui tae laye, ya y jilamo fumatitinas ocodon dinague.</p> 
 <p><a name="an_50:20">50:20</a> Matátachongjao, ya cumuecuentosjao contra y chelumo; undesonra y lajin nanamo.</p> 
 <p><a name="an_50:21">50:21</a> Estesija finatinasmo, lao mamatquiquilojayo: jinasomo na parejojitja: lao bae julalatdejao, ya jupolo tinaelayemo sija gui menan matamo.</p> 
 <p><a name="an_50:22">50:22</a> Pago jaso este, jamyo ni y manmalefa as Yuus; na noseaja jusisi jamyo ya jufapidasos, ya taya unalibre.</p> 
 <p><a name="an_50:23">50:23</a> Y numaeyo inefresen tinina, jaonrayo; ya ayo y munatutunas y sinanganña, jufanue ni y satbasion Yuus.</p> 
 <p><a name="an_51:1">51:1</a> GAEASE nu guajo, O Yuus, jaftaemanoja y minauleg güinaeyamo, jaftaemanoja y minegae y minaasemo; fuñas y tinaelayeco.</p> 
 <p><a name="an_51:2">51:2</a> Gosfagaseyo todo ni y tinaelayeco, ya unnagasgasyo ni y isaojo.</p> 
 <p><a name="an_51:3">51:3</a> Sa jutungoja y tinaelayeco: ya y isaojo gaegueja siempre gui menajo.</p> 
 <p><a name="an_51:4">51:4</a> Sa contra jago, jagoja, juisagüe, ya jufatinas y daño gui menan matamo: para utunas yanguin cumuentosjao, ya utaefatta yanguin manjusgajao.</p> 
 <p><a name="an_51:5">51:5</a> Estagüeja, na mafatinasyo gui tinaelaye, yan y isao nae si nanajo mumapotguenaejonyo.</p> 
 <p><a name="an_51:6">51:6</a> Estagüeja, na unguaeya y magajet guiya jalolom; ya y umatog na lugat nae unnatungoyo ni y tiningo.</p> 
 <p><a name="an_51:7">51:7</a> Nagasgasyo ni hisopo, ya jumuyong gasgas: fagaseyo ya jumuyong apacaña, qui y niebe.</p> 
 <p><a name="an_51:8">51:8</a> Nafanjungogyo minagof yan y alegria para ufanmagof y telangjo ni y unyamag.</p> 
 <p><a name="an_51:9">51:9</a> Naatog y matamo gui isaojo; ya unfunas todo y inechongjo.</p> 
 <p><a name="an_51:10">51:10</a> Fatinas gui sumanjalomjo y gasgas na corason, O Yuus; ya unnanuebo y tinas na espiritu gui sumanjalomjo.</p> 
 <p><a name="an_51:11">51:11</a> Chamo yumuyuteyo gui menamo; yan chamo chumuchule y santos na Espiritumo guiya guajo.</p> 
 <p><a name="an_51:12">51:12</a> Natalo mague guiya guajo y minagof y satbasionmo: ya unmantieneyo ni y libre na Espiritumo.</p> 
 <p><a name="an_51:13">51:13</a> Ayo nae jufanagüe y manaelaye ni y chalanmo: ya y maniisao ufanmañotsot guiya jago.</p> 
 <p><a name="an_51:14">51:14</a> Nalibreyo gui isao gui jâgâ, O Yuus, jago Yuus y satbasinojo; ya y jilajo ucanta agang ni y tininasmo.</p> 
 <p><a name="an_51:15">51:15</a> O Jeova, baba y labiosso: ya y pachotto ufamanue ni y matunamo.</p> 
 <p><a name="an_51:16">51:16</a> Sa ti yamo inefrese para junaejao; ti magofjao ni y inefresen sinenggue.</p> 
 <p><a name="an_51:17">51:17</a> Y inefrese para si Yuus, manmayamag na espiritu: y mayamag yan y pinite na corason, O Yuus, jago siempre ti undespresia.</p> 
 <p><a name="an_51:18">51:18</a> Fatinas mauleg, ni y minauleg minagofmo, guiya Sion; fatinas y quelat Jerusalem.</p> 
 <p><a name="an_51:19">51:19</a> Ayo nae unmagof ni y inefresen tininas, y inefresen sinenggue yan y cabales na inefresen sinenggue: Ayo nae unmaofrese nubiyo gui attatmo.</p> 
 <p><a name="an_52:1">52:1</a> JAFA na tunanmaesajao gui inacacha, O matatnga na taotao? y minaasen Yuus sumasagaja cada jaane siempre.</p> 
 <p><a name="an_52:2">52:2</a> Y jilamo fumatitinas ocodon y taelaye: parejo yan y malagtos na inabajan batbas, machochoeho dinague.</p> 
 <p><a name="an_52:3">52:3</a> Unguaeyaña y daño mas qui y mauleg; yan y mandague, mas qui cumuentos ni y tininas. Sila.</p> 
 <p><a name="an_52:4">52:4</a> Unguaeya todo y mannanataelaye na sinangan: O, dacon na jula.</p> 
 <p><a name="an_52:5">52:5</a> Si Yuus unyinilang locue para taejinecog; unquinene, ya unjinala juyong gui guimamo magago; ya unjinale juyong gui tano y lalâlâ. Sila.</p> 
 <p><a name="an_52:6">52:6</a> Ya umalie ni y manunas; ya umaañao, ya umachatchatgue, <i>ilegñija:</i></p> 
 <p><a name="an_52:7">52:7</a> Estagüe, yuje na taotao y ti japolo si Yuus para minetgotña: lao jaangoco güe ni y manadan güinajaña, ya janametgot güe ni y tinaelayeña.</p> 
 <p><a name="an_52:8">52:8</a> Lao guajo, parejoyo yan y betde na troncon oliba gui jalom guimayuus; juangongocoyo ni y minaase Yuus para taejinecog, yan taejinecog.</p> 
 <p><a name="an_52:9">52:9</a> Junaejao grasias, para taejinecog, sa unfatinas este; ya junangga y naanmo, sa este mauleg; gui menan y mañantosmo.</p> 
 <p><a name="an_53:1">53:1</a> ILEGÑA y taetiningo gui corasonña: Taya Yuus. Manpotlilo sija, mafatinas y chatliion na tinaelaye; taya ni uno ni fumatitinas mauleg.</p> 
 <p><a name="an_53:2">53:2</a> Si Yuus gui langet tumalag pápapa y famaguon taotao sija; para ulie cao guaja gaetiningo, ni y umaliligao si Yuus.</p> 
 <p><a name="an_53:3">53:3</a> Todos sija manalo tate; ya manjuyong potlilo sija; taya ni uno ni fumatitinas y mauleg, aje, taya ni uno.</p> 
 <p><a name="an_53:4">53:4</a> Taya tiningoñija ni chumogüe inechong? ni y macano y taotaojo sija, taegüije yan mañochocho pan: ya ti maagang si Yuus.</p> 
 <p><a name="an_53:5">53:5</a> Mangosmanmaañao sija gui anae taya minaañao: sa si Yuus janafanmachapon adisapatta y telang ayo y tumotojgue contra jago; jago jagas unnafanmamajlao, sa si Yuus manrenechasa sija.</p> 
 <p><a name="an_53:6">53:6</a> O, na y satbasion Israel mojon ujuyong guiya Sion! anae si Yuus janatalo y quinautiba y taotaoña; ayo nae umagof si Jacob, yan ufanmagof y Israel.</p> 
 <p><a name="an_54:1">54:1</a> SATBAYO, O Yuus, pot y naanmo, ya unjusgayo pot y minetgotmo.</p> 
 <p><a name="an_54:2">54:2</a> Jungog y tinaetaejo, O Yuus; ecungog y sinangan y pachotto.</p> 
 <p><a name="an_54:3">54:3</a> Sa y taotao juyong sija mangajulo contra guajo, yan y taotao ni y fijon y minatatgañija maaliligao y antijo; sija jagasja ti japopolo si Yuus gui menanñija. Sila.</p> 
 <p><a name="an_54:4">54:4</a> Estagüe na si Yuus umayuyudayo; si Jeova mañisija yan ayo y mumantietene y antijo.</p> 
 <p><a name="an_54:5">54:5</a> Güiya uapase taelaye y enemigujo sija; yulang sija gui minagajetmo.</p> 
 <p><a name="an_54:6">54:6</a> Sa inefresijo ni y minalagojo bae junaejao; bae jualaba y naanmo, O Jeova, sa mauleg.</p> 
 <p><a name="an_54:7">54:7</a> Sa güiya munalibreyo todo gui chinatsaga: sa y atadogjo jagasja jalie y minalagojo contra y enemigujo.</p> 
 <p><a name="an_55:1">55:1</a> JUNGOG y tinaetaejo, O Yuus: ya chamo umaatog maesa jao gui guinagaojo.</p> 
 <p><a name="an_55:2">55:2</a> Atituyeyo, ya opeyo: sa inestotbayo gui trinistieco, ya umugongyo;</p> 
 <p><a name="an_55:3">55:3</a> Sa pot y inagang y enemigo: sa pot y chiniguit y manaelaye; sa mayute y tinaelaye gui jilojo, ya pot y biniboñija, na machatliiyo, japetsigueyo.</p> 
 <p><a name="an_55:4">55:4</a> Y corasonjo gospute gui sumanjalomjo: yan y minaañao y finatae podong gui jilojo.</p> 
 <p><a name="an_55:5">55:5</a> Minaañao yan linaolao, manmato guiya guajo; y linijan ñumoñoyo.</p> 
 <p><a name="an_55:6">55:6</a> Ya ilegco: O mojon yanguin gaepapayo, taegüije y paluma! ayo nae jugupo chago, ya judescansa.</p> 
 <p><a name="an_55:7">55:7</a> Estagüe, ayo nae jujanao chago, ya jusaga gui jalomtano. Sila.</p> 
 <p><a name="an_55:8">55:8</a> Mojon bae jualula malag y guinegüe, guinin y duron manglo yan y pinagyo.</p> 
 <p><a name="an_55:9">55:9</a> Yulang, O Jeova, ya ipe y jilañija; sa jagasja julie y fijom na manaelaye, ya y manmanpotfifia gui siuda.</p> 
 <p><a name="an_55:10">55:10</a> Jaane yan puenge manjajanao gui sumanjilo y quelatña: inechong yan inacacha mangaegue gui entaloña.</p> 
 <p><a name="an_55:11">55:11</a> Manaelaye mangaegue gui entaloña; chiniguit yan dinague ti usuja gui chalanña.</p> 
 <p><a name="an_55:12">55:12</a> Sa ti y enemigo lumalatdeyo; ayo nae siña jusungon; ni ti ayo y chumatliiyo ni y munadangculo güe contra guajo: ayo nae junaatog maesayo guiya güiya.</p> 
 <p><a name="an_55:13">55:13</a> Lao jagoja, un taotao, ni y parejujo, yan y gachongjo, yan y senjuguflie na amigujo.</p> 
 <p><a name="an_55:14">55:14</a> Sa y mamis na inangoco manasangane jam y jinasonmame; ya tafanmamocat yan linajyan taotao gui guimayuus.</p> 
 <p><a name="an_55:15">55:15</a> Polo sija ya derepente ufanchinile ni y finatae: polosija ya ufansinetta papa manlalâlâ guiya sasalaguan; sa guaja y manaelaye gui sagañija yan y sanjalomñija.</p> 
 <p><a name="an_55:16">55:16</a> Lao guajo, bae juagang si Yuus; ya si Jeova usatbayo.</p> 
 <p><a name="an_55:17">55:17</a> Pupuenge, ogaan, yan taloane, jufanjaso ya juagang duro, ya güiya ujungog y inaganjo.</p> 
 <p><a name="an_55:18">55:18</a> Güiya jagasja munalibre y antijo qui pas, guinin y guera ni y comontrayo: sa megae pumotfifia yo.</p> 
 <p><a name="an_55:19">55:19</a> Si Yuus ufaninjingog, ya ufaninepe sija; asta ayo y mañasaga desde y apmam na tiempo. Sila. Ti taotao sija ni siempre jatulaeca, ya ti manmaañao as Yuus.</p> 
 <p><a name="an_55:20">55:20</a> Jaestira mona y canaeña contra ayo sija ni y manpas guiya güiya: jayulang y tratuña.</p> 
 <p><a name="an_55:21">55:21</a> Y sinangan y pachotña palagseña qui y mantica, lao guera gui jalom corasonña; y sinanganña mananana qui y laña; lao puro ayo sija espada in malagnos.</p> 
 <p><a name="an_55:22">55:22</a> Polo y catgamo gui as Jeova, ya güiya uminantiene; sa taya nae jasotta y manunas ya umanacalamten.</p> 
 <p><a name="an_55:23">55:23</a> Lao jago, O Yuus, ufansinetta sija papa gui joyon finatae; sa y manmejgá, yan manfáfababa na taotao sija, ti ufanlâlâ ni lamita gui jaaniñija; lao guajo juangocoyo nu jago.</p> 
 <p><a name="an_56:1">56:1</a> GAEASE nu guajo, O Yuus; sa y taotao malago na ujapañotyo; mumumo todot dia, ya jachichiguityo.</p> 
 <p><a name="an_56:2">56:2</a> Todot dia y enemigujo manmalago na ujapañotyo; sa megae mamumujo ya mansobetbio.</p> 
 <p><a name="an_56:3">56:3</a> Jafaja na tiempo nae maañaoyo, juangocojayo guiya jago.</p> 
 <p><a name="an_56:4">56:4</a> Gui as Yuus jualaba y finoña; gui as Yuus nae jagasja jupolo y inangococo, ti maañaoyo; jafa ufatinas y catne guiya guajo?</p> 
 <p><a name="an_56:5">56:5</a> Todot dia mabira y sinanganjo; sa todo y jinasoñija contra guajo para tinaelaye.</p> 
 <p><a name="an_56:6">56:6</a> Mandaña ya manatog maesasija; ya magueguesatituye y pinecatjo, anae jagas mananangga sija y antijo.</p> 
 <p><a name="an_56:7">56:7</a> Ufanescapa nu y tinaelaye? gui binibo nae unyute papa y taotao sija, O Yuus.</p> 
 <p><a name="an_56:8">56:8</a> Jago sumangan y jinanaojo; polo gui jalom boteyamo y lagojo: manaegüe sija gui leblomo?</p> 
 <p><a name="an_56:9">56:9</a> Ayo nae, ujabira sija tate y enemigujo y jaane nae juagangjao; este jutungo, na si Yuus para guajo.</p> 
 <p><a name="an_56:10">56:10</a> Gui as Yuus jualaba y finoña: gui as Jeova jualaba y finona.</p> 
 <p><a name="an_56:11">56:11</a> Gui as Yuus nae jagasja jupolo y inangococo; ya siempre ti jumaañao; jafa y taotao ufatinas guiya guajo?</p> 
 <p><a name="an_56:12">56:12</a> Y promesamo gaegue guiya guajo, O Yuus: ya juapasejao siempre ni y inefresen grasias.</p> 
 <p><a name="an_56:13">56:13</a> Sa jagasja unnalibre y antijo gui finatae; ti siempre unnalibre y adengjo an podong? para jufamocat gui menan Yuus gui candet y manlálâlâ.</p> 
 <p><a name="an_57:1">57:1</a> GAEASE nu guajo, O Yuus, gaease nu guajo; sa y antijo guinegüe güe guiya jago: magajet, y anineng y papamo ugogüeyo asta qui manmalofan y chinatsaga.</p> 
 <p><a name="an_57:2">57:2</a> Bae juagang si Yuus Gueftaquilo; si Yuus ni y jafatinas todo y güinaja para guajo.</p> 
 <p><a name="an_57:3">57:3</a> Ufanago guinin y langet ya unalibreyo; anae jalalatde ayo y malago pumañotyo. Sila. Si Yuus utago y minaaseña yan y minagajetña.</p> 
 <p><a name="an_57:4">57:4</a> Y antijo gaegue gui entalo y león sija: ya umaasonyo gui entalo ayo sija y minañila guafe, junggan, yan y lalajin taotao sija ni y nifenñija y lansa sija, yan flecha sija, ya y jilañija malagtos na espada.</p> 
 <p><a name="an_57:5">57:5</a> Nadangculojao gui jilo y langet, O Yuus; polo y inenramo todo gui sanjilo tano.</p> 
 <p><a name="an_57:6">57:6</a> Jagas mamatinas laso, para y pinecatto; y antijo tumecon papa; jagas manmaguadog joyo gui menajo; ya sija mamodong maesaja gui taloloja. Sila.</p> 
 <p><a name="an_57:7">57:7</a> Y corasonjo, esta meton, O Yuus, y corasonjo esta meton; bae jucanta, magajetja, jucanta alabansa sija.</p> 
 <p><a name="an_57:8">57:8</a> Fagmata, inenrajo; fagmata, guitala yan atpa; guajoja na maesa magmatayo taftaf.</p> 
 <p><a name="an_57:9">57:9</a> Bae junaetjao grasias, O Jeova, gui entalo y taotao sija; jucantayejao alabansa sija gui entalo y nasion sija.</p> 
 <p><a name="an_57:10">57:10</a> Sa asta y langet, dangculo y minaasemo, yan asta y mapagajes y minagajetmo.</p> 
 <p><a name="an_57:11">57:11</a> Nadangculojao gui jilo y langet, O Yuus; polo y minalagmo todo gui sanjilo y tano.</p> 
 <p><a name="an_58:1">58:1</a> MAGAJET na jamyo manudo, <i>anae debe de</i> unfanguentos jamyo tininas? manmanjujusga jamyo tunas, O jamyo, ni y lalajin taotao sija?</p> 
 <p><a name="an_58:2">58:2</a> Magajet, na y jalom corason nae manmachochocho jamyo tinaelaye; intajlang gui canaenmiyo y tinaelaye gui tano.</p> 
 <p><a name="an_58:3">58:3</a> Y manaelaye, manaotao juyong desde y jalom tuyan: enseguidas qui manmafañago, manabag manguecuentos ni y mandague.</p> 
 <p><a name="an_58:4">58:4</a> Y binenoñija, parejo yan y binenon y culebbla: sija parejo yan y tangan y serpiente, ni y jajuchum talangaña;</p> 
 <p><a name="an_58:5">58:5</a> Ya ti jaecungog y inagang y encantador, ni y gosfaye manencanta.</p> 
 <p><a name="an_58:6">58:6</a> Yamag y nifenñija gui jalom pachotñija, O Yuus: yamag juyong y dangculo na nifen y patgon leon, O Jeova.</p> 
 <p><a name="an_58:7">58:7</a> Polo ya ufanmadirite taegüije y janom ni y malalagoja gui iyoña: anae jaachechetgüe y flechaña, polo ya calang manutut.</p> 
 <p><a name="an_58:8">58:8</a> Polo ya utaegüije y acaleja ni y madirite ya umalofan: taegüije y taetiempo na mañagon palaoan, ni y ti guinin lumilie y atdao.</p> 
 <p><a name="an_58:9">58:9</a> Antes di usiente y lauyanmiyo y <i>guafen y</i> tituca, uchule sija ya unajanao, nu y remulinon manglo, ayo manbetde taegüije mansinenggue,</p> 
 <p><a name="an_58:10">58:10</a> Y manunas ufanmagof yanguin jalilie y inemog; ufagase y adengña gui jâgâ y taelaye.</p> 
 <p><a name="an_58:11">58:11</a> Para ualog y taotao: Magajet na guaja apasñija y manunas: magajet guaja si Yuus ni y manjujusga gui tano.</p> 
 <p><a name="an_59:1">59:1</a> NALIBREYO gui enemigujo sija, O Yuusso; polo yo gui jilo guinin ayosija ni y mangajujulo contra guajo.</p> 
 <p><a name="an_59:2">59:2</a> Nalibreyo gui chumogüe y tinaelaye, ya satbayo gui manmejga na taotao sija.</p> 
 <p><a name="an_59:3">59:3</a> Sa, estagüe, na mananangga y antijo: y manmetgot mandaña contra guajo; ti pot y tinaelayeco, ni ti pot y isaojo, O Jeova.</p> 
 <p><a name="an_59:4">59:4</a> Manmalago ya japrepara sija, sin y linachijo; fagmata, ya unayudayo, ya unlie.</p> 
 <p><a name="an_59:5">59:5</a> Jago Jeova, Yuus y inetnon sendalo, si Yuus Israel; fagmata ya unbisita todo y nasion sija; chamo gagaease ni y manaelaye. Sila.</p> 
 <p><a name="an_59:6">59:6</a> Manalo guato yan pupuenge: ya manboruruca taegüije y galago, ya malilicucue y siuda.</p> 
 <p><a name="an_59:7">59:7</a> Liija, sa mannutugap juyong guinin y pachotñija: espada sija guaja gui jalom labiosñija; jaye, ilegñiñija, cao jajungog?</p> 
 <p><a name="an_59:8">59:8</a> Lao jago, O Jeova, siempre unchatgue sija; siempre unmofea todo y nasion.</p> 
 <p><a name="an_59:9">59:9</a> O minetgotto, junanangga jao; sa si Yuus y guimajo lumijing.</p> 
 <p><a name="an_59:10">59:10</a> Si Yuusso nu y minaaseña, ugaegue gui menajo: si Yuus unaliiyo y minalagojo, gui jilo y enemigujo sija.</p> 
 <p><a name="an_59:11">59:11</a> Chamo pumupuno sija, sa trabia ti manmalelefa y taotaojo; chalapon sija pot y ninasiñamo; ya unchule sija papa, O Jeova, patangmame.</p> 
 <p><a name="an_59:12">59:12</a> Pot y isao y pachotñija, yan pot y sinangan y labiosñija, polo ya ufanmacone, pot y sobetbioñija: yan pot y matdision, yan manmandadague ni y sinanganñija.</p> 
 <p><a name="an_59:13">59:13</a> Lachae sija ni y binibumo, lachae sija, para sija ti ufangaegue talo: ya ujatungo na si Yuus mangobiebietna gui as Jacob, asta y uttimon y tano. Sila.</p> 
 <p><a name="an_59:14">59:14</a> Ya an pupuenge, polo ya ufanalo guato, ya unfanboruca taegüije y galago ya umalilicue y siuda.</p> 
 <p><a name="an_59:15">59:15</a> Nafanjajanao julo yan papa, ya ufanmanaliligao nañija; ya usaga todo puenge yanguin ti manjaspog.</p> 
 <p><a name="an_59:16">59:16</a> Lao guajo, jucanta ni y ninasiñamo; magajet, na jucanta agang ni y minaasemo yan ogaan; sa guinin jago y guimajo lumijing, yan y guinegüeco gui jaanen chinatsagaco.</p> 
 <p><a name="an_59:17">59:17</a> Jago, O minetgotjo, jucantaye y alabansa sija; sa si Yuus y guimajo lumijing, yan y Yuus y minaasejo.</p> 
 <p><a name="an_60:1">60:1</a> O Yuus, jago yumutejam, jago gumapotjam papa; guinin lalalojao; O, natalojam guato.</p> 
 <p><a name="an_60:2">60:2</a> Jago jagasja munamayengyong y tano; jago yumulang; nafanjomlo y yinilangña sija, sa manmayeyengyong.</p> 
 <p><a name="an_60:3">60:3</a> Unfanue y taotaomo sija ni y manmajetog na güinaja; unnafanguimenjam ni y binon na matulalaejon.</p> 
 <p><a name="an_60:4">60:4</a> Unnae ayo sija ni y manmaañao nu jago, un bandera para ujatsa pot y minagajet. Sila.</p> 
 <p><a name="an_60:5">60:5</a> Sa para ufanlibre y güinaeyamo; satba ni y agapa na canaemo, yan opejam.</p> 
 <p><a name="an_60:6">60:6</a> Si Yuus sumangan y sinantosña; siempre jumagof; ya siempre judibide iya Siquem, ya jumide y bayen Sucot.</p> 
 <p><a name="an_60:7">60:7</a> Iyoco Galaad, ya iyoco Manases: Efraim y guinegüe y ilujo; Juda y baston minagasso.</p> 
 <p><a name="an_60:8">60:8</a> Moab, y palanggana para jufagagaseyo; y jilo Edom nae juyute y sapatosso: Filistia, agangjao pot guajo.</p> 
 <p><a name="an_60:9">60:9</a> Jaye uchinileyo guato gui fitme na siuda? jaye uesgaejonyo guato Edom?</p> 
 <p><a name="an_60:10">60:10</a> Mungajao, O Yuus, ni y guinin yumutejam? yan jago, O Yuus, ti jumanao yan y inetnon sendalonmame.</p> 
 <p><a name="an_60:11">60:11</a> Naejam inayuda contra y contrario gui chinatsaga; sa taebale y inayudan taotao.</p> 
 <p><a name="an_60:12">60:12</a> Guinin as Yuus nae infatinas y minatatnga; sa güiyaja ni ugacha papa y contrarionmame.</p> 
 <p><a name="an_61:1">61:1</a> JUNGOG y inaganjo, O Yuus; atituye y tinaetaejo.</p> 
 <p><a name="an_61:2">61:2</a> Desde y uttimon y tano juagang jao, anae taeninasiña y corasonjo: chalaneyo asta y acho ni y mas taquilo qui guajo.</p> 
 <p><a name="an_61:3">61:3</a> Sa jago guinin y guinegüeco, yan y guiman lumijing guinin y enemigo.</p> 
 <p><a name="an_61:4">61:4</a> Jusaga gui jalom y tabetnaculumo para taejinecog: ya jugogüeyo gui tinampen y papamo. Sila.</p> 
 <p><a name="an_61:5">61:5</a> Sa jago O Yuus guinin jumungog y promesajo; jago guinin numaeyo ni y erensian ayo sija y manmaañao ni y naanmo.</p> 
 <p><a name="an_61:6">61:6</a> Jago munaanaco y jaanin y ray; y sacanña taegüije y megae na generasion sija.</p> 
 <p><a name="an_61:7">61:7</a> Usaga gui menan Yuus para taejinecog: O, nalisto y güinaeya yan y minagajet, para ufanadaje güe.</p> 
 <p><a name="an_61:8">61:8</a> Pot este jucantaye y naanmo para taejinecog, para jufatinas y prinimetijo cada jaane.</p> 
 <p><a name="an_62:1">62:1</a> Y antijo janananggaja si Yuus; sa guinin güiya nae mamaela y satbasionjo.</p> 
 <p><a name="an_62:2">62:2</a> Güiyaja y achojo yan y satbasionjo, güiya y torejo taquilo: ya ti megae jumanacalamten.</p> 
 <p><a name="an_62:3">62:3</a> Asta ngaen nae intigong contra unoja taotao? todos jamyo infanmapuno; taegüije y padet ni y cumba, yan taegüije y matomba na colat.</p> 
 <p><a name="an_62:4">62:4</a> Manafaesenja gui entaloñija na umayute papa gui ninasiñaña: manmagof ni y dinague sija: manmanbendidise ni y pachotñija, lao manmanmatdidise qui sumanjalomñija.</p> 
 <p><a name="an_62:5">62:5</a> Si Yuus nanggajao, O antijo; sa guinin güiya y ninanggaco.</p> 
 <p><a name="an_62:6">62:6</a> Güiyaja y achojo yan y satbasionjo; güiya y torejo taquilo, ya ti jumanacalamten.</p> 
 <p><a name="an_62:7">62:7</a> Gui as Yuus nae gaegue y satbasionjo yan y minalagjo; y acho y minetgotjo yan y guinegüeco mangaegue gui as Yuus.</p> 
 <p><a name="an_62:8">62:8</a> Angoco gue todo y tiempo, jamyo ni y taotao sija; chuda y corasonmiyo gui menaña: si Yuus y guinegüe para jita. Sila.</p> 
 <p><a name="an_62:9">62:9</a> Seguro todo y taotao sija ni y umitde condisioñija manjinaja; ya y managquilo condisioñija, un dinague; yanguin manmapolo gui balansa, todos manñajlalangña qui y jinaja.</p> 
 <p><a name="an_62:10">62:10</a> Chamo umangongoco jao gui inamot, yan chamo na gagaebale y sinaque: yanguin y güinaja manlalamegae; chamo pumópolo y corasonmo guiya sija.</p> 
 <p><a name="an_62:11">62:11</a> Guinin jasangan si Yuus un biaje; ya dos biaje jagasja jujungog este; na y ninasiña iyon Yuus.</p> 
 <p><a name="an_62:12">62:12</a> Sa iyomoja locue Jeova y minaase: sa unapapaseja cada taotao jaftaemano y chechonâ.</p> 
 <p><a name="an_63:1">63:1</a> O Yuus, jago y Yuusso; taftaf jualigao jao; y antijo majo pot jago, y catneco majalang nu jago, gui anglo an majo na tano, anae taya janom;</p> 
 <p><a name="an_63:2">63:2</a> Taegüije juatan jao gui templo para julie y ninasiñamo yan y minlagmo.</p> 
 <p><a name="an_63:3">63:3</a> Sa y mauleg güinaeyamo maulegña qui y linâlâ; y labiosso ualabajao.</p> 
 <p><a name="an_63:4">63:4</a> Taegüine jubendise jao gui linâlâjo; ya jujatsa julo y canaejo ni y naanmo.</p> 
 <p><a name="an_63:5">63:5</a> Y antijo ujaspog taegüije y ujaspog ni y titanos an montica; ya y pachotjo ualabajao yan y minagof y labiosso.</p> 
 <p><a name="an_63:6">63:6</a> Yanguin jujaso jao gui jilo camajo; ya y jinasoco nu jago gui ora nae bumebelayo an puenge.</p> 
 <p><a name="an_63:7">63:7</a> Sa jago guinin umayudayo; enaomina y anineng y papamo nae jumagof.</p> 
 <p><a name="an_63:8">63:8</a> Y antijo dangculo na tinatitiye jao: y agapa na canaemo mumantieteneyo.</p> 
 <p><a name="an_63:9">63:9</a> Lao ayo sija y umaliligao y antijo, para umayulang, sija ufanjanao para y mas tadong na joyo gui tano.</p> 
 <p><a name="an_63:10">63:10</a> Ufanmaentrega gui jinilat y espada; sija ugüinaja para y sora sija.</p> 
 <p><a name="an_63:11">63:11</a> Lao y ray umagof gui as Yuus; ya todo y manmanjula pot güiya unfanmagof: sa y pachot ayo sija y manmandadague ufanmajuchom.</p> 
 <p><a name="an_64:1">64:1</a> JUNGOG y inagangjo, O Yuus, gui quejaco: adaje y linâlâjo ni y minaañaoña ni y enemigo.</p> 
 <p><a name="an_64:2">64:2</a> Naatogyo gui secreto na pinagat y manaelaye; yan y inatborota ni y chumogüe y taelaye.</p> 
 <p><a name="an_64:3">64:3</a> Ni y janafanmalagtos y jilañija taegüije y espada, yan janafanapunta y flechañija, ni manmalaet na sinangan.</p> 
 <p><a name="an_64:4">64:4</a> Para ujaflecha gui secreto y cabales; ya derepente manflecha güe, ya ti maañao.</p> 
 <p><a name="an_64:5">64:5</a> Janafanfitmeja sija gui na jinasuye taelaye: manmanafaesen para ujananaplinanta y laso; ya ilegñija: Jaye ufanlinie?</p> 
 <p><a name="an_64:6">64:6</a> Manmanaliligao ni y tinaelaye; ilegñija na tacumple guse y inaligaota: cada uno guiya sija manacjalom jinasonñija yan corasonñija manadong.</p> 
 <p><a name="an_64:7">64:7</a> Lao si Yuus flumecha sija, ya enseguidas ninafanlamen nu y flecha.</p> 
 <p><a name="an_64:8">64:8</a> Ya taegüije ninafanmatompo; y jilañija contra sija; ya todo y lumie sija ujayengyong y ilonñija.</p> 
 <p><a name="an_64:9">64:9</a> Ya todo y taotao sija ufanmaañao; ya ujasangan y checho Yuus: sa ujaguesjaso y finatinasña.</p> 
 <p><a name="an_64:10">64:10</a> Y manunas ufanmagof sija gui as Jeova, ya ujaangoco nu güiya; yan todo y manunas na corason, ufanmalag.</p> 
 <p><a name="an_65:1">65:1</a> Y tinina unanangga jao guiya Sion, O Yuus; iya jago nae umapase y promesa.</p> 
 <p><a name="an_65:2">65:2</a> O jago ni y jumungog y utinaetae, todo y catne ufanmato guiya jago.</p> 
 <p><a name="an_65:3">65:3</a> Jaganayo y tinaelaye sija; lao y isaomame, jago umasie.</p> 
 <p><a name="an_65:4">65:4</a> Dichoso y taotao ni y unayeg, ya unnaguaguato guiya jago, para usaga gui sagamo: manjaspogjam ni y minauleg y guimamo, asta y santos na lugat gui templomo.</p> 
 <p><a name="an_65:5">65:5</a> Pot y namaañao na güinaja nae unopejam gui tininas; O Yuus y satbasionmame; jago y ninangga gui uttimon puntan tano todo, yan asta todo ayo sija y manlachago, ni y mangaegue gui jilo y tase.</p> 
 <p><a name="an_65:6">65:6</a> Ayo y pot ninasiñaña japlanta seguro y egso, madudog ni y ninasiñaña;</p> 
 <p><a name="an_65:7">65:7</a> Ni y janaquieto y palañgpang y tase sija, y palangpang y napoñija yan <i>janafanbasta</i> managuaguat y taotao sija.</p> 
 <p><a name="an_65:8">65:8</a> Ya ayo sija ni y mañasaga gui uttimon tano, manmaañao ni señatmo: unnamagof y jumuyong y egaan yan y pupuenge.</p> 
 <p><a name="an_65:9">65:9</a> Jago bumisita y tano yan unriega; unnagosrico; y sadog Yuus bula janom: unnafanmauleg y maies para sija yanguin esta unnalisto y tano taegüije.</p> 
 <p><a name="an_65:10">65:10</a> Unnafangosbula janom y sutcoñija: unnafitme a pujañija güije; ya unnamañaña ni y ichan; ya unbendise y sinisoñija.</p> 
 <p><a name="an_65:11">65:11</a> Uncorona y sacan sija ni y minaulegmo; ya y finaposmo manutujo y mantica.</p> 
 <p><a name="an_65:12">65:12</a> Manutujo gui jilo y pastaje sija gui desierto: ya y mandiquique na sabana madudog ni y minagof.</p> 
 <p><a name="an_65:13">65:13</a> Y pastaje sija manminagago ni y manadan gâgâ; y baye sija locue mantinampe ni y maies; manesalao ni y minagofñija, ya mangacanta locue.</p> 
 <p><a name="an_66:1">66:1</a> FATINAS y minagof na inagang gui as Yuus todo y tano.</p> 
 <p><a name="an_66:2">66:2</a> Canta y minagof gui naanña: namalag y tininaña.</p> 
 <p><a name="an_66:3">66:3</a> Alog as Yuus: jafa na manámaañao y chechomo: pot y dinangculon y ninasiñamo uninaseja y contrarionmo papa.</p> 
 <p><a name="an_66:4">66:4</a> Todo y tano umadodorajao yan macantatayejao: yan macantataye y naanmo. Sila.</p> 
 <p><a name="an_66:5">66:5</a> Maela ya inlie y checho Yuus: na ninámaañao y chechoña gui jilo y famaguon y taotao.</p> 
 <p><a name="an_66:6">66:6</a> Jatolaeca y tase y anglo na tano: ya japocacate y sadog: ya ayo nae manmagofjam nu güiya.</p> 
 <p><a name="an_66:7">66:7</a> Güiya jagobiebietna ni y minetgotña para taejinecog: y atadogña pumupulan y nasion sija: ya munga y managuaguat na ujajatsa sija. Sila.</p> 
 <p><a name="an_66:8">66:8</a> Fanmanbendise ni y Yuusta jamyo ni y taotao ya namajungog y inagang y tininaña:</p> 
 <p><a name="an_66:9">66:9</a> Ayo y mumantiene y antita gui linâlâ: ya ti japolo y adengta na usulong.</p> 
 <p><a name="an_66:10">66:10</a> Sa jago chumaguejam, O Yuus; jagasja unchague jam taegüije y salape an machague.</p> 
 <p><a name="an_66:11">66:11</a> Jago chumulejam gui jalom y laso: unpolo chinatsaga na catga gui sinturanmame.</p> 
 <p><a name="an_66:12">66:12</a> Jago namaudae y taotao guijilomame: jame infaposgüe y guafe an y janom: lao unchulejam asta y jalom y rico na sagayan.</p> 
 <p><a name="an_66:13">66:13</a> Jujalom gui jalom guimamo yan y sinenggue na inefrese sija: ya bae juapase jao ni y promesajo,</p> 
 <p><a name="an_66:14">66:14</a> Ni y labiosso sumangan, yan y pachotto jagas cumuentos anae estabayo gui chinatsaga.</p> 
 <p><a name="an_66:15">66:15</a> Bae junaejao sinenggue na inefrese ni y yemog yan paopao na tatneron quinilo: bae junaejao nobiyo yan chiba sija. Sila.</p> 
 <p><a name="an_66:16">66:16</a> Maela ya injingong, todo ayo y manmañao as Yuus, ya bae jusangane jamyo jafa finatinasña ni y antijo.</p> 
 <p><a name="an_66:17">66:17</a> Guajo juagang güe ni y pachotto: ya güiya umaalaba ni y jilajo.</p> 
 <p><a name="an_66:18">66:18</a> Yaguin jumantiene y tinaelaye gui corasonjo, si Jeova ti ujungogyo.</p> 
 <p><a name="an_66:19">66:19</a> Lao magajet na si Yuus jajungog: güiya umadaje y inagang y tinaetaejo.</p> 
 <p><a name="an_66:20">66:20</a> Bendito si Yuus, sa ti jabira y tinaetaejo ni y minaaseña guiya guajo.</p> 
 <p><a name="an_67:1">67:1</a> O Yuus, gaease ni jame ya unbendisejam: yan janafanmalag y mataña gui jilomame. Sila.</p> 
 <p><a name="an_67:2">67:2</a> Para usiña matungo y chalanmo gui jilo y tano yan y satbasionmo gui nasion todos:</p> 
 <p><a name="an_67:3">67:3</a> Polo y taotao ya umatuna jao, O Yuus: polo y taotao todo ya umatuna.</p> 
 <p><a name="an_67:4">67:4</a> O, polo y nasion sija ya ufanmagof yan ufanganta ni y minagof: sa jago siempre jumusga y taotao gui tininas yan ungobietna y nasion sija gui jilo y tano. Sila.</p> 
 <p><a name="an_67:5">67:5</a> Polo y taotao ya umatuna jao, O Yuus: polo y taotao todo ya umatuna.</p> 
 <p><a name="an_67:6">67:6</a> Ya y tano jagasja unajuyong megae tinegchaña: ya si Yuus ni y Yuusta ubendisejit.</p> 
 <p><a name="an_67:7">67:7</a> Si Yuus ubendisejit: yan todo y uttimon y tano umaañao nu güiya.</p> 
 <p><a name="an_68:1">68:1</a> POLO si Yuus ya ucajulo, polo y enimiguña ya ufanmachalapon: polo ayo sija y chumatlie güe ya ufanmalago gui menaña.</p> 
 <p><a name="an_68:2">68:2</a> Taegüije y manajanao y aso, taegüijeja yute sija: taegüije y maderite y danges gui menan guafe, taegüijeja manmalingoñija y manaelaye gui menan Yuus.</p> 
 <p><a name="an_68:3">68:3</a> Lao y manunas ufansénmagof: ufansenalegre gui menan Yuus: magajet ya usendangculo y minagofñija.</p> 
 <p><a name="an_68:4">68:4</a> Cantaye si Yuus, cantaye alabansa sija y naanña: nacajulo y chalan para ayo na maudae y inanaco y desierto sija; y naanña, si Yah ya fansenmagof gui menaña.</p> 
 <p><a name="an_68:5">68:5</a> Tatan y manaetata ya y jues para y manbiuda, si Yuus gui sinantos na sagaña.</p> 
 <p><a name="an_68:6">68:6</a> Si Yuus munafañaga y taeparientes gui familia sija: güiya chumule juyong preso para umegae: lao y managuaguat mañagaja gui anglo na tano.</p> 
 <p><a name="an_68:7">68:7</a> O Yuus, mientras unjanao gui menan y taotao; mientras na unfamocat gui inanaco desierto. Sila.</p> 
 <p><a name="an_68:8">68:8</a> Y tano mayeyengyong, y langet locue manutujo gui menan Yuus: ayo iya Sinae mayengyong gui menan Yuus, ni si Yuus guiya Israel.</p> 
 <p><a name="an_68:9">68:9</a> Jago, O Yuus, tumago megae na uchan, yan jago munafitme y erensiamo na taotao anae yayas.</p> 
 <p><a name="an_68:10">68:10</a> Y inetnon taotaomo mañaga güije: jago, O Yuus, fumamauleg y minaulegmo para y mamoble.</p> 
 <p><a name="an_68:11">68:11</a> Si Jeova jananae ni finijo: yan mandangculo ayo na inetnon famalaoan ni y munamatungo:</p> 
 <p><a name="an_68:12">68:12</a> Ray sija y inetnon sendalo falago chadig: ya güiya palaoan ni y sumasaga iya sija mafacae y inamot na güinaja.</p> 
 <p><a name="an_68:13">68:13</a> Yaguin manmalago jamyo dumescansa gui quelat quinilo; calang y papan y paluma nii platiao, yan y piluña nii amariyo calang oro.</p> 
 <p><a name="an_68:14">68:14</a> Anae ayo todo janasiña manafanmachalapon y ray sija guiya güiya: taegüije anae mamodong nieve guiya Salmón.</p> 
 <p><a name="an_68:15">68:15</a> Y egso Yuus y egso Basán: y gostaquilo na ogso y egso Basán.</p> 
 <p><a name="an_68:16">68:16</a> Sa jafa na manaatansegüet, jamyo nii manaquilo na osgo guato gui egso güinaeyan Yuus para sagaña: magajet na si Jeova sumaga güije para taejinecog.</p> 
 <p><a name="an_68:17">68:17</a> Y caretan Yuus y viente mil, junggan, miyares yan miyares ya si Jeova gui entaloñija taegüije iya Sinae, iya santos na sagaña.</p> 
 <p><a name="an_68:18">68:18</a> Jagasja jao cajulo iya jululo, jagas uncone y mamacautiba na megae: jagas unresibe ninae sija entre taotao sija: magajet entre y managuaguat locue, para si Jeova Yuus usiña sumaga gui entaloñija.</p> 
 <p><a name="an_68:19">68:19</a> Bendito si, Jeova nii todo y jaane jaencatga y catgata, junggan, ayo y Yuus y satbasionta. Sila.</p> 
 <p><a name="an_68:20">68:20</a> Si Yuus güiya si Yuus satbasion para jita: ya y jinanao guinin y finatae iyon Jeova, Señot.</p> 
 <p><a name="an_68:21">68:21</a> Lao si Yuus janafanlamen y ilon y enimiguña yan y cácagong y manmipe ayo y sisigueja gui isaoña.</p> 
 <p><a name="an_68:22">68:22</a> Ya si Jeova ilegña: Bae chule talo guinin Basán, bae chule sija talo, guinin y tádodong na tase.</p> 
 <p><a name="an_68:23">68:23</a> Ya y adengmo siña umanaatunog gui jâgâ ya y jila y gamo galago siña patten y enimigumo.</p> 
 <p><a name="an_68:24">68:24</a> Sija jalie y jinanaomo, O Yuus; magajet y jinanao y Yuusso, Rayjo gui sinantos na sagaña.</p> 
 <p><a name="an_68:25">68:25</a> Y mangacanta manjajanao gui menan, y mandadangdang yan y dandanñija jatatituye; y entaloñija y donseya sija ni y mandadangdang nii pandireta.</p> 
 <p><a name="an_68:26">68:26</a> Fanbendise si Yuus gui jalom y inetnon taotao; junggan, jamyo y tutujonña guiya Israel.</p> 
 <p><a name="an_68:27">68:27</a> Ayonae estaba y diquique as Benjamin y magasñija, y prinsipen Juda yan y compañia apapagat, y prinsipen Sabulon yan y prinsipen Neftali.</p> 
 <p><a name="an_68:28">68:28</a> Y Yuusmo tumago y minetgotmo; O Yuus, nametgot y chechomo para jame.</p> 
 <p><a name="an_68:29">68:29</a> Pot causa y templomo guiya Jerusalem, y ray sija manmañuñule ninae sija para jago.</p> 
 <p><a name="an_68:30">68:30</a> Lalatde y dadao na gâgâ gui piao, y manadan nobiyo yan y tatneron gataotao, nii guinocha papa adengñija y pedason salape sija: jochalapon ayosija taotao nii manmalago manguera.</p> 
 <p><a name="an_68:31">68:31</a> Ufanmato y prinsipe sija guinin Egipto: Etiopia guse ujaestira y canaeña gui as Yuus.</p> 
 <p><a name="an_68:32">68:32</a> Cantaye si Yuus jamyo nii raenon tano; O canta tinina para y Señot. Sila.</p> 
 <p><a name="an_68:33">68:33</a> Para ayo y maudae gui jilo y langet y langet sija, nii guinin ampman na tiempo; estagüe na güiya masangan nii inagang; nii gaeninasiña na inagang.</p> 
 <p><a name="an_68:34">68:34</a> Sangan y minetgot Yuus: y minagasña gaegue gui jilo Israel, yan y minetgotña gaegue gui jalom y mapagages.</p> 
 <p><a name="an_68:35">68:35</a> O Yuus, ninamaañaojao gui santos na sagamo sija: y Yuus Israel, güiya numae minetgot yan ninasiña y taotaoña: Bendito si Yuus.</p> 
 <p><a name="an_69:1">69:1</a> NALIBREYO, O Yuus; sa y janom manjalom asta y antijo.</p> 
 <p><a name="an_69:2">69:2</a> Magñoyo gui tadong na luño; anae ti siñayo tumojgue: guajo mato y jalom tadong na janom anae y milag malofan gui jilojo.</p> 
 <p><a name="an_69:3">69:3</a> Yayasyo ni y inagangjo: y agagajo ninaanglo: y atadogco linálachae mientras junanangga si Yuusso.</p> 
 <p><a name="an_69:4">69:4</a> Ayosija y chumatliiyo pot taya, megaeña qui y gapotulo gui ilujo: ayosija y manmalago umututyo nii enemigujo sin jafa na linache, mangaeninasiña: ayo nae guajo junatalo guato ayo y taya nae juchuleguan.</p> 
 <p><a name="an_69:5">69:5</a> O Yuus, jago tumungo y taetiningojo: yan y isaojo sija ti junaatog guiya jago.</p> 
 <p><a name="an_69:6">69:6</a> Chamo ayo sija y numananggajao munafanmamamajlao pot guajo, O Jeova, Yuus y inetnon sendalo: chamo ayo sija y umaliligaojao umadesonra pot guajo, O Yuus Israel.</p> 
 <p><a name="an_69:7">69:7</a> Sa pot jago jupadese y linalatde: minamajlao tumampe y matajo.</p> 
 <p><a name="an_69:8">69:8</a> Guinin manataotao juyong yo nii mañelujo; yan taotao juyongyo gui famaguon nanajo.</p> 
 <p><a name="an_69:9">69:9</a> Sa y inigo y guimamo cumanoyo: ya y linalatdeñija y ayo sija nii lumalatde jao manbasnag guiya guajo.</p> 
 <p><a name="an_69:10">69:10</a> Anae tumangesyo ya junamajalang y antijo pot ti chumocho, este y para malalatdeco.</p> 
 <p><a name="an_69:11">69:11</a> Anae jufatinas y luto para magagujo, jumuyongyo un cuentos nu sija.</p> 
 <p><a name="an_69:12">69:12</a> Ya ayo y manmatatachong gui petta, manadingan contra guajo: ya guajo y cantasionñija anae mangacanta y manbulacho.</p> 
 <p><a name="an_69:13">69:13</a> Lao guajoja, y tinaetaejo guiya jago, O Jeova, gui tiempon y finaboresemo: O Yuus, pot y minegae y minaasemo opeyo gui minagajet y satbasionmo.</p> 
 <p><a name="an_69:14">69:14</a> Nalibreyo gui liño ya chajo mamagño: polo ya ulibreyo güije sija nii chumatliiyo, yan gui y tinadong y janom sija.</p> 
 <p><a name="an_69:15">69:15</a> Chamo pumopolo y minilalag na janom na ufalofan gui jilojo, ni unpolo y tinadong na upañotyo; chamo pumopolo y joyo na ujuchom y pachotña gui jilojo.</p> 
 <p><a name="an_69:16">69:16</a> Opeyo, O Jeova; sa y minaasemo gosmauleg: taemanoja y minegae y minaasemo, birajao guiya guajo.</p> 
 <p><a name="an_69:17">69:17</a> Chamo na aatog y matamo gui tentagomo; sa gaegue yo gui chinatsaga: opeyo guse.</p> 
 <p><a name="an_69:18">69:18</a> Najijot jao gui antijo ya unnalibre: rescatayo sa juguaja y enimigujo sija.</p> 
 <p><a name="an_69:19">69:19</a> Jago tumungo y malalatdeco, yan y minamajlaojo yan y madesonraco: y contrariojo mangaegue todo gui menamo.</p> 
 <p><a name="an_69:20">69:20</a> Y linalatde yumulang y corasonjo: yan bulayo y pinite: ya manaliligaoyo jaye upinite, lao taya ni uno: yan y numamagofyo lao ti jusoda ni uno.</p> 
 <p><a name="an_69:21">69:21</a> Sija numaeyo locue lalaet para nengcanojo: yan anae majoyo, sija numaeyo binagle para juguimen.</p> 
 <p><a name="an_69:22">69:22</a> Polo ya lamasañija mamalaso gui menanñija: polo ya yaguin gaegue sija gui pas, este para ocodo.</p> 
 <p><a name="an_69:23">69:23</a> Polo ya ujomjom y atadogñija para chañija fanmalilie; yan janayeyengyong nii sinturanñija para todo y tiempo.</p> 
 <p><a name="an_69:24">69:24</a> Basija gui jiloñija y binibumo, ya polo y dangculon linalalomo ya ufanjeniguif sija.</p> 
 <p><a name="an_69:25">69:25</a> Polo y sagañija ya umayulang: yan taya ni uno siña sumaga gui tiendañija.</p> 
 <p><a name="an_69:26">69:26</a> Sa sija pumetsigue ayo sija y sinaolagmo: ya sija sumangan y pinitinja ni y ninafanlamenmo.</p> 
 <p><a name="an_69:27">69:27</a> Naye mas taelaye y tinaelayeñija, ya chamo munafanjajalom gui tininasmo.</p> 
 <p><a name="an_69:28">69:28</a> Palo ya umafunas sija gui leblon linâlâ: ya munga manmatugue sija yan y manunas.</p> 
 <p><a name="an_69:29">69:29</a> Lao guajo pobleyo yan tristeyo: polo y satbasionmo, O Yuus, ya upoloyo guiya jululo.</p> 
 <p><a name="an_69:30">69:30</a> Guajo bae jualaba y naan Yuus nu y cantasion, ya junadangculo güe nu y inefresen grasias.</p> 
 <p><a name="an_69:31">69:31</a> Ya este munaguefmagof si Jeova mas qui y nobiyo, pat y toro nii mangaecángjilon yan papaquis.</p> 
 <p><a name="an_69:32">69:32</a> Y manmanso, jalie este ya ninafanmagof: ya y corasonmiyo ufanlâlâ y unaaliligao si Yuus.</p> 
 <p><a name="an_69:33">69:33</a> Sa si Jeova jajungog y mannesesitao ya ti jachatlie y prenesuña sija.</p> 
 <p><a name="an_69:34">69:34</a> Polo y langet yan tano ya umaalaba güe, yan y tase sija yan todo y güinaja nii mangalalamten gui sanjalomña.</p> 
 <p><a name="an_69:35">69:35</a> Sa si Yuus ujasatba y Sion yan ujafatinas y siuda sija guiya Juda: para usiña sija mañaga güije yan uguaja para y iyonñija.</p> 
 <p><a name="an_69:36">69:36</a> Ya y semiya locue gui tentagoña uereda ni ayo: ya ayo sija y gumaeya y naanña unafañaga güije.</p> 
 <p><a name="an_70:1">70:1</a> NACHADIG, O Yuus, para unalibreyo: nachadig umayudayo, O Yuus.</p> 
 <p><a name="an_70:2">70:2</a> Polo sija ya ufanmamajlao yan ufaninistotba ni y umaliligao y antijo: polo sija ya ufanalo tate yan ufanmamajlao ni y manmagof nii desonraco.</p> 
 <p><a name="an_70:3">70:3</a> Polo sija ya ufanalo tate para apas y minamajlaoñija ja ni y ilegñija: Aha, Aha.</p> 
 <p><a name="an_70:4">70:4</a> Polo ayo todo y umaliligaojao ya unfanmagof yan ufansenmagof ni jago: ya polo ya ayo y gumaeya y satbasionmo ya ilelegñija siésiempreja: Umanasendangculo si Yuus.</p> 
 <p><a name="an_70:5">70:5</a> Lao guajo pobleyo yan nesesitaoyo: nachadig jao guiya guajo, O Yuus: sa jago umayuyudayo, yan y munalibreyo; O Jeova, chamo umatrasasao.</p> 
 <p><a name="an_71:1">71:1</a> YYAJAGO, O Jeova, nae jupolo y inangococo: ya chajo mamámajlao para taejinecog.</p> 
 <p><a name="an_71:2">71:2</a> Nalibreyo, nii tininasmo ya rescatayo: naapo y talangamo guiya guajo ya unsatbayo.</p> 
 <p><a name="an_71:3">71:3</a> Jago y acho y saga para guajo, anae mafatoyo todo y tiempo: jago mannae tinago na jumasatbayo: sa jago y finitmeco yan y castiyujo.</p> 
 <p><a name="an_71:4">71:4</a> Rescatayo, O Yuusso, juyong gui canae y manaelaye yan y canae y ti manunas yan y manrecto na taotao.</p> 
 <p><a name="an_71:5">71:5</a> Sa jago y ninanggaco, O Jeova Yuus: jago y inangococo desde y pinatgonjo.</p> 
 <p><a name="an_71:6">71:6</a> Sa jago mumantieneyo desde y jalom tuyan, jago chumuleyo juyong guinin y tiyan nana: ya y tininajo todo y tiempo guiya jago.</p> 
 <p><a name="an_71:7">71:7</a> Guajo taegüije y ninamanman gui linajyan; lao jago y megot na guinegüeco.</p> 
 <p><a name="an_71:8">71:8</a> Y pachotto ubula nii tininamo, an y inenramo todot dia.</p> 
 <p><a name="an_71:9">71:9</a> Chamoyo yumuyute gui tiempo y inamcojo: yaguin minetgotto esta jocog chamoyo dumidingo.</p> 
 <p><a name="an_71:10">71:10</a> Sa y enimigujo manadingan contra guajo; yan ayo sija y numanangga y antijo, manafaesen entre sija.</p> 
 <p><a name="an_71:11">71:11</a> Ylegñija: Diningogüe as Yuus: petsigue ya enchilegüe; sa taya para ulinibregüe.</p> 
 <p><a name="an_71:12">71:12</a> O Yuus, chamo chachago guiya guajo; Yuusso, nachadig yan para unayudayo.</p> 
 <p><a name="an_71:13">71:13</a> Polo sija ya ufanmamajlao yan ufanlinachae, ayo y contrarion y antijo; polo sija ya ufantinampe nii minamajlao yan y sinala, y umaliligao y dañujo.</p> 
 <p><a name="an_71:14">71:14</a> Lao guajo juananangga todo y tiempo, yan junalala megae y tininajo guiya jago.</p> 
 <p><a name="an_71:15">71:15</a> Y pachotto usinangan y tininasmo, yan y satbasionmo todot dia: sa ti jutungo y minegaeña.</p> 
 <p><a name="an_71:16">71:16</a> Bae jufalag y minetgot gui as Yuus, Jeova; ya jusangan y tininasmo, magajet, iyomoja namaesa.</p> 
 <p><a name="an_71:17">71:17</a> O Yuus, jago jagasja fumanagüe yo desde y pinatgonjo; yan asta pago jusangan claro nii ninamanman y chechomo.</p> 
 <p><a name="an_71:18">71:18</a> Pago locue anae estayo bijo ya chungeyo, O Yuus chamoyo dumidingo: asta que jusangan claro nii minetgotmo y manmámamaela na generasion, yan y ninasiñamo cada uno ni ayo y ufanmato.</p> 
 <p><a name="an_71:19">71:19</a> Yan y tinasmo locue, O Yuus, sumentaquilo; jagasja unfatinas y mandangculo na güinaja sija: O Yuus, jaye uparejumo?</p> 
 <p><a name="an_71:20">71:20</a> Sa jago y fumanuejam mandangculo na pinite yan chinatsaga, siempre unnalâlâjam talo, yan unchulejam talo julo guinin y tinadong y tano.</p> 
 <p><a name="an_71:21">71:21</a> Aumenta y dinangculoco; yan birajao ya unamamagofyo.</p> 
 <p><a name="an_71:22">71:22</a> Ya guajo locue bae jualaba jao yan y guitala: magajet, y minagajetmo, O Yuusso: yyajago nae jucantaye yan y atpa, O jagoja na Santos guiya Israel.</p> 
 <p><a name="an_71:23">71:23</a> Y labiosso sendangculo minagofña anae jucantayejao tinina; yan y antijo ni jago munalilibre.</p> 
 <p><a name="an_71:24">71:24</a> Y jilajo locue jasasangan y tininasmo todot dia: sa innafanmamajlao yan innafaninestotba ayo y umaliligao y dañujo.</p> 
 <p><a name="an_72:1">72:1</a> NAE y ray ni juisiomo, O Yuus, yan y tininasmo gui lajin y ray.</p> 
 <p><a name="an_72:2">72:2</a> Ya güiya ufanjusga y taotaomo gui tininas, yan y mamoblemo gui juisio.</p> 
 <p><a name="an_72:3">72:3</a> Ya y beca sija chumule y pas gui taotao yan y mandiquique na ogso sija pot y tininas.</p> 
 <p><a name="an_72:4">72:4</a> Güiya ufanjusga y mamoble na taotao, güiya ufañatba y famaguon y mannesesitao, yan ufanyinamag y manmachaleg.</p> 
 <p><a name="an_72:5">72:5</a> Sija ufanmaañao ni jago mientras gagaegue y atdao, yan y pilan gui todo y generasion yan y generasion.</p> 
 <p><a name="an_72:6">72:6</a> Güiya tumunog papa taegüije y ichan gui jilo y manmautot na chaguan: taegüije minatmon janom ni y nafotgon y tano.</p> 
 <p><a name="an_72:7">72:7</a> Ya y jaaniña sija, mumamta y tininas; ya y pas sumenmegae asta qui jocog y pilan.</p> 
 <p><a name="an_72:8">72:8</a> Güiya uguaja minagasña locue guinin y tase asta y tase, yan guinin y sadog asta y uttimon y tano.</p> 
 <p><a name="an_72:9">72:9</a> Ya ayo y mañasaga gui desierto, manecon gui menaña; ya y enimiguña sija mamanjojoflag gui eda.</p> 
 <p><a name="an_72:10">72:10</a> Y ray sija guiya Tarsis yan isla sija ufanmañuñule ninae: yan y ray sija guiya Sabá yan iya Seba ufanmannae ninae.</p> 
 <p><a name="an_72:11">72:11</a> Magajet, y ray todos ujatomba sija gui menaña: yan y nasion todos usinetbe güe.</p> 
 <p><a name="an_72:12">72:12</a> Sa güiya unalibre y nesesitao an jumagang; yan ayo locue y peble an ni y taya uinayuda.</p> 
 <p><a name="an_72:13">72:13</a> Güiya unafanmañotbla y mamoble yan y mannesesitao yan ujasatba y anten y mannesesitao.</p> 
 <p><a name="an_72:14">72:14</a> Güiya unafanlibre y antiñija guinin y chiniguit yan y finijom: yan ugagaebale y jâgâñija gui menan atadogña.</p> 
 <p><a name="an_72:15">72:15</a> Ya güiya lumala, ya para güiya umanae ni y oron Sabá; ya y tinayuyut locue mafatitinas pot güiya todo y tiempo; sa sija ufanbendise güe todot dia.</p> 
 <p><a name="an_72:16">72:16</a> Sa uguaja megae na maies gui jalom y eda gui sanjilo y puntan y beca sija; ya y tinegchaña ufanmayengyong taegüije y Libano.; ya sija gui siuda ninafangatbo taegüije y chaguan gui eda.</p> 
 <p><a name="an_72:17">72:17</a> Y naanña gagaegue para taejinecog: y naanña sisigueja taegüije y siniguen y atdao: yan todo y taotao ufandichoso guiya güiya; yan todo y nasion umafanaan güe dichoso.</p> 
 <p><a name="an_72:18">72:18</a> Bendito si Jeova Yuus, ni si Yuus Israel, sa güiyaja na maesa fumatinas y mannamanman na güinaja.</p> 
 <p><a name="an_72:19">72:19</a> Yan bendito y minalag y naanmo para taejinecog: ya polo todo y tano ya ufanbula ni y minalagmo. Amen yan Amen.</p> 
 <p><a name="an_72:20">72:20</a> Magpo y tinayuyut David ni y lajin Isai.</p> 
 <p><a name="an_73:1">73:1</a> SENMAGAJET si Yuus na mauleg para Israel, ni ayo sija y mangasgas na corason.</p> 
 <p><a name="an_73:2">73:2</a> Ya guajo cánaja sumuja y adengjo; didideja tentenjan sulon y pinecatta.</p> 
 <p><a name="an_73:3">73:3</a> Sa jumalatgue y mangaduco, anae julie y minauleg y manaelaye.</p> 
 <p><a name="an_73:4">73:4</a> Sa taya pinite gui finataeñija: lao y minetgotñija fitme.</p> 
 <p><a name="an_73:5">73:5</a> Taya chinatsagañija taegüije y otro taotao sija; ni ufanmasapet taegüije y palo na taotao sija.</p> 
 <p><a name="an_73:6">73:6</a> Enaomina na sobetbia y cadena nii lisayon y cueyoñija; y finijom tumampe sija taegüije y magago.</p> 
 <p><a name="an_73:7">73:7</a> Y atadogñija mamachom ni y yinemog; guajañija mas qui y corason siña umalatgue.</p> 
 <p><a name="an_73:8">73:8</a> Sija manmanbotlelea, yan jasasangan chiniguit gui tinaelaye: jasasangan y mansentaquilo.</p> 
 <p><a name="an_73:9">73:9</a> Japolo y pachotñija gui langet, yan y jilañija janafanmamocat gui inanaco y tano.</p> 
 <p><a name="an_73:10">73:10</a> Enao mina y taotaoña manalo mague: yan y binilan y janom gui posuelo umafugo nu sija.</p> 
 <p><a name="an_73:11">73:11</a> Ya ilegñija: Jaftaemano tungoña si Yuus? Ada guaja tiningo gui Gueftaquilo?</p> 
 <p><a name="an_73:12">73:12</a> Sa estagüe ya sija y manaelaye; ya sija manmegae gui tano, sa taya chinatsagañija todo y jaane.</p> 
 <p><a name="an_73:13">73:13</a> Senmagajet na taebale y junagasgas y corasonjo: yan jufagase y canaejo gui guinasgas.</p> 
 <p><a name="an_73:14">73:14</a> Sa todo y inanaco y jaane chatsagayo, yan y castigojo cada ogaan.</p> 
 <p><a name="an_73:15">73:15</a> Yaguin jagasja jualog, bae jusangan este; este na jagasja judague y generasion: y famaguonmo.</p> 
 <p><a name="an_73:16">73:16</a> Yaguin jujaso jaftaemano na jutungo este, sumenmacat para guajo;</p> 
 <p><a name="an_73:17">73:17</a> Asta que jujalom gui sinantos na sagayan gui as Yuus; ya jujaso y uttimoñija.</p> 
 <p><a name="an_73:18">73:18</a> Magajet na jago pumolo sija gui palagse na sagayan; jago yumute sija papa gui jalom y yinilang.</p> 
 <p><a name="an_73:19">73:19</a> Sa jaftaemano na ufanyinilang, gui un rato! sija chadig malimachae ni y minaañao sija.</p> 
 <p><a name="an_73:20">73:20</a> Taegüije güinife an magmata; taegüenaoja, O Señot, yaguin magmatajao, unchatlie y jechurañija.</p> 
 <p><a name="an_73:21">73:21</a> Sa y corasonjo estaba triste, ya matogchayo gui sumanjalom.</p> 
 <p><a name="an_73:22">73:22</a> Na taegüije taejinasoyo, yan taetiningoyo: taegüijeyo y gâgâ gui menamo.</p> 
 <p><a name="an_73:23">73:23</a> Masqueseaja gagaegueyo siempre guiya jago; jago mumantiene y agapa na canaejo.</p> 
 <p><a name="an_73:24">73:24</a> Jago umesgaejonyo ni y consejumo, ya despues unresibeyo gui langet.</p> 
 <p><a name="an_73:25">73:25</a> Ya jayeyo guajayo gui langet sino jagoja? ya taya gui jilo y tano güinaeyaco, na jagoja.</p> 
 <p><a name="an_73:26">73:26</a> Y catneco yan y corasonjo malachae: lao si Yuus y minetgot y corasonjo, yan y güinajajo para taejinecog.</p> 
 <p><a name="an_73:27">73:27</a> Sa, estagüe ya ayo sija y mañago guiya jago, na ufanmalingo: jago yumulang todo ayo sija y manjanao guiya jago para inábale.</p> 
 <p><a name="an_73:28">73:28</a> Lao mauleg para guajo y juguaguato jijot gui as Yuus: sa jupolo y inangococo gui Señot Jeova, para usiña jusangan todo y chechomo.</p> 
 <p><a name="an_74:1">74:1</a> O Yuus, sajafa na unyutejam para taejinecog? sajafa na y linalomo umasgon contra y quinilo sija gui pastajimo?</p> 
 <p><a name="an_74:2">74:2</a> Jaso y inetnonmo ni y unfajan gui ampmam na tiempo; y tribon y erensiamo, ni y jago sumatba; yan y egso Sion, anae sumasagajao.</p> 
 <p><a name="an_74:3">74:3</a> Jatsa y adengmo para taejinecog na yinilang: sa y enimigo jafatinas y tinaelaye todo gui jalom y sinantos na sagamo.</p> 
 <p><a name="an_74:4">74:4</a> Y contrariumo sija manaagang gui entalo y inetnonmo; ya japolo julo y banderañija para señat sija.</p> 
 <p><a name="an_74:5">74:5</a> Parejo yan y taotao y jajatsa julo y gachae sija gui jilo y chemchom na trongco jayo sija.</p> 
 <p><a name="an_74:6">74:6</a> Lao pago sija yumute papa y binetda na chocho un biajeja, ni y gachae yan y mattiyo sija.</p> 
 <p><a name="an_74:7">74:7</a> Sa sija sumanggüe y sinantos na sagamo, yan munainale y sagan y naanmo, sanpapa gui tano.</p> 
 <p><a name="an_74:8">74:8</a> Ylegñija gui corasonñija: Nije tayulang sija ni mandaño: ya sija sumonggue todo y sinagogan Yuus gui tano.</p> 
 <p><a name="an_74:9">74:9</a> Ti talie y señatta sija: ya taya ni uno profeta mas: ni uguaja sija ni utiningo asta ngaean.</p> 
 <p><a name="an_74:10">74:10</a> Asta ngaean, O Yuus, nae y contrario ulalatde? ya y enimigo ufañatfino contra y naanmo para taejinecog?</p> 
 <p><a name="an_74:11">74:11</a> Sajafa na unjedo y canaemo, junggan y agapa na canaemo? jala juyong gui pechomo ya unyulang.</p> 
 <p><a name="an_74:12">74:12</a> Sa si Yuus y Rayjo gui ampmam na tiempo, jafatitinas y satbasion gui entalo y tano.</p> 
 <p><a name="an_74:13">74:13</a> Jago dumibide y tase ni y ninasiñamo: jago yumamag y ilon y alo sija gui tase.</p> 
 <p><a name="an_74:14">74:14</a> Jago yumamag y ilon lebiatan, <i>ni y dadao na güijan,</i> an pidasito; yan unnae güe para nengcano y taotao ni y mañasaga gui desierto.</p> 
 <p><a name="an_74:15">74:15</a> Jago bumaba y matan janom yan y minilalag: jago munafananglo y manmetgot na sadog sija.</p> 
 <p><a name="an_74:16">74:16</a> Y jaane iyomo, y puenge locue iyomo: jago fumamauleg y inina yan y atdao.</p> 
 <p><a name="an_74:17">74:17</a> Jago pumolo todo y oriyan y tano: jago fumatinas y tiempon maepe yan y tiempom manengjeng.</p> 
 <p><a name="an_74:18">74:18</a> Jaso este, na y enimigo manmalalatde, O Jeova, ya ayo y mangaduco na taotao jachatfino y naanmo.</p> 
 <p><a name="an_74:19">74:19</a> O, chamo umintrerega y anten y gamo paluma gui dadao na gâgâ: chamo malelefa ni y dinaña y mamoblemo para taejinecog.</p> 
 <p><a name="an_74:20">74:20</a> Respeta y trato: sa y jemjom na sagayan sija gui tano manbula y sagan y manmalamaña.</p> 
 <p><a name="an_74:21">74:21</a> O, Chamo munafanatalo manmamajlao y manmachichiguit: polo y mamoble yan y mannesesitao ya umalalaba y naanmo.</p> 
 <p><a name="an_74:22">74:22</a> Cajulo, O Yuus, gogüe y causamo: jaso jaftaemano y manaejinaso na taotao ni y lumalatdejao cada jaane.</p> 
 <p><a name="an_74:23">74:23</a> Chamo malelefa ni y inangang y contrariumo sija; y borucan ayo sija y mangajulo contra jago, lumala cajuloja siesiempre.</p> 
 <p><a name="an_75:1">75:1</a> YYAJAGO, O Yuus, innae grasia; iyajago innae grasia sa y naanmo esta jijot: sa y ninamanman na chechomo masasangan.</p> 
 <p><a name="an_75:2">75:2</a> Ngaean nae jusoda y tiempo na mamatca, bae jujusga ni y tinas.</p> 
 <p><a name="an_75:3">75:3</a> Y tano yan todo y mañasaga mamalachae: guajo chumuchule julo y jaliguiña. Sila.</p> 
 <p><a name="an_75:4">75:4</a> Ya ileco ni y mansobetbio: Chamiyo fumatitinas y sinebetbio: yan ni y manaelaye, chamiyo jumajatsa julo y canggelon.</p> 
 <p><a name="an_75:5">75:5</a> Chamiyo jumajatsa y canggelonmiyo gui taquilo; chamiyo fanguecuentos ni y tiso na tongjo.</p> 
 <p><a name="an_75:6">75:6</a> Sa y jinatsa ni y ufato ni y guinin y sancatan, ni y guinin y sanlichan, ni y guinin y sajaya.</p> 
 <p><a name="an_75:7">75:7</a> Lao si Yuus y jues: güiya pumolo papa uno, yan jajatsa julo otro.</p> 
 <p><a name="an_75:8">75:8</a> Sa gaegue gui canae Jeova y copa, yan y bino ni lalálalo; bula dinaña, ya jachuda juyong taeguijeja; lao y asiento gui fondoña, todo y manaelaye gui tano jafufugo ya jaguiguimen sija.</p> 
 <p><a name="an_75:9">75:9</a> Lao guajo bae jusangan claro para taejinecog; ya bae jucantaye si Yuus Jacob, y alabansa sija.</p> 
 <p><a name="an_75:10">75:10</a> Todo y canggelon y manaelaye locue bae juutot: lao y canggelon y manunas umanafangajulo.</p> 
 <p><a name="an_76:1">76:1</a> MATUNGO si Yuus esta guiya Juda: y naanña manadangculo guiya Israel.</p> 
 <p><a name="an_76:2">76:2</a> Yya Salem nae gaegue y tabetnacoluña, ya y sagaña gaegue guiya Sion.</p> 
 <p><a name="an_76:3">76:3</a> Ayo nae jayamag sija y flechan y atcos; yan y patang yan y espada, yan y guera. Sila.</p> 
 <p><a name="an_76:4">76:4</a> Malagjao yan magas jao mas qui y tadong na jalomtano.</p> 
 <p><a name="an_76:5">76:5</a> Ya y manmajetog na corason manmayulang manafanaelaye; esta jamaego y minaegoñija; ya taya ni un taotao ni y gaeninasiña jasoda y canaeñija.</p> 
 <p><a name="an_76:6">76:6</a> Pot y chinemamo, O Yuus Jacob, todo careta yan y cabayo manmayute gui minaego y finatae.</p> 
 <p><a name="an_76:7">76:7</a> Jago, junggan jago, para unamaañao: ya jaye siña tumogue gui menamo yan lalalojao?</p> 
 <p><a name="an_76:8">76:8</a> Jago munamajungog y sentensia guinin y langet; ya y tano manmaañao, ya manmamatquilo.</p> 
 <p><a name="an_76:9">76:9</a> Anae si Yuus jacajulo gui juisio, para usatba todo y manmanso gui tano. Sila.</p> 
 <p><a name="an_76:10">76:10</a> Magajet na y binibon y taotao uinalabajao: yan y seblan y binibo, jago sumoma.</p> 
 <p><a name="an_76:11">76:11</a> Promete ya inapase si Jeova ni y Yuusmiyo: todo ayo y mangaegue gui oriyaña manmañuñule ninae para güiya ni y namaañao.</p> 
 <p><a name="an_76:12">76:12</a> Güiya munamautut y espiriton y prinsipe sija: sa güiya y namaañao para y ray sija gui tano.</p> 
 <p><a name="an_77:1">77:1</a> BAE juagang si Yuus ni y inagangjo; magajet na si Yuus ni y inagangjo; ya güiya jumungogyo.</p> 
 <p><a name="an_77:2">77:2</a> Y jaane y chinatsagaco jualigao y Señot: y canaejo maestira gui puenge ya pumapara: y antijo ti malago manamagof.</p> 
 <p><a name="an_77:3">77:3</a> Jujajaso, si Yuus ya janaestotbayo: umuugongyo, sa y espiritujo lalalango. Sila.</p> 
 <p><a name="an_77:4">77:4</a> Jago unadaje y atadogjo ni taemaego: sa taegüije chatsagayo na ti siñayo cumuentos.</p> 
 <p><a name="an_77:5">77:5</a> Sa guajo jujajaso y jaane ni y ampmam manmalofan, yan y sacan ni y ampmam na tiempo.</p> 
 <p><a name="an_77:6">77:6</a> Jujajaso y cantaco gui puenge: jujajaso ni y corasonjo; ya y espiritujo guine guefaligao?</p> 
 <p><a name="an_77:7">77:7</a> Ada uyute y Señot para taejinecog? ya ti utalo y finaboresiña?</p> 
 <p><a name="an_77:8">77:8</a> Cao y minaaseña usenjanaoja para taejinecog? ya y promesaña ufanlingo para taejinecog?</p> 
 <p><a name="an_77:9">77:9</a> Ya malefa si Yuus na uyóase? ya pot y linalaloña na jajuchom y güinaeyaña? Sila.</p> 
 <p><a name="an_77:10">77:10</a> Ya guajo ileco: Este y dinafejo: lao bae jujaso y sacan sija gui agapa na canae y Gueftaquilo.</p> 
 <p><a name="an_77:11">77:11</a> Bae jusangan y checho Jeova: sa bae jujaso y ninamanmanmo gui ampmam na tiempo.</p> 
 <p><a name="an_77:12">77:12</a> Bae jujaso locue todo y chechomo, yan jusangan sumanjalomjo y finatinasmo.</p> 
 <p><a name="an_77:13">77:13</a> Y chalanmo, O Yuus, gague gui sinantos na sagayan: jaye dangculo na yuus calang y Yuusta?</p> 
 <p><a name="an_77:14">77:14</a> Jago y Yuus ni y fumatinas y mannamanman: jago munamatungo y minetgotmo gui taotao sija.</p> 
 <p><a name="an_77:15">77:15</a> Jago yan y canaemo munafanlibre y taotaomo; ni y famaguon Jacob yan José. Sila.</p> 
 <p><a name="an_77:16">77:16</a> Y janom malie jao, O Yuus, y janom malie jao, ya sija ninafanmaañao: ya y tinadong locue ninafanmayengyong.</p> 
 <p><a name="an_77:17">77:17</a> Y mapagajes sija manmañuñuda janom: ya y langet mannae y inagang: ya y flechamo locue manjanao juyong.</p> 
 <p><a name="an_77:18">77:18</a> Ya y palampan y jilumo estaba gui remolino; ya y lamlam maniiina gui tano: ya y tano manmayengyong yan manlalaolao.</p> 
 <p><a name="an_77:19">77:19</a> Y chalanmo gui tase, ya y finaposmo gui mandangculo na janom, ya y guinachamo ti matungo.</p> 
 <p><a name="an_77:20">77:20</a> Jago umesgaejon y taotaomo taegüije y manadang quinilo pot y canae Moises yan Aaron.</p> 
 <p><a name="an_78:1">78:1</a> ECUNGOG, O taotaojo, y tinagojo: na inecungog ni y talanganmo y sinangan y pachotto.</p> 
 <p><a name="an_78:2">78:2</a> Bae jubaba y pachotto gui acomparasion: bae jusangan sinangan na gui jemjom gui ampmam na tiempo.</p> 
 <p><a name="an_78:3">78:3</a> Ayosija ni y injingog yan y intingo, yan y tatanmame ni jasanganejam.</p> 
 <p><a name="an_78:4">78:4</a> Ti innafanatog sija guinin y famaguonñija, masangangane y generasion ni y manmamamaela ni y tinina sija gui Señot, yan y minetgotña yan y mannamanman na chechoña ni y jachogüe.</p> 
 <p><a name="an_78:5">78:5</a> Sa güiya munacajulo y testimonio gui as Jacob, yan japolo tinago guiya Israel, ni y janatungo sija y famaguonñija.</p> 
 <p><a name="an_78:6">78:6</a> Para ujatungo y generasion ni y manmamamaela, y famaguonja ni y finañagonñija; ni y ufangajulo ya ujasangane y famaguonñija.</p> 
 <p><a name="an_78:7">78:7</a> Para usiña japolo y ninanggañija gui as Yuus, ya ti ufanmalefa ni y checho Yuus, lao jaadaje y tinagoña sija.</p> 
 <p><a name="an_78:8">78:8</a> Ya chañija fanaegüigüije y tatañija; un generasion ni managuaguat yan ti manmalago manmanosgue: y generasion ni y ti japolo y corasonñija gui tinas, yan ayo na espirituñija y ti manfitme gui as Yuus.</p> 
 <p><a name="an_78:9">78:9</a> Y famaguon Efraim, guaja atmas yan manmañule y atcos sija, manalo tate gui jaanen y guera.</p> 
 <p><a name="an_78:10">78:10</a> Ti jaadaje y traton Yuus, ya ti manmalago na ufanmamocat gui tinagoña.</p> 
 <p><a name="an_78:11">78:11</a> Ya manmalefa ni y chechoña, yan y ninamanmanña ni y manfinanue sija.</p> 
 <p><a name="an_78:12">78:12</a> Namanman na güinaja finatinasña gui menan y tatañija, gui tano Egipto, gui fangualuan Soan.</p> 
 <p><a name="an_78:13">78:13</a> Jadebide y tase ya janafanmalofan gui inanaco sija todo; yan janafañaga y janom taegüije y monton.</p> 
 <p><a name="an_78:14">78:14</a> Ya y jaane janafanenesgaegaejonja ni y mapagajes; yan todo puenge y finañila y guafe.</p> 
 <p><a name="an_78:15">78:15</a> Japanag y acho gue desierto, ya janae sija na ufanguinem taegüije na jumuyong guinin y dangculon tinadong.</p> 
 <p><a name="an_78:16">78:16</a> Ya mañule minilalag locue guinin y acho, yan janafalalago y janom taegüije y sadog.</p> 
 <p><a name="an_78:17">78:17</a> Lao trabia sisigueja mas isagüegüe, ya manmanembeste contra Gueftaquilo gui desierto.</p> 
 <p><a name="an_78:18">78:18</a> Ya sija jatienta si Yuus gui corasonñija, yan mangagagao catne pot y güinaeyañija.</p> 
 <p><a name="an_78:19">78:19</a> Magajet na sija manguentos contra si Yuus; ilegñija: Ada siña si Yuus jafamaulequejit lamasa gui desierto?</p> 
 <p><a name="an_78:20">78:20</a> Sa, estagüe, na anae japanag y acho, manjuyong y janom, ya y minilalag manmachuchuda. Ada siña güe manae pan locue? umafamauleg catne para y taotaoña?</p> 
 <p><a name="an_78:21">78:21</a> Enao mina anae jajungog este, y Señot ninabubo: ya umasonggue y guafe contra as Jacob, yan y linalalo locue cajulo contra Israel;</p> 
 <p><a name="an_78:22">78:22</a> Sa ti jajonggue si Yuus, yan ti jaangoco sija gui satbasionña.</p> 
 <p><a name="an_78:23">78:23</a> Lao güiya tumago y mapagajes guinin y sanjilo; yan jababa y pettan langet.</p> 
 <p><a name="an_78:24">78:24</a> Yan janauchan papa y mana gui jiloñija para ujacano, yan janae sija ni y maies y langet.</p> 
 <p><a name="an_78:25">78:25</a> Y taotao cumano y na y manmetgot: güiya numae sija catne para ufanjaspog.</p> 
 <p><a name="an_78:26">78:26</a> Jatago y manglo sancatan na ufanguaefe gui jalom y langet: yan pot y ninasiñaña jachachalane y manglo sanjaya.</p> 
 <p><a name="an_78:27">78:27</a> Janauchan catne locue gui jiloñija taegüije y petbos; yan y pajaro ni gaepapa taegüije inae gui tase;</p> 
 <p><a name="an_78:28">78:28</a> Ya japolo ayo sija na ufanbasnag gui entalo y campoñija, ya gui oriyan y sagañija.</p> 
 <p><a name="an_78:29">78:29</a> Ya sija jacano, ya mangosjaspog sija; sa güiya numae sija ni y tinangañiñija.</p> 
 <p><a name="an_78:30">78:30</a> Lao ti janajanao guiya sija y tinangañija; lao estabaja trabia y catneñija gui jalom y pachotñija,</p> 
 <p><a name="an_78:31">78:31</a> Ya y binibon Yuus mato gui jiloñija, ya japuno y mas manyomog guiya sija, yan jayute papa y patgon na taotao sija guiya Israel.</p> 
 <p><a name="an_78:32">78:32</a> Lao contodo este, sigueja di maaiisao trabia: yan ti majonggue y mamnamanman na chochoña.</p> 
 <p><a name="an_78:33">78:33</a> Ya pot este na y jaaneñija janafanlinachae ni y banidá; yan y sacanñija gui minaañao.</p> 
 <p><a name="an_78:34">78:34</a> Ya anae japuno sija, ayo nae manafaesen pot güiya yan jabira sija ya maaligao guse si Yuus.</p> 
 <p><a name="an_78:35">78:35</a> Yan jajaso na si Yuus y achoñija, yan y Gueftaquilo na Yuus y Satbadotñija.</p> 
 <p><a name="an_78:36">78:36</a> Achogja ujafaande güe ni y pachotñija yan ujadague ni y jilañija.</p> 
 <p><a name="an_78:37">78:37</a> Sa y corasonñija ti tunas guiya güiya: ni ufanfitme gui tratuña.</p> 
 <p><a name="an_78:38">78:38</a> Lao güiya, bula minaase jaasie ni y tinaelayeñija, yan ti jayuyulang sija: magajet, megae na tiempo nae jabira y linalaloña, yan ti <i>jajatsa</i> julo y binibuña.</p> 
 <p><a name="an_78:39">78:39</a> Sa jajaso na sija catneja; y manglo na malofan ya mapos ya ti mamaela talo.</p> 
 <p><a name="an_78:40">78:40</a> Cuanto biaje manmanembeste contra güiya gui jalomtano yan manatriste güe gui desierto!</p> 
 <p><a name="an_78:41">78:41</a> Ya manalo tate ya matienta si Yuus; ya macase y Santosgüe guiya Israel.</p> 
 <p><a name="an_78:42">78:42</a> Ya ti jajaso y canaeña; ni jaane anae ninafanlibre gui contrario.</p> 
 <p><a name="an_78:43">78:43</a> Ni y pineloña na señatña guiya Egipto: yan y ninamanmanña gui fangualuan Soan:</p> 
 <p><a name="an_78:44">78:44</a> Yan jatulaeca y Sadog janajâgâ; yan y minilalag para chañija fanguiguimen.</p> 
 <p><a name="an_78:45">78:45</a> Janae megae na lalo para ufanquinano; yan rana sija para ufanyinilang.</p> 
 <p><a name="an_78:46">78:46</a> Janae y ilo oruga ni y aumentan tano; ya y finachochoñija y apacha.</p> 
 <p><a name="an_78:47">78:47</a> Jayulang y fangualuanñija ubas ni y ichan grano; yan y trongco igos sija ni y hielo.</p> 
 <p><a name="an_78:48">78:48</a> Japolo y gañija gâgâ locue gui papa y ichan grano, ya y manadan gañija gui minaepen lamlam.</p> 
 <p><a name="an_78:49">78:49</a> Jayute gui jiloñija y fijom na binibuña; binibo, linalalo, yan chinatsaga; y manadan manaelaye na angjet sija.</p> 
 <p><a name="an_78:50">78:50</a> Mamatinas chalan para y linalaloña; ya ti jachoma y antiñija guinin y finatae, lao japolo y linâlâñija gui peste.</p> 
 <p><a name="an_78:51">78:51</a> Ya japuno todo y finenena na finañagon guiya Egipto, y mas magas naminetgotñija gui jalom y tiendan Cam!</p> 
 <p><a name="an_78:52">78:52</a> Lao chalane juyong y taotaoña taegüije y quinilo sija, yan jaesgagaejon sija gui desierto taegüije y manadan, gâgâ.</p> 
 <p><a name="an_78:53">78:53</a> Ya jachule sija gui seguro, ya sija ti manmaañao: lao y tase tumampe y enimigoñija.</p> 
 <p><a name="an_78:54">78:54</a> Ya jacone sija asta y oriyan y sinantos na sagaña, güineja na ogso ni y guinanan y agapa na canaeña.</p> 
 <p><a name="an_78:55">78:55</a> Jayute juyong y nasion locue gui menañija, yan jafacae guiya sija y erensiañija ya jaraya, ya janafañaga y tribon Israel gui jalom y tiendañija.</p> 
 <p><a name="an_78:56">78:56</a> Lao sija trabia jatietentaja, yan manmanembebesteja contra y Gueftaquilo na Yuus, yan ti jaadaje y tinagoña.</p> 
 <p><a name="an_78:57">78:57</a> Lao manalo tate, yan manmafatinas dinague taegüije y tatañija: ya manmabira sija gui un banda taegüije y dacon na atco.</p> 
 <p><a name="an_78:58">78:58</a> Sa macase güe ya mannalalalo pot y sagañija ni taquilo ya masuog güe ya manafanugo ni y imageñija ni tinaga.</p> 
 <p><a name="an_78:59">78:59</a> Anae jajungog este si Yuus, ninabubo, yan jagoschatlie iya Israel.</p> 
 <p><a name="an_78:60">78:60</a> Ya pot ayo na jadingo y tabetnaculo guiya Silo, yan y tienda ni y japolo gui entalo taotao sija.</p> 
 <p><a name="an_78:61">78:61</a> Ya janae ni y minetgotña y cautibo, ya y minalagña gui canae y contrario.</p> 
 <p><a name="an_78:62">78:62</a> Janae y espada ni y taotaoña: yan ninabubo ni y erensiaña.</p> 
 <p><a name="an_78:63">78:63</a> Linachae ni y guafe y manpatgon na lalaje; ya y manpatgon na famalaoan taya cantan umasagua.</p> 
 <p><a name="an_78:64">78:64</a> Ya y mamaleñija manmodong gui espada; ya y manbiuda sija ti ninafantriste.</p> 
 <p><a name="an_78:65">78:65</a> Ya y Señot magmata taegüije y uno ni y guinin mamaego, yan taegüije y matatñga na taotao ni y ninaaagang pot rason di y bino.</p> 
 <p><a name="an_78:66">78:66</a> Ya japuno y enimiguña sija ni y mañasaga gui santate: yan japolo sija güi taejinecog na minamajlao.</p> 
 <p><a name="an_78:67">78:67</a> Ademas jarechasa y tabetnaculo gui as José, ya ti jaayeg y tribon Efraim.</p> 
 <p><a name="an_78:68">78:68</a> Lao jaayeg tribon Juda, ayo ogso Sion ni y güinaeyaña.</p> 
 <p><a name="an_78:69">78:69</a> Ya jafatinas y sinantos na sagaña taegüije y manaquilo na sagayan sija, taegüije y tano na japlanta para taejinecog.</p> 
 <p><a name="an_78:70">78:70</a> Jaayeg si David locue na tentagoña, yan jacone güe guinin y quelat y quinilo,</p> 
 <p><a name="an_78:71">78:71</a> Chinile güe ni guinin jatatitiye y manmanago na quinilo ya <i>jacone</i> para unafañocho y taotaoña gui as Jacob yan y erensiaña guiya Israel.</p> 
 <p><a name="an_78:72">78:72</a> Ya taegüije janafañocho sija segun y tininas y corasonña; yan jaesgaejon sija pot y tiningon y canaeña.</p> 
 <p><a name="an_79:1">79:1</a> O Yuus, y nasion ni ti manjonggue manmato ya manjalom gui erensiamo: ya manataelaye y santos na templomo; ya <i>mayulang</i> ya mapolo y Jerusalem pot montón sija.</p> 
 <p><a name="an_79:2">79:2</a> Ya y tataotao y manmatae na tentagomo manmanae nañija y pajaro gui langet: ya y catnen y mañantosmo y gâgâ gui tano.</p> 
 <p><a name="an_79:3">79:3</a> Y jâgâñija manmachuda taegüije y janom, gui oriyan Jerusalem; sa taya jaye ufanjinafog.</p> 
 <p><a name="an_79:4">79:4</a> Manafanmamamajlaojam ni y tiguangmame: manmamofeajam yan manmabotleajam ni y mañasaga gui oriyanmame.</p> 
 <p><a name="an_79:5">79:5</a> Asta ngaean, O Señot, unlalalo para taejinecog? ya y inigomo sinenggue taegüije y guafe?</p> 
 <p><a name="an_79:6">79:6</a> Chuda juyong y binibumo gui jilo y nasion ni y ti tumungojao, yan y jilo y raeno sija ni y ti umaagan y naanmo.</p> 
 <p><a name="an_79:7">79:7</a> Sa sija lumachae si Jacob, yan jayulang y sagañija.</p> 
 <p><a name="an_79:8">79:8</a> Chamo jumajaso contra jame y tinaelayen y tatamname: Polo y minauleg minaasemo ya uchadig insedajam; sa manafangostagpapjamam.</p> 
 <p><a name="an_79:9">79:9</a> Ayudajam, O Yuus, gui satbasionmame pot y minalag y naanmo; yan nafanlibrejam, yan fagase y isaomame pot y naanmo.</p> 
 <p><a name="an_79:10">79:10</a> Sa jafa ilegñija y nasion ni ti manmanjonggue: Mangue y Yuusñija? Polo y inemog y jâgâ y tentagomo sija ni y manmachuda ya umatungo ni y nasion ni ti manmanjonggue, gui menan y matanmame.</p> 
 <p><a name="an_79:11">79:11</a> Polo ya y inigon y manmapreso mato gui menamo; segun y dinangculo y ninasiñamo adaje ayo sija y esta manmatancho para ufanmatae.</p> 
 <p><a name="an_79:12">79:12</a> Ya apase gui tiguangmame siete mas gui jalom y pechoñija, y linalatdeñija, sa sija lumalatdejao, O Señot.</p> 
 <p><a name="an_79:13">79:13</a> Ayo nae jame y taotaomo yan y quinilo gui pastajimo, bae inalaba jao para taejinecog; ya infanmamanue ni y alabansamo para todo y generasion.</p> 
 <p><a name="an_80:1">80:1</a> ECUNGOG, O Pastot guiya Israel, jago ni y umesgagaejon si José taegüije y manadan quinilo; jago ni y sumasaga gui entalo y querubin sija manina mona.</p> 
 <p><a name="an_80:2">80:2</a> Y menan Efraim, yan Benjamin, yan Manases, nacajulo y minatatngamo, ya maelajao para usatbajam.</p> 
 <p><a name="an_80:3">80:3</a> Birajam talo, O Yuus; ya nafanina y matamo ya infansatbo.</p> 
 <p><a name="an_80:4">80:4</a> O Jeova, Yuus y inetnon sendalo, asta ngaean unlálalaloja contra y tinayuyut y taotaomo?</p> 
 <p><a name="an_80:5">80:5</a> Unafañochocho sija ni y pan lago; yan unnae sija ni y lago para ujaguinem gui dangculo na medida.</p> 
 <p><a name="an_80:6">80:6</a> Unnafanmumojam yan y tiguangmame: yan y enimigonmame manmachachatgue jam gui entaloñija.</p> 
 <p><a name="an_80:7">80:7</a> Birajam talo, O Yuus y inetnon sendalo, ya nafanina y matamo; ya infansatbo.</p> 
 <p><a name="an_80:8">80:8</a> Jago chumule juyong y trongcon ubas guiya Egipto: ya jagasja unyute juyong y nasion, ya untanme güe.</p> 
 <p><a name="an_80:9">80:9</a> Jago fumamauleg y saga gui menaña, ya güiya y natadodong y jaleña, yan nabula y tano.</p> 
 <p><a name="an_80:10">80:10</a> Ya sabana sija mantinampe ni y aninengña, yan y ramasña taegüije y sedro Yuus na trongcon jayo.</p> 
 <p><a name="an_80:11">80:11</a> Jatago juyong y ramasña gui tase; yan y manlodo na siniso gui sadog.</p> 
 <p><a name="an_80:12">80:12</a> Sa jafa unjulog papa y quelatña: ya todo y manmalolofan gui chalan matitife güe?</p> 
 <p><a name="an_80:13">80:13</a> Y balaco guinin y jalomtano machuchule ya mayúyulang, yan y manmachaleg na gâgâ gui fangualuan cumacano.</p> 
 <p><a name="an_80:14">80:14</a> Birajao talo, O Yuus inentnon sendalo, ingagagao jao: ya talag papa guinin y langet ya unlie yan unbisita este na trongcon ubas,</p> 
 <p><a name="an_80:15">80:15</a> Ya y fangualuan ni y tinanom y agapa na canaemo, yan y ramas ni jago munafitme para jagoja namaesa,</p> 
 <p><a name="an_80:16">80:16</a> Masinenggue ni y guafe, ya mautut papa esta; ya manmalingo pot y chinema gui menamo.</p> 
 <p><a name="an_80:17">80:17</a> Polo y canaemo gui jilo y taotao gui agapa na canaemo, gui jilo y lajin y taotao ni unnametgot para jago.</p> 
 <p><a name="an_80:18">80:18</a> Ayo nae ti infanalo tate guinin jago: nafanlâlâjam ya bae inagang y naanmo.</p> 
 <p><a name="an_80:19">80:19</a> Birajam talo, O Jeova, Yuus y inetnon sendalo, ya nafanina y matamo; ya infansatbo.</p> 
 <p><a name="an_81:1">81:1</a> FANGANTA agang gui as Yuus ni y minetgotta: fatinas y magof na boruca gui as Yuus Jacob.</p> 
 <p><a name="an_81:2">81:2</a> Entona y salmo, yan chule mague y pandireta; yan y magof na atpa yan y guitala.</p> 
 <p><a name="an_81:3">81:3</a> Guaefe y trompeta gui tiempo y nuebo na pulan, gui tiempon gualafon na pulan, gui jaanen y guipot magas.</p> 
 <p><a name="an_81:4">81:4</a> Sa este lay guiya Israel: yan y tinago Yuus Jacob.</p> 
 <p><a name="an_81:5">81:5</a> Jafatinas este as José para untestimonio anae jumanao juyong gui inanaco y tano Egipto: anae jujungog y finijo na ti siña jutungo.</p> 
 <p><a name="an_81:6">81:6</a> Janajanao y apagaña guinin y catga: yan y canaeña manalibre guinin y lauya.</p> 
 <p><a name="an_81:7">81:7</a> Jago umaagan gui chinatsaga, ya guajo munalibrejao: guajo umopejao gui umatog na sagayan julo: ya juchaguejao gui oriyan janom guiya Meriba. Sila.</p> 
 <p><a name="an_81:8">81:8</a> Jungog, O taotaojo, ya guajo junae jao testimonio, O Israel, yaguin malagojao unecungogyo!</p> 
 <p><a name="an_81:9">81:9</a> Munga otro yuus, guiya jago; ni unadora otro yuus.</p> 
 <p><a name="an_81:10">81:10</a> Sa guajo y Jeova Yuusmo, ni y chumule jao juyong gui tano Egipto: baba y pachotmo, ya bae nabula.</p> 
 <p><a name="an_81:11">81:11</a> Lao y taotaojo ti jajungog y inagangjo; ya iya Israel ti malago ni guajo.</p> 
 <p><a name="an_81:12">81:12</a> Ayo nae jupolo sija ya jumanao ni y minajetog y corasonñija: para ufanmamomocat ni y pinagatñija.</p> 
 <p><a name="an_81:13">81:13</a> O yaguin y taotaojo majungog yo, ya iya Israel manmamocat gui chalanjo!</p> 
 <p><a name="an_81:14">81:14</a> Siña guse juchoma y enimigoñija, ya jubira y canaejo contra y contrarioñija.</p> 
 <p><a name="an_81:15">81:15</a> Ya y umanmachatlie ni y Jeova, mojon mansujeto sija guiya güiya: y tiempoñija usaga para taejinecog.</p> 
 <p><a name="an_81:16">81:16</a> Güiya unafañocho sija locue ni y mas mauleg na trigo: yan y miet ni jumujuyong gui acho anae junajaspog jao.</p> 
 <p><a name="an_82:1">82:1</a> SI Yuus tumotojgue gui inetnon Yuus; ya jajusga gui entalo yuus sija.</p> 
 <p><a name="an_82:2">82:2</a> Asta ngaean nae unjusga ti tunas, yan unresibe y taotao sija ni y manaelaye? Sila.</p> 
 <p><a name="an_82:3">82:3</a> Jusga y mamoble yan y manaesaena: ya nafanunas y manpinite yan y mannesesitao.</p> 
 <p><a name="an_82:4">82:4</a> Rescata mamoble yan y mannesesitao: nafanlibre sija gui canae y manaelaye.</p> 
 <p><a name="an_82:5">82:5</a> Sa ti jatungo ni ujaquetungo: manmamomocatja gui jalom jomjom: ya todo y plinantan tano manalamten.</p> 
 <p><a name="an_82:6">82:6</a> Guajo ileco: Jamyo yuus; yan todo jamyo y famaguon y Gueftaquilo.</p> 
 <p><a name="an_82:7">82:7</a> Lao infanmataeja taegüije y taotao sija, yan infanbasnag taegüije y uno gui prinsipe sija.</p> 
 <p><a name="an_82:8">82:8</a> Cajulo, O Yuus, jusga y tano: sa jago umerensia todo y nasion.</p> 
 <p><a name="an_83:1">83:1</a> CHAMO famatquiquilo, O Yuus: ya chamo tiumaagan yan chamo quequeto, O Yuus.</p> 
 <p><a name="an_83:2">83:2</a> Sa, estagüe, enimigumo na manpalalangpang: yan ayo sija y chumatlie jao jajatsa y iloñija.</p> 
 <p><a name="an_83:3">83:3</a> Sa manpinagat ni y dinague consejo contra y taotaomo, yan manafaesen entre sija contra y ninafanatogmo.</p> 
 <p><a name="an_83:4">83:4</a> Sa guinin ilegñija: Maela, ya nije tautut sija ni y guinin y nasion; para y naan Israel munga majaso mas.</p> 
 <p><a name="an_83:5">83:5</a> Sa sija manafaesen entre sija ni y unoja corason; ya managogüe contra jago.</p> 
 <p><a name="an_83:6">83:6</a> Y tiendan Edom yan Ismaelita sija: Moab yan Agareno sija.</p> 
 <p><a name="an_83:7">83:7</a> Gebal yan Ammon yan Amaleg; Filistia yan y mañasaga guiya Tiro.</p> 
 <p><a name="an_83:8">83:8</a> Asur locue mandaña yan sija: sa maninayuda ni y famaguon Lot. Sila.</p> 
 <p><a name="an_83:9">83:9</a> Fatinas guiya sija taegüije unfatinas iya Madian yan taegüije iya Sisara taegüije iya Jabin jijot gui sadog Sison:</p> 
 <p><a name="an_83:10">83:10</a> Ni y manmalingo guiya Endor: manjuyong manaegüije y estiecot para y tano.</p> 
 <p><a name="an_83:11">83:11</a> Fatinas y magasñija ya parejo yan Oreb yan Seeb; magajet na todo y prinsipeñija parejo yan Sebah yan Salmuna:</p> 
 <p><a name="an_83:12">83:12</a> Ni y ilegñija: Nije jitaja tachule y sagayan para iyotaja.</p> 
 <p><a name="an_83:13">83:13</a> O Yuusso, fatinas sija ya ufanparejo yan y petbos ni y remolílino; parejo yan y ngasan trigo gui menan y manglo;</p> 
 <p><a name="an_83:14">83:14</a> Taegüije y guafe anae jasonggue y jalomtano, yan taegüije y mañila anae finaliñagüe y sabana.</p> 
 <p><a name="an_83:15">83:15</a> Taegüijija petsigue sija ni y pagyomo, yan nafanmaañao sija ni y dangculon pinagyomo.</p> 
 <p><a name="an_83:16">83:16</a> Nabula y matañija ni y dinesonra: para sija ujaaligao y naanmo, O Jeova.</p> 
 <p><a name="an_83:17">83:17</a> Polo sija ya ufanmamajlao yan ufanmaañao para taejinecog: magajet na sija ufandesonrao, ya ufanmalingo.</p> 
 <p><a name="an_83:18">83:18</a> Para ujatungo na jagoja y naanmo si Jeova, na jagoja y Gueftaquilo gui jilo todo y tano.</p> 
 <p><a name="an_84:1">84:1</a> NAGÜINAEYAYON y sagamo, O Señot y inetnon sendalo!</p> 
 <p><a name="an_84:2">84:2</a> Y antijo tumatanga, magajet na asta ninamalango pot y sagan y Jeova: y corasonjo yan y catneco agagange y lâlâlâ na Yuus.</p> 
 <p><a name="an_84:3">84:3</a> Magajet y gorrión mañoda gumaña, yan y golondrina chenchonña para güiya, anae siña mapolo y famaguonña, esta y jalom y attatmo, O Señot y inetnon sendalo, Rayjo yan Yuusso.</p> 
 <p><a name="an_84:4">84:4</a> Mandichoso ayo sija y mañasaga gui jalom y guimamo; sa sigueja di malabajao:</p> 
 <p><a name="an_84:5">84:5</a> Dichoso y taotao ni y minetgotña gaegue guiya jago: yan y chalan para jago gaegue gui corasonña.</p> 
 <p><a name="an_84:6">84:6</a> Ni y anae janafanmalofan gui inanaco bayen tinangis jafatinase tupo sija; ya y taftaf na ichan locue tinampe ni y bendision.</p> 
 <p><a name="an_84:7">84:7</a> Manjanao guinin y manasiña minetgot asta y <i>otro</i> minetgot cada uno guiya sija manmalie gui menan Yuus guiya Sion.</p> 
 <p><a name="an_84:8">84:8</a> O Jeova, Yuus y inetnon sendalo, jungog y tinayuyutto: ecungog, O Yuus Jacob. Sila.</p> 
 <p><a name="an_84:9">84:9</a> Lie, O Yuus, patangmame: ya atan y matan y pinalaemo.</p> 
 <p><a name="an_84:10">84:10</a> Sa y un jaane gui sagamo mas mauleg qui un mit. Gañacoja na jupottero gui guima y Yuusso, qui jusaga gui jalom y sagan y manaelaye.</p> 
 <p><a name="an_84:11">84:11</a> Sa y Jeova Yuus, güiya y atdao yan y patang: si Jeova unfannae grasia yan minalag: ti jachoma y manmauleg na güinaja ni y mammamomocat gui tininas.</p> 
 <p><a name="an_84:12">84:12</a> O Señot y inetnon sendalo, dichoso y taotao ni y umangoco güe guiya jago.</p> 
 <p><a name="an_85:1">85:1</a> JEOVA, jago guinin ninamagof jao ni y tanomo: sa unnafanalo mague y manmacautiba sija gui as Jacob.</p> 
 <p><a name="an_85:2">85:2</a> Jago guinin umasie y tinaelayen y taotaomo: yan untampe todo y isaoñija. Sila.</p> 
 <p><a name="an_85:3">85:3</a> Guinin unnajanao todo y binibumo: ya unbirajao talo guinin y finijom y binibumo.</p> 
 <p><a name="an_85:4">85:4</a> Birajam, O Yuus, gui satbasionmame, yan nabasta y binibumo guiya jame.</p> 
 <p><a name="an_85:5">85:5</a> Ada unlalalaloja nu jame para taejinecog? Ada unnajujuyong y linâlâlomo para todo y generasion?</p> 
 <p><a name="an_85:6">85:6</a> Ada ti unnalâlâjam talo: para y taotaomo ufanmagof ni jago?</p> 
 <p><a name="an_85:7">85:7</a> Fanuejam ni y minaasemo, O Jeova, ya unnaejam ni y satbasionmo.</p> 
 <p><a name="an_85:8">85:8</a> Guajo jujungog jafa usangan si Yuus Jeova: sa güiya usangan y pas gui taotaoña, yan y mañantos sija: lao chañija natalo guato gui binaba.</p> 
 <p><a name="an_85:9">85:9</a> Magajet na y satbasionña esta jijot güije sija ni manmaañao nu güiya: para y minalag usaga gui tanomame.</p> 
 <p><a name="an_85:10">85:10</a> Minaase yan minagajet manásoda ya mandaña: y tininas yan y pas manachico.</p> 
 <p><a name="an_85:11">85:11</a> Y minagajet lacho julo gui tano; yan y tininas jaatan papa guinin y langet.</p> 
 <p><a name="an_85:12">85:12</a> Magajet na si Jeova numae ni y minauleg: ya y tanota manae minegaeña.</p> 
 <p><a name="an_85:13">85:13</a> Tininas jumajanao gui menaña; yan japolo y pinecatña y chalan para ufamocat.</p> 
 <p><a name="an_86:1">86:1</a> NAEGUENG papa y talangamo, O Jeova, ya unopeyo: sa pobleyo yan nesesitaoyo.</p> 
 <p><a name="an_86:2">86:2</a> Adaje y antijo; sa debotoyo: O jago ni y Yuusso, nalibre y tentagomo sa jaangoco gue guiya jago.</p> 
 <p><a name="an_86:3">86:3</a> Gaease nu guajo, O Jeova: sa juaagang jao todot dia.</p> 
 <p><a name="an_86:4">86:4</a> Namagof y anten y tentagomo; sa iya jago, O Jeova, nae jujatsa julo y antijo.</p> 
 <p><a name="an_86:5">86:5</a> Sa jago, Jeova, y mauleg yan y chadig manasie; yan dangculo y minaasemo güije todo gui umaagangjao.</p> 
 <p><a name="an_86:6">86:6</a> Jungog, O Señot y tinayuyutto: yan ecungog y inagang y guinagagaojo.</p> 
 <p><a name="an_86:7">86:7</a> Sa y jaanen y chinatsagaco juagangjao: ya jago y unopeyo.</p> 
 <p><a name="an_86:8">86:8</a> Sa y entalo y yuus sija, taya taegüenao iya jago, O Jeova; ni jafa na chocho parejo yan y chechomo.</p> 
 <p><a name="an_86:9">86:9</a> Todo y nasion sija ni y finatinasmo, manmato y manmanadora gui menamo, O Jeova; yan ufanalaba y naanmo.</p> 
 <p><a name="an_86:10">86:10</a> Sa jago dangculojao yan unfatitinas y manmaman na güinaja: jagoja na maesa Yuus.</p> 
 <p><a name="an_86:11">86:11</a> Fanagüeyo ni y chalanmo, O Señot: ya bae jufamocat gui minagajetmo: ya naetnon y <i>jinason</i> corasonjo para umaañao ni y naanmo.</p> 
 <p><a name="an_86:12">86:12</a> Sa bae jualaba jao, O Jeova, Yuusso, contodo y corasonjo: yan junamalag y naanmo para taejinecog.</p> 
 <p><a name="an_86:13">86:13</a> Sa sendangculo y minaasemo para guajo; sa guinin unnalibre y antijo guinin iya papapa guiya sasalaguan.</p> 
 <p><a name="an_86:14">86:14</a> O Yuus, y mansobetbio mangajulo contra guajo, yan y inetnon y managuaguat na taotao jagasja maaliligao y antijo: yan ti mapolo jao gui menañija.</p> 
 <p><a name="an_86:15">86:15</a> Lao jago, O Jeova, si Yuus jao ni y bila minaase yan cariñoso, ñateng para binibo yan dangculo na minaase yan minagajet.</p> 
 <p><a name="an_86:16">86:16</a> O birajao, guiya guajo ya gaease nu guajo: nae ni y minetgotmo y tentagomo, yan nalibre y lajin y tentagomo palaoan.</p> 
 <p><a name="an_86:17">86:17</a> Fanueyo ni y señat para y mauleg: para ujalie ayo sija y chumatliiyo ya ufanmamajlao: sa jago, Jeova, y umayudayo yan cumonsuelayo.</p> 
 <p><a name="an_87:1">87:1</a> YPLINANTAÑA gaegue gui santos na ogso.</p> 
 <p><a name="an_87:2">87:2</a> Jaguaeyaña si Jeova y trangca Sion mas que todo y saga sija gui as Jacob.</p> 
 <p><a name="an_87:3">87:3</a> Manmalag na güinaja y manmasasangan guiya jago, O siuda Yuus. Sila.</p> 
 <p><a name="an_87:4">87:4</a> Guajo bae jusangan ni y Rahab yan Babilonia gui entalo ayo sija ni y tumunogyo: Sa, estagüe, Palestina yan Tiro yan Etiopia: este na taotao mafañagon güije.</p> 
 <p><a name="an_87:5">87:5</a> Yan iya Sion ualog: Este yan ayo na taotao mafañagon iya güiya: yan y Gueftaquilo namaesa unafitmegüe.</p> 
 <p><a name="an_87:6">87:6</a> Si Jeovaja tumufong anae jatugue sija y taotao, na esta na taotao mafañagon güije. Sila.</p> 
 <p><a name="an_87:7">87:7</a> Parejo y mangacanta yan y madadandan <i>ufangaegue güije:</i> ya todo y bebôco gaegue guiya jago. Sila.</p> 
 <p><a name="an_88:1">88:1</a> O Jeova, Yuus satbasionjo, güajo guinin umaagan jaane yan puenge gui menamo:</p> 
 <p><a name="an_88:2">88:2</a> Polo y tinayuyutto ya ufato gui menamo: naegueng y talangamo gui inagangjo.</p> 
 <p><a name="an_88:3">88:3</a> Sa y antijo bula chinatsaga sija: ya y linâlâjo esta jijot gui para y naftan.</p> 
 <p><a name="an_88:4">88:4</a> Estayo matufong yan ayo sija y manjajanao papa gui joyo: sa taegüije yo y taotao ni y taya ayudaña.</p> 
 <p><a name="an_88:5">88:5</a> Mayute esta gui entalo y manmatae, taegüije y manmapuno ni y manaason jalom y naftan; ni y ti unjajaso mas: ni y manmautut guinin y canaemo.</p> 
 <p><a name="an_88:6">88:6</a> Jago pumoloyo guiya papapa na joyo, gui jalom jomjom na lugat gui jalom y tinadong.</p> 
 <p><a name="an_88:7">88:7</a> Y binibumo sumasaga macat guiya güajo, ya unachatsagayo nu y todo napomo. Sila.</p> 
 <p><a name="an_88:8">88:8</a> Jago munafanjanao lachago y manatungojo guiya guajo; unpoloyo na jumachatlie nu sija: mapongleyo ya ti siñayo manajanao.</p> 
 <p><a name="an_88:9">88:9</a> Y atadogjo ninalachae pot y pinitijo: ya juagangjajao, O Jeova, cada jaane, jujuto juyong y canaejo guiya jago.</p> 
 <p><a name="an_88:10">88:10</a> Ada unnamalie y ninamanman gui manmatae? Siña y manmatae mangajulo ya unmaalaba? Sila.</p> 
 <p><a name="an_88:11">88:11</a> Siña y minauleg güinaeyamo masangan gui jalom y naftan? pat y minagajetmo gui yinilang?</p> 
 <p><a name="an_88:12">88:12</a> Siña y ninamanmanmo matungo gui jalom jomjom? yan y tininasmo gui jalom tano ni y manmalefa?</p> 
 <p><a name="an_88:13">88:13</a> Lao guajo iya jago, O Jeova, umaagangyo: yan ogaan tinayuyutto ufato gui menamo.</p> 
 <p><a name="an_88:14">88:14</a> Sajafa, O Jeova, na unyute y antijo? Sajafa na unnaatog y matamo guinin iya guajo?</p> 
 <p><a name="an_88:15">88:15</a> Gofchatsaga tristeyo yan cana yo matae, desde y pinatgonjo: mientras jususungon y minamaañaomo, ya janagosestotbayo.</p> 
 <p><a name="an_88:16">88:16</a> Ya y fijom na binibumo malofan guiya guajo: ya y minamaañaomo umututyo.</p> 
 <p><a name="an_88:17">88:17</a> Sa manmato gui oriyajo todot dia taegüije y janom: mandaña gui oriyajo.</p> 
 <p><a name="an_88:18">88:18</a> Y güinaeyaco yan y amigujo unnafañago guiya guajo, yan y manatungojo gui jalom jomjom.</p> 
 <p><a name="an_89:1">89:1</a> BAE jucanta y minaase Jeova para taejinecog: ya y pachotto nae junamatungo y minagajetmo gui todo y generasion.</p> 
 <p><a name="an_89:2">89:2</a> Sa ileco: Y minaase umanacajulo para taejinecog: ya y minagajetmo unnafitme todo gui langet.</p> 
 <p><a name="an_89:3">89:3</a> Ya jufatinas y trato gui inayegco, yan manjulayo gui as David ni y tentagojo.</p> 
 <p><a name="an_89:4">89:4</a> Ya y semiyamo junafitme para taejinecog: ya jufatinas julo y tronumo gui todo y generasion. Sila.</p> 
 <p><a name="an_89:5">89:5</a> Ya y langet sija ufanmanalaba ni y ninamanmanmo, O Jeova: y minagajetmo locue gui inetnon y mañantos.</p> 
 <p><a name="an_89:6">89:6</a> Sa jaye gui langet sija siña parejuña si Jeova? Jaye gui lajin y gaeninasiña uparejuña si Jeova?</p> 
 <p><a name="an_89:7">89:7</a> Si Yuus, gosnamaañao gui pinagat y mañantos, yan umamaanaogüe güe mas qui todo ni ayo sija y mangaegue gui oriyaña.</p> 
 <p><a name="an_89:8">89:8</a> O Jeova, Yuus y inetnon sendalo, jaye matatnga parejo yan jago, O YAH? ya y minagajetmo ni y gaegue gui oriyamo?</p> 
 <p><a name="an_89:9">89:9</a> Jago umaregla y sobetbian tase: anae y napo mangajulo, jago pumoca sija.</p> 
 <p><a name="an_89:10">89:10</a> Jago yumamag iya Rahab ya unfapidaso taegüije y uno ni y mapuno; jago chumalapon y enimigumo ni y canae y minetgotmo.</p> 
 <p><a name="an_89:11">89:11</a> Y langet sija iyomo, yan yo tano locue iyomo: y tano yan y binilan sinajguanña ni y plinantamo sija.</p> 
 <p><a name="an_89:12">89:12</a> Y sanlago yan y sanjaya, jago fumatinas sija: Tabor yan Hermon manmagof ni y naanmo.</p> 
 <p><a name="an_89:13">89:13</a> Gaegue guiya jago y canae ni y matatnga: sa y canaemo metgot, ya taquilo y agapa na canaemo.</p> 
 <p><a name="an_89:14">89:14</a> Y tininas yan y juisio y plinantan tronumo: minaase yan minagajet manjajanao gui menan metamo.</p> 
 <p><a name="an_89:15">89:15</a> Mandichoso ayo na taotao y tumungo y magof na inagang: sa manmamocat gui mananan y matamo, O Jeova.</p> 
 <p><a name="an_89:16">89:16</a> Sa y naanmo nae manmamagof todot dia: yan y tininasmo nae munafangajulo.</p> 
 <p><a name="an_89:17">89:17</a> Sa jago y minalag y minetgotñija: yan pot y finaboresimo na injatsajulo y canggelonmame.</p> 
 <p><a name="an_89:18">89:18</a> Sa iyon Jeova y patangta: yan y rayta iyon Ayo na Santos guiya Israel.</p> 
 <p><a name="an_89:19">89:19</a> Ayonae unsangan gui guinigüife gui mañantosmo, ya ilegmo: guajo jupolo y inayuda gui jilo y uno ni y matatnga: yan junacajulo y uno na y maayeg gui taotao.</p> 
 <p><a name="an_89:20">89:20</a> Jusoda si David na tentagojo; ya jupalae güe nu y santos na lañajo.</p> 
 <p><a name="an_89:21">89:21</a> Guiya y canaejo munafitme: yan y canaejoja locue munametgot güe:</p> 
 <p><a name="an_89:22">89:22</a> Ya y enimigo taeinamot guiya güiya: ni y lajin y manaelaye ti umanalamen güe.</p> 
 <p><a name="an_89:23">89:23</a> Sa bae juyute papa y contrarioña gui menaña yan jucastiga ayo sija y chumatlie güe.</p> 
 <p><a name="an_89:24">89:24</a> Lao y minagajetto yan y minaasejo usaga guiya güiya: yan pot y naanjo na umanacajulo y canggelonña.</p> 
 <p><a name="an_89:25">89:25</a> Ya bae jupolo y canaeña locue gui jalom tase, yan y agapa na canaeña gui jalom sadog.</p> 
 <p><a name="an_89:26">89:26</a> Sa güiya umalog ni guajo: Jago y tatajo, Yuusso, yan y acho gui satbasionjo.</p> 
 <p><a name="an_89:27">89:27</a> Bae jupolo güe locue pot finenana na finañagujo, mas taquiloña qui y ray sija gui tano.</p> 
 <p><a name="an_89:28">89:28</a> Y minaasejo bae juadaje pot güiya para taejinecog, yan y tratujo ufitme guiya güiya.</p> 
 <p><a name="an_89:29">89:29</a> Y semiyaña locue junasaga para ugaegue taejinecog, yan y tronuña taegüije y jaanen y langet.</p> 
 <p><a name="an_89:30">89:30</a> Yaguin famaguonña dumingo y tinagojo, yan ti manmamomocat gui juisioco,</p> 
 <p><a name="an_89:31">89:31</a> Yaguin maquebranta y layjo yan ti maadaje y tinagojo;</p> 
 <p><a name="an_89:32">89:32</a> Ayo nae jufatoegüe gui inaguaguatñija yan y bara, ya jusaulag gui tinaelayeñija.</p> 
 <p><a name="an_89:33">89:33</a> Lao y minaasejo ti junajanao todo guiya güiya: ya ti jupolo na ufatta y minagajetto.</p> 
 <p><a name="an_89:34">89:34</a> Y tratujo ti juquebranta ni jutolaeca y sinanganjo ni jumuyong gui labiosso.</p> 
 <p><a name="an_89:35">89:35</a> Un biajeja jufanjula pot y sinantosso ya ti judague si David.</p> 
 <p><a name="an_89:36">89:36</a> Y semiyaña gagaegue para taejinecog, yan y tronuña taegüijeja y atdao gui menajo.</p> 
 <p><a name="an_89:37">89:37</a> Ya maplanta para taejinecog taegüije y pilan, ya taegüije y gosmagajet na testigo gui langet. Sila.</p> 
 <p><a name="an_89:38">89:38</a> Lao jago jagasja unyute yan unrechasa, jago jagasja lalalojao ni y pinalaemo.</p> 
 <p><a name="an_89:39">89:39</a> Sa unchatlie y traton y tentagomo; ya unnaale y coronaña asta papa gui jilo oda.</p> 
 <p><a name="an_89:40">89:40</a> Unyamag papa todo y quelatña; yan unyulang y minetgot na castiyaña.</p> 
 <p><a name="an_89:41">89:41</a> Ya todo y manmalolofan gui ayo na chalan mayuteñaeñaejon: güiya manamamamajlao ni y tiguangña.</p> 
 <p><a name="an_89:42">89:42</a> Jago jumatsa julo y agapa na canae y contrariuña sija; yan jago munafanmagof todo y enimiguña.</p> 
 <p><a name="an_89:43">89:43</a> Magajet na jago locue bumira y filon y espadaña, ya ti unnafitme güe gui guera.</p> 
 <p><a name="an_89:44">89:44</a> Jago jagasja munabasta y minalagña, yan unyute y tronuña papa gui jilo oda.</p> 
 <p><a name="an_89:45">89:45</a> Ya y jaanen y pinatgonña jago jagasja munacadada: jago jagasja tumampe güe ni y minamajlao. Sila.</p> 
 <p><a name="an_89:46">89:46</a> Asta ngaean, O Jeova, ada unatogjao para taejinecog? <i>Asta ngaean</i> ufañila y binibumo taagüije y guafe?</p> 
 <p><a name="an_89:47">89:47</a> O, jaso na quinadada y tiempoco esta: pot jafa na taesetbe jagas unfatinas todo y famaguan taotao?</p> 
 <p><a name="an_89:48">89:48</a> Jaye na taotao enao y lalâlâ ya ti ulie finatae, ni y ujanalibre y antiña gui ninasiñan y naftan? Sila.</p> 
 <p><a name="an_89:49">89:49</a> Jeova, mangue y minaasemo sija ni y ampmam, ni y jinilamo as David gui minagajetmo?</p> 
 <p><a name="an_89:50">89:50</a> Jaso, Jeova, y minamajlao y tentagomo sija: ni y jucatgaja gui jalom pechoco, y minamamajlao y taotao todo ni y matatnga:</p> 
 <p><a name="an_89:51">89:51</a> Ni y enimigumo mannanamamajlao, O Jeova: ni y enimigumo munamamajlao y pinecat y pinalaemo.</p> 
 <p><a name="an_89:52">89:52</a> Bendito si Jeova para taejinecog: Amen yan Amen.</p> 
 <p><a name="an_90:1">90:1</a> JEOVA jago guinin saganmamame yan todo y generasion.</p> 
 <p><a name="an_90:2">90:2</a> Antes de najuyong y egso sija ya unfatinas y tano todo yan y mañasaga: sa desde y tutujonña yan asta y taejinecog, jagoja si Yuus.</p> 
 <p><a name="an_90:3">90:3</a> Jago bumira y taotao para y yinilang; ya ilelegmo: Fanalo guato, jamyo famaguon taotao.</p> 
 <p><a name="an_90:4">90:4</a> Sa y mit años gui menamo taegüijeja y nigapja anae malofan esta, yan taegüijeja y ora gui bumebela gui puenge.</p> 
 <p><a name="an_90:5">90:5</a> Jago chumule sija taegüije y minilag y janom; manaegüije y minaego: ya y egaan manaeguije y chaguan ni y manlacho julo.</p> 
 <p><a name="an_90:6">90:6</a> Ya y egaan, mumegae ya manlacho julo; lao y pupuenge manmautut yan ufanmalayo.</p> 
 <p><a name="an_90:7">90:7</a> Sa y linalalomo nae lumachaejam, yan y binibumo nae munafañatsagajam.</p> 
 <p><a name="an_90:8">90:8</a> Sa unpolo y tinaelayenmame gui menamo, yan y ti matungo na isaomame gui minananan y matamo.</p> 
 <p><a name="an_90:9">90:9</a> Sat odo y jaaninmame manmalofan gui binibumo: inlachae y sacanmame ni y taegüijeja cuentos ni y masangan esta.</p> 
 <p><a name="an_90:10">90:10</a> Y jaanen y sacanmame setenta años, ya y pot y minetgot siña gagaegue asta ochenta años; lao y sobetbiañija y checho yan y trineste; sa munaguse manmapos: yan jame mangupo.</p> 
 <p><a name="an_90:11">90:11</a> Jaye tumungo y ninasiñan y linalalomo, ya y binibumo segun y ninamaañao guiya jago.</p> 
 <p><a name="an_90:12">90:12</a> Ya fanagüejam tumufong y jaaninmame, para mojon usiña guajajam un corason ni y malate.</p> 
 <p><a name="an_90:13">90:13</a> Talo mague, O Jeova: asta ngaean? ya polo ya unfañotsot pot y tentagomo.</p> 
 <p><a name="an_90:14">90:14</a> O nafannajong jam taftaf ni y minaasemo: ya insiña manmagof yan infansenmagof todo gui jaaninmame.</p> 
 <p><a name="an_90:15">90:15</a> Nafanmagof jam, segun na jaane anae unnafanpinite jam, yan y sacan anae inlie y taelaye:</p> 
 <p><a name="an_90:16">90:16</a> Polo y chechomo umalie gui tentagomo sija, yan y minalagmo gui famaguonña.</p> 
 <p><a name="an_90:17">90:17</a> Ya y guinatbon Jeova ni y Yuusta ugaegue guiya jame; ya unnafitme guiya jame y checho y canaeta: magajet, y checho y canaemame unnafitme.</p> 
 <p><a name="an_91:1">91:1</a> YA y sumasaga gui umatog na sagayan y Gueftaquilo, güiya usaga gui papa y anineng y Todojajanasiña.</p> 
 <p><a name="an_91:2">91:2</a> Bae jusangan as Jeova, güiya y umamparayo yan y castiyujo: Yuusso, iya güiya nae juangocoyo.</p> 
 <p><a name="an_91:3">91:3</a> Sa güiya unninalibre guinin y lason y tiradot, yan guinin y yinilang peste.</p> 
 <p><a name="an_91:4">91:4</a> Güiya untinampe ni y piluña, yan y papa y papaña nae unangoco jao: y minagajetña uguinogüemo yan upatangmo.</p> 
 <p><a name="an_91:5">91:5</a> Jago ti unmaañao ni y minamaañao y puenge; ni y flecha ni mangugupo gui jaane;</p> 
 <p><a name="an_91:6">91:6</a> Ni pot y peste ni manmamomocat gui jalom jomjom; ni pot y yinilang ni y lumachae y taloane.</p> 
 <p><a name="an_91:7">91:7</a> Y mit ufanbasnag gui oriyamo, yan y dies mit gui agapa na canaemo: lao ti siña mato jijot guiya jago.</p> 
 <p><a name="an_91:8">91:8</a> Sa y atadogmoja umatan, yan lumie y apas y manaelaye.</p> 
 <p><a name="an_91:9">91:9</a> Jagoja, O Jeova, y umamparayo! Sa jagasja unfatinas y Gueftaquilo na sagamo.</p> 
 <p><a name="an_91:10">91:10</a> Taya taelaye ufato guiya jago, ni jafa na chetnot ujijot gui sagamo.</p> 
 <p><a name="an_91:11">91:11</a> Sa jaencatga y angjetña sija nu jago, para uninadaje todo gui jinanaomo.</p> 
 <p><a name="an_91:12">91:12</a> Ya unmajatsa julo ni y canaeñija, ya ti umanafannotpe acho y adengmo.</p> 
 <p><a name="an_91:13">91:13</a> Ya unfamgacha gui jilo y leon yan y culebla: y patgon leon yan y serpiente ungagacha gui papa adeng sija.</p> 
 <p><a name="an_91:14">91:14</a> Sa japolo y güinaeyaña guiya guajo, enao mina junalibre güe: guajo pumolo güe gui taquilo, sa güiya guinin tumungo y naanjo.</p> 
 <p><a name="an_91:15">91:15</a> Güiya umagangyo ya guajo umopegüe: sa jumajame gui chinatsaga; junalibre güe yan juonra güe.</p> 
 <p><a name="an_91:16">91:16</a> Ya y inanaco y linâlâña junanajong güe, yan jufanue güe ni y satbasionjo.</p> 
 <p><a name="an_92:1">92:1</a> MAULEG para umannae grasias si Jeova ya umacanta y alabansa sija gui naanmo, O Jago, Gueftaquilo:</p> 
 <p><a name="an_92:2">92:2</a> Para infamamanue ni y minauleg güinaeyamo gui egaan yan y minagajetmo cada puenge.</p> 
 <p><a name="an_92:3">92:3</a> Gui dandan ni y dies cuetdasña; yan gui guitala; yan gui atpa yan y mames na inagang.</p> 
 <p><a name="an_92:4">92:4</a> Sa jago, Jeova, unnamagofyo nu y chechomo: ya bae junagana pot y checho y canaemo.</p> 
 <p><a name="an_92:5">92:5</a> O Jeova, namandinangculo sija y chechomo! yan jinasomo mansentadong:</p> 
 <p><a name="an_92:6">92:6</a> Sa y taotao ni y aguaguat ti jatungo: ni y caduco ti jatutungo este.</p> 
 <p><a name="an_92:7">92:7</a> Anae y manaelaye lachog taegüije y chaguan, yan anae todo y chumogüe y tinaelaye manlajyan: ayo mina ufanmayulang para taejinecog:</p> 
 <p><a name="an_92:8">92:8</a> Lao jago, O Jeova, para taejinecog gagaegue y tinaquilo.</p> 
 <p><a name="an_92:9">92:9</a> Sa, estagüe, y enimigumo, O Jeova, sa, estagüe, y enimigumo na ufanmalingo; yan todo y chumochogüe y tinaelaye ufanmachalapon.</p> 
 <p><a name="an_92:10">92:10</a> Lao y canggelonjo, jago munacajulo taegüije y canggelon y titogcha na nubiyo: ya mapalaeyo ni y lañan nuebo.</p> 
 <p><a name="an_92:11">92:11</a> Sa y atadogcoja lumie y güinaeyaco gui enimigujo sija yan y talangajoja jumungog y güinaeyaco ni chumogüe y taelaye ni y mangajulo contra guajo.</p> 
 <p><a name="an_92:12">92:12</a> Sa y tinas lâlâ taegüije y trongcon palma: lumadangculo güe taegüije y trongcon sedro gui Libano.</p> 
 <p><a name="an_92:13">92:13</a> Ayo sija y manmatanme gui guima Jeova, manlâlâ gui jalom y sagan y Yuusta.</p> 
 <p><a name="an_92:14">92:14</a> Sigueja di manmanogcha asta que manbijo: manmesgo yan manbetde.</p> 
 <p><a name="an_92:15">92:15</a> Para ufanmamanue na si Jeova goftunas: güiya y achojo ya taya tinaelaye guiya güiya.</p> 
 <p><a name="an_93:1">93:1</a> SI Jeova jagobiebietna mabeste güe ni y ninasifia; si Jeova numabeste güe, ni y minetgot dinidog güe: y tano locue ninafitme ya ti siña manacalamten.</p> 
 <p><a name="an_93:2">93:2</a> Y tronumo mafatinas desde di ampmam na tiempo: jago guinin y taejinecog.</p> 
 <p><a name="an_93:3">93:3</a> Mangajulo y minalag sija, O Jeova, ya y minalag sija mangajulo y inangangñija; y minalag sija mangajulo y napoñija.</p> 
 <p><a name="an_93:4">93:4</a> Mastaquilo y inagang sija y minegae y janom sija, yan y fijom na napo gui tase, si Jeova gui sanjilo gaesisiña.</p> 
 <p><a name="an_93:5">93:5</a> Y testimoniomo sija mansenmagajet: sinantosja conbiene gui jalom guimamo, O Jeova, para taejinecog.</p> 
 <p><a name="an_94:1">94:1</a> O Jeova, Yuus Jao, ni y inemog iyomo; O Yuus Jao, ni y inemog iyomo, famanuen maesajao ni y minalag.</p> 
 <p><a name="an_94:2">94:2</a> Jatsa jao julo, jago y jues y tano: nae ni y apasñija y mansobetbio.</p> 
 <p><a name="an_94:3">94:3</a> Jeova, asta ngaean y manaelaye, asta ngaean y manaelaye nae ufanmagana?</p> 
 <p><a name="an_94:4">94:4</a> Sija manmefno, sija sumangan sinaguat yan todo y chumochogüe y tinaelaye manbanidoso.</p> 
 <p><a name="an_94:5">94:5</a> Sa sija yumamag ya japedasitos y taotaomo, O Jeova, yan janafanpinite y erensiamo.</p> 
 <p><a name="an_94:6">94:6</a> Sija pumuno y biuda yan taotao juyong, yan japuno y manaetata.</p> 
 <p><a name="an_94:7">94:7</a> Sa ilegñija: Si Jeova ti ujalie, ni si Yuus Jacob ti ufanatituye.</p> 
 <p><a name="an_94:8">94:8</a> Fanatituye, jamyo managuaguat gui taotao: yan jamyo mangaduco, ngaean nae infanmalate?</p> 
 <p><a name="an_94:9">94:9</a> Ya ayo y plumanta y talanga, ada ti ujungog? ya ayo y fumatinas y atadog, ada ti ulie?</p> 
 <p><a name="an_94:10">94:10</a> Ya ayo y cumastiga y taotao sija ada ti ujanafanunas? ayoja y fumanagüe y taotao ni y tiningo?</p> 
 <p><a name="an_94:11">94:11</a> Si Jeova jatungo y jinason y taotao, na sija puro jinaja.</p> 
 <p><a name="an_94:12">94:12</a> Dichoso y taotao ni y unnaregla güe, O Jeova, yan ufanagüe güe ni y tinagomo;</p> 
 <p><a name="an_94:13">94:13</a> Sa jago siña numae gui descanso guinin y jaanin y chinatsaga, asta qui y joyo maguadog para y manaelaye.</p> 
 <p><a name="an_94:14">94:14</a> Sa si Jeova ti janasuja y taotaoña, ni ti udingo y erensiaña.</p> 
 <p><a name="an_94:15">94:15</a> Lao y jinisga utalo guato gui tininas: yan todo y manunas na corason ujadalalag.</p> 
 <p><a name="an_94:16">94:16</a> Jaye malago cajulo para guajo contra y chumochogüe y daño? Jaye malago tumojgue julo para guajo contra y chumochogüe y taelaye?</p> 
 <p><a name="an_94:17">94:17</a> Yanguin si Jeova guinin ti umayudayo, y antijo gusija guinin sumaga gui finatquilo.</p> 
 <p><a name="an_94:18">94:18</a> Anae ileco: Sulong y adengjo: y minaasemo, O Jeova, mumantieneyo.</p> 
 <p><a name="an_94:19">94:19</a> Anae juguaja y manadan jinasoco gui sanjalomjo, y quinensuelamo sija ninasenmagof y antijo.</p> 
 <p><a name="an_94:20">94:20</a> Y tronon tinaelaye uguaja comunion yan jago, ni y fumatinas daño pot y tinago?</p> 
 <p><a name="an_94:21">94:21</a> Sija mandaña contra y anten y manunas, yan ja sentensia y jâgâ y taeisao.</p> 
 <p><a name="an_94:22">94:22</a> Lao si Jeova guinin y leca na torijo: yan Yuusso y achon y guinegüeco.</p> 
 <p><a name="an_94:23">94:23</a> Ya güiya chumule gui jiloñija y isaoñija, yan ujautut sija gui dañoñijaja; ya si Jeova, ni y Yuusta, umutut sija.</p> 
 <p><a name="an_95:1">95:1</a> O maela, ya tacantaye si Jeova: nije tafatinas y minagof na inagang para y acho y satbasionta.</p> 
 <p><a name="an_95:2">95:2</a> Nije taufanmato gui menaña yan y grasias, ya tafatinas y minagof na inagang nu y salmos.</p> 
 <p><a name="an_95:3">95:3</a> Sa si Jeova y dangculo na Yuus, yan y dangculo na Ray gui jilo todo yuus.</p> 
 <p><a name="an_95:4">95:4</a> Y jalom y canaeña nae mangaegue y manadong na sagayan gui tano: y minetgot y beca sija iyoña locue.</p> 
 <p><a name="an_95:5">95:5</a> Y tase iyoña yan güiya fumatinas: yan y canaeñaja fumatinas y anglo na tano.</p> 
 <p><a name="an_95:6">95:6</a> O maela nije taadora ya tafanecon papa, nije tafandimo gui menan Jeova ni y fumatinasjit.</p> 
 <p><a name="an_95:7">95:7</a> Sa güiya y Yuusta; yan jita y taotao gui pastajiña, yan y quinilo gui canaeña. Pago na jaane yaguin injingog y inagangña,</p> 
 <p><a name="an_95:8">95:8</a> Chamiyo munafanmajejetog y corasonmiyo, taegüije guiya Meriba, taegüije y jaanin y tentasion gui desierto.</p> 
 <p><a name="an_95:9">95:9</a> Anae y tatanmiyo tumientayo, machagueyo, yan malie y chechojo.</p> 
 <p><a name="an_95:10">95:10</a> Cuarenta años inapmamña nae tristeyo pot este na generasion, ya ileco: Sija na taotao ni y manlache gui corasonñija, yan jagasja ti jatungo y chalanjo.</p> 
 <p><a name="an_95:11">95:11</a> Pot ayo na manjulayo gui binibujo, ya sija ti siña majalom gui descansoco.</p> 
 <p><a name="an_96:1">96:1</a> O cantaye si Jeova ni y nuebo na canta: cantaye si Jeova todo y tano.</p> 
 <p><a name="an_96:2">96:2</a> Cantaye si Jeova, bendise y naanña; fanmamanue ni y satbasionña guinin y jaane yan y jaane.</p> 
 <p><a name="an_96:3">96:3</a> Sangan claro y minalagña gui nasion sija ya y ninámanmanña gui entalo todo y taotao sija.</p> 
 <p><a name="an_96:4">96:4</a> Sa si Jeova dangculo, yan sendangculo para umaalaba: güiya umamaañaogüe mas qui todo yuus.</p> 
 <p><a name="an_96:5">96:5</a> Sa todo y yuus y nasion sija manidolo: lao si Jeova fumatinas y langet sija.</p> 
 <p><a name="an_96:6">96:6</a> Onra yan minagas mangaegue gui menaña: minetgot yan guinatbo mangaegue gui jalom y santos na sagaña.</p> 
 <p><a name="an_96:7">96:7</a> Nae si Jeova, O familian gui taotao sija, nae si Jeova minalag yan minetgot.</p> 
 <p><a name="an_96:8">96:8</a> Nae si Jeova ni y minalag sa uiyon y naanña: chule y ninae ya maela sanjalom gui sagaña.</p> 
 <p><a name="an_96:9">96:9</a> O adora si Jeova gui guinatbon y sinantosña: fanlaolao gui menaña todo y tano.</p> 
 <p><a name="an_96:10">96:10</a> Sangan gui nasion sija na si Jeova jagobiebietna: y tano maplanta locue ni y ti siña manacalamten: guiya jumusga y taotao gui tininas.</p> 
 <p><a name="an_96:11">96:11</a> Manmagof y langet sija, yan senmagof y tano; ya y tase palalangpang, yan y binilaña.</p> 
 <p><a name="an_96:12">96:12</a> Ya y fangualuan senmagof yan todo y mangaegue gui sanjalomña: ayonae todo y trongco sija gui jalomtano mangantapot y minagof.</p> 
 <p><a name="an_96:13">96:13</a> Gui menan Jeova, sa güiya umamamaela; sa guiya umamamaela para ujusga y tano: ujusga y tano gui tininas, yan y taotao sija gui minagajetña.</p> 
 <p><a name="an_97:1">97:1</a> SI Jeova jagobiebietna, polo ya y tano umagof; polo ya y minegae y isla ufansenmagof.</p> 
 <p><a name="an_97:2">97:2</a> Y mapagajes yan y jemjom sija mangaegue gui oriyaña: tininas yan juisio y plinantan y tronuña.</p> 
 <p><a name="an_97:3">97:3</a> Y guafe manjanao gui menaña, yan mausinesenggue y enimiguña gui oriya.</p> 
 <p><a name="an_97:4">97:4</a> Y lamlamña maninina y tano: ya y tano malie ya ninalaolao.</p> 
 <p><a name="an_97:5">97:5</a> Y egso sija manmadirite taegüije y danges gui menan Jeova, gui menan y Señot y tano todo.</p> 
 <p><a name="an_97:6">97:6</a> Y langet sumangan claro y tininasña, yan todo y taotao guinin malie y minalagña.</p> 
 <p><a name="an_97:7">97:7</a> Nafanmamajlao todo ayo sija y sumesetbe y imagen sija ni tinaga, ni y tunanmaesaja sija y ídolo sija: Adora güe todo jamyo ni y yuus.</p> 
 <p><a name="an_97:8">97:8</a> Yya Sion jajungog ya ninamagof, yan y jagan Juda sija ninafansenmagof; sa pot y juisiomo sija, O Jeova.</p> 
 <p><a name="an_97:9">97:9</a> Sa jago Jeova, mas taquilo gui jilo todo y tano: ya jago umanacajulo chago gui jilo todo y yuus.</p> 
 <p><a name="an_97:10">97:10</a> O jamyo y gumaeya si Jeova, jachatlie y daño: güiya umadaje y anten y mañantosña: güiya munafanlibre sija juyong gui canae y manaelaye.</p> 
 <p><a name="an_97:11">97:11</a> Manana matanme para y manunas, yan minagof para y manunas na corason.</p> 
 <p><a name="an_97:12">97:12</a> Fanmagof as Jeova jamyo ni y manunas; nae grasias y santos na naaña.</p> 
 <p><a name="an_98:1">98:1</a> CANTAYE si Jeova ni y nuebo na canta; sa güiya fumatinas y mannamanman na güinaja: sa y agapa na canaeña, yan y santos na canaeña fumatinas y satbasion para güiya.</p> 
 <p><a name="an_98:2">98:2</a> Si Jeova janamatungo y satbasionña: y tininasña jafanue gui menan y nasion sija.</p> 
 <p><a name="an_98:3">98:3</a> Jagasja jajaso y minaaseña yan y minagajetña para y guima Israel: ya todo sija y uttimon y tano, guinin malie y satbasion y Yuusta.</p> 
 <p><a name="an_98:4">98:4</a> Fatinas y minagof na inagang as Jeova, todo y tano: agang yan fanganta, nu y minagof, junggan, fanganta alabansa sija.</p> 
 <p><a name="an_98:5">98:5</a> Cantayo si Jeova y alabansa sija, nu y atpa; y atpa yan y inagang y guinatbon musica.</p> 
 <p><a name="an_98:6">98:6</a> Yan y trompeta sija yan y sonidon y cotneta; fatinas y minagof na inagang gui menan y Ray Jeova.</p> 
 <p><a name="an_98:7">98:7</a> Polo ya y tase upalalangpang yan y binilaña; y tano yan y mañasaga gui sanjalomña;</p> 
 <p><a name="an_98:8">98:8</a> Polo ya y manadan janom ujanafamapagpag canaeñija: polo ya y egso sija manganta pot y minagof.</p> 
 <p><a name="an_98:9">98:9</a> Gui menan Jeova: sa güiya umamamaela para ujusga y tano: ujusga y tano, gui tininas yan y taotao sija gui minagajet.</p> 
 <p><a name="an_99:1">99:1</a> SI Jeova jagobiebietna; polo ya y taotao sija ufanlaolao; matatachong güe guijilo y querubin: polo ya y tano ufangalamten.</p> 
 <p><a name="an_99:2">99:2</a> Si Jeova dangculo guiya Sion: yan güiya mas taquilo gui jilo todo y taotao.</p> 
 <p><a name="an_99:3">99:3</a> Polo ya sija ufanalaba y dinagculon yan y namaañao na naanmo; sa santos güe.</p> 
 <p><a name="an_99:4">99:4</a> Y ninasiñan y ray locue jaguaeya y juisio: jago pumolo y tininas; jago fumatinas y juisio yan y tininas gui as Jacob.</p> 
 <p><a name="an_99:5">99:5</a> Nacajulo si Jeova ni y Yuusta, yan adora gui fañajangan y adengña; sa santos güe.</p> 
 <p><a name="an_99:6">99:6</a> Si Moises yan Aaron gui entalo mamale, yan si Samuel manisija yan ayo y umaagang y naanña; sija umaagang si Jeova, ya güiya umope sija.</p> 
 <p><a name="an_99:7">99:7</a> Güiya cumuentutuse sija gui jalom y jaliguen y mapagajes: sija umadaje y tinagoña, yan y otden ni y mannae sija.</p> 
 <p><a name="an_99:8">99:8</a> Jago umope sija, O Jeova Yuusmame: jago si Yuus ni y umasie sija, achogja jago chumule y inemog gui chechoñija.</p> 
 <p><a name="an_99:9">99:9</a> Nacajulo si Jeova ni y Yuusta, yan adora güe gui santos na ogsoña: sa si Jeova, ni y Yuusta, santos güe.</p> 
 <p><a name="an_100:1">100:1</a> FATINAS y minagof na inagang as Jeova: jamyo tano todos.</p> 
 <p><a name="an_100:2">100:2</a> Setbe si Jeova ni y minagof: maela gui menaña ya fanganta.</p> 
 <p><a name="an_100:3">100:3</a> Tingo na si Jeova, güiya si Yuus: güiyaja y fumatinas jit, yan jita iyoña; jita y taotaoña yan y quinilo sija gui pastajiña.</p> 
 <p><a name="an_100:4">100:4</a> Fanjalom gui trangcaña yan y inefresen grasias, ya y jalom y sagaña yan y alabansa: nae güe grasias, yan bendise y naanña.</p> 
 <p><a name="an_100:5">100:5</a> Sa si Jeova mauleg; y minaaseña ugagaegue para taejinecog; yan y minagajet para todo y generasion sija.</p> 
 <p><a name="an_101:1">101:1</a> BAE jucanta y minaase yan y juisio: iyajago nae O Jeova, bae jucanta.</p> 
 <p><a name="an_101:2">101:2</a> Bae juadajeyo ni y malate gui cabales na jinanao. O ngaean nae unfato jao guiya guajo? bae jufamocat gui jalom guimajo yan y cabales na corason.</p> 
 <p><a name="an_101:3">101:3</a> Mungayo pumolo y taelaye na güinaja gui menan atadogjo: juchatlie y chechoñija ayo y manabag sija: tiucheton guiya guajo.</p> 
 <p><a name="an_101:4">101:4</a> Y chatpayon na corason junafanjanao guiya guajo; ti yajo tumungo y manaelaye na güinaja.</p> 
 <p><a name="an_101:5">101:5</a> Ayo y secreto na finajiyunge y tiguangña, güiya bae juyulang: ya ayo y taquilo y inatanña yan y sobetbio na corason ti siña jusungon.</p> 
 <p><a name="an_101:6">101:6</a> Y atadogjo bae janameton y manmanjonggue gui tano, para ufañaga sija guiya guajo: ya ayo y mamomocat gui cabales na jinanao, güiya siempre sumesetbeyo.</p> 
 <p><a name="an_101:7">101:7</a> Ya ayo y chumochogüe y dinague ti siña sumaga gui jalom guimajo: ya ayo y sumasagan y mandague ti siña numafitme gui menan y atadogjo.</p> 
 <p><a name="an_101:8">101:8</a> Y egaan yan y egaan bae juyulang todo y manaelaye gui tano; para uutot todo y chumochogüe ni y taelaye gui siuda Jeova.</p> 
 <p><a name="an_102:1">102:1</a> JUNGOG y tinayuyutto, O Jeova, polo y inagangjo ya ufato guiya Jago.</p> 
 <p><a name="an_102:2">102:2</a> Chamo munaatog y matamo guiya guajo gui jaanen anae chatsagayo: naegueng y talangamo guiya guajo; y jaane anae juagangjao, opeyo guse.</p> 
 <p><a name="an_102:3">102:3</a> Sa y jaanijo linachae taegüije y aso, ya y telangjo janon taegüije y falot.</p> 
 <p><a name="an_102:4">102:4</a> Y corasonjo manetnot, yan anglo taegüije chaguan; sa malefayo jucano y najo pan.</p> 
 <p><a name="an_102:5">102:5</a> Ya pot y inagang y inigongjo y telangjo mafachet yan y catneco.</p> 
 <p><a name="an_102:6">102:6</a> Parejoyo yan y pelicano na pájaro gui desierto: yan taegüijeyo y memo gui lugat na mayulang.</p> 
 <p><a name="an_102:7">102:7</a> Jupulan, yan jumuyong yo taegüije y gorrion na pajaro güigüiyaja gui jilo y atof y guima.</p> 
 <p><a name="an_102:8">102:8</a> Y enimigujo lumalatdeyo todot dia; yan ayo sija y manlalalo contra guajo manmanjula pot guajo.</p> 
 <p><a name="an_102:9">102:9</a> Sa jagasja jucano y apo taegüije y pan, yan manadaña y guimenjo yan y tanges.</p> 
 <p><a name="an_102:10">102:10</a> Sa pot y linalalomo yan y binibumo: sa jago jumatsayo yan yumuteyo.</p> 
 <p><a name="an_102:11">102:11</a> Y jaanijo taegüije y anineng ni y umaso; yan angloyo taegüije y chaguan.</p> 
 <p><a name="an_102:12">102:12</a> Lao jago, O Jeova, gagaegue jao para taejinecog: yan y memoriasmo asta todo y generasion.</p> 
 <p><a name="an_102:13">102:13</a> Jago ucajulo, yan umaase ni iya Sion: sa y tiempo para unmaase nu güiya, magajet na mato y tiempo ni y matancho.</p> 
 <p><a name="an_102:14">102:14</a> Sa y tentagomo ninafanmagof ni y achoña: yan ninafanmaase ni y petbosña.</p> 
 <p><a name="an_102:15">102:15</a> Enao mina y nasion sija ufanmaañao ni y naan Jeova, yan todo y ray sija gui tano ni y minalagmo.</p> 
 <p><a name="an_102:16">102:16</a> Sa si Jeova jafatinas y Sion, umanog güe gui jalom y minalagña.</p> 
 <p><a name="an_102:17">102:17</a> Jagoflamen y tinayuyut y mannesesitao; yan ti jachatlie y tinayuyutñija.</p> 
 <p><a name="an_102:18">102:18</a> Utugue este para y generasion ni y manmámamaela: yan y taotao ni y ufanmafatinas ujaalaba si Jeova.</p> 
 <p><a name="an_102:19">102:19</a> Sa güiya jagasja jaatan papa gui y tinaquilo y santos na sagaña; guinin y langet nae si Jeova jaatan y tano.</p> 
 <p><a name="an_102:20">102:20</a> Para ujungog y inigong y manmaprereso: yan para upula ayo sija y manmatancho para ufanmapuno.</p> 
 <p><a name="an_102:21">102:21</a> Para umasangan claro y naan Jeova guiya Sion, yan y alabansaña guiya Jerusalem;</p> 
 <p><a name="an_102:22">102:22</a> Anae y taotao sija manetnon ya mandaña, yan y raeno sija para ujasetbe si Jeova.</p> 
 <p><a name="an_102:23">102:23</a> Janadafe y minetgotto gui chalan; güiya munacadada y jaanijo.</p> 
 <p><a name="an_102:24">102:24</a> Guajo ileco: O Yuusso chamo yo chumuchule gui lamita na jaanijo: y sacanmo sija para todoja y generasion.</p> 
 <p><a name="an_102:25">102:25</a> Sa desde y ampmam na tiempo jago pumolo y plinantan tano: yan y langet sija y checho y canaemo.</p> 
 <p><a name="an_102:26">102:26</a> Sija ufanmalingo, lao jago ungagaegueja: magajet na todo sija ufanguesbijo taegüije y magago: taegüije y bestido untolaeca sija, ya sija manmatalaeca.</p> 
 <p><a name="an_102:27">102:27</a> Lao jago y mismojajao, yan y sacanmo sija ti ufanjocog.</p> 
 <p><a name="an_102:28">102:28</a> Y famaguon y tentagomo ufangagaegue, yan y semiyanñija ufanmaplanta gui menamo.</p> 
 <p><a name="an_103:1">103:1</a> BENDISE si Jeova, O antijo: yan todo y sanjalomjo, bendise y santos na naanña.</p> 
 <p><a name="an_103:2">103:2</a> Bendise si Jeova, O antijo, yan chamo malelefa todo ni y minaulegña:</p> 
 <p><a name="an_103:3">103:3</a> Ni y umasie todo tinaelayemo; ni y munamagong todo y chetnotmo;</p> 
 <p><a name="an_103:4">103:4</a> Ni y munalibre y linâlâmo guinin y yinilang: ni y comorona jao ni güinaeyan mauleg yan y manadan minaase:</p> 
 <p><a name="an_103:5">103:5</a> Ni y munanajong y pachotmo ni y manmauleg na güinaja: ya y pinatgonmo jananuebo taegüije y aguila.</p> 
 <p><a name="an_103:6">103:6</a> Si Jeova fumatinas y tinas na chocho sija, yan y juisio sija para todo ayo sija y manmachiguet.</p> 
 <p><a name="an_103:7">103:7</a> Güiya munatungo si Moises ni y chalanña, ya y chechoña gui famaguon Israel.</p> 
 <p><a name="an_103:8">103:8</a> Si Jeova bula y minaase yan cariñoso, ñateng y binibuña yan gofmegae y minaaseña.</p> 
 <p><a name="an_103:9">103:9</a> Güiya ti ufanlalatde para siempre: ni umantiene y binibuña para taejinecog.</p> 
 <p><a name="an_103:10">103:10</a> Ti guinin jafatinas guiya jita segun y isaota; ni uapasejit segun y tinaelayeta.</p> 
 <p><a name="an_103:11">103:11</a> Sa taegüije y langet goftaquilo gui jilo y tano, taegüijeja sendangculo y minaaseña para ayo sija y manmaañao nu güiya.</p> 
 <p><a name="an_103:12">103:12</a> Taemanoja chinagoña desde y sancatan, yan asta y sanlichan, taegüijeja chinagoña nae janajanao guiya jita y isaota.</p> 
 <p><a name="an_103:13">103:13</a> Parejoja yan y tata ni jaguaeya y famaguonña, taegüenaoja si Jeova jaguaeya ayo sija y manmaañao nu güiya.</p> 
 <p><a name="an_103:14">103:14</a> Sa güiya tumungo y jechurata; jajaso na jita y petbos.</p> 
 <p><a name="an_103:15">103:15</a> Sa y taotao, y jaaniña taegüijeja y chaguan; taegüijeja y flores gui fangualuan lalachog.</p> 
 <p><a name="an_103:16">103:16</a> Sa y manglo manmalofan gui jiloña, yan güiya mapos: yan y sagayan ti siña jatungo mas.</p> 
 <p><a name="an_103:17">103:17</a> Lao y minaase Jeova, guinin taejinecog asta taejinecog guijilo ayo sija y manmaañao nu güiya, yan y tininasña gui famaguon y famaguon;</p> 
 <p><a name="an_103:18">103:18</a> Yya sija y umadadaje y tratuña, yan ayo sija y jumajaso y finanagüeña para ufatinas.</p> 
 <p><a name="an_103:19">103:19</a> Si Jeova japlanta y tronuña gui langet sija; yan y raenoña y naregla y jilo todoja.</p> 
 <p><a name="an_103:20">103:20</a> Bendise si Jeova, jamyo ni angjetña sija, ni y manmatatnga gui minetgot, ni y cumumple y sinanganña, ni y umecungog y inagang y finoña.</p> 
 <p><a name="an_103:21">103:21</a> Bendise si Jeova todo jamyo ni y inetnon sendaloña: jamyo ni y ministroña ni y fumatitinas y minalagoña.</p> 
 <p><a name="an_103:22">103:22</a> Bendise si Jeova, todo y finatinasña, gui todo y sagayan anae jagobiebietna: bendise si Jeova, O antijo.</p> 
 <p><a name="an_104:1">104:1</a> BENDISE si Jeova, O antijo: O Jeova Yuusso, jago y sendangculo; jago minagagago ni y onra, yan y minagas.</p> 
 <p><a name="an_104:2">104:2</a> Ni y untampen maesajao ni y manana taegüije y bestido: ni y jumuto juyong y langet sija taegüije y cottina.</p> 
 <p><a name="an_104:3">104:3</a> Ni y plumanta y jayo y aposentuña gui jalom janom: ni y fumatinas y mapagajes para caruajeña: ni y mamomocat gui jilo y papan y manglo.</p> 
 <p><a name="an_104:4">104:4</a> Ni y fumatinas y manglo sija para tentagoña: y ministroña y mañila y guafe.</p> 
 <p><a name="an_104:5">104:5</a> Ni y pumolo y plinantan tano, ya ti siña manacalamten para taejinecog.</p> 
 <p><a name="an_104:6">104:6</a> Ya tumampe güe ni y tinadong taegüije y bestido: y janom sija manotojgue gui sanjilo y beca sija.</p> 
 <p><a name="an_104:7">104:7</a> Ya pot y linalatdemo, sija manjanao; ya pot y inagang y julumo mañadig manjanao.</p> 
 <p><a name="an_104:8">104:8</a> Sija manjanao julo gui beca sija, sija apan papa gui oriyan y bayesija, gui sagayan ni y jago fumamauleg para sija.</p> 
 <p><a name="an_104:9">104:9</a> Jago pumolo y uttimonñija ya ti siña manmalofan guato; para ti siña jabira sija talo para utampe y tano.</p> 
 <p><a name="an_104:10">104:10</a> Jatago y tutujon y janom gui jalom y bayesija; ni y manmalalago gui entalo y egso sija.</p> 
 <p><a name="an_104:11">104:11</a> Sija numae guimenñija y todo gâgâ sija gui fangualuan: y manmachaleg na asno sija manmagong y majoñija.</p> 
 <p><a name="an_104:12">104:12</a> Ya iya sija nae y pajaron y langet guaja sagañija ya mangacanta gui entalo y ramas sija.</p> 
 <p><a name="an_104:13">104:13</a> Güiya numaye janom y egso sija guinin y aposentuña sija: y tano jaspog ni y tinegcha y chechomo.</p> 
 <p><a name="an_104:14">104:14</a> Güiya y chaguan munafanlâlâ para y guaca sija, yan y tinanom para usinetbe y taotao: para ufañule nengcano gui tano;</p> 
 <p><a name="an_104:15">104:15</a> Yan y bino ni y munamamagof y corason y taotao, yan y laña para ulamlam y mataña, yan y pan ni y munamemetgot y corason y taotao.</p> 
 <p><a name="an_104:16">104:16</a> Y trongcon jayo Jeova manbula chugo; y sedro sija gui Libano ni y tinanomña;</p> 
 <p><a name="an_104:17">104:17</a> Anae y pajaro jafatitinas y chechoñija; ya y chuchuco, y trongcon pino guimaña.</p> 
 <p><a name="an_104:18">104:18</a> Y taquilo na ogso sija para y manmachaleg na chiba: yan y acho sija guinegüe para y conejo.</p> 
 <p><a name="an_104:19">104:19</a> Jatancho y pilan para y tiempo: y atdao tumungo y jinanaoña papa.</p> 
 <p><a name="an_104:20">104:20</a> Jago fumatinas y jemjom yan puenge; anae todo y gâgâ gui jalomtano mangucunanaf mona.</p> 
 <p><a name="an_104:21">104:21</a> Y manfamaguon na leon sija manaagang ni y manmaconeñija yan jaaliligao y nañija guinin as Yuus.</p> 
 <p><a name="an_104:22">104:22</a> Y atdao cajulo, sija manmapos, yan manason sija papa gui jalom y liyangñija.</p> 
 <p><a name="an_104:23">104:23</a> Y taotao jumajanao mona gui finatinasña yan gui chechoña, asta qui puenge.</p> 
 <p><a name="an_104:24">104:24</a> O Jeova, manminegae sija y chechomo! y minenajlom, jago fumatinas sija todo: y tano senbula ni y rinicumo.</p> 
 <p><a name="an_104:25">104:25</a> Ayo guato gaegue y tase, dangculo yan ancho, anae y sanjalomña sija y güinaja na mangucunanaf ni ti siña matufong, todoja mandangculo yan mandiquique sija na gâgâ.</p> 
 <p><a name="an_104:26">104:26</a> Ayo nae manjajanao y batco sija: ayo nae gaegue y lebiatan ni y finatinasmo para y jumugando gui sanjalomña.</p> 
 <p><a name="an_104:27">104:27</a> Este sija todo mumananggajao; sa jago siña unnae sija nañija gui tiempo ni matancho.</p> 
 <p><a name="an_104:28">104:28</a> Sa ayo y jago numae, sija naufandaña: unbaba y canaemo ya sija mannajong ni y minauleg.</p> 
 <p><a name="an_104:29">104:29</a> Unnaatog y matamo, sija mañatsaga: unchule y jinagonñija, sija manmatae, yan manalo guato gui petbosñija.</p> 
 <p><a name="an_104:30">104:30</a> Untago mona y espiritumo, sija manfinatinas: yan jago munanuebo y inatan gui sanjilo y tano.</p> 
 <p><a name="an_104:31">104:31</a> Polo ya y minalag Jeova ugagaegue para taejinecog: Polo ya si Jeova umagof gui chechona:</p> 
 <p><a name="an_104:32">104:32</a> Ni y jaatan y jilo y tano yan jayengyong: ni y japacha y egso sija yan janaasgon.</p> 
 <p><a name="an_104:33">104:33</a> Bae jucantaye si Jeova taemenoja y inanaco y linâlâjo: bae jucantaye tinina y Yuusso mientras lalâlâyo.</p> 
 <p><a name="an_104:34">104:34</a> Polo ya y jinasoco iya güiya usenmames: bae jugofmagof as Jeova.</p> 
 <p><a name="an_104:35">104:35</a> Polo y manisao ya ufanlinachae gui tano, polo y manaelaye ya utaya. Bendise si Jeova, O antijo. Alaba si Jeova.</p> 
 <p><a name="an_105:1">105:1</a> O nae grasias si Jeova; agang y naanña; namatungo y chechoña gui entalo taotao sija.</p> 
 <p><a name="an_105:2">105:2</a> Cantaye güe, cantaye güe ni y alabansa sija; fanadingan ni y todo y chechoña ni y mannamanman.</p> 
 <p><a name="an_105:3">105:3</a> Manmalag jamyo ni y santos na naanña: umanmagof ayo sija na corason y umaliligao si Jeova.</p> 
 <p><a name="an_105:4">105:4</a> Aligao si Jeova yan y minetgotña: Aligao y mataña para taejinecog.</p> 
 <p><a name="an_105:5">105:5</a> Jaso y ninamanman checho ni y monjayan jachogüe; ninamanmanña yan y juision y pachotña;</p> 
 <p><a name="an_105:6">105:6</a> O Jamyo, ni y semiyan Abraham tentagoña, jamyo ni y famaguon Jacob inayegña sija.</p> 
 <p><a name="an_105:7">105:7</a> Güiya si Jeova Yuusta: y juisioñasija mangaegue todo gui tano.</p> 
 <p><a name="an_105:8">105:8</a> Jagasja jaso y tratuña para taejinecog, y finijo ni y tinagoña para mit na generasion.</p> 
 <p><a name="an_105:9">105:9</a> Ayo na trato ni y jafatinas gui as Abraham, yan y jinilaña gui as Ysaac.</p> 
 <p><a name="an_105:10">105:10</a> Yan ayoja janafitme gui as Jacob para otden, yan as Israel para taejinecog na trato.</p> 
 <p><a name="an_105:11">105:11</a> Ylelegña: Yya jago guajo junaejao y tano Cananea, y facae y erensiamo.</p> 
 <p><a name="an_105:12">105:12</a> Anae sija mandidideja na numeron taotao: junggan, senmandidide yan taotao juyong güije;</p> 
 <p><a name="an_105:13">105:13</a> Ya sija manjanao guinin y un nasion asta y otro nasion, guinin y un raeno asta otro taotao;</p> 
 <p><a name="an_105:14">105:14</a> Ti japolo ni un taotao na ujafatinas daño guiya sija: magajet na jalalatde y ray sija pot causañija:</p> 
 <p><a name="an_105:15">105:15</a> Ylegña: Chamo pumapacha y pinalaejo, yan chamo munafanlalamen y profetajo sija.</p> 
 <p><a name="an_105:16">105:16</a> Ya jatago y ñinalang gui jilo y tano: ya jayulang todo y minetgot y agon.</p> 
 <p><a name="an_105:17">105:17</a> Ya jatago un taotao gui menañija, si José ni y mabende para tentago.</p> 
 <p><a name="an_105:18">105:18</a> Ayo sija na adengña y ninafanlamen ni y cadena: güiya mapolo guientalo y lilog.</p> 
 <p><a name="an_105:19">105:19</a> Asta y tiempo anae macumple y finoña: ya y fino Jeova chumague güe,</p> 
 <p><a name="an_105:20">105:20</a> Y ray matago ya pinila güe, ayo y magas taotao sija yan pinelo güe na ujanao libre.</p> 
 <p><a name="an_105:21">105:21</a> Pinelo güe magas gui guimaña yan gobietnon todo y güinajaña:</p> 
 <p><a name="an_105:22">105:22</a> Para upreso y prinsipeña ni y minagofña; yan ufanagüe y manamco ni y manpápagat.</p> 
 <p><a name="an_105:23">105:23</a> Si Israel locue jumalom guiya Egipto; yan si Jacob taotao juyong sumasaga gui tano Cam.</p> 
 <p><a name="an_105:24">105:24</a> Yan janafansenmegae y taotaoña; yan janafanmetgot mas que y enimigoñija.</p> 
 <p><a name="an_105:25">105:25</a> Jabira y corasonñija para ujachatlie y taotaoña sija, para ufanmatinas ni y finaye gui tentagoña sija.</p> 
 <p><a name="an_105:26">105:26</a> Jatago si Moises ni y tentagoña; yan si Aaron ni y guinin inayegña.</p> 
 <p><a name="an_105:27">105:27</a> Sija japolo ni y señatña guiya sija, yan ninamanman gui tano Cam.</p> 
 <p><a name="an_105:28">105:28</a> Jatago y jemjom, ya ninajomjom; yan sija ti ninafanaguaguat contra y finoña.</p> 
 <p><a name="an_105:29">105:29</a> Jatolaeca y janomñija jafajâgâ, yan japuno y güijanñija.</p> 
 <p><a name="an_105:30">105:30</a> Y tanoñija janae manadan ranas, ya megae gui jalom y aposenton y rayñija sija.</p> 
 <p><a name="an_105:31">105:31</a> Güiya sumasangan, yan manmato manadan dinaña lalo, yan juto sija gui todo y oriyan y tanoñija.</p> 
 <p><a name="an_105:32">105:32</a> Güiya numae sija uchan graniso, yan mañila guafe gui tanoñija.</p> 
 <p><a name="an_105:33">105:33</a> Jasaolag y trongcon ubasñija locue, yan y trongcon ygosñija; yan jajulog y trongcon jayo sija gui oriyan tanoñija.</p> 
 <p><a name="an_105:34">105:34</a> Güiya y sumangan, yan y apacha sija manmato, yan uruga na ulo sija yan ayo taya numeroñija,</p> 
 <p><a name="an_105:35">105:35</a> Ya sija jacano todo y tinanom gui jalom y tanoñija, yan jalachae sija y tinegcha gui tanoñija.</p> 
 <p><a name="an_105:36">105:36</a> Ya japuno locue todo y finenana na finañagon laje gui tanoñija, y magas todo y ninasiñañija.</p> 
 <p><a name="an_105:37">105:37</a> Ya jacone sija juyong locue yan y salape yan y oro; yan taya ni un taotao malango gui triboñija.</p> 
 <p><a name="an_105:38">105:38</a> Yya Egipto manmagof anae sija manjanao: pot minaañaoñija guinin podong guiya sija.</p> 
 <p><a name="an_105:39">105:39</a> Jajuto y mapagajes para ufantinampe; yan y guafe janae para ufaninina gui puenge.</p> 
 <p><a name="an_105:40">105:40</a> Manmangagao y taotao, yan jaconie pajaro ni calang palumo sija; yan ninafanjaspog ni y pan langet.</p> 
 <p><a name="an_105:41">105:41</a> Jababa y acho yan y janom milalag juyong; manmalalago gui anglo na sagayan taegüije y sadog.</p> 
 <p><a name="an_105:42">105:42</a> Sa jajaso y santos na sinanganña, yan Abraham ni y tentagoña.</p> 
 <p><a name="an_105:43">105:43</a> Ya jacone juyong y taotaoña yan y minagof, yan y inayegña gui cantasion sija.</p> 
 <p><a name="an_105:44">105:44</a> Yan janae sija ni y tano y nasion sija: yan sija jachule para iyoñija ni y checho y taotao sija:</p> 
 <p><a name="an_105:45">105:45</a> Para usiña adaje y otdenña, yan ufatinas y layña. Alaba jamyo si Jeova.</p> 
 <p><a name="an_106:1">106:1</a> ALABA jamyo si Jeova. O nae grasias si Jeova; sa güiya mauleg: sa y minaaseña gagaegueja para taejinecog.</p> 
 <p><a name="an_106:2">106:2</a> Jaye siña sumangan y gaesisiñan y checho Jeova? pot mamanue todo ni y alabansaña?</p> 
 <p><a name="an_106:3">106:3</a> Dichoso ayo sija y umadadaje y juisio, yan ayo y fumatitinas y tininas todo y tiempo.</p> 
 <p><a name="an_106:4">106:4</a> Jasoyo, O Jeova, nu y finaborese ni y unnae y taotaomo; O bisitayo nu y satbasionmo;</p> 
 <p><a name="an_106:5">106:5</a> Para jusiña lumie y minauleg gui inayegmo, para jusiña mumagof gui minagof y nasionmo, para jusiña mumalag gui erensiamo.</p> 
 <p><a name="an_106:6">106:6</a> Guinin manisaojam yan y tatanmame, infatinas y tinaelaye yan inchegüe y inechong.</p> 
 <p><a name="an_106:7">106:7</a> Y tatanmame ti jatungo y ninamanmanmo guiya Egipto; ti jajaso y manadan y minaasemo; lao manmanembeste gui tase, junggan gui Tasen Agaga.</p> 
 <p><a name="an_106:8">106:8</a> Lao jasatbaja sija pot y naanña, para usiña janamatungo y dangculon y ninasiñaña.</p> 
 <p><a name="an_106:9">106:9</a> Jalalatde y Tasen Agaga locue yan janaanglo: lao jaesgaejon sija inanaco y todo gui tinadong, taegüije todo inanaco y desierto.</p> 
 <p><a name="an_106:10">106:10</a> Yan janafanlibre sija guinin y canae ayo y chumatlie sija, yan jarescata sija guinin y canae y enimigo.</p> 
 <p><a name="an_106:11">106:11</a> Yan y janom sija tumampe y contrarioñija: ya taya ni uno guiya sija sebla.</p> 
 <p><a name="an_106:12">106:12</a> Ayo nae jajonggue y sinanganña sija; jacanta y tininaña.</p> 
 <p><a name="an_106:13">106:13</a> Ya guse manmalefa ni y chechoña: ti janangga y pinagatña:</p> 
 <p><a name="an_106:14">106:14</a> Lao manmalago megae gui jalomtano, yan matienta si Yuus gui desierto.</p> 
 <p><a name="an_106:15">106:15</a> Ya güiya numae sija ni y guinagaoñija; lao janamanae ni y minasogsog gui jalom y anteñija.</p> 
 <p><a name="an_106:16">106:16</a> Ya manmanugo as Moises gui fangualuan; yan si Aaron ni y santos Jeova.</p> 
 <p><a name="an_106:17">106:17</a> Y tano mababa ya pinañot si Datan, yan mantinampe y mangachong Abirom.</p> 
 <p><a name="an_106:18">106:18</a> Yan y guafe manafañila gui mangachongñija; ya y mañila sumonggue y manaelaye.</p> 
 <p><a name="an_106:19">106:19</a> Ya manmamatinas tatnero guiya Horeb, yan maadora y diniriten y imagen.</p> 
 <p><a name="an_106:20">106:20</a> Taegüije, jatulaeca y minalagñija para nu jechuran guaca ni y chumochocho chaguan.</p> 
 <p><a name="an_106:21">106:21</a> Manmalefa as Yuus ni y satbadotñija, ni y fumatinas y mandangculo na güinaja guiya Egipto;</p> 
 <p><a name="an_106:22">106:22</a> Mannamanman na checho gui tano Cam, yan mannamaañao na güinaja gui Tasen Agaga.</p> 
 <p><a name="an_106:23">106:23</a> Enao mina ilegña güiya, na uyunilang sija, yaguin ti si Moises ni y inayegña ti tumogue gui menaña gui finapetta, para ubira y binibuña para chaña yumuyulang sija.</p> 
 <p><a name="an_106:24">106:24</a> Magajet na jachatlie y güaeyayon na tano, ya ti jajonggue y finoña.</p> 
 <p><a name="an_106:25">106:25</a> Lao mangonggong gui sa tiendañíja; ya ti jaecungog y inagang Jeova.</p> 
 <p><a name="an_106:26">106:26</a> Enao mina jajatsa y canaeña contra sija; para uyute sija gui jalom y desierto:</p> 
 <p><a name="an_106:27">106:27</a> Para uyute y semiyañija locue gui nasion sija, yan para uchalapon sija gui jalom y tano sija.</p> 
 <p><a name="an_106:28">106:28</a> Ya mandaña sija gui Baal-peor; ya jacano y inefresen y manmatae.</p> 
 <p><a name="an_106:29">106:29</a> Taegüine sija mannalalalo güe nu y chechoñija: ya derepente mato gui jiloñija sija chetnot.</p> 
 <p><a name="an_106:30">106:30</a> Ya janatojgue julo si Finees, ya jafatinas y juisio: ya y chetnot pumara.</p> 
 <p><a name="an_106:31">106:31</a> Yan ayo nae jatufong iya güiya y tininas, gui todo y generasion sija para taejinecog.</p> 
 <p><a name="an_106:32">106:32</a> Ya sija mannalalalo güe locue gui janom guiya Meriba: ya jumuyong daño para si Moises pot causañija.</p> 
 <p><a name="an_106:33">106:33</a> Sa sija chumoma y espirituña; sa jasangan sin jinaso pot labiosña.</p> 
 <p><a name="an_106:34">106:34</a> Ya ti jayulang y nasion sija, taegüije si Jeova ni y mantinago sija.</p> 
 <p><a name="an_106:35">106:35</a> Lao mandaña sija yan y nasion sija, yan jaeyag y chechoñija:</p> 
 <p><a name="an_106:36">106:36</a> Yan jasetbe y idolosñija: jumuyong un laso para sija.</p> 
 <p><a name="an_106:37">106:37</a> Magajet na jaofrese y lajeñija yan y jagañija gui anite,</p> 
 <p><a name="an_106:38">106:38</a> Yan jachuda y jâgâ y manaeisao, magajet na y jâgâ y lajeñija yan y jagañija ni jaofrese gui idolos guiya Cananea: yan y tano ni y ninaáplacha ni y jâgâ.</p> 
 <p><a name="an_106:39">106:39</a> Ya taegüije munafanáplacha pot y chechoñijaja, yan ninafanábale ni y finatinasñija.</p> 
 <p><a name="an_106:40">106:40</a> Enao mina y binibon Jeova sinenggue contra y taotaoña, ya jaguefchatlie y erensiañija.</p> 
 <p><a name="an_106:41">106:41</a> Ya janae nu sija gui canae y nasion sija; yan ayo y chumatlie sija janafanmagas gui jiloñija.</p> 
 <p><a name="an_106:42">106:42</a> Ya y enimigoñija locue chumiguet sija, yan sija chumule asta y jalom inesgue gui papa y canaeñija.</p> 
 <p><a name="an_106:43">106:43</a> Megae na biaje nae janafanlibre sija; lao sija maembeste güe ni y pinagatñija, yan manmachile papa gui tatpapa ni y tinaelayeñija.</p> 
 <p><a name="an_106:44">106:44</a> Lao jaatan y pinitiñija, anae jajungog y inagangñija.</p> 
 <p><a name="an_106:45">106:45</a> Ya jajaso para sija y tratuña, yan ninafanmañotsot según y minegae y minaaseña.</p> 
 <p><a name="an_106:46">106:46</a> Janafangaease locue ni ayo y cumone sija preso.</p> 
 <p><a name="an_106:47">106:47</a> Nafanlibrejam, O Jeova, Yuusmame, yan nafandañajam gui entalo y nasion sija, para unae grasias y santos na naanmo, yan ufangana gui alabansamo.</p> 
 <p><a name="an_106:48">106:48</a> Bendito si Jeova ni Yuus Israel guinin y taejinecog para y taejinecog. Polo ya todo taotao ilegñija. Amen. Alaba jamyo si Jeova.</p> 
 <p><a name="an_107:1">107:1</a> O nae grasias si Jeova, sa güiya mauleg: sa y minaaseña gagaegue para taejinecog.</p> 
 <p><a name="an_107:2">107:2</a> Polo y ninafanlibre as Jeova ya ujasangan, anae janafanlibre guinin y canae y contrario;</p> 
 <p><a name="an_107:3">107:3</a> Yan janafandaña sija juyong gui tano sija, guinin y sancatan, yan guinin y sanlichan, guinin y san lago, yan guinin y san jaya.</p> 
 <p><a name="an_107:4">107:4</a> Manaabag gui jalomtano gui chalan desierto; ya ti manmañoda siuda para ufañaga.</p> 
 <p><a name="an_107:5">107:5</a> Manñalang yan minajo sija, y anteñija manlalango gui sanjalomñija.</p> 
 <p><a name="an_107:6">107:6</a> Ayo nae maagang si Jeova gui chinatsagañija, ya güiya munalibre sija gui pinadeseñija.</p> 
 <p><a name="an_107:7">107:7</a> Ya maninesgaejon sija mona, gui tinas na chalan, para usiña manjanao para y siuda anae mañasaga.</p> 
 <p><a name="an_107:8">107:8</a> O, para y taotao sija mojon ufanmanalaba si Jeova pot y minaulegña, yan pot y ninamanman na chechoña gui famaguon taotao sija.</p> 
 <p><a name="an_107:9">107:9</a> Sa jananajong y malago na ante, yan janabula y ñalang na ante ni y minauleg.</p> 
 <p><a name="an_107:10">107:10</a> Ayo sija y manmatatachong gui jemjom yan y jalom y anineng y finatae, ni y guinin jagode nu y pinite yan lulog;</p> 
 <p><a name="an_107:11">107:11</a> Sa manembeste contra y fino Yuus, yan jachatlie y pinagat y Gueftaquilo:</p> 
 <p><a name="an_107:12">107:12</a> Enao mina jachule papa y corasonñija gui checho; manbasnag papa ya taya para ufaninayuda.</p> 
 <p><a name="an_107:13">107:13</a> Ayo nae maagang si Jeova gui chinatsagañija, ya güiya munalibre sija gui pinadeseñija.</p> 
 <p><a name="an_107:14">107:14</a> Jachule sija juyong gui jemjom yan y anineng y finatae, yan jagutos y manmagodeñija.</p> 
 <p><a name="an_107:15">107:15</a> O para y taotao sija mojon ufanmanalaba si Jeova pot y minaulegña, yan pot y ninamanman na chechoña gui famaguon y taotao sija!</p> 
 <p><a name="an_107:16">107:16</a> Sa güiya yumamag y trangcan bronse, yan janapedaso y rejas lulog.</p> 
 <p><a name="an_107:17">107:17</a> Mangaduco, sa pot y tinaelayeñija yan pot y inechongñija fanmanmamadese.</p> 
 <p><a name="an_107:18">107:18</a> Y anteñija jachatlie todo y clasen nengcano; yan manjijot gui trangcan y finatae.</p> 
 <p><a name="an_107:19">107:19</a> Ya maagang si Jeova gui chinatsagañija ya güiya munalibre sija gui pinadeseñija.</p> 
 <p><a name="an_107:20">107:20</a> Manninae y finoña ya manninajomlo sija, yan manninalibre sija guinin y yinilangñija.</p> 
 <p><a name="an_107:21">107:21</a> O para y taotao sija mojon ufanmanalaba si Jeova pot y minaulegña, yan pot y ninamanman na chechoña gui fumaguon y taotao sija!</p> 
 <p><a name="an_107:22">107:22</a> Ya polo sija ya ujaofrese y inefresen grasias sija, yan jasangan claro y chechoña gui cantan minagof.</p> 
 <p><a name="an_107:23">107:23</a> Sija ni manjanao papa gui tase gui jalom y batco, ni y fumatinas chechoñija gui jilo manadan janom sija;</p> 
 <p><a name="an_107:24">107:24</a> Estesija lumie y checho Jeova, yan y ninamanmanña gui jalom y tinadong.</p> 
 <p><a name="an_107:25">107:25</a> Sa jatagoña, ya janacajulo y pagyon manglo, ni y jumatsa julo y napo sija.</p> 
 <p><a name="an_107:26">107:26</a> Mangajulo para y langet, manjanao talo papa para y tinadong: y anteñija manmaderite pot y chinatsaga.</p> 
 <p><a name="an_107:27">107:27</a> Manmatulaejon mona an tate, yan manmamangag taegüije y bulacho na taotao, yan manmalingo y jinasoñija.</p> 
 <p><a name="an_107:28">107:28</a> Ya maagang si Jeova gui chinatsagañija, ya güiya munalibre sija gui pinadeseñija.</p> 
 <p><a name="an_107:29">107:29</a> Janabasta y pagyo, yan y napo sija manmamatquilo.</p> 
 <p><a name="an_107:30">107:30</a> Ayo nae manmagof sa mangieto, ya taegüije jacone sija asta y minalagoñija na puetto.</p> 
 <p><a name="an_107:31">107:31</a> O para y taotao sija mojon ufanmanalaba si Jeova pot y minaulegña, yan pot y ninamanman na checoña gui famaguon y taotao sija!</p> 
 <p><a name="an_107:32">107:32</a> Polo ya sija umanacajulo güe locue gui y inetnon y taotao yan ufanmanalaba nu güiya gui tachong y manamco.</p> 
 <p><a name="an_107:33">107:33</a> Jafasadog y desierto, yan jafaanglo na oda y tutujon janom;</p> 
 <p><a name="an_107:34">107:34</a> Jafadesierton asiga y mauleg na tano, pot y tinaelayen ayo sija y mañasaga gui sanjalom.</p> 
 <p><a name="an_107:35">107:35</a> Jafajagoen janom y desierto, yan janafamimichao y janom y anglo na oda.</p> 
 <p><a name="an_107:36">107:36</a> Yan ayo na janafañaga y manñalang, ya sija siña jafamauleg y siuda para ufañaga;</p> 
 <p><a name="an_107:37">107:37</a> Yan matanme y fangualuan, yan manmananom gui fangualuan ubas, ya ufanmarecoge y tinegchan y aumento.</p> 
 <p><a name="an_107:38">107:38</a> Jabendise sija locue, para ufangosmegae; yan ti upolo y gañija gâgâ na udidide.</p> 
 <p><a name="an_107:39">107:39</a> Tumalo sija mandidide yan mannecon papa, pot y chiniguet, chinatsaga, yan triniste.</p> 
 <p><a name="an_107:40">107:40</a> Jachuda sinala gui jilo y prinsepe sija, yan janafanabag sija gui jalomtano anae taya chalan.</p> 
 <p><a name="an_107:41">107:41</a> Lao japolo y mannesesitao julo guinin y pinadese, yan mandaña gui familia sija taegüije y inetnon quinilo.</p> 
 <p><a name="an_107:42">107:42</a> Y manunas ujalie ayo yan ufanmagof; yan todo y tinaelaye ujinichom y pachotña.</p> 
 <p><a name="an_107:43">107:43</a> Masquesea jaye na manmalate, ujaadaje este sija na güinaja; ya sija ujajaso y minaase gui as Jeova.</p> 
 <p><a name="an_108:1">108:1</a> O Yuus, y corasonjo esta meton; bae jucanta, magajetja na jucanta alabansa sija yan todo y minalagjo.</p> 
 <p><a name="an_108:2">108:2</a> Fatmata guitala, yan atpa: guajoja na maesa magmatayo taftaf.</p> 
 <p><a name="an_108:3">108:3</a> Bae junae jao grasias, Jeova gui entalo y taotao sija: yan jucantaye alabansa, sija gui entalo y nasion sija.</p> 
 <p><a name="an_108:4">108:4</a> Sa y dangculon y minaasemo gui san jilo y langet: yan y minagajetmo tinacaja y mapagajes sija.</p> 
 <p><a name="an_108:5">108:5</a> Nadangculojao, O Yuus, gui jilo y langet: yan y minalagomo gui san jilo todo y tano.</p> 
 <p><a name="an_108:6">108:6</a> Para usiña ayo y güinaeyamo manlibre ni y agapa na canaemo, yan opejam.</p> 
 <p><a name="an_108:7">108:7</a> Si Yuus ilegña gui sinantosña: Guajo jumagof, guajo jupatte Siquem, yan jumide juyong y bayen Sucot.</p> 
 <p><a name="an_108:8">108:8</a> Yyoco Gilaad; iyoco Manases: Efrain locue y minetgot y ilujo; Juda y bastonjo;</p> 
 <p><a name="an_108:9">108:9</a> Moab y palanganajo anae jufagase adeng sija: y jilo Edom nae juyute y sapatoso: y jilo Filistia nae juagang.</p> 
 <p><a name="an_108:10">108:10</a> Jaye uconeyo asta y jalom y fitme na siuda? Jaye uinesgaejonyo asta y jalom Idumea?</p> 
 <p><a name="an_108:11">108:11</a> Ti jago, O Yuus, ni y yumute jam? yan jago, O Yuus, ti jumanao yan y inetnon sendalonmame.</p> 
 <p><a name="an_108:12">108:12</a> Naejam linibre gui chinatsaga: sa taesetbe y inayudan y taotao.</p> 
 <p><a name="an_108:13">108:13</a> As Yuus nae utafanmatatnga: sa güiyaja uguinacha papa y enimiguta.</p> 
 <p><a name="an_109:1">109:1</a> CHAMO famatquiquilo, O Yuus, gui alabansajo;</p> 
 <p><a name="an_109:2">109:2</a> Sa y pachot y manaelaye yan y pachot y dinague manmababa contra guajo: sa manguecuentos contra guajo yan y mandacon na jula.</p> 
 <p><a name="an_109:3">109:3</a> Sija umoriyayayeyo locue ni y finijo chinatlie; yan manmumo contra guajo sin jafa.</p> 
 <p><a name="an_109:4">109:4</a> Sa y apas y güinaeyaco, sija contrariujo: lao guajo siempre manayuyutyo.</p> 
 <p><a name="an_109:5">109:5</a> Yan sija jaapaseyo taelaye pot mauleg, yan chinatlie pot y guinaeyaco.</p> 
 <p><a name="an_109:6">109:6</a> Polo jao y taelaye na taotao guiya güiya: ya polo un contrario ya utojgue gui agapa na canaeña.</p> 
 <p><a name="an_109:7">109:7</a> Yaguin majusga güe, polo ya umasentensia: yan y tinaetaeña ufamaisao.</p> 
 <p><a name="an_109:8">109:8</a> Ya y jaaniña udidide: yan otro uchinile ofisioña.</p> 
 <p><a name="an_109:9">109:9</a> Y famaguonña ufanaetata yan y asaguaña ubiuda.</p> 
 <p><a name="an_109:10">109:10</a> Polo ya y famaguonña ufanlaong yan ufanmangagao: ya polo sija ya umaliligao y nañija güije gui chago gui sagañija na mayulang.</p> 
 <p><a name="an_109:11">109:11</a> Polo ya umaamot ya unnachule todo y güinajaña, yan y taotao juyong chumoleguan ni y finachochoña.</p> 
 <p><a name="an_109:12">109:12</a> Polo ya taya ni jaye umaase ni güiya; yan ni uno ufinaborese y manaetata na famaguonña.</p> 
 <p><a name="an_109:13">109:13</a> Polo ya y famaguonña ufanmautut; yan gui generasion ni y jadalalalag, umafagasñaejon y naanñija.</p> 
 <p><a name="an_109:14">109:14</a> Poly ya y tinaelayen y tataña sija umajaso gui as Jeova: ya y isao nanaña ti umafagasñaejon.</p> 
 <p><a name="an_109:15">109:15</a> Polo ya sija siempre ufangaegue gui menan Jeova, sa güiya siña umutut y jinasoñija guinin y tano.</p> 
 <p><a name="an_109:16">109:16</a> Sa ti jajaso mamanue minaase, lao japetsigue y peble yan y nesesitao na taotao, yan y mayulang na corason ujapuno sija.</p> 
 <p><a name="an_109:17">109:17</a> Magajet na jaguaeya y matdision, ya ayo na mato guiya güiya; ya ti ninamagof ni y bendision, ya ayo na chago guiya güiya.</p> 
 <p><a name="an_109:18">109:18</a> Ya güiya mumagago güe ni y matdision taegüije y bestiduña, ya ayo na jumalom gui jalom y tiyanña taegüije y janom, yan taegüije y laña gui jalom tolangña.</p> 
 <p><a name="an_109:19">109:19</a> Polo ya ayo guiya güiya, taegüije y magago ni y jatatampegüe, yan para sinturon ni y jadudog güe siempre.</p> 
 <p><a name="an_109:20">109:20</a> Ya este apas y contrariujo sija guinin as Jeova, yan ayo sija ni y manguecuentos taelaye contra y antijo.</p> 
 <p><a name="an_109:21">109:21</a> Lao fatinas para guajo, O Yuus Jeova, pot y naanmo: sa mauleg na minaasemo, enao mina nalibreyo.</p> 
 <p><a name="an_109:22">109:22</a> Sa pobleyo, yan nesesitaoyo, yan y corasonjo mañetnot gui sanjalomjo.</p> 
 <p><a name="an_109:23">109:23</a> Mapos yo taegüije y anineng yaguin malofan: matafye yo julo yan papa taegüije y apacha.</p> 
 <p><a name="an_109:24">109:24</a> Y timoco mandafe pot y inayunat; yan y catneco manmasogsog, sa ti jataca y iinemog.</p> 
 <p><a name="an_109:25">109:25</a> Jumuyong yo locue taegüije linalatde guiya sija: anae maaatanyo jayeyengyong y iloñija.</p> 
 <p><a name="an_109:26">109:26</a> Ayudayo, O Jeova Yuusso; O satbayo segun y minaasemo:</p> 
 <p><a name="an_109:27">109:27</a> Para sija ujatungo na este y canaemo: na jago, Jeova, fumatinas este.</p> 
 <p><a name="an_109:28">109:28</a> Polo ya sija manmamatdise, lao jago manbendise: yaguin sija mangajulo, ufanmamajlao; lao y tentagomo umagof.</p> 
 <p><a name="an_109:29">109:29</a> Ya y contrariojo ufanminagago ni y desonra; yan ufantinampe sija ni y minamajlaoñija taegüije y capa.</p> 
 <p><a name="an_109:30">109:30</a> Jeova bae junae sendangculo na grasias nu y pachotto; junggan, jualabagüe gui linajyan taotao.</p> 
 <p><a name="an_109:31">109:31</a> Sa güiya utojgüe gui agapa na canae y nesesitao, para usinatba güe guinin ayo sija y jumusga y antiña.</p> 
 <p><a name="an_110:1">110:1</a> SI Jeova ilegña ni y señotto, fatachong gui agapa na canaejo, asta qui jupolo y enimigo para fañajangan adengmo.</p> 
 <p><a name="an_110:2">110:2</a> Si Jeova uninamannae y baran minetgotmo guinin Sion: gobietna gui entalo y enimigumo sija.</p> 
 <p><a name="an_110:3">110:3</a> Y taotaomo ufanmalago na ufanmanofrese nu sija gui jaanen y ninasiñamo: gui guinatbon sija y sinantos, guinin y tiyan y agaan, ungae serenon y pinatgonmo.</p> 
 <p><a name="an_110:4">110:4</a> Si Jeova manjula ya timañotsot, jago y pale para taejinecog segun y otden Melquisedec.</p> 
 <p><a name="an_110:5">110:5</a> Si Jeova, gui agapa na canaemo, upanag todo y ray sija gui jaanin y binibuña.</p> 
 <p><a name="an_110:6">110:6</a> Güiya ufanjusga gui entalo y nasion sija, janabula y sagayan sija ni y tataotao y manmatae; unamagomgom y ilo gui jilo y megae na tano sija.</p> 
 <p><a name="an_110:7">110:7</a> Unaguimen y sadog gui chalan: enaomina güiya jumatsa julo y ilo.</p> 
 <p><a name="an_111:1">111:1</a> FANMANALABA jamyo as Jeova. Guajo junae si Jeova grasias contodo y corasonjo, gui jalom y pinagat manunas, yan y jalom y inetnon taotao.</p> 
 <p><a name="an_111:2">111:2</a> Y checho Jeova mansendangculo, ya maaliligao ni ayo sija todo y ninafanmamagof nu estesija.</p> 
 <p><a name="an_111:3">111:3</a> Y chechoña y onra yan minagas: yan y tininasña gagaegue para taejinecog.</p> 
 <p><a name="an_111:4">111:4</a> Jafatinas y mannamanman na chechoña para umajajaso: si Jeova cariñoso yan bula ni y minaase.</p> 
 <p><a name="an_111:5">111:5</a> Güiya guinin munae nengcano ayo sija y manmaañao nu güiya: ya güiya siempre jajasoja tratuña.</p> 
 <p><a name="an_111:6">111:6</a> Jagasja jafanue y taotaoña ni y ninasiñan y chechoña, anae janae sija ni y erensian y nasion sija.</p> 
 <p><a name="an_111:7">111:7</a> Y checho sija y canaeña y minagajet yan juisio; ya todo y sinanganña sija manseguro.</p> 
 <p><a name="an_111:8">111:8</a> Manfitme sija para taejinecog yan taejinecog, yan mamafatinas gui minagajet yan y tininas.</p> 
 <p><a name="an_111:9">111:9</a> Janamannae y linibre para y taotaoña; ya jatago y tratuña para taejinecog: sinantos yan inenra y naanña.</p> 
 <p><a name="an_111:10">111:10</a> Y minaañao as Jeova y tutujon y minalate y mauleg na tiningo mangaegue güije todo gui fumatitinas y <i>tinagoña:</i> y alabansaña gagaegue para taejinecog.</p> 
 <p><a name="an_112:1">112:1</a> FANMANALABA jamyo as Jeova. Dichoso y taotao ni maañao as Jeova, yan ninasendangculo y minagofña ni y tinagoña sija.</p> 
 <p><a name="an_112:2">112:2</a> Ya y semiyaña manmatatnga gui jilo y tano: ya y generasion manunas ufandichoso.</p> 
 <p><a name="an_112:3">112:3</a> Güinaja yan rinico mangaegue gui guimaña: ya y tininasña gagaegueja para taejinecog.</p> 
 <p><a name="an_112:4">112:4</a> Ya y manunas nae cajulo y manana gui jalom jomjom: güiya cariñoso güe yan bula minaase, yan tunasgüe.</p> 
 <p><a name="an_112:5">112:5</a> Y mauleg para ayo na taotao ni y fumatitinas y cariño, yan numanaayao: güiya umantiene y causaña gui juisio.</p> 
 <p><a name="an_112:6">112:6</a> Sa güiya ti umanacalamten para taejinecog: y manunas para taejinecog: ufanmajajasoja.</p> 
 <p><a name="an_112:7">112:7</a> Güiya ti umaañao ni y manaelaye na notisia sija: y corasonña meton ya jaangoco si Jeova.</p> 
 <p><a name="an_112:8">112:8</a> Y corasonña fitme ya güiya ti umaañao, asta qui jalie y diniseaña gui jilo y contrariuña sija.</p> 
 <p><a name="an_112:9">112:9</a> Guiya tumalapon, güiya numae ni y mamoble; ya y tininasña gagaegue para taejinecog, y canggelonña umajatsa ni y inenra.</p> 
 <p><a name="an_112:10">112:10</a> Y taelaye na taotao jalie ayo yan ninapinite: yan janachechegcheg y nifenña, yan maderite ya mapos: ya y diniseaña y taelaye umalingo.</p> 
 <p><a name="an_113:1">113:1</a> FANMANALABA jamyo as Jeova. Fanmanalaba, O tentago Jeova sija. Fanmanalaba y naan Jeova.</p> 
 <p><a name="an_113:2">113:2</a> Bendito y naan Jeova, desde este na tiempo yan para taejinecog.</p> 
 <p><a name="an_113:3">113:3</a> Desde y quinajulo y atdao asta y minachomña papa, y naan Jeova para umaalaba.</p> 
 <p><a name="an_113:4">113:4</a> Si Jeova gueftaquilo gui jilo todo y nasion yan y minalagña gui jilo y langet sija.</p> 
 <p><a name="an_113:5">113:5</a> Jaye parejuña si Jeova ni y Yuusta, ni y japolo y tachongña gui sanjilo.</p> 
 <p><a name="an_113:6">113:6</a> Ni y muna umitde güe para uatan y güinaja sija ni y mangaegue gui langet yan y tano.</p> 
 <p><a name="an_113:7">113:7</a> Güiya jumatsa julo y mamoble gui petbos, yan jajatsa y mananesitao gui monton estietcot.</p> 
 <p><a name="an_113:8">113:8</a> Para unafanmatachong yan y prinsepe sija magajet, yan y prinsepen y taotaoña sija.</p> 
 <p><a name="an_113:9">113:9</a> Ya janafamulan guma y ti fafañago na palaoan, ya jumuyong gofmagof na nanan famaguon. Fanmanalaba jamyo as Jeova.</p> 
 <p><a name="an_114:1">114:1</a> ANAE si Israel jumanao juyong Egipto, y guima Jacob guinin y taotao y finijo na ti matungo.</p> 
 <p><a name="an_114:2">114:2</a> Juda jumuyong y santos na sagaña, yan Israel y gobietnoña.</p> 
 <p><a name="an_114:3">114:3</a> Y tase jalie ayo, yan malago; Jordan masugon tate.</p> 
 <p><a name="an_114:4">114:4</a> Y beca sija manayog taegüije y quinilo laje yan y mandiquique ogso sija taegüije y manpatgon na quinilo sija.</p> 
 <p><a name="an_114:5">114:5</a> Jafa guaja guiya jago, O tase, na malagojao? Jago Jordan ni y masugon tate?</p> 
 <p><a name="an_114:6">114:6</a> Jamyo ni y beca sija ni y manayog taegüije y quinilo laje; yan jamyo di quique na ogso sija taegüije y manpatgon na quinilo sija?</p> 
 <p><a name="an_114:7">114:7</a> Mayeyengyong, jago tano, gui menan Jeova, gui menan y Yuus Jacob;</p> 
 <p><a name="an_114:8">114:8</a> Ni y jafaacho y jagoe janom, ya jafagagot y tutujon janom sija.</p> 
 <p><a name="an_115:1">115:1</a> AJE ti iyajame, O Jeova, aje ti iyajame, lao iya naanmo, nae uminalag pot y minaasemo, yan pot y minagajetmo.</p> 
 <p><a name="an_115:2">115:2</a> Pot jafa mojon y nasion ilegñija: Mangue pago y Yuusñija?</p> 
 <p><a name="an_115:3">115:3</a> Lao si Yuusmame gaegue gui langet: guinin jafatinas jafaja y minalagoña.</p> 
 <p><a name="an_115:4">115:4</a> Y idolosñija sija salape yan oro, finatinas y canae y taotao sija.</p> 
 <p><a name="an_115:5">115:5</a> Guaja pachotñija lao ti manguecuentos: guaja atadogñija lao ti manmanlilie;</p> 
 <p><a name="an_115:6">115:6</a> Guaja talangañija lao ti manmanjujungog: guaja güiengñija lao ti manmannginginge:</p> 
 <p><a name="an_115:7">115:7</a> Guaja canaeñija lao ti manmangogote: guaja adengñija lao ti manmamomocat: ni ufanguentos ni y güetgüeroñija.</p> 
 <p><a name="an_115:8">115:8</a> Ya ayo y fumatinas sija manparejoja yan sija: magajet na jayeja y umangoco güe guiya sija,</p> 
 <p><a name="an_115:9">115:9</a> O Israel, angoco si Jeova: sa güiya y ayudañija yan y patangñija.</p> 
 <p><a name="an_115:10">115:10</a> O guma Aaron, angoco si Jeova: sa güiya y ayudañija yan y patangñija.</p> 
 <p><a name="an_115:11">115:11</a> Jamyo ni y manmaañao as Jeova, angoco si Jeova: sa güiya y ayudañija yan y patangñija.</p> 
 <p><a name="an_115:12">115:12</a> Si Jeova guinin jajaso jita: guiya bumendisijit; güiya bumendise y guima Israel; güiya bumendise y guima Aaron.</p> 
 <p><a name="an_115:13">115:13</a> Güiya bumendise ayo sija y manmaañao as Jeova, todo y mandiquique yan y mandangculo.</p> 
 <p><a name="an_115:14">115:14</a> Si Jeova unninamegae mas yan mas, jago yan y famaguonñija.</p> 
 <p><a name="an_115:15">115:15</a> Jamyo manbinendise as Jeova ni y fumatinas y langet yan y tano.</p> 
 <p><a name="an_115:16">115:16</a> Y langet sija ni y langet Jeova sija: lao y tano mannae para y famaguon y taotao sija.</p> 
 <p><a name="an_115:17">115:17</a> Y manmatae ti manmanalaba as Jeova, ni jaye güije gui manjajanao papa gui jalom y manmamatquiquiloja.</p> 
 <p><a name="an_115:18">115:18</a> Lao jita, tabendise si Jeova, desde pago na tiempo mona yan para taejinecog. Fanmanalaba jamyo as Jeova.</p> 
 <p><a name="an_116:1">116:1</a> JUGUAEYA si Jeova sa jajungog y inagangjo yan y tinayuyutto sija.</p> 
 <p><a name="an_116:2">116:2</a> Sa janaegueng y talangaña guiya guajo, enao mina na juaagangja güe mientras lâlâlâyo.</p> 
 <p><a name="an_116:3">116:3</a> Y cuetdas y finatae umoriyayeyo, yan y piniten y naftan sumoda yo: ya jusoda chinatsaga yan triniste.</p> 
 <p><a name="an_116:4">116:4</a> Ayo nae juagang y naan Jeova; O Jeova, jugagagaojao, nalibre y antijo.</p> 
 <p><a name="an_116:5">116:5</a> Guaeyayon si Jeova yan tunas; junggan, y Yuusta senyoase.</p> 
 <p><a name="an_116:6">116:6</a> Si Jeova jaadadaje y taeisao: guajo estaba macone tagpapa, yan güiya sumatbayo.</p> 
 <p><a name="an_116:7">116:7</a> Talo guato gui descansomo, O antijo; sa si Jeova uchalapon megae guiya jago.</p> 
 <p><a name="an_116:8">116:8</a> Sa unalibre y antijo guinin y finatae, y atadogco guinen y lagosija, yan y adengjo guinin y pinedong.</p> 
 <p><a name="an_116:9">116:9</a> Bae jufamocat gui menan Jeova gui tano y manlalala.</p> 
 <p><a name="an_116:10">116:10</a> Jujojonggue, enao mina jusangan sa estaba gosdangculo y pinitijo.</p> 
 <p><a name="an_116:11">116:11</a> Yleco gui chinadigco, todo y taotao sija mandacon.</p> 
 <p><a name="an_116:12">116:12</a> Jafa juapase si Jeova pot todo y minaulegña guiya guajo.</p> 
 <p><a name="an_116:13">116:13</a> Bae juchule y copan satbasion, yan juagang y naan Jeova.</p> 
 <p><a name="an_116:14">116:14</a> Bae juapase y promesajo as Jeova, pago gui menan todo y taotaoña sija.</p> 
 <p><a name="an_116:15">116:15</a> Guaelaye gui linie Jeova, y finatae y mañantosña.</p> 
 <p><a name="an_116:16">116:16</a> O Jeova, magajet na guajo tentagomo; guajo y tentagomo, yan y lajin y tentagomo palaoan: jago pumula y magodeco.</p> 
 <p><a name="an_116:17">116:17</a> Bae juofrese jao ni y inefresen grasias, yan juaagang y naan Jeova.</p> 
 <p><a name="an_116:18">116:18</a> Bae juapase y promesajo as Jeova, pago gui menan todo y taotaoña sija.</p> 
 <p><a name="an_116:19">116:19</a> Gui jalom y páteo y guima Jeova, gui talo guiya jago, O Jerusalem. Fanmanalaba jamyo as Jeova.</p> 
 <p><a name="an_117:1">117:1</a> O fanmanalaba as Jeova, jamyo todo y nasion sija: fanmanalaba nu güiya jamyo todo y taotao sija.</p> 
 <p><a name="an_117:2">117:2</a> Sa y minaaseña dangculo guiya jita; yan y minagajet Jeova gagaegue para taejinecog. Fanmanalaba jamyo as Jeova.</p> 
 <p><a name="an_118:1">118:1</a> O nae gracias si Jeova; sa güiya mauleg: sa y minaaseña gagaegue para taejinecog.</p> 
 <p><a name="an_118:2">118:2</a> Polo ya si Israel ilegña pago, na y minaaseña gagaegue para taejinecog.</p> 
 <p><a name="an_118:3">118:3</a> Polo ya y guima Aaron ilegña pago, na y minaaseña gagaegue para taejinecog.</p> 
 <p><a name="an_118:4">118:4</a> Polo ya ayo sija y manmaañao pago as Jeova ilegñija, na minaaseña gagaegue para taejinecog.</p> 
 <p><a name="an_118:5">118:5</a> Juagang si Jeova gui chinatsagaco: ya si Jeova umopeyo, yan japoloyo güi dangculo na sagayan.</p> 
 <p><a name="an_118:6">118:6</a> Si Jeova para guajo; ya ti jumaañao: jafa siña y taotao ufatinas guiya guajo.</p> 
 <p><a name="an_118:7">118:7</a> Si Jeova para guajo gui entalo güije sija y umayuyudayo: enao mina julie y dineseajo güije sija ni y chumatliiyo.</p> 
 <p><a name="an_118:8">118:8</a> Mas mauleg umaangoco si Jeova qui umapolo y inangoco gui taotao.</p> 
 <p><a name="an_118:9">118:9</a> Mas mauleg umaangoco si Jeova qui umapolo y inangoco y prinsipe sija.</p> 
 <p><a name="an_118:10">118:10</a> Todo y nasion umoriyayeyo: lao pot y naan Jeova juutut sija.</p> 
 <p><a name="an_118:11">118:11</a> Sija umoriyayeyo; junggan, sija umoriyayeyo: lao pot y naan Jeova juutut sija.</p> 
 <p><a name="an_118:12">118:12</a> Sija umoriyayeyo taegüije y obeja sija; sija manmapuno taegüije y guafen tituca: pot y naan Jeova na juutut sija.</p> 
 <p><a name="an_118:13">118:13</a> Jago chumonegyo para jupodongyo, lao si Jeova umayudayo.</p> 
 <p><a name="an_118:14">118:14</a> Si Jeova y minetgotto yan y cantaco, yan güiya jumuyong y satbasionjo.</p> 
 <p><a name="an_118:15">118:15</a> Y inagang y minagof yan y satbasion gaegue gui jalom y tiendan y manunas: y agapa na canae Jeova fumatitinas y minatatnga.</p> 
 <p><a name="an_118:16">118:16</a> Y agapa na canae Jeova majatsa julo; y agapa na canae Jeova fumatitinas y minatatnga.</p> 
 <p><a name="an_118:17">118:17</a> Ti jumatae, lao bae julâlâ, yan jusangan claro y checho Jeova sija.</p> 
 <p><a name="an_118:18">118:18</a> Si Jeova jacastigayo megae: lao ti janaeyo guato gui finatae.</p> 
 <p><a name="an_118:19">118:19</a> Babayeyo ni y trangcan tininas sija: ya bae jujalom guiya sija, bae junae grasias si Jeova.</p> 
 <p><a name="an_118:20">118:20</a> Este na trangcan Jeova; anae, manjajalom y manunas.</p> 
 <p><a name="an_118:21">118:21</a> Guajo junae jao grasias: sa jago jagasja umopeyo, yan jago jumuyong y satbasionjo.</p> 
 <p><a name="an_118:22">118:22</a> Y acho ni y marechasa ni y manmanjajatsa y <i>guima,</i> jumuyong mumagas na acho gui esquina.</p> 
 <p><a name="an_118:23">118:23</a> Este si Jeova chechoña; ya namanman gui atadogta.</p> 
 <p><a name="an_118:24">118:24</a> Este na jaane si Jeova fumatinas; tafanmagof yan tafansenmagof ni ayo.</p> 
 <p><a name="an_118:25">118:25</a> Satba pago, jugagagaojao, O Jeova: O Jeova, jugagagaojao, pago namannae minegae.</p> 
 <p><a name="an_118:26">118:26</a> Dichoso ayo y mamamaela gui naan Jeova; inbendisijao guinin y guima Jeova.</p> 
 <p><a name="an_118:27">118:27</a> Yuus si Jeova, guinin fumanuejit ny y inina: funot y inefresen ni y cuetdas asta gui canggelon y attat.</p> 
 <p><a name="an_118:28">118:28</a> Jago y Yuusso, yan bae junaejao grasias: jago y Yuusso, bae jujatsajao julo.</p> 
 <p><a name="an_118:29">118:29</a> O nae grasias si Jeova; sa güiya mauleg: sa y minaaseña gagaegueja para taejinecog. Amen.</p> 
 <p><a name="an_119:1">119:1</a> <b>ALEPH</b> MANDICHOSO ayo sija y mangabales gui chalan ni y manmamomocat segun y lay Jeova.</p> 
 <p><a name="an_119:2">119:2</a> Mandichoso ayo sija y umadadaje y testimonioña, yan y umaliligao güe contodo y corasonñija.</p> 
 <p><a name="an_119:3">119:3</a> Magajet na sija ti manmatitinas jafa ni ti tunas; sija manjajanao gui jinanaoña sija.</p> 
 <p><a name="an_119:4">119:4</a> Guinin untagojamja ni y finanagüemo para inguesadaje sija.</p> 
 <p><a name="an_119:5">119:5</a> O mojon ya ufitme y jinanaojo sija, para juadaje y laymo.</p> 
 <p><a name="an_119:6">119:6</a> Ya ayonae ti jumamajlao, yanguin esta jurespeta todo y tinagomo.</p> 
 <p><a name="an_119:7">119:7</a> Bae junaejao grasias, yan y tininas y corason, yanguin jueyag y tinas na juisiomo.</p> 
 <p><a name="an_119:8">119:8</a> Bae juadaje y laymo; chamoyo sumesendingo.</p> 
 <p><a name="an_119:9">119:9</a> <b>BETH</b> Pot jafa y patgon na laje nae unagasgas y jinanaoña? Yanguin jaguesadaje jaftaemano y sinanganmo.</p> 
 <p><a name="an_119:10">119:10</a> Jagasja jualiligaojao contodo y corasonjo; chamoyo munaabag gui tinagomo sija.</p> 
 <p><a name="an_119:11">119:11</a> Y sinanganmo junaatog gui jalom y corasonjo, para chajo umiisao contra jago.</p> 
 <p><a name="an_119:12">119:12</a> Dichosojao O Jeova; fanagüeyo ni y laymo sija.</p> 
 <p><a name="an_119:13">119:13</a> Contodo y labiosso jagasja jusangan claro todo y juisio sija y pachotmo.</p> 
 <p><a name="an_119:14">119:14</a> Jagasja magofyo gui chalan y testimoniomo; taegüije <i>magofyo</i> gui todo y güinaja sija.</p> 
 <p><a name="an_119:15">119:15</a> Bae jujaso y finanagüemo, ya jurespeta y jinanaomo sija.</p> 
 <p><a name="an_119:16">119:16</a> Bae jumagofyo ni y laymo sija: ti jumalefa ni y sinanganmo.</p> 
 <p><a name="an_119:17">119:17</a> <b>GIMEL</b> Guefayuda y tentagomo, para julâlâ; ayonae juadaje y sinanganmo.</p> 
 <p><a name="an_119:18">119:18</a> Baba y atadogco, ya julie y mannamanman sija gui tinagomo.</p> 
 <p><a name="an_119:19">119:19</a> Guajo taotao juyongyo gui tano: chamo naaatog y tinagomo sija guiya guajo.</p> 
 <p><a name="an_119:20">119:20</a> Y antijo mayamag pot y minalagoña ni y guaja gui juisiomo sija todo y tiempo.</p> 
 <p><a name="an_119:21">119:21</a> Unlalatde y sobetbio sija ni y manmatdito, ni y manabag gui tinagomo sija.</p> 
 <p><a name="an_119:22">119:22</a> Nafañuja guiya guajo y minamajlao, yan y dinespresia; sa jagasja juadaje y testimoniomo.</p> 
 <p><a name="an_119:23">119:23</a> Y prinsipe sija locue manmatachong yan manguecuentos contra guajo: lao y tentagomo jajajasoja y laymo sija.</p> 
 <p><a name="an_119:24">119:24</a> Y testimoniomo y minagofjo sija yan y taotaojo na pápagat sija.</p> 
 <p><a name="an_119:25">119:25</a> <b>DALETH</b> Y antijo mafachet yan y petbos: nalâlâyo jaftaemano y sinanganmo.</p> 
 <p><a name="an_119:26">119:26</a> Jusangan claro y jinanaojo sija, ya unopeyo: fanagüeyo ni y laymo sija.</p> 
 <p><a name="an_119:27">119:27</a> Natungoyo ni y chalan y finanagüemo sija; ayo nae jusangan y namanman y chechomo sija.</p> 
 <p><a name="an_119:28">119:28</a> Y antijo maderite sa macat; nametgotyo jaftaemano y sinanganmo.</p> 
 <p><a name="an_119:29">119:29</a> Nasuja guiya guajo y chalan mandacon; ya naeyo, pot y grasiasmo, y tinagomo.</p> 
 <p><a name="an_119:30">119:30</a> Jagasja juayeg y chalan y minagajet: y juisiomo jagasja jupolo gui menajo.</p> 
 <p><a name="an_119:31">119:31</a> Jusisigue y testimoniomo sija: O Jeova, chamo namamamajlaoyo.</p> 
 <p><a name="an_119:32">119:32</a> Bae jufalalagüe y chalan tinagomo sija, yanguin unnadangculo y corasonjo.</p> 
 <p><a name="an_119:33">119:33</a> <b>HE</b> Fanagüeyo, O Jeova, ni y chalan y laymo sija; ya juadaje asta y uttimo.</p> 
 <p><a name="an_119:34">119:34</a> Naeyo tiningo, ya bae juadaje y laymo: junggan bae juadaje contodo y corasonjo.</p> 
 <p><a name="an_119:35">119:35</a> Nafalofanyo gui chalan y tinagomo, sa ayoyo nae mamagof.</p> 
 <p><a name="an_119:36">119:36</a> Namangag guato y corasonjo gui testimoniomo, ya munga gui linatga.</p> 
 <p><a name="an_119:37">119:37</a> Bira y atadogco ni guinin manlilie banida; ya nalâtâyo gui jinanaomo sija.</p> 
 <p><a name="an_119:38">119:38</a> Nafitme y sinanganmo gui tentagomo, ni y deboto nu jago.</p> 
 <p><a name="an_119:39">119:39</a> Bira y minamajlaojo ni y janamaaañaoyo; sa y juisiomo sija manmauleg.</p> 
 <p><a name="an_119:40">119:40</a> Liija na minajalangyo ni y finanagüemo sija: nalâlâyo gui tininasmo.</p> 
 <p><a name="an_119:41">119:41</a> <b>VAU</b> Namamaela locue y minaasemo guiya guajo, O Jeova, asta y satbasionmo jaftaemano y sinanganmo.</p> 
 <p><a name="an_119:42">119:42</a> Ayo nae uguaja para juope y munamamamajlaoyo; sa juangocoyo ni y sinanganmo.</p> 
 <p><a name="an_119:43">119:43</a> Ya chamo todo chumuchule gui pachotto y sinangan y minagajetmo; sa jagasja junangga y juisiomo.</p> 
 <p><a name="an_119:44">119:44</a> Ayo nae juadaje y laymo todo y tiempo, para taejinecog yan taejinecog.</p> 
 <p><a name="an_119:45">119:45</a> Ya julibre jumanao; sa jagasja jualigao y finanagüemo sija.</p> 
 <p><a name="an_119:46">119:46</a> Ya bae jusangan locue y testimoniomo sija gui menan y ray sija, ya ti jumamajlao.</p> 
 <p><a name="an_119:47">119:47</a> Ya bae jumagofyo gui tinagomo sija, ni y juguaeya.</p> 
 <p><a name="an_119:48">119:48</a> Bae jujatsa julo locue y canaejo sija gui tinagomo sija, ni y juguaeya; ya bae jujaso y laymo sija.</p> 
 <p><a name="an_119:49">119:49</a> <b>ZAIN</b> Jaso y sinangan gui tentagomo, ni y unfatinasyo na junangga.</p> 
 <p><a name="an_119:50">119:50</a> Este munamamagofyo gui trinisteco; sa y sinanganmo jagasja munalâlâyo.</p> 
 <p><a name="an_119:51">119:51</a> Gogosmachatgüeyo ni y mansobetbio: lao trabia ti juabag guinin y laymo.</p> 
 <p><a name="an_119:52">119:52</a> Jagasja jujajaso y juisiomo sija ni y guinin ampmam na tiempo, O Jeova, ya jagasja juconseulan maesayo.</p> 
 <p><a name="an_119:53">119:53</a> Jaguotyo y maepe na binibo, sa pot y manaelaye ni y madingo y laymo.</p> 
 <p><a name="an_119:54">119:54</a> Y lay sija cantaco sija gui guima anae taotao tumanoyo.</p> 
 <p><a name="an_119:55">119:55</a> Jagasja jujajaso y naanmo, O Jeova qui puenge, ya juadadajeja y laymo.</p> 
 <p><a name="an_119:56">119:56</a> Este guajayo, sa juadaje y finanagüemo.</p> 
 <p><a name="an_119:57">119:57</a> <b>CHETH</b> Si Jeova y patteco guinin jusangan na juadaje y sinanganmo sija.</p> 
 <p><a name="an_119:58">119:58</a> Jugagao y finaboresemo contodo y corasonjo: magaease nu guajo jaftaemano y sinanganmo.</p> 
 <p><a name="an_119:59">119:59</a> Jujaso gui jinanaojo sija, ya jubira y adengjo guato gui testimoniomo sija.</p> 
 <p><a name="an_119:60">119:60</a> Inalululayo, ya ti sumagayo, para juadaje y tinagomo sija.</p> 
 <p><a name="an_119:61">119:61</a> Y cuetdas manaelaye jafunutyo; lao ti malefayo ni y laymo.</p> 
 <p><a name="an_119:62">119:62</a> Bae jucajulo gui tatalopuenge, ya junaejao grasias, sa pot y tinas na juisiomo.</p> 
 <p><a name="an_119:63">119:63</a> Guajo gachong ayo sija y manmaañao nu jago, yan ayo sija y umadadaje y finanagüemo.</p> 
 <p><a name="an_119:64">119:64</a> Y tano, O Jeova, bula ni y minaasemo: fanagüeyo ni y laymo sija.</p> 
 <p><a name="an_119:65">119:65</a> <b>TETH</b> Mauleg finatinasmo ni y tentagomo, O Jeova, jaftaemano y sinanganmo.</p> 
 <p><a name="an_119:66">119:66</a> Fanagüeyo mauleg na juisio yan tiningo: sa jagasja jujonggue y tinagomo.</p> 
 <p><a name="an_119:67">119:67</a> Antes di jutriste, umabagyo; lao pago juadaje y sinanganmo.</p> 
 <p><a name="an_119:68">119:68</a> Jago maulegjao, ya unfatinas mauleg; fanagüeyo ni y laymo sija.</p> 
 <p><a name="an_119:69">119:69</a> Y sobetbio jafatinas un dinague contra guajo: bae juadadajeja y finanagüemo sija contodo y corasonjo.</p> 
 <p><a name="an_119:70">119:70</a> Y corasonñija, manmantica calang sebo: lao jumagofyo ni y laymo.</p> 
 <p><a name="an_119:71">119:71</a> Mauleg para guajo, na guinin ninatristeyo; para jueyag y laymo sija.</p> 
 <p><a name="an_119:72">119:72</a> Y lay y pachotmo, maulegña para guajo, qui ni mit na oro yan salape.</p> 
 <p><a name="an_119:73">119:73</a> <b>JOD</b> Y canaemo sija fumatinasyo yan fumajechurayo; naeyo tiningo, para jueyag y tinagomo sija.</p> 
 <p><a name="an_119:74">119:74</a> Ayo sija y manmaañao nu jago ujalieyo ya ufanmagof; sa jagasja junangga y sinanganmo.</p> 
 <p><a name="an_119:75">119:75</a> O Jeova, jutungoja na y juisiomo tunas, yan pot y minagajetmo na unnatristeyo.</p> 
 <p><a name="an_119:76">119:76</a> Polo jutayuyutjao ya y minauleg y minaasemo unamagofyo, jaftaemano y sinanganmo gui tentagomo.</p> 
 <p><a name="an_119:77">119:77</a> Polo ya ufato guiya guajo y cariñoso na minaasemo sija, para ulâlâyo; sa y tinagomo y minagofjo.</p> 
 <p><a name="an_119:78">119:78</a> Polo ya manmamajlao y mansobetbio; sa manapodong yo nu y dinague: lao jujajasoja y finanagüe sija.</p> 
 <p><a name="an_119:79">119:79</a> Polo ya umabira iyaguajo ayo sija y manmaañao nu jago, yan sija ujatungo y testimonio sija.</p> 
 <p><a name="an_119:80">119:80</a> Polo ya fitme y corasonjo gui laymo, ya chajo mamamajlao.</p> 
 <p><a name="an_119:81">119:81</a> <b>CAPH</b> Y antijo lalango pot y satbasionmo, lao junananggaja y sinanganmo.</p> 
 <p><a name="an_119:82">119:82</a> Y atadogco ninalachae pot y sinanganmo mientras ileleco: Ngaean nae unconsuelayo.</p> 
 <p><a name="an_119:83">119:83</a> Sa jumuyongyo calang y boteya gui jalom aso; lao trabia ti malelefayo ni y laymo sija.</p> 
 <p><a name="an_119:84">119:84</a> Cuanto sija y jaanen y tentagomo? Asta ngaean nae unjusga ayo sija y pumetsisigueyo?</p> 
 <p><a name="an_119:85">119:85</a> Y mansobetbio manmanguadog joyo para guajo, ni y ti taegüije laymo.</p> 
 <p><a name="an_119:86">119:86</a> Todo y tinagomo sija manunas: ayudayo sa sija mapetsisigueyo ni y dinague.</p> 
 <p><a name="an_119:87">119:87</a> Canaja malalachaeyo gui jilo y tano; lao ti judingo y finanagüemo sija.</p> 
 <p><a name="an_119:88">119:88</a> Nalâlâyo pot y cariñoso na güinaeyamo, ayo nae juadaje y testimonion pachotmo.</p> 
 <p><a name="an_119:89">119:89</a> <b>LAMED</b> O Jeova, para taejinecog y sinanganmo fitme gui langet.</p> 
 <p><a name="an_119:90">119:90</a> Y minagajetmo gagaegue asta todo y generasion sija; jago plumanta y tano ya sumaga.</p> 
 <p><a name="an_119:91">119:91</a> Sija jasisigueja asta pago na jaane jaftaemano y otdenmo; sa todos sija tentagomo.</p> 
 <p><a name="an_119:92">119:92</a> Yaguin ti jagas janamagofyo y laymo, jagas malingo ni y trinisteco.</p> 
 <p><a name="an_119:93">119:93</a> Ti jumalefa ni y finanagüemo sija para taejinecog: sa pot sija na unnalâlâyo.</p> 
 <p><a name="an_119:94">119:94</a> Guajo iyomoyo, satbayo; sa jualiligao y finanagüemo sija.</p> 
 <p><a name="an_119:95">119:95</a> Y manaelaye manananggayo para umayulang; lao jugueguesjasoja y testimoniomo sija.</p> 
 <p><a name="an_119:96">119:96</a> Guinin julie y uttimon y todo quinabales; ya y tinagomo gosfeda.</p> 
 <p><a name="an_119:97">119:97</a> <b>MEM</b> O jafa muna juguaeyo y tinagomo! esteja jinasosoco todot dia.</p> 
 <p><a name="an_119:98">119:98</a> Y tinagomo janafanungoñayo qui enemigujo sija; sa sija siempre infanjajameja.</p> 
 <p><a name="an_119:99">119:99</a> Megaeña tiningojo qui todo y maestronomo sija: sa y testimoniomo sija, y jinasojo.</p> 
 <p><a name="an_119:100">119:100</a> Manungoñayo qui y manbijo; sa juadadaje y finanagüemo sija.</p> 
 <p><a name="an_119:101">119:101</a> Junapara y adengjo guato gui todo chalan tinaelaye, para juadaje y sinangan.</p> 
 <p><a name="an_119:102">119:102</a> Ti jubirayo gui juisiomo: sa jagasja unfanagüeyo.</p> 
 <p><a name="an_119:103">119:103</a> Na minames y sinanganmo ni y chinaguijo, junggan mamesña qui y miet para y pachotto.</p> 
 <p><a name="an_119:104">119:104</a> Guinin y finanagüemo sija nae mañuleyo tiningo: enaomina juchatlie todo y chalan mandacon.</p> 
 <p><a name="an_119:105">119:105</a> <b>NUN</b> Y sinanganmo y candet para y adengjo, yan manana gui chalanjo.</p> 
 <p><a name="an_119:106">119:106</a> Manjulayo ya junafitme na juadaje y tinas na juisiomo sija.</p> 
 <p><a name="an_119:107">119:107</a> Gospiniteyo; nalâlâyo, O Jeova, jaftaemano y sinanganmo.</p> 
 <p><a name="an_119:108">119:108</a> O Jeova, jutatayuyut jao: chajlao y libren y inefresen pachotto sija, ya fanagüeyo ni y juisiomo.</p> 
 <p><a name="an_119:109">119:109</a> Antijo siempre gaegue güi canaejo; lao ti malelefayo ni y laymo.</p> 
 <p><a name="an_119:110">119:110</a> Y manaelaye maplantayeyo laso; lao ti sumujayo gui finanagüemo.</p> 
 <p><a name="an_119:111">119:111</a> Juchule erensiaco para siempre y testimoniomo sija; sa sija y minagof y corasonjo.</p> 
 <p><a name="an_119:112">119:112</a> Jumangag y corasonjo para jucumple y laymo sija; para taejinecog asta y uttimo.</p> 
 <p><a name="an_119:113">119:113</a> <b>SAMECH</b> Juchatlie y mangaejinaso dobble: lao y tinagomo juguaeya.</p> 
 <p><a name="an_119:114">119:114</a> Jago y fanatogco na lugat yan y patangjo: junanangga, y sinanganmo.</p> 
 <p><a name="an_119:115">119:115</a> Fañuja guiya guajo jamyo ni y chumogüe manaelaye: para juadadaje y tinago Yuusso.</p> 
 <p><a name="an_119:116">119:116</a> Mantieneyo jaftaemano y sinanganmo, para julâlâ: ya chamoyo na mamamajlao ni y ninanggaco.</p> 
 <p><a name="an_119:117">119:117</a> Mantieneyo ya juseguro: ya jurespeta y tinagomo sija siempre.</p> 
 <p><a name="an_119:118">119:118</a> Unpolo pot taya todo ayo sija y manaba gui laymo: sa y finababañija taebale.</p> 
 <p><a name="an_119:119">119:119</a> Unnafañuja todo ayo sija y manaelaye gui tano calang basula: enao mina juguaeya y testimoniomo sija.</p> 
 <p><a name="an_119:120">119:120</a> Y catneco lalaolao pot y maañaoña nu jago: ya maañaoyo ni y juisiomo sija.</p> 
 <p><a name="an_119:121">119:121</a> <b>AIN</b> Jufatinas juisio yan tininas: chamoyo dumidingo gui minafañatsagayo.</p> 
 <p><a name="an_119:122">119:122</a> Jago unaseguro y tentagomo para mauleg; chamo pumópolo y sobetbio na unachatsagayo.</p> 
 <p><a name="an_119:123">119:123</a> y atadogco yafae pot y satbasionmo, yan pot y tinas na sinanganmo.</p> 
 <p><a name="an_119:124">119:124</a> Fatinas gui tentagomo jaftaemano y minaasemo, yan fanagüeyo ni y laymo sija.</p> 
 <p><a name="an_119:125">119:125</a> Guajo tentagomoyo; naeyo tiningo, ya jutungo y tinagomo sija.</p> 
 <p><a name="an_119:126">119:126</a> Esta tiempo para si Jeova ufachocho: na sija manataebale y laymo.</p> 
 <p><a name="an_119:127">119:127</a> Enao mina juguaeya y tinagomo sija, mas qui y oro, junggan, mas qui y fino na oro.</p> 
 <p><a name="an_119:128">119:128</a> Enao mina junaguaelaye todo y finanagüemo sa tunas pot todo güinaja: ya juchatlie y cada chalan dacon.</p> 
 <p><a name="an_119:129">119:129</a> <b>PE</b> Y tinagomo sija mannámanman: enao mina maninadadaje ni y antijo.</p> 
 <p><a name="an_119:130">119:130</a> Y binaban y sinanganmo numae manana: jananae tinagoña y manaetiningo.</p> 
 <p><a name="an_119:131">119:131</a> Juguefbaba y pachotto, ya sumuspirosyo: sa majalangyo ni y tinagomo sija.</p> 
 <p><a name="an_119:132">119:132</a> Birajao guiya guajo, y unmaase nu guajo, taegüije y costumbremo ni unfatinas ni ayo sija ni gumaeya y naanmo.</p> 
 <p><a name="an_119:133">119:133</a> Naregla y pinecatto ni y sinanganmo: ya chamo na fangagae ninasiña y jafa na isao guiya guajo.</p> 
 <p><a name="an_119:134">119:134</a> Nalibreyo gui chiniguet y taotao, ayo nae juadaje y finanagüemo.</p> 
 <p><a name="an_119:135">119:135</a> Nafanina y matamo gui jilo y tentagomo; ya unfanagüeyo ni y laymo.</p> 
 <p><a name="an_119:136">119:136</a> Janom sadog manmalalago papa gui atadogco sija sa sija ti maadaje y tinagomo.</p> 
 <p><a name="an_119:137">119:137</a> <b>TZADE</b> Tunasjao, O Jeova, yan tunas y juisiomo sija.</p> 
 <p><a name="an_119:138">119:138</a> Jagasja untago y testimoniomo sija gui tininas, yan minagajetja.</p> 
 <p><a name="an_119:139">119:139</a> Y inigojo jalachaeyo, sa y contrariujo sija manmalefa ni y sinanganmo sija.</p> 
 <p><a name="an_119:140">119:140</a> Y sinanganmo sengasgas: enao mina jaguaeya y tentagomo.</p> 
 <p><a name="an_119:141">119:141</a> Diquiqueyo, ya madespresiayo, lao ti malelefayo ni y finanagüemo sija.</p> 
 <p><a name="an_119:142">119:142</a> Y tininasmo taejinecog na tininas ya y tinagomo minagajet.</p> 
 <p><a name="an_119:143">119:143</a> Chinatsaga yan pinite sumodayo: lao y tinagomo sija minagofjo.</p> 
 <p><a name="an_119:144">119:144</a> Y testimoniomo sija manunas para taejinecog: naeyo tiningo ya julâlâ.</p> 
 <p><a name="an_119:145">119:145</a> <b>KOPH</b> Umaagangyo contodo y corasonjo; opeyo, O Jeova; bae juadaje y laymo sija.</p> 
 <p><a name="an_119:146">119:146</a> Jagasja juagangjao; satbayo, ya juadaje y testimoniomo sija.</p> 
 <p><a name="an_119:147">119:147</a> Taftafñayo qui y egaan ya umagangyo: junangga guiya jago.</p> 
 <p><a name="an_119:148">119:148</a> Y atadogco taftaña qui y bumela gui puenge para jujajasoja y sinanganmo.</p> 
 <p><a name="an_119:149">119:149</a> Jungog y inagangjo jaftaemano y minauleg güinaeyamo: O Jeova, nalâlâyo, jaftaemano y juisiomo.</p> 
 <p><a name="an_119:150">119:150</a> Manjijot ayo sija y tumatitiye y tinaelaye: sija mañago gui tinagomo.</p> 
 <p><a name="an_119:151">119:151</a> Jago jijot jao, O Jeova; yan todo y tinagomo sija minagajet.</p> 
 <p><a name="an_119:152">119:152</a> Pot guinin ampmam na tiempo jutungo y testimoniomo sija, ni y unplanta sija para siempre.</p> 
 <p><a name="an_119:153">119:153</a> <b>RESH</b> Jaso y trinisteco, ya nalibreyo; sa ti malefayo ni y laymo.</p> 
 <p><a name="an_119:154">119:154</a> Plaitea y causaco, ya nalibreyo ni apasmo: nalâlâyo jaftaemano y sinanganmo.</p> 
 <p><a name="an_119:155">119:155</a> Chago y satbasion gui manaelaye, sa ti maaliligao y laymo sija.</p> 
 <p><a name="an_119:156">119:156</a> Dangculo y cariñoso na minaasemo, O Jeova, nalâlâyo jaftaemano y juisiomo sija.</p> 
 <p><a name="an_119:157">119:157</a> Megae pumetsisigueyo yan contrariujo; lao ti sumususujayo gui testimoniomo sija.</p> 
 <p><a name="an_119:158">119:158</a> Julie y fumatinas dinague, ya tristeyo, sa ti maadaje y sinanganmo.</p> 
 <p><a name="an_119:159">119:159</a> Jaso jafa muna juguaeya y finanagüemo sija: nalâlâyo, O Jeova, jaftaemano y munamauleg güinaeyamo.</p> 
 <p><a name="an_119:160">119:160</a> Y resumen sinanganmo minagajet; ya cada uno tunas na juisiomo sija gagaegue para taejinecog.</p> 
 <p><a name="an_119:161">119:161</a> <b>SHIN</b> Y prinsipe sija mapetsisigueyo sin causa: lao y corasonjo maaañaoja ni y sinanganmo.</p> 
 <p><a name="an_119:162">119:162</a> Jumagofyo ni y sinanganmo, taegüije y manmañoda dangculo na inamot.</p> 
 <p><a name="an_119:163">119:163</a> Jugoschatlie ya juingin y dinague; lao y laymo juguaeya.</p> 
 <p><a name="an_119:164">119:164</a> Siete maje gui un jaane jualabajao, sa pot y tinas na juisiomo.</p> 
 <p><a name="an_119:165">119:165</a> Dangculo na pas guaja para ayo sija y gumaeya y laymo, ya taya lugatñija para ufanmatompo.</p> 
 <p><a name="an_119:166">119:166</a> O Jeova, jagasja junangga y satbasionmo, ya esta juchogüe y tinagomo sija.</p> 
 <p><a name="an_119:167">119:167</a> Y antijo esta jaadaje y tinagomo sija: ya sija mangosyajo.</p> 
 <p><a name="an_119:168">119:168</a> Esta juadaje y finanagüemo sija yan y testimoniomo sija; sa todo y jinanaojo mangaegue gui menamo.</p> 
 <p><a name="an_119:169">119:169</a> <b>TAU</b> Polo ya y inagangjo ufato jijot gui menamo, O Jeova: naeyo tiningojo jaftaemano y sinanganmo.</p> 
 <p><a name="an_119:170">119:170</a> Polo y tinayuyutto ya ufato gui menamo: nalibreyo jaftaemano y sinanganmo.</p> 
 <p><a name="an_119:171">119:171</a> Polo y labiosso ya umasangan alabansa sija; sa unfanagüeyo ni y laymo sija.</p> 
 <p><a name="an_119:172">119:172</a> Polo ya y jilajo ucanta y sinanganmo: sa todo y tinagomo manunas.</p> 
 <p><a name="an_119:173">119:173</a> Polo ya ulisto y canaemo para uinayudayo; sa y tinagomo jagasja juayeg.</p> 
 <p><a name="an_119:174">119:174</a> Jagasja majalangyo ni y satbasionmo, O Jeova: ya y laymo minagofjo.</p> 
 <p><a name="an_119:175">119:175</a> Palo ya ulâlâ y antijo, ya ualabajao: polo ya juisiomo sija uinayudayo.</p> 
 <p><a name="an_119:176">119:176</a> Juabagyo, parejo yan y malingo na quinilo: aligao y tentagomo; sa ti malelefayo ni y tiningomo sija.</p> 
 <p><a name="an_120:1">120:1</a> <b>Y Cantan Quinajulo.</b> JUAGANG si Jeova gui anae chatsagayo, ya jaopeyo.</p> 
 <p><a name="an_120:2">120:2</a> Nalibre y antijo, O Jeova, gui mandacon na labios, yan y mafáfababa na jula.</p> 
 <p><a name="an_120:3">120:3</a> Jafa unmannae jao, pat jafa mas unmafatinas guiya jago y dacon: na jula?</p> 
 <p><a name="an_120:4">120:4</a> Y cadidug y flechan y matatnga, yan y pinigan gago.</p> 
 <p><a name="an_120:5">120:5</a> Ae ae guajo, ni taotao tumanoyo guiya Meseg, ya sumagayo gui tiendan Kedar.</p> 
 <p><a name="an_120:6">120:6</a> Y antijo sumaga apmam, yan ayo y chumatlie y pas.</p> 
 <p><a name="an_120:7">120:7</a> Guajo para pas, lao, anae cumuentosyo, sija para guera.</p> 
 <p><a name="an_121:1">121:1</a> <b>Y Cantan Quinajulo.</b> JUJATSA julo y atadogco gui sabana: guinin mamano mague y umayuyudayo?</p> 
 <p><a name="an_121:2">121:2</a> Y umayuyudayo guinin as Jeova, ni y fumatinas y langet yan y tano.</p> 
 <p><a name="an_121:3">121:3</a> Ti upolo y adengmo na umanacalamten: ayo y umadadajejao ti umatujog.</p> 
 <p><a name="an_121:4">121:4</a> Estagüe, y umadadaje Israel ti umatujog ni ti umaego.</p> 
 <p><a name="an_121:5">121:5</a> Si Jeova y umadadajejao: si Jeova nujongmo gui agapa na canaemo.</p> 
 <p><a name="an_121:6">121:6</a> Y atdao ti unninasague gui jaane, ni y pilan gui puenge.</p> 
 <p><a name="an_121:7">121:7</a> Si Jeova uninadaje gui todo tinaelaye: güiya uadaje y antimo.</p> 
 <p><a name="an_121:8">121:8</a> Si Jeova uninadaje yan jumujuyongjao yan jumajalomjao, desde pago na tiempo yan para taejinecog.</p> 
 <p><a name="an_122:1">122:1</a> <b>Y Cantan Quinajulo.</b> MAGOFYO anae ilegñija nu guajo, nije tafanmalag y guima Jeova.</p> 
 <p><a name="an_122:2">122:2</a> Y adengta ufanojgue gui jalom y trangcamo, O Jerusalem.</p> 
 <p><a name="an_122:3">122:3</a> Jerusalem, mafatinas jago calang y siuda ni y mafatinas mafnot:</p> 
 <p><a name="an_122:4">122:4</a> Sa ayo nae mangajulo y tribosija, magajet na y tribon y Jeova, pot y testimonio guiya Israel, para ujanae grasias y naan Jeova.</p> 
 <p><a name="an_122:5">122:5</a> Sa ayonae mapolo y trono sija para ufanmanjusga, y trono sija gui guima David.</p> 
 <p><a name="an_122:6">122:6</a> Fanmanayuyut para upas iyon Jerusalem: sa mumegae ayo sija y gumaeyajao.</p> 
 <p><a name="an_122:7">122:7</a> Pas ugaegue gui jalom y quelatmo, yan guinefsaga gui jalom palasyomo.</p> 
 <p><a name="an_122:8">122:8</a> Pot causan y mañelujo yan y mangachongjo, jualog pago: Pas ugaegue gui sanjalommo.</p> 
 <p><a name="an_122:9">122:9</a> Pot causan guma Jeova Yuusso nae jualigao y minaulegmo.</p> 
 <p><a name="an_123:1">123:1</a> <b>Y Cantan Quinajulo.</b> YYAJAGO nae jujatsa y atadogco, O jago ni y matatachong gui langet sija.</p> 
 <p><a name="an_123:2">123:2</a> Estagüe, parejo yan y atadog tentago sija ni y jaaatan y canae y amuñija, yan y atadog sija y palaoan jaaatan y canae y amafia; parejoja y atadogmame jaaatan locue si Jeova Yuusmame, asta qui ugaemaase nu jame.</p> 
 <p><a name="an_123:3">123:3</a> Gaease nu jame, O Jeova, gaease nu jame: sa guesmanbulajam ni y iningen.</p> 
 <p><a name="an_123:4">123:4</a> Y antita senbula ni y binitlean ayo sija y taepinite, yan y denespresian y mansobetbio.</p> 
 <p><a name="an_124:1">124:1</a> <b>Y Cantan Quinajulo; iyon David.</b> YANGUIN si Jeova ti guinin estaba gui bandata, pago Israel ualog;</p> 
 <p><a name="an_124:2">124:2</a> Yanguin si Jeova ti guinin estaba gui bandata, anae y taotao sija mangajulo contra jita:</p> 
 <p><a name="an_124:3">124:3</a> Ayo nae japañotjit lalâlâ, yanguin mangosbubu contra jita.</p> 
 <p><a name="an_124:4">124:4</a> Ayo nae janafanmachuchudajit y janom, yan y diquique na sadog malofan gui jilo y antita:</p> 
 <p><a name="an_124:5">124:5</a> Ayo nae y mansobetbio na janom manmalofan gui jilo y antita.</p> 
 <p><a name="an_124:6">124:6</a> Dichoso si Jeova, sa ti mannae nu jita para güinaja y nifenñija.</p> 
 <p><a name="an_124:7">124:7</a> Y antijo umescapa taegüije y pajaro yan umescapa güe gui lason y tiradot: magtos y laso, ya manescapajam.</p> 
 <p><a name="an_124:8">124:8</a> Y naan Jeova umayuyudajam, ni y fumatinas y langet yan y tano.</p> 
 <p><a name="an_125:1">125:1</a> <b>Y Cantan Quinajulo.</b> TODO ayo y umangogoco sija gui as Jeova ufanaegüije y egso Sion, ni y ti siña manacalamten, ya usaga para taejinecog.</p> 
 <p><a name="an_125:2">125:2</a> Taemanoja y egso sija gui oriyan Jerusalem, taegüijeja si Jeova gui oriyan y taotaoña sija, desde pago para taejinecog.</p> 
 <p><a name="an_125:3">125:3</a> Sa y baran y manaelaye ti usaga gui jilo y fottuna y manunas; sa noseaja ujajuto mona canaeñija y manunas gui tinaelaye.</p> 
 <p><a name="an_125:4">125:4</a> Fatinas mauleg güije sija gui manmauleg, O Jeova, yan ayo sija y manunas corasonñija.</p> 
 <p><a name="an_125:5">125:5</a> Lao ayo sija y bumira sija ya malag y echong na chalanñija, si Yuus ufaninesgaejon yan ayo sija y manmamatitinas tinaelaye. Pas ugaegue guiya Israel.</p> 
 <p><a name="an_126:1">126:1</a> <b>Y Cantan Quinajulo.</b> ANAE jabira talo si Jeova y quinautiba iyon Sion, manparejojit yan ayo sija y manmangüife.</p> 
 <p><a name="an_126:2">126:2</a> Ayonae y pachotto bula chinaleg, ya y jilata canta: ya ayonae ujaalog gui entalo y nasion sija: si Jeova jafatinas dangculo na güinaja para sija.</p> 
 <p><a name="an_126:3">126:3</a> Si Jeova jafatinas dangculo na güinaja para jita; enaomina tafanmagof.</p> 
 <p><a name="an_126:4">126:4</a> Bira talo y quinautibanmame, O Jeova, taegüije y sadog gui sumanjaya.</p> 
 <p><a name="an_126:5">126:5</a> Ayo sija y manmananom yan lago: ufanmangoco yan minagof.</p> 
 <p><a name="an_126:6">126:6</a> Achogja jumajanao mona ya tuma tanges, mañuñule bonito na semiya; ufato talo yan y minagofña, jachuchuleja y manojon quinecoña.</p> 
 <p><a name="an_127:1">127:1</a> <b>Y Cantan Quinajulo; iyon Salomon.</b> YANGUIN ti si Jeova y jumatsa y guima, taebale y finatinasñija y manmachocho: yanguin ti si Jeova y umadaje y siuda, y guatdia magmamataja lao taebale.</p> 
 <p><a name="an_127:2">127:2</a> Taebale y uncajulo taftaf, ya undescansa atrasao, ya uncano y pan pinite: sa jananaeja ni y güinaeyaña y mamaego.</p> 
 <p><a name="an_127:3">127:3</a> Estagüe, y famaguon erensian Jeova: ya yi tinegcha y tiyan, apasiña.</p> 
 <p><a name="an_127:4">127:4</a> Jaftaemanoja y flecha gui canae y matatnga na taotao; taegüijeja locue y famaguon y manpatgon.</p> 
 <p><a name="an_127:5">127:5</a> Magof y taotao yanguin bula y questat y flechaña nu sija: ti ufanmamajlao, lao ufanguentos yan y enemigo sija gui trangca.</p> 
 <p><a name="an_128:1">128:1</a> <b>Y Cantan Quinajulo.</b> DICHOSO ayo y maañao as Jeova; ni y mamomocat, gui chalanña sija.</p> 
 <p><a name="an_128:2">128:2</a> Sa uncano y finachocho y canaemo: siempre unmagof yan umauleg para jago.</p> 
 <p><a name="an_128:3">128:3</a> Y asaguamo utaegüije y trongcon ubas ni y bula tinegcha gui jalom guimamo: y famaguonmo manparejo yan y tinanom olibo gui oriyan y lamasamo.</p> 
 <p><a name="an_128:4">128:4</a> Estagüe, taegüijeja y bendisionña ni y maañao as Jeova.</p> 
 <p><a name="an_128:5">128:5</a> Si Jeova ubinendisejao gui Sion; ya unlie y minauleg guiya Jerusalem todo y jaanin y linâlâmo.</p> 
 <p><a name="an_128:6">128:6</a> Magajet na unlie y famaguon y famaguonmo. Pas ugaegue guiya Israel.</p> 
 <p><a name="an_129:1">129:1</a> <b>Y Cantan Quinajulo.</b> MEGAE na tiempo nae manapiniteyo desde y pinatgonjo: polo ya ualog Israel pago:</p> 
 <p><a name="an_129:2">129:2</a> Megae na tiempo nae manapiniteyo desde y pinatgonjo: lao trabia ti mangana ni y ninasiñañija contra guajo.</p> 
 <p><a name="an_129:3">129:3</a> Y manmanalado jaalado gui jilo y tatalojo: janafananaco y sutcoñija.</p> 
 <p><a name="an_129:4">129:4</a> Si Jeova tunaegüe: güiya umutut y cuetdas y manaelaye.</p> 
 <p><a name="an_129:5">129:5</a> Polo ya ufanmamajlao todo ayo y bumira sija tate, todo sija y chumatlie Sion.</p> 
 <p><a name="an_129:6">129:6</a> Polo ya ufantaegüije y chaguan gui jilo guma, ni y anglo antes di udoco:</p> 
 <p><a name="an_129:7">129:7</a> Ya chaña y manuutut chaguan munabubula y canaeña, ni y pechonña y manmanonojo.</p> 
 <p><a name="an_129:8">129:8</a> Ni ujaalog ayo sija y manmalolofan, Y bendision Jeova usaga gui jilomo; jame bumendise jao pot y naan Jeova.</p> 
 <p><a name="an_130:1">130:1</a> <b>Y Cantan Quinajulo.</b> Y sumanjiyong y tinadong nae juagang jao, O Jeova.</p> 
 <p><a name="an_130:2">130:2</a> Jeova, ecungog y inagangjo: polo ya talangamo sija uegueng gui inagang y guinagaojo.</p> 
 <p><a name="an_130:3">130:3</a> Yanguin mojon unmatca y tinaelaye sija; Jeova, jaye utojgüe?</p> 
 <p><a name="an_130:4">130:4</a> Lao guaja inasie guiya jago, para unmamaañagüe.</p> 
 <p><a name="an_130:5">130:5</a> Junanangga si Jeova, y antijo mannanangga, ya y sinanganña junanangga.</p> 
 <p><a name="an_130:6">130:6</a> Y antijo jananangga si Jeova, mas qui y guatdia sija ni manmannanangga y egaan: magajet na mas qui y guatdia sija manmannananangga y egaan.</p> 
 <p><a name="an_130:7">130:7</a> O Israel nangga si Jeova; sa gui as Jeova guaja minaase, ya iya guiya nae megae na inalibre.</p> 
 <p><a name="an_130:8">130:8</a> Ya güiya unalibre Israel todo gui tinaelayeña.</p> 
 <p><a name="an_131:1">131:1</a> <b>Y Cantan Quinajulo; iyon David.</b> JEOVA, ti sobetbio y corasojo, ni ti taglajiyon y atadogco: ni comequegaechecho yo ni y dangculo na güinaja; ni mas ninámanman para guajo.</p> 
 <p><a name="an_131:2">131:2</a> Magajet na jufamatquilo yo yan junaquietoyo; taegüije y patgon yan ninasusu as nanaña: y antijo guiya guajo parejo yan y patgon ni y sumususu.</p> 
 <p><a name="an_131:3">131:3</a> O Israel nangga si Jeova, desde pago ya para taejinecog.</p> 
 <p><a name="an_132:1">132:1</a> <b>Y Cantan Quinajulo.</b> JEOVA jaso para si David, todo y trinisteña;</p> 
 <p><a name="an_132:2">132:2</a> Jaftaemano na manjula gui as Jeova yan japromete y Gaesisiña gui as Jacob;</p> 
 <p><a name="an_132:3">132:3</a> Magajet na ti jujalom gui tabetnaculon y guimajo, ni jufalag gui camajo:</p> 
 <p><a name="an_132:4">132:4</a> Ti junamatujog y atadogco; ni junamaego y lasas y atadogco,</p> 
 <p><a name="an_132:5">132:5</a> Asta qui jusodayo y lugat para si Jeova, y tabetnaculo para y Gaesisiña gui as Jacob.</p> 
 <p><a name="an_132:6">132:6</a> Estagüe na injingog masangangüe guiya Efrata ya inseda gui fangualuan qui jalomtano.</p> 
 <p><a name="an_132:7">132:7</a> Infanjalom gui tabetnaculuña: inadora gui menan y fañajangan adengña.</p> 
 <p><a name="an_132:8">132:8</a> Cajulo, O Jeova, gui lugat y descansomo: jago yan y atcan y minetgotmo.</p> 
 <p><a name="an_132:9">132:9</a> Polo y mamalemo sija ya ufanminagago ni y tininas: ya y mañantosmo sija ufanagang ni y minagof.</p> 
 <p><a name="an_132:10">132:10</a> Pot y naan y tentagomo as David, chamo bumibira y matan y pinalaemo.</p> 
 <p><a name="an_132:11">132:11</a> Si Jeova manjula minagajet gui as, David; ti ubira güe; y tinegcha y tataotaomo, juplanta gui jilo tronumo.</p> 
 <p><a name="an_132:12">132:12</a> Yaguin jaadaje y famaguonmo y tratujo, yan y testimoniojo ni y jufanagüe sija, asta y famaguonñija locue ufanmatachong gui tronumo para taejinecog.</p> 
 <p><a name="an_132:13">132:13</a> Sa si Jeova guinin jaayeg Sion; este jadesea para sagaña.</p> 
 <p><a name="an_132:14">132:14</a> Este y lugat y descansoco para taejinecog: este nae jusaga; sa este judesea.</p> 
 <p><a name="an_132:15">132:15</a> Bae jubendise dangculo y prebensionña: ya bae junafannajong y mamobleña ni y pan.</p> 
 <p><a name="an_132:16">132:16</a> Junafanminagago locue y mamaleña sija ni y satbasion: yan y mañantosña sija ufanagang managang ni y minagof.</p> 
 <p><a name="an_132:17">132:17</a> Ayonae junadoco y canggelon David: guinin jufamauleg y candit para y pinalaejo.</p> 
 <p><a name="an_132:18">132:18</a> Bae junafanminagago y enemiguña sija ni y minamajlao; lao y jiloña nae unamagas y coronaña.</p> 
 <p><a name="an_133:1">133:1</a> <b>Y Cantan Quinajulo; iyon David.</b> ESTAGÜE, jafa munamauleg, yan jafa munamagof y mañelo ufañaga mañisija gui unoja.</p> 
 <p><a name="an_133:2">133:2</a> Este parejo yan y mauleg na laña gui ilo, ni y mimilalag gui batbas, asta y batbas Aaron; ya jumajnanao papa asta y cueyon magaguña;</p> 
 <p><a name="an_133:3">133:3</a> Taegüije serenon Hermon, ni y mamopodong gui jilo ogso guiya Sion; sa ayo nae mañago si Jeova y bendision, güiya taejinecog na linâlâ.</p> 
 <p><a name="an_134:1">134:1</a> <b>Y Cantan Quinajulo.</b> ESTAGÜE, fanmanbendise as Jeova, todo jamyo ni y tentago Jeova, ni y manotojgue gui jalom y guima Jeova gui puenge.</p> 
 <p><a name="an_134:2">134:2</a> Jatsa julo y canaemiyo gui sinantos na sagayan, ya fanmanbendise jamyo as Jeova.</p> 
 <p><a name="an_134:3">134:3</a> Si Jeova ni y fumatinas y langet yan y tano, bumendise jao guiya Sion.</p> 
 <p><a name="an_135:1">135:1</a> FANMANALABA jamyo as Jeova. Fanmanalaba jamyo y naan Jeova: fanmanalaba güe, O jamyo, ni y tentago Jeova sija.</p> 
 <p><a name="an_135:2">135:2</a> Jamyo ni y manotojgue gui jalom guma Jeova, y jalom pateo y guimayuus.</p> 
 <p><a name="an_135:3">135:3</a> Fanmanalaba as Jeova; sa si Jeova mauleg güe: fanganta y alabansa sija ni y naanña; sa magof este.</p> 
 <p><a name="an_135:4">135:4</a> Sa si Jeova jaayeg si Jacob para güiya, ya Israel para y güinajañaja namaesa.</p> 
 <p><a name="an_135:5">135:5</a> Sa jutungo na si Jeova dangculo güe: ya y Señotta taquiloña qui todo y Yuus.</p> 
 <p><a name="an_135:6">135:6</a> Jafaja y malagoña si Jeova, esteja jafatinas, gui langet yan y tano, yan y tase, yan todo y manadong na lugat.</p> 
 <p><a name="an_135:7">135:7</a> Janafangajujulo y asgon sija guinin y uttimon y tano; janalalamlam para uuchan; janachinile y manglo gui güinajaña.</p> 
 <p><a name="an_135:8">135:8</a> Ni y janalamen y finenana na finañago guiya Egipto, todo y taotao yan y gâgâ.</p> 
 <p><a name="an_135:9">135:9</a> Ya manago señat sija yan mannamanman gui talo guiya jago, O Egipto: gui as Faraon yan todo y tentagoña.</p> 
 <p><a name="an_135:10">135:10</a> Ya janalamen y mandangculo na nasion, yan japuno y manmatatñga na ray sija.</p> 
 <p><a name="an_135:11">135:11</a> Si Sehón ray y Amorreo yan si Og ray Basán, yan todo y raeno sija guiya Cananea:</p> 
 <p><a name="an_135:12">135:12</a> Ya mannae para erensia ni y tanoñija: para erensian y taotao na guiya Israel.</p> 
 <p><a name="an_135:13">135:13</a> Y naanmo O Jeova, gagaegue para taejinecog; y majasomo, O Jeova, para todo y generasion sija.</p> 
 <p><a name="an_135:14">135:14</a> Sa si Jeova ujusga y taotaoña, ya ugaease ni y tentagoña sija.</p> 
 <p><a name="an_135:15">135:15</a> Y idolos y nasion sija, salape yan oro, y checho y canae y taotao sija.</p> 
 <p><a name="an_135:16">135:16</a> Guaja pachotñija, lao ti manguecuentos: guaja atadogñija, lao ti manmanlilie;</p> 
 <p><a name="an_135:17">135:17</a> Guaja talangañija; lao ti manmanjujungog; ni uguaja jinagong gui pachotñija.</p> 
 <p><a name="an_135:18">135:18</a> Ayo sija y fumatinas estesija ujafanparejoja yan sija: magajet na cada uno ni y umangoco sija ni ayosija.</p> 
 <p><a name="an_135:19">135:19</a> O guma Israel, bendise si Jeova: O guma Aaron, bendise si Jeova.</p> 
 <p><a name="an_135:20">135:20</a> O guma Levi, bendise si Jeova: jamyo ni y manmaañao as Jeova, bendise si Jeova.</p> 
 <p><a name="an_135:21">135:21</a> Bendito si Jeova guinin Sion ni y sumaga guiya Jerusalem. Fanmanalaba jamyo as Jeova.</p> 
 <p><a name="an_136:1">136:1</a> O nae si Jeova grasias; sa güiya mauleg: sa y minaaseña gagaegue para taejinecog.</p> 
 <p><a name="an_136:2">136:2</a> O nae grasias y Yuus y yuus sija: sa y minaaseña gagaegue para taejinecog.</p> 
 <p><a name="an_136:3">136:3</a> O nae grasias y Señot y señot sija: sa y minaaseña gagaegue para taejinecog.</p> 
 <p><a name="an_136:4">136:4</a> Para ayo y güiyaja namaesa fumatinas y dangculo namanman: sa y minaaseña gagaegue para taejinecog.</p> 
 <p><a name="an_136:5">136:5</a> Para güiya ni y pot y tiningo jafatinas y langet: sa y minaaseña gagaegue para taejinecog.</p> 
 <p><a name="an_136:6">136:6</a> Para güiya ni y jajuto y tano gui jilo janom sija: sa y minaaseña gagaegue para taejinecog.</p> 
 <p><a name="an_136:7">136:7</a> Para guiya ni y jafatinas y mandangculo na candet sija: sa y minaaseña gagaegue para taejinecog.</p> 
 <p><a name="an_136:8">136:8</a> Y atdao para ufangobietna gui jaane: sa y minaaseña gagaegue para taejinecog.</p> 
 <p><a name="an_136:9">136:9</a> Y pilan yan y pution sija para ufanmangobietna gui puenge: sa y minaaseña gagaegue para taejinecog.</p> 
 <p><a name="an_136:10">136:10</a> Para güiya ni y munalamen Egipto gui finenana na finañagoñija: sa y minaaseña gagaegue para taejinecog.</p> 
 <p><a name="an_136:11">136:11</a> Ya jacone juyong Israel gui entaloñija: sa y minaaseña gagaegue para taejinecog.</p> 
 <p><a name="an_136:12">136:12</a> Yan y metgot na jataf canae yan y canae na majala: sa y minaaseña gagaegue para taejinecog.</p> 
 <p><a name="an_136:13">136:13</a> Para güiya ni y japatten dos y Tasen Agaga: sa y minaaseña gagaegue para taejinecog.</p> 
 <p><a name="an_136:14">136:14</a> Ya janafalofan Israel gui entaloña: sa y minaaseña gagaegue para taejinecog.</p> 
 <p><a name="an_136:15">136:15</a> Ya jayute si Faraon yan todo y sendaluña sija gui Tasen Agaga: sa y minaaseña gagaegue para taejinecog.</p> 
 <p><a name="an_136:16">136:16</a> Para güiya ni y jaosgaejon y taotaoña y inanaco y desierto: sa y minaaseña gagaegue para taejinecog.</p> 
 <p><a name="an_136:17">136:17</a> Para güiya ni y janalamen y mandangculo na ray sija: sa y minaaseña gagaegue para taejinecog.</p> 
 <p><a name="an_136:18">136:18</a> Yan japuno y mangaeninasiña sija na ray: sa y minaaseña gagaegue para taejinecog.</p> 
 <p><a name="an_136:19">136:19</a> Si Sehón ray y Amorreo: sa y minaaseña gagaegue para taejinecog.</p> 
 <p><a name="an_136:20">136:20</a> Yan si Og ray Basán: sa y minaaseña gagaegue para taejinecog.</p> 
 <p><a name="an_136:21">136:21</a> Ya mannae erensia ni y tanoñija: sa y minaaseña gagaegue para taejinecog.</p> 
 <p><a name="an_136:22">136:22</a> Magajet na para erensian y tentagoña guiya Israel: sa y minaaseña gagaegue para taejinecog.</p> 
 <p><a name="an_136:23">136:23</a> Ni y jajasojit gui managpapata: sa y minaaseña gagaegue para taejinecog.</p> 
 <p><a name="an_136:24">136:24</a> Ya janalibrejit gui coutrariuta: sa y minaaseña gagaegue para taejinecog.</p> 
 <p><a name="an_136:25">136:25</a> Ni y mannae nengcano para todo y catne: sa y minaaseña gagaegue para taejinecog.</p> 
 <p><a name="an_136:26">136:26</a> O nae grasias y Yuus y langet: sa y minaaseña gagaegue para taejinecog.</p> 
 <p><a name="an_137:1">137:1</a> Y oriyan y sadog Babilonia nae infanmatachong, magajet na manangesjit yanguin injaso Sion.</p> 
 <p><a name="an_137:2">137:2</a> Incana y atpanmame gui trongcon sauses gui entaloña güije.</p> 
 <p><a name="an_137:3">137:3</a> Sa güije ayo sija y cumonejit, jatagojit na tafanganta: ya ayo sija y lumachaejit, jatagojit na tafanmagof, ilegñija: Cantayejit uno ni y cantan Sion.</p> 
 <p><a name="an_137:4">137:4</a> Jaftaemano incanta y cantan Jeova gui ti tanomame?</p> 
 <p><a name="an_137:5">137:5</a> Yanguin malefayo nu jago, O Jerusalem! polo ya umalefa y agapa na canaejo ni y tiningoña.</p> 
 <p><a name="an_137:6">137:6</a> Yanguin ti jujaso jao, polo ya unacheton y jilajo gui paladatto; yanguin ti juguaeyajao, Jerusalem, mas qui y prinsipat na minagofjo.</p> 
 <p><a name="an_137:7">137:7</a> Jaso O Jeova contra y famaguon Edom gui jaanin Jerusalem; ni ilegñija: Funas, funas asta y simientoña.</p> 
 <p><a name="an_137:8">137:8</a> O jagan Babilonia ni y para unmayulang; umagof ayo y para uninapase taegüije ni y unsetbejam.</p> 
 <p><a name="an_137:9">137:9</a> Umagof ayo, y uquenene na uyinite y famaguonmo contra y acho.</p> 
 <p><a name="an_138:1">138:1</a> <b>Y Salmon David.</b> BAE junae jao grasias contodo y corasonjo: gui menan yuus sija, jucantaye jao ni y alabansa sija.</p> 
 <p><a name="an_138:2">138:2</a> Jufanadora para y santos na templomo, ya junae y naanmo grasias pot y cariñoso na güinaeyamo, yan pot y minagajetmo: sa unnadangculo y sinanganmo mas qui y naanmo.</p> 
 <p><a name="an_138:3">138:3</a> Y jaane anae juagang, jago umopeyo, ya unanimayo, ni y minetgot y antijo.</p> 
 <p><a name="an_138:4">138:4</a> Todo y ray gui tano unmannae jao grasias, O Jeova, sa jagasja majungog y sinangan y pachotmo.</p> 
 <p><a name="an_138:5">138:5</a> Magajet na ufanganta ni y chalan Jeova; sa dangculo y minalag Jeova.</p> 
 <p><a name="an_138:6">138:6</a> Masquesea taquilo si Jeova, lao jarespetaja y managpapa: lao y sobetbio jatungoja desde y chago.</p> 
 <p><a name="an_138:7">138:7</a> Masquesea mamocatyo gui entalo y chinatsaga, unnalâlâyo: unestira mona y canaemo contra y binibun y enimigujo sija, ya y agapa na canaemo usatbayo.</p> 
 <p><a name="an_138:8">138:8</a> Si Jeova unacabales y gaegue guiya guajo: y minaasemo, O Jeova, gagaegue para taejinecog: chamo dumidingo y checo y canaemo.</p> 
 <p><a name="an_139:1">139:1</a> <b>Y Salmon David.</b> O Jeova, guinin unrejistrayo, ya guinin untungoyo.</p> 
 <p><a name="an_139:2">139:2</a> Untutungoja y finatachongjo yan y quinajulojo; untutungoja y jinasoco desde y chagogo.</p> 
 <p><a name="an_139:3">139:3</a> Unlilicue y finaposo yan y fanasonjo, ya untutungo todo y chalanjo.</p> 
 <p><a name="an_139:4">139:4</a> Sa taya ni un sinangan gui jilajo: jao, estagüe, na untungoja todo, O Jeova.</p> 
 <p><a name="an_139:5">139:5</a> Unoriyayeyo gui menajo, yan y tateco: yan unpolo y canaemo gui jilojo.</p> 
 <p><a name="an_139:6">139:6</a> Gosnámanman este na tiningo para guajo; gostaquilo, ti siña jucomprende.</p> 
 <p><a name="an_139:7">139:7</a> Manoyo guato taegüe y espiritumo? pat manoyo jufalagüe taegüe yo gui menamo?</p> 
 <p><a name="an_139:8">139:8</a> Yaguin cumajuloyo gui langet gaegueja jao güije; yanguin jujuto y camajo guiya sasalaguan, gaegueja jao locue güije.</p> 
 <p><a name="an_139:9">139:9</a> Yanguin juchule y papan y egaan, ya jusaga gui uttimon y tase;</p> 
 <p><a name="an_139:10">139:10</a> Asta ayo gaegueja y canaemo na jaosgagaejonyo, ya y agapa na canaemo umantieneyo.</p> 
 <p><a name="an_139:11">139:11</a> Yanguin jualog: Magajet na utampeyo y jemjom: asta y puenge uinayo.</p> 
 <p><a name="an_139:12">139:12</a> Asta y jemjom ti uninatogüe: lao y puenge ufanina taegüije y jaane: y jemjom yan y mananana manparejoja para jago.</p> 
 <p><a name="an_139:13">139:13</a> <i>Jago tumungo yo,</i> sa jago magas y sumanjalomjo; guinin untampeyo gui jalom tiyan nanajo.</p> 
 <p><a name="an_139:14">139:14</a> Junae jao grasias: sa gosnamaañao yan gosnamanman y mafatinasso: mannamanman y chechomo; ya y antijo jagostungo este.</p> 
 <p><a name="an_139:15">139:15</a> Y tataotaojo ti umatog guiya jago, anae mafatinasyo gui secreto; ya matufog yo ni namanman, gui mas tagpapa na lugat gui tano.</p> 
 <p><a name="an_139:16">139:16</a> Y atadogmo lumie y tataotaojo ya ti cabales: ya y lebblomo nae manmatugue todo y pedason tataotaojo, ya taya ufatta.</p> 
 <p><a name="an_139:17">139:17</a> Jafa muna guaguan y jinasomo guiya guajo, O Yuus! Jafa muna megae sumaña!</p> 
 <p><a name="an_139:18">139:18</a> Yanguin jutufong sija, manmegaeña y numeroña qui y inae: yanguin magmatayo, gaeguejayo trabia guiya jago.</p> 
 <p><a name="an_139:19">139:19</a> Seguro na unpuno y taelaye, O Yuus: enaomina mañuja guiya guajo y manmejga na taotao sija.</p> 
 <p><a name="an_139:20">139:20</a> Sa manguentos taelaye contra jago, ya y enimigumo sija machule y naanmo pot taya.</p> 
 <p><a name="an_139:21">139:21</a> Ada ti juchatlie ayo sija, O Jeova, y chumatlie jao? yan ada ti unatristeyo pot ayo sija y mangajulo contra jago?</p> 
 <p><a name="an_139:22">139:22</a> Juchatlie sija ni y cabales na chinatlie: jutufong sija pot y enemigujo.</p> 
 <p><a name="an_139:23">139:23</a> Rejistrayo O Yuus, ya untungo y corasonjo: chagueyo ya untungo y jinasoco sija.</p> 
 <p><a name="an_139:24">139:24</a> Ya unlie cao guaja taelaye gui sumanjalomjo, ya unchachalaneyo gui chalan taejinecog.</p> 
 <p><a name="an_140:1">140:1</a> <b>Y Salmon David.</b> NALIBREYO O Jeova gui taelaye na taotao: adajeyo gui fette na taotao:</p> 
 <p><a name="an_140:2">140:2</a> Ni y manmanjaso taelaye gui corasonñija: cada jaane mandaña para y guera.</p> 
 <p><a name="an_140:3">140:3</a> Janafanmalagtos y jilañija taegüije y serpiente; binenon y culebbla guaja gui jalom y labiosñija. Sila.</p> 
 <p><a name="an_140:4">140:4</a> Adajeyo O Jeova, gui canae y taelaye; adajeyo gui fette na taotao: ni y manmadetetmina para unasuja y pinecatto.</p> 
 <p><a name="an_140:5">140:5</a> Y sobetbio sija janaatog y laso yan y cuetdas para guajo: matiende y lagua gui oriyan chalan; manmanplanta ocodo para guajo. Sila.</p> 
 <p><a name="an_140:6">140:6</a> Ilegco as Jeova: Jago y Yuusso: ecungog y inagang y tinayuyutto, O Jeova.</p> 
 <p><a name="an_140:7">140:7</a> O Yuus, Jeova, ni y minetgot y satbasionjo, jago tumampe y ilujo gui jaanin y guera.</p> 
 <p><a name="an_140:8">140:8</a> Chamo numanae y taelaye ni y dineseaña, O Jeova; chamo umayuyuda y taelaye jinasoña; na noseaja unafannaquilo maesa sija. Sila.</p> 
 <p><a name="an_140:9">140:9</a> Ya y ilun ayo sija y umoriyayeyo, polo ya utinampe sija ni y taelayen labiosñija.</p> 
 <p><a name="an_140:10">140:10</a> Polo ya ufamodog y pinigan guafe gui jiloñija: polo ya ufanmayute sija guato gui jalom guafe; y jalom y tadong na joyo ya chañija fangajujulo talo.</p> 
 <p><a name="an_140:11">140:11</a> Ti ufitme gui tano y cumuecuentos ni y taelaye: y tinaelaye jaaliligao y taelaye na taotao para uninaatlibes güe.</p> 
 <p><a name="an_140:12">140:12</a> Jutungo na si Jeova umantiene y causan y manpinite, yan y tininas y pebble.</p> 
 <p><a name="an_140:13">140:13</a> Magajet na umanae grasia y naanmo, ni y manunas: y manunas ufañaga gui menamo.</p> 
 <p><a name="an_141:1">141:1</a> <b>Y Salmon David.</b> JEOVA jagasja juaagangjao; chadig para iya guajo: ecungog y inagangjo, yanguin juagang jao.</p> 
 <p><a name="an_141:2">141:2</a> Polo y tinayuyutto ya umaplanta gui menamo taegüije y insensio; ya y jinatsaco julo ni y canaejo utaegüije y inefresen pupuenge.</p> 
 <p><a name="an_141:3">141:3</a> Polo y guatdia O Jeova gui menan pachotjo; adaje y pettan y labiosso.</p> 
 <p><a name="an_141:4">141:4</a> Chamo nafalag y tataelaye na güinaja y corasonjo, ya ufatinas y taelaye na chocho yan ayo sija na taotao y chumogüe tinaelaye: ya chamo na jucanoyo ni y mannge na nañija.</p> 
 <p><a name="an_141:5">141:5</a> Polo y tininas ya unalamenyo, este y minauleg; ya ureprendeyo, ya utaegüije y laña gui jilo y ilujo: chamo na ilujo urechasa: sa asta anae manaelaye sija, y tinayuyutto ugagaegueja.</p> 
 <p><a name="an_141:6">141:6</a> Manmayute papa y juesñija gui anae acho na lugat; ya ujajungog y sinanganjo sija, sa manmames.</p> 
 <p><a name="an_141:7">141:7</a> Y telangmame manmachalapon gui pachot y naftan; taegüije anae un taotao jaalado ya japuta y tano.</p> 
 <p><a name="an_141:8">141:8</a> Lao y atadogco, mangaegue guiya jago, O Yuus Jeova: iya jago nae gagaegueja y inangococo: chamo dumidingo y antijo namaesa.</p> 
 <p><a name="an_141:9">141:9</a> Adajeyo gui laso ni y maplanta para guajo, yan y ecodon y chumagüe y taelaye.</p> 
 <p><a name="an_141:10">141:10</a> Polo ya ufamodong y manaelaye gui jalom y laguañija, mientras umescacapayo.</p> 
 <p><a name="an_142:1">142:1</a> <b>Cantan David anae Gagaegue gue gui Liyang; un Tinayuyut.</b> JUAGANG si Jeova gui inagangjo; gui inagangjo si Jeova nae jutayuyut.</p> 
 <p><a name="an_142:2">142:2</a> Jubasia y quejaco gui menaña, jufanue gui menaña ni y chinatsagaco.</p> 
 <p><a name="an_142:3">142:3</a> Yanguin y espiritujo lalango gui sumanjalomjo, untungoja y finaposso. Y chalan gui anae mamocatyo, manaatog y laso para guajo.</p> 
 <p><a name="an_142:4">142:4</a> Atan y agapa na canaejo ya lie; lao taya ni un taotao tumungoyo: y guine güeco esta malingo; taya ni un taotao umadaje y antijo.</p> 
 <p><a name="an_142:5">142:5</a> Juagang jao O Jeova; ilegco: Jago guinegüeco yan y patteco gui tano y manlalâlâ.</p> 
 <p><a name="an_142:6">142:6</a> Atituye y inagangjo; sa sen lumalagpapayo; nalibreyo gui pumetsisigueyo, sa manmetgotña qui guajo.</p> 
 <p><a name="an_142:7">142:7</a> Najuyong y antijo gui calaboso, ya junae grasias y naanmo: ujaoriyayeyo y manunas; sa unfatinas pot guajo gosmegae.</p> 
 <p><a name="an_143:1">143:1</a> <b>Y Salmon David.</b> JUNGOG y tinayuyutto, O Jeova; ecungog y guinagaojo sija: opeyo pot y minagajetmo yan y tininasmo.</p> 
 <p><a name="an_143:2">143:2</a> Ya chamo jumajalom gui juisio yan y tentagomo: sa taya taotao lalâlâ umajustifica gui menamo.</p> 
 <p><a name="an_143:3">143:3</a> Sa y enimigo guinin japetsigue y antijo; guinin jasaulag papa gui jilo oda y jaanijo: janasagayo gui anae jomjom na lugat sija, taegüije sija y guinin apmam na manmatae.</p> 
 <p><a name="an_143:4">143:4</a> Enaomina y espiritujo, lalango gui sumanjalomjo: y corasonjo gui sumanjalomjo triste.</p> 
 <p><a name="an_143:5">143:5</a> Jujaso sija y apmam na jaane; jujaso todo y chechomo; jujajaso y checho y canaemo.</p> 
 <p><a name="an_143:6">143:6</a> Jujuto mona y canaejo guiya jago: y antijo majo nu jago, taegüije y anglo na tano. Sila.</p> 
 <p><a name="an_143:7">143:7</a> Jungogyo enseguidas, O Jeova: sa malayo y antijo: chamo na naaatog y matamo guiya guajo; sa noseaja juparejo yan ayo sija y mannunog gui jalom joyo.</p> 
 <p><a name="an_143:8">143:8</a> Na jungogyo ni y cariñoso na güinaeyamo gui egaan; sa jagoja nae juangocoyo: natungoyo ni y chalan anae para jufamocat; sa jujatsa julo y antijo guiya jago.</p> 
 <p><a name="an_143:9">143:9</a> Nalibreyo, O Jeova, gui enemigujo sija: jufalagüe jao, ya unnaatogyo.</p> 
 <p><a name="an_143:10">143:10</a> Fanagüeyo ya jufatinas y minalagomo: sa jago y Yuusso: y espiritumo mauleg; osgaejonyo gui tano y manunas.</p> 
 <p><a name="an_143:11">143:11</a> Nalâlâyo, O Jeova, pot y naanmo: pot y tininasmo, chule y antijo gui chinatsaga.</p> 
 <p><a name="an_143:12">143:12</a> Yan pot y cariñoso na güinaeyamo utut y enemigujo sija, ya unyulang todo sija y munapinite y antijo: sa guajo tentagomo.</p> 
 <p><a name="an_144:1">144:1</a> <b>Y Salmon David.</b> BENDITO si Yuus y achojo, ni y jafanagüe y canaejo para uguera, yan y calalotjo para umumo.</p> 
 <p><a name="an_144:2">144:2</a> Y minaaseco yan y guimegüeco y iyoco tore na taquilo, yan y munalibreyo; y patangjo, yan y anae juangocoyo; ni y pumolo y taotaojo gui papajo.</p> 
 <p><a name="an_144:3">144:3</a> Jeova, jafa y taotao na unatituye y tiningoña? pat y lajin taotao na uncuecuenta güe?</p> 
 <p><a name="an_144:4">144:4</a> Y taotao parejoja yan y jinaja; y jaaniña parejoja yan y anineng ni y malofan.</p> 
 <p><a name="an_144:5">144:5</a> Natalagpapa, y langetmo, O Yuus, ya tunogjao papa: pacha y egso sija ya ufanaso.</p> 
 <p><a name="an_144:6">144:6</a> Fanyute ni y lamlam ya ufanchinalapon sija: nafanogcha y flechamo, ya ufaninestotba sija.</p> 
 <p><a name="an_144:7">144:7</a> Estira y canaemo guinin jilo; rescatayo yan nalibreyo gui manadan janom, gui canae y manaotao juyong.</p> 
 <p><a name="an_144:8">144:8</a> Ni y pachotñija manguecuentos banida, ya y agapa na canaeñija, y dacon na canae agapa.</p> 
 <p><a name="an_144:9">144:9</a> Jucantaye jao ni y nuebo na canta, O Yuus: y guitala, ni y dies cuetdasña nae jucantaye jao ni y alabansa sija.</p> 
 <p><a name="an_144:10">144:10</a> Güiya ayo y mannae satbasion gui ray sija: ni janalibre si David ni y tentagoña gui gosnalamen na espada.</p> 
 <p><a name="an_144:11">144:11</a> Rescatayo ya nalibreyo gui canae y manaotao juyong, ni y pachotñija manguecuentos banida, ya y agapa na canaeñija y dacon na canae agapa.</p> 
 <p><a name="an_144:12">144:12</a> Ya y famaguonmame lalaje ufantaegüije y tinanom yanguin mandoco ya mangajulo gui pinatgonñija; ya y jaganmame ufantaegüije y mapopolo gui punta na acho, ni y malabla taegüije y palasyo.</p> 
 <p><a name="an_144:13">144:13</a> Ya y lanchonmame bula, mannae todo clasen güinaja: ya gamame quinilo ufanmañago mit yan dies mit gui fangualuanmame.</p> 
 <p><a name="an_144:14">144:14</a> Ya y gamame nobiyo sija ufanmangotga mauleg; ya chañija rumorompe jalom ni juyong, ya taya inagang pot pinite gui cayenmame.</p> 
 <p><a name="an_144:15">144:15</a> Mandichoso ayo sija na taotao y manguaja ni este: Junggan, mandichoso ayo sija na taotao ni y Yuusñija si Jeova.</p> 
 <p><a name="an_145:1">145:1</a> <b>Y Salmon Alabansa; iyon David.</b> JUNADANGCULO jao Yuusso, O Ray; jubendise y naanmo para taejinecog yan taejinecog.</p> 
 <p><a name="an_145:2">145:2</a> Cada jaane jubendise jao; ya bae jualaba y naanmo para taejinecog yan taejinecog.</p> 
 <p><a name="an_145:3">145:3</a> Dangculo si Jeova, ya sumendangculo para umaalaba; ya y dinangculoña ti comprediyon.</p> 
 <p><a name="an_145:4">145:4</a> Un generasion ualaba y chechomo gui otro generasion, yan ujadeclara y matatnga na finatinasmo sija.</p> 
 <p><a name="an_145:5">145:5</a> Jujajaso ni y minalag na minagas y inenramo, yan y mannamanman y chechomo.</p> 
 <p><a name="an_145:6">145:6</a> Ya y taotao sija ujasangan y ninasiñan y namaañao na finatinasmo sija; ya guajo bae judeclara y dinangculomo.</p> 
 <p><a name="an_145:7">145:7</a> Ujasangan y majason dinangculon y minaulegmo, ya ufanganta ni y tininasmo.</p> 
 <p><a name="an_145:8">145:8</a> Si Jeova, cariñosogüe, yan bula minaase; ñateng para ulalalo, ya dangculo minaaseña.</p> 
 <p><a name="an_145:9">145:9</a> Si Jeova mauleg para todo: ya y cariñoso na minaaseña gui jilo todo y chechoña.</p> 
 <p><a name="an_145:10">145:10</a> Todo y chechomo uninalaba jao, O Jeova; ya y mañantosmo unmabendise jao.</p> 
 <p><a name="an_145:11">145:11</a> Ujasangan y minalag y raenomo, yan ufanguentos ni y ninasiñamo.</p> 
 <p><a name="an_145:12">145:12</a> Para ujanamatungo y matatnga na finatinasña sija gui lalajen taotao, yan y minalag y minagasña gui raenoña.</p> 
 <p><a name="an_145:13">145:13</a> Y raenomo, taejinecog na raeno, ya y gobietnomo gagaegueja para todo y generasion.</p> 
 <p><a name="an_145:14">145:14</a> Si Jeova mumantiene todo ayo sija y mamodong, yan jajatsa todo ayo y manetecon.</p> 
 <p><a name="an_145:15">145:15</a> Todo y atadog sija numanangga jao; ya jago numae sija nañija gui mauleg na tiempo.</p> 
 <p><a name="an_145:16">145:16</a> Unbaba y canaemo, ya unnafannajong todo y minalago y manlâlâlâ na güinaja.</p> 
 <p><a name="an_145:17">145:17</a> Si Jeova tunas güe gui todo y chalanña; ya cariñoso gui todo y chechoña.</p> 
 <p><a name="an_145:18">145:18</a> Si Jeova jijot gui todo ayo sija y umaagang gue; gui todo ayo y umaagang güe ni y minagajet.</p> 
 <p><a name="an_145:19">145:19</a> Güiya unafanbula y minalago ayo sija y manmaañao nu güiya: ujungog locue y inagangñija, ya usatba sija.</p> 
 <p><a name="an_145:20">145:20</a> Si Jeova jaadadaje todo ayo sija y gumaeya güe: lao todo y manaelaye uyulang.</p> 
 <p><a name="an_145:21">145:21</a> Y pachotto usangan y tinina as Jeova: ya polo todo y catne, ya utinina y santos na naanña, para taejinecog yan taejinecog.</p> 
 <p><a name="an_146:1">146:1</a> FANMANALABA jamyo as Jeova. O antijo, alaba si Jeova.</p> 
 <p><a name="an_146:2">146:2</a> Mientras lalâlâyo, bae jualaba si Jeova: jucantaye alabansa sija gui Yuusso mientras guajayo sustansiaco.</p> 
 <p><a name="an_146:3">146:3</a> Chamo pumopolo y inangocomo gui prinsipe sija, ni y lajin taotao, gui anae taya inayuda.</p> 
 <p><a name="an_146:4">146:4</a> Y jinagongña jumanao, ya güiya tumalo guato gui edaña: ayoja na jaane malingo y jinasoña.</p> 
 <p><a name="an_146:5">146:5</a> Magof ayo y uguaja ni y Yuus Jacob para innayuda güe, ni y inangocoña gaegue gui as Jeova Yuusña:</p> 
 <p><a name="an_146:6">146:6</a> Ni y jafatinas y langet yan y tano, yan y tase, yan todo y mangaegue gui sumanjalomñija, ni y jaadaje y minagajet para taejinecog.</p> 
 <p><a name="an_146:7">146:7</a> Ni y jafatitinas juisio gui manmachiguet; ni y jananae nengcano y manñalang: si Jeova japupula y manmaprereso:</p> 
 <p><a name="an_146:8">146:8</a> Si Jeova bumababa y atadogñija y bachet: si Jeova jumajatsa ayo sija y manetecon; si Jeova jaguaeguaeya y manunas.</p> 
 <p><a name="an_146:9">146:9</a> Si Jeova jaadadaje y taotao juyong sija; jamantietiene y taya tatañija yan y manbiuda; lao y chalan y tinaelaye, janaopop.</p> 
 <p><a name="an_146:10">146:10</a> Si Jeova ufangobietna para taejinecog; y Yuusmo, O Sion, para todo y generasion. Fanmanalaba jamyo as Jeova.</p> 
 <p><a name="an_147:1">147:1</a> FANMANALABA jamyo as Jeova: sa mauleg na utacantaye alabansa sija gui Yuusta; sa magof este; ya y alabansa respetao.</p> 
 <p><a name="an_147:2">147:2</a> Si Jeova jumajatsa Jerusalem: ja fandadaña y manmayute juyong guiya Israel.</p> 
 <p><a name="an_147:3">147:3</a> Janafanjomlo y manmayulang na corason, ya jabee y chetnotñija.</p> 
 <p><a name="an_147:4">147:4</a> Jasangan y numeron y pution sija; jafanaan todo sija ni y naanñija.</p> 
 <p><a name="an_147:5">147:5</a> Dangculo y Yuusta, yan matatnga gui ninasiña; tiningoña taeuttimo.</p> 
 <p><a name="an_147:6">147:6</a> Si Jeova jumajatsa y manmanso: ya jachule papa y manaelaye gui jilo oda.</p> 
 <p><a name="an_147:7">147:7</a> Cantaye si Jeova ni y finatinas grasias; cantaye alabansa sija gui atpa, para y Yuusta.</p> 
 <p><a name="an_147:8">147:8</a> Ni y jatatampe y langet ni y mapagages, ya jalilisto y ichan para y tano, ya janafandodoco y chaguan gui jilo ogso sija.</p> 
 <p><a name="an_147:9">147:9</a> Güiya numannae y gâgâ sija nañija, yan y fumaguon y aga sija ni y manaagang.</p> 
 <p><a name="an_147:10">147:10</a> Güiya ti ninamamagof ni y ninasiñan y cabayo: ni ti ninamamagof güe ni y adeng y taotao.</p> 
 <p><a name="an_147:11">147:11</a> Si Jeova ninamamagof güe ni y manmaañao nu güiya, ni y umangoco sija gui minaaseña.</p> 
 <p><a name="an_147:12">147:12</a> Alaba si Jeova, O Jerusalem; alaba si Yuusmo, O Sion.</p> 
 <p><a name="an_147:13">147:13</a> Sa janafanfitme y rejas y trangcamo: jabendise y famaguonmo gui sumanjalommo.</p> 
 <p><a name="an_147:14">147:14</a> Jafatinas pas gui jalom uttimomo, ya ninabula jao ni y guesmauleg na trigo.</p> 
 <p><a name="an_147:15">147:15</a> Janajanao y tinagoña gui jilo tano: y sinanganña malalago goschadig.</p> 
 <p><a name="an_147:16">147:16</a> Mannae niebe calang pulo: jachalapon y manengjeng na sereno calang apo.</p> 
 <p><a name="an_147:17">147:17</a> Jayute y aesña calang andesmorona sija: jaye siña tumojgue gui menan y manengjengña?</p> 
 <p><a name="an_147:18">147:18</a> Janajanao y sinanganña, ya jadirite: janafanguaefe y mangloña, ya y janom sija manmilalag.</p> 
 <p><a name="an_147:19">147:19</a> Jafanue si Jacob ni y sinanganña, ya y layña sija yan y juisioña sija y Israel.</p> 
 <p><a name="an_147:20">147:20</a> Ti jafatinas taegüine gui un nasion: ya y juisioña, sija ti manmatungo sija. Fanmanalaba jamyo as Jeova.</p> 
 <p><a name="an_148:1">148:1</a> FANMANALABA jamyo as Jeova. Fanmanalaba jamyo as Jeova desde y langet: Fanmalaba nu güiya guiya jululo.</p> 
 <p><a name="an_148:2">148:2</a> Fanmanalaba jamyo nu güiya, todo y angjetña: fanmanalaba jamyo nu güiya todo y inetnon sendaluña.</p> 
 <p><a name="an_148:3">148:3</a> Fanmanalaba jamyo nu güiya, atdao an pulan: fanmanalaba jamyo nu güiya todo y pution ni y maniina.</p> 
 <p><a name="an_148:4">148:4</a> Fanmanalaba jamyo nu güiya, langet sija y langet sija, yan y janom sija ni y mangaegue gui jilo y langet.</p> 
 <p><a name="an_148:5">148:5</a> Polo sija ya ujaalaba y naan Jeova: sa manago, ya sija manfatinas.</p> 
 <p><a name="an_148:6">148:6</a> Güiya guinin plumanta sija locue para taejinecog yan taejinecog: jafatinas y tinago na tu ufalofan.</p> 
 <p><a name="an_148:7">148:7</a> Fanmanalaba jamyo as Jeova desde y tano, jamyo ni y mandadao gui tinadong tase, yan todo y manadong.</p> 
 <p><a name="an_148:8">148:8</a> Y guafe yan graniso; niebe yan asgon: manglo pagyo ni y cumumple y sinanganña:</p> 
 <p><a name="an_148:9">148:9</a> Ogso sija yan todo y sabana; manmanogcha na trongcon jayo yan todo y sedrosija;</p> 
 <p><a name="an_148:10">148:10</a> Gâgâ yan todo y guaca; mangucunanas na gâgâ, yan y mangugupo na pajaro.</p> 
 <p><a name="an_148:11">148:11</a> Ray sija y tano yan todo y taotao sija. Prinsipe sija, yan todo y jues y tano:</p> 
 <p><a name="an_148:12">148:12</a> Y manfamaguon na lalaje, yan famalaoan: y manamco na taotao, yan famaguon:</p> 
 <p><a name="an_148:13">148:13</a> Polo sija ya ujaalaba y naan Jeova: sa y naanñaja guefmanataquilo: y minalagña gui jilo tano yan y langet.</p> 
 <p><a name="an_148:14">148:14</a> Jagasja jajatsa julo locue y canggelon taotaoña; y tininan todo y mañantosña sija; magajet na sija y famaguon Israel, y taotao sija ni y manjijot guiya güiya. Fanmanalaba jamyo as Jeova.</p> 
 <p><a name="an_149:1">149:1</a> FANMANALABA jamyo as Jeova. Cantaye si Jeova ni y nuebo na canta, ya y tininaña gui inetnon y mañantos.</p> 
 <p><a name="an_149:2">149:2</a> Polo Israel ya umagof ni y fumatinas güe: polo y famaguon Sion ya ufanmagof ni y Rayñija.</p> 
 <p><a name="an_149:3">149:3</a> Polo sija ya ujaalaba y naaña ni y dansa: ya umacantaye güe gui atpa yan pandireta.</p> 
 <p><a name="an_149:4">149:4</a> Sa si Jeova janamagof güe gui taotaoña: güiya janagatbo y manmanso ni y satbasion.</p> 
 <p><a name="an_149:5">149:5</a> Polo y mañantos y ufanmagof gui minalag; polo ya ufanganta pot y minagof gui jilo y camañija.</p> 
 <p><a name="an_149:6">149:6</a> Polo y taquilo na alabansa gui as Yuus ya ugaegue gui pachotñija, yan y espada ni y malagtos dos banda gui canaeñija;</p> 
 <p><a name="an_149:7">149:7</a> Para ujafatinas y inemog gui nasion sija, yan y castigo gui taotao sija;</p> 
 <p><a name="an_149:8">149:8</a> Para ujagode y rayñija, ni y cadena sija; yan y manmagasñija ni y goden lulug.</p> 
 <p><a name="an_149:9">149:9</a> Para ujafatinas gui jiloñija y matugue na juisio: este na inenra para todo y mañantosña. Fanmanalaba jamyo as Jeova.</p> 
 <p><a name="an_150:1">150:1</a> FANMANALABA jamyo as Jeova. Alaba si Yuus gui sinantos na sagaña: alaba gue gui feneda y ninasiñaña.</p> 
 <p><a name="an_150:2">150:2</a> Alaba güe ni y matatnga na finatinasña sija: alaba güe jaftaemanoja y minagas dinangculoña.</p> 
 <p><a name="an_150:3">150:3</a> Alaba güe ni y sonidon y trompeta: alaba güe ni y guitala yan y atpa.</p> 
 <p><a name="an_150:4">150:4</a> Alaba güe ni y pandireta, yan y dansa: alaba güe ni y gaecuetdas na dandan yan y flauta.</p> 
 <p><a name="an_150:5">150:5</a> Alaba güe ni y agang na batingting: alaba güe ni gosagang na sonidon batingting.</p> 
 <p><a name="an_150:6">150:6</a> Polo todo y güinaja ni y mangaejinagong ya ujaalaba si Jeova. Fanmanalaba jamyo as Jeova.</p> 
 <p></p><hr>
 <center>
 <a href="mat.htm">Next: Matthew</a></center>
 </body>