<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="ti1.htm">Previous</a> 
 <a href="tit.htm">Next</a> 
 </center>
 <hr>
  <h3 align="center">Italian Bible: 2 Timothy</h3> 
 <p><a name="an_1:1">1:1</a> Paolo, apostolo di Cristo Gesù per volontà di Dio, secondo la promessa della vita che è in Cristo Gesù,</p> 
 <p><a name="an_1:2">1:2</a> a Timoteo, mio diletto figliuolo, grazia, misericordia, pace da Dio Padre e da Cristo Gesù nostro Signore.</p> 
 <p><a name="an_1:3">1:3</a> Io rendo grazie a Dio, il quale servo con pura coscienza, come l’han servito i miei antenati, ricordandomi sempre di te nelle mie preghiere giorno e notte,</p> 
 <p><a name="an_1:4">1:4</a> bramando, memore come sono delle tue lacrime, di vederti per esser ricolmo d’allegrezza.</p> 
 <p><a name="an_1:5">1:5</a> Io ricordo infatti la fede non finta che è in te, la quale abitò prima della tua nonna Loide e nella tua madre Eunice, e, son persuaso, abita in te pure.</p> 
 <p><a name="an_1:6">1:6</a> Per questa ragione ti ricordo di ravvivare il dono di Dio che è in te per la imposizione delle mie mani.</p> 
 <p><a name="an_1:7">1:7</a> Poiché Iddio ci ha dato uno spirito non di timidità, ma di forza e d’amore e di correzione.</p> 
 <p><a name="an_1:8">1:8</a> Non aver dunque vergogna della testimonianza del Signor nostro, né di me che sono in catene per lui; ma soffri anche tu per l’Evangelo, sorretto dalla potenza di Dio;</p> 
 <p><a name="an_1:9">1:9</a> il quale ci ha salvati e ci ha rivolto una sua santa chiamata, non secondo le nostre opere, ma secondo il proprio proponimento e la grazia che ci è stata fatta in Cristo Gesù avanti i secoli,</p> 
 <p><a name="an_1:10">1:10</a> ma che è stata ora manifestata coll’apparizione del Salvator nostro Cristo Gesù, il quale ha distrutto la morte e ha prodotto in luce la vita e l’immortalità mediante l’Evangelo,</p> 
 <p><a name="an_1:11">1:11</a> in vista del quale io sono stato costituito banditore ed apostolo e dottore.</p> 
 <p><a name="an_1:12">1:12</a> Ed è pure per questa cagione che soffro queste cose; ma non me ne vergogno, perché so in chi ho creduto, e son persuaso ch’egli è potente da custodire il mio deposito fino a quel giorno.</p> 
 <p><a name="an_1:13">1:13</a> Attienti con fede e con l’amore che è in Cristo Gesù al modello delle sane parole che udisti da me.</p> 
 <p><a name="an_1:14">1:14</a> Custodisci il buon deposito per mezzo dello Spirito Santo che abita in noi.</p> 
 <p><a name="an_1:15">1:15</a> Tu sai questo: che tutti quelli che sono in Asia mi hanno abbandonato; fra i quali, Figello ed Ermogene.</p> 
 <p><a name="an_1:16">1:16</a> Conceda il Signore misericordia alla famiglia d’Onesiforo, poiché egli m’ha spesse volte confortato e non si è vergognato della mia catena;</p> 
 <p><a name="an_1:17">1:17</a> anzi, quando è venuto a Roma, mi ha cercato premurosamente e m’ha trovato.</p> 
 <p><a name="an_1:18">1:18</a> Gli conceda il Signore di trovar misericordia presso il Signore in quel giorno; e quanti servigi egli abbia reso in Efeso tu sai molto bene.</p> 
 <p><a name="an_2:1">2:1</a> Tu dunque, figliuol mio, fortìficati nella grazia che è in Cristo Gesù,</p> 
 <p><a name="an_2:2">2:2</a> e le cose che hai udite da me in presenza di molti testimoni, affidale ad uomini fedeli, i quali siano capaci d’insegnarle anche ad altri.</p> 
 <p><a name="an_2:3">2:3</a> Sopporta anche tu le sofferenze, come un buon soldato di Cristo Gesù.</p> 
 <p><a name="an_2:4">2:4</a> Uno che va alla guerra non s’impaccia delle faccende della vita; e ciò, affin di piacere a colui che l’ha arruolato.</p> 
 <p><a name="an_2:5">2:5</a> Parimente se uno lotta come atleta non è coronato, se non ha lottato secondo le leggi.</p> 
 <p><a name="an_2:6">2:6</a> Il lavoratore che fatica dev’essere il primo ad aver la sua parte de’ frutti.</p> 
 <p><a name="an_2:7">2:7</a> Considera quello che dico, poiché il Signore ti darà intelligenza in ogni cosa.</p> 
 <p><a name="an_2:8">2:8</a> Ricordati di Gesù Cristo, risorto d’infra i morti, progenie di Davide, secondo il mio Vangelo;</p> 
 <p><a name="an_2:9">2:9</a> per il quale io soffro afflizione fino ad essere incatenato come un malfattore, ma la parola di Dio non è incatenata.</p> 
 <p><a name="an_2:10">2:10</a> Perciò io sopporto ogni cosa per amor degli eletti, affinché anch’essi conseguano la salvezza che è in Cristo Gesù con gloria eterna.</p> 
 <p><a name="an_2:11">2:11</a> Certa è questa parola: che se muoiamo con lui, con lui anche vivremo;</p> 
 <p><a name="an_2:12">2:12</a> se abbiam costanza nella prova, con lui altresì regneremo;</p> 
 <p><a name="an_2:13">2:13</a> se lo rinnegheremo, anch’egli ci rinnegherà; se siamo infedeli, egli rimane fedele, perché non può rinnegare se stesso.</p> 
 <p><a name="an_2:14">2:14</a> Ricorda loro queste cose, scongiurandoli nel cospetto di Dio che non faccian dispute di parole, che a nulla giovano e sovvertono chi le ascolta.</p> 
 <p><a name="an_2:15">2:15</a> Studiati di presentar te stesso approvato dinanzi a Dio: operaio che non abbia ad esser confuso, che tagli rettamente la parola della verità.</p> 
 <p><a name="an_2:16">2:16</a> Ma schiva le profane ciance, perché quelli che vi si danno progrediranno nella empietà</p> 
 <p><a name="an_2:17">2:17</a> e la loro parola andrà rodendo come fa la cancrena; fra i quali sono Imeneo e Fileto;</p> 
 <p><a name="an_2:18">2:18</a> uomini che si sono sviati dalla verità, dicendo che la resurrezione è già avvenuta, e sovvertono la fede di alcuni.</p> 
 <p><a name="an_2:19">2:19</a> Ma pure il solido fondamento di Dio rimane fermo, portando questo sigillo: "Il Signore conosce quelli che son suoi", e: "Ritraggasi dall’iniquità chiunque nomina il nome del Signore".</p> 
 <p><a name="an_2:20">2:20</a> Or in una gran casa non ci son soltanto dei vasi d’oro e d’argento, ma anche dei vasi di legno e di terra; e gli uni son destinati a un uso nobile e gli altri ad un uso ignobile.</p> 
 <p><a name="an_2:21">2:21</a> Se dunque uno si serba puro da quelle cose, sarà un vaso nobile, santificato, atto al servigio del padrone, preparato per ogni opera buona.</p> 
 <p><a name="an_2:22">2:22</a> Ma fuggi gli appetiti giovanili e procaccia giustizia, fede, amore, pace con quelli che di cuor puro invocano il Signore.</p> 
 <p><a name="an_2:23">2:23</a> Ma schiva le questioni stolte e scempie, sapendo che generano contese.</p> 
 <p><a name="an_2:24">2:24</a> Or il servitore del Signore non deve contendere, ma dev’essere mite inverso tutti, atto ad insegnare, paziente,</p> 
 <p><a name="an_2:25">2:25</a> correggendo con dolcezza quelli che contradicono, se mai avvenga che Dio conceda loro di ravvedersi per riconoscere la verità;</p> 
 <p><a name="an_2:26">2:26</a> in guisa che, tornati in sé, escano dal laccio del diavolo, che li avea presi prigionieri perché facessero la sua volontà.</p> 
 <p><a name="an_3:1">3:1</a> Or sappi questo, che negli ultimi giorni verranno dei tempi difficili;</p> 
 <p><a name="an_3:2">3:2</a> perché gli uomini saranno egoisti, amanti del denaro, vanagloriosi, superbi, bestemmiatori, disubbidienti ai genitori, ingrati, irreligiosi,</p> 
 <p><a name="an_3:3">3:3</a> senz’affezione naturale, mancatori di fede, calunniatori, intemperanti, spietati, senza amore per il bene,</p> 
 <p><a name="an_3:4">3:4</a> traditori, temerari, gonfi, amanti del piacere anziché di Dio,</p> 
 <p><a name="an_3:5">3:5</a> aventi le forme della pietà, ma avendone rinnegata la potenza.</p> 
 <p><a name="an_3:6">3:6</a> Anche costoro schiva! Poiché del numero di costoro son quelli che s’insinuano nelle case e cattivano donnicciuole cariche di peccati, agitate da varie cupidigie,</p> 
 <p><a name="an_3:7">3:7</a> che imparan sempre e non possono mai pervenire alla conoscenza della verità.</p> 
 <p><a name="an_3:8">3:8</a> E come Jannè e Iambrè contrastarono a Mosè, così anche costoro contrastano alla verità: uomini corrotti di mente, riprovati quanto alla fede.</p> 
 <p><a name="an_3:9">3:9</a> Ma non andranno più oltre, perché la loro stoltezza sarà manifesta a tutti, come fu quella di quegli uomini.</p> 
 <p><a name="an_3:10">3:10</a> Quanto a te, tu hai tenuto dietro al mio insegnamento, alla mia condotta, a’ miei propositi, alla mia fede, alla mia pazienza, al mio amore, alla mia costanza,</p> 
 <p><a name="an_3:11">3:11</a> alle mie persecuzioni, alle mie sofferenze, a quel che mi avvenne ad Antiochia, ad Iconio ed a Listra. Sai quali persecuzioni ho sopportato; e il Signore mia ha liberato da tutte.</p> 
 <p><a name="an_3:12">3:12</a> E d’altronde tutti quelli che voglion vivere pienamente in Cristo Gesù saranno perseguitati;</p> 
 <p><a name="an_3:13">3:13</a> mentre i malvagi e gli impostori andranno di male in peggio, seducendo ed essendo sedotti.</p> 
 <p><a name="an_3:14">3:14</a> Ma tu persevera nelle cose che hai imparate e delle quali sei stato accertato, sapendo da chi le hai imparate,</p> 
 <p><a name="an_3:15">3:15</a> e che fin da fanciullo hai avuto conoscenza degli Scritti sacri, i quali possono renderti savio a salute mediante la fede che è in Cristo Gesù.</p> 
 <p><a name="an_3:16">3:16</a> Ogni scrittura è ispirata da Dio e utile a insegnare, a riprendere, a correggere, a educare alla giustizia,</p> 
 <p><a name="an_3:17">3:17</a> affinché l’uomo di Dio sia compiuto, appieno fornito per ogni opera buona.</p> 
 <p><a name="an_4:1">4:1</a> Io te ne scongiuro nel cospetto di Dio e di Cristo Gesù che ha da giudicare i vivi e i morti, e per la sua apparizione e per il suo regno:</p> 
 <p><a name="an_4:2">4:2</a> Predica la Parola, insisti a tempo e fuor di tempo, riprendi, sgrida, esorta con grande pazienza e sempre istruendo.</p> 
 <p><a name="an_4:3">4:3</a> Perché verrà il tempo che non sopporteranno la sana dottrina; ma per prurito d’udire si accumuleranno dottori secondo le loro proprie voglie</p> 
 <p><a name="an_4:4">4:4</a> e distoglieranno le orecchie dalla verità e si volgeranno alle favole.</p> 
 <p><a name="an_4:5">4:5</a> Ma tu sii vigilante in ogni cosa, soffri afflizioni, fa l’opera d’evangelista, compi tutti i doveri del tuo ministerio.</p> 
 <p><a name="an_4:6">4:6</a> Quanto a me io sto per esser offerto a mo’ di libazione, e il tempo della mia dipartenza è giunto.</p> 
 <p><a name="an_4:7">4:7</a> Io ho combattuto il buon combattimento, ho finito la corsa, ho serbata la fede;</p> 
 <p><a name="an_4:8">4:8</a> del rimanente mi è riservata la corona di giustizia che il Signore, il giusto giudice, mi assegnerà in quel giorno; e non solo a me, ma anche a tutti quelli che avranno amato la sua apparizione.</p> 
 <p><a name="an_4:9">4:9</a> Studiati di venir tosto da me;</p> 
 <p><a name="an_4:10">4:10</a> poiché Dema, avendo amato il presente secolo, mi ha lasciato e se n’è andato a Tessalonica. Crescente è andato in Galazia, Tito in Dalmazia. Luca solo è meco.</p> 
 <p><a name="an_4:11">4:11</a> Prendi Marco e menalo teco; poich’egli mi è molto utile per il ministerio.</p> 
 <p><a name="an_4:12">4:12</a> Quanto a Tichico l’ho mandato ad Efeso.</p> 
 <p><a name="an_4:13">4:13</a> Quando verrai porta il mantello che ho lasciato a Troas da Carpo, e i libri, specialmente le pergamene.</p> 
 <p><a name="an_4:14">4:14</a> Alessandro, il ramaio, mi ha fatto del male assai. Il Signore gli renderà secondo le sue opere.</p> 
 <p><a name="an_4:15">4:15</a> Da lui guardati anche tu, poiché egli ha fortemente contrastato alle nostre parole.</p> 
 <p><a name="an_4:16">4:16</a> Nella mia prima difesa nessuno s’è trovato al mio fianco, ma tutti mi hanno abbandonato; non sia loro imputato!</p> 
 <p><a name="an_4:17">4:17</a> Ma il Signore è stato meco e m’ha fortificato, affinché il Vangelo fosse per mezzo mio pienamente proclamato e tutti i Gentili l’udissero; e sono stato liberato dalla gola del leone.</p> 
 <p><a name="an_4:18">4:18</a> Il Signore mi libererà da ogni mala azione e mi salverà nel suo regno celeste. A lui sia la gloria ne’ secoli dei secoli. Amen.</p> 
 <p><a name="an_4:19">4:19</a> Saluta Prisca ed Aquila e la famiglia d’Onesiforo.</p> 
 <p><a name="an_4:20">4:20</a> Erasto è rimasto a Corinto; e Trofimo l’ho lasciato infermo a Mileto.</p> 
 <p><a name="an_4:21">4:21</a> Studiati di venire prima dell’inverno. Ti salutano Eubulo e Pudente e Lino e Claudia e i fratelli tutti.</p> 
 <p><a name="an_4:22">4:22</a> Il Signore sia col tuo spirito. La grazia sia con voi.</p> 
 <p></p><hr>
 <center>
 <a href="tit.htm">Next: Titus</a></center>
 </body>