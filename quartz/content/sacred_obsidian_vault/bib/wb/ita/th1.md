<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="col.htm">Previous</a> 
 <a href="th2.htm">Next</a> 
 </center>
 <hr>
  <h3 align="center">Italian Bible: 1 Thessalonians</h3> 
 <p><a name="an_1:1">1:1</a> Paolo, Silvano e Timoteo alla chiesa dei Tessalonicesi che è in Dio Padre e nel Signor Gesù Cristo, grazia a voi e pace.</p> 
 <p><a name="an_1:2">1:2</a> Noi rendiamo del continuo grazie a Dio per voi tutti, facendo di voi menzione nelle nostre preghiere,</p> 
 <p><a name="an_1:3">1:3</a> ricordandoci del continuo nel cospetto del nostro Dio e Padre, dell’opera della vostra fede, delle fatiche del vostro amore e della costanza della vostra speranza nel nostro Signor Gesù Cristo;</p> 
 <p><a name="an_1:4">1:4</a> conoscendo, fratelli amati da Dio, la vostra elezione.</p> 
 <p><a name="an_1:5">1:5</a> Poiché il nostro Evangelo non vi è stato annunziato soltanto con parole, ma anche con potenza, con lo Spirito Santo e con gran pienezza di convinzione; e infatti voi sapete quel che siamo stati fra voi per amor vostro.</p> 
 <p><a name="an_1:6">1:6</a> E voi siete divenuti imitatori nostri e del Signore, avendo ricevuto la Parola in mezzo a molte afflizioni, con allegrezza dello Spirito Santo;</p> 
 <p><a name="an_1:7">1:7</a> talché siete diventati un esempio a tutti i credenti della Macedonia e dell’Acaia.</p> 
 <p><a name="an_1:8">1:8</a> Poiché da voi la parola del Signore ha echeggiato non soltanto nella Macedonia e nell’Acaia, ma la fama della fede che avete in Dio si è sparsa in ogni luogo; talché non abbiam bisogno di parlarne;</p> 
 <p><a name="an_1:9">1:9</a> perché eglino stessi raccontano di noi quale sia stata la nostra venuta tra voi, e come vi siete convertiti dagl’idoli a Dio per servire all’Iddio vivente e vero, e per aspettare dai cieli il suo Figliuolo,</p> 
 <p><a name="an_1:10">1:10</a> il quale Egli ha risuscitato dai morti: cioè, Gesù che ci libera dall’ira a venire.</p> 
 <p><a name="an_2:1">2:1</a> Voi stessi, fratelli, sapete che la nostra venuta tra voi non è stata invano;</p> 
 <p><a name="an_2:2">2:2</a> anzi, sebbene avessimo prima patito e fossimo stati oltraggiati, come sapete, a Filippi, pur ci siamo rinfrancati nell’Iddio nostro, per annunziarvi l’Evangelo di Dio in mezzo a molte lotte.</p> 
 <p><a name="an_2:3">2:3</a> Poiché la nostra esortazione non procede da impostura, né da motivi impuri, né è fatta con frode;</p> 
 <p><a name="an_2:4">2:4</a> ma siccome siamo stati approvati da Dio che ci ha stimati tali da poterci affidare l’Evangelo, parliamo in modo da piacere non agli uomini, ma a Dio che prova i nostri cuori.</p> 
 <p><a name="an_2:5">2:5</a> Difatti, non abbiamo mai usato un parlar lusinghevole, come ben sapete, né pretesti ispirati da cupidigia; Iddio ne è testimone.</p> 
 <p><a name="an_2:6">2:6</a> E non abbiam cercato gloria dagli uomini, né da voi, né da altri, quantunque, come apostoli di Cristo, avessimo potuto far valere la nostra autorità;</p> 
 <p><a name="an_2:7">2:7</a> invece, siamo stati mansueti in mezzo a voi, come una nutrice che cura teneramente i propri figliuoli.</p> 
 <p><a name="an_2:8">2:8</a> Così, nel nostro grande affetto per voi, eravamo disposti a darvi non soltanto l’Evangelo di Dio, ma anche le nostre proprie vite, tanto ci eravate divenuti cari.</p> 
 <p><a name="an_2:9">2:9</a> Perché, fratelli, voi la ricordate la nostra fatica e la nostra pena; egli è lavorando notte e giorno per non essere d’aggravio ad alcuno di voi, che v’abbiam predicato l’Evangelo di Dio.</p> 
 <p><a name="an_2:10">2:10</a> Voi siete testimoni, e Dio lo è pure, del modo santo, giusto e irreprensibile con cui ci siamo comportati verso voi che credete;</p> 
 <p><a name="an_2:11">2:11</a> e sapete pure che, come fa un padre coi suoi figliuoli, noi abbiamo esortato,</p> 
 <p><a name="an_2:12">2:12</a> confortato e scongiurato ciascun di voi a condursi in modo degno di Dio, che vi chiama al suo regno e alla sua gloria.</p> 
 <p><a name="an_2:13">2:13</a> E per questa ragione anche noi rendiamo del continuo grazie a Dio: perché quando riceveste da noi la parola della predicazione, cioè la parola di Dio, voi l’accettaste non come parola d’uomini, ma, quale essa è veramente, come parola di Dio, la quale opera efficacemente in voi che credete.</p> 
 <p><a name="an_2:14">2:14</a> Poiché, fratelli, voi siete divenuti imitatori delle chiese di Dio che sono in Cristo Gesù nella Giudea; in quanto che anche voi avete sofferto dai vostri connazionali le stesse cose che quelle chiese hanno sofferto dai Giudei,</p> 
 <p><a name="an_2:15">2:15</a> i quali hanno ucciso e il Signor Gesù e i profeti, hanno cacciato noi, e non piacciono a Dio, e sono avversi a tutti gli uomini,</p> 
 <p><a name="an_2:16">2:16</a> divietandoci di parlare ai Gentili perché sieno salvati. Essi vengon così colmando senza posa la misura dei loro peccati; ma ormai li ha raggiunti l’ira finale.</p> 
 <p><a name="an_2:17">2:17</a> Quant’è a noi, fratelli, orbati di voi per breve tempo, di persona, non di cuore, abbiamo tanto maggiormente cercato, con gran desiderio, di veder la vostra faccia.</p> 
 <p><a name="an_2:18">2:18</a> Perciò abbiam voluto, io Paolo almeno, non una ma due volte, venir a voi; ma Satana ce lo ha impedito.</p> 
 <p><a name="an_2:19">2:19</a> Qual è infatti la nostra speranza, o la nostra allegrezza, o la corona di cui ci gloriamo? Non siete forse voi, nel cospetto del nostro Signor Gesù quand’egli verrà?</p> 
 <p><a name="an_2:20">2:20</a> Sì, certo, la nostra gloria e la nostra allegrezza siete voi.</p> 
 <p><a name="an_3:1">3:1</a> Perciò, non potendo più reggere, stimammo bene di esser lasciati soli ad Atene;</p> 
 <p><a name="an_3:2">3:2</a> e mandammo Timoteo, nostro fratello e ministro di Dio nella propagazione del Vangelo di Cristo, per confermarvi e confortarvi nella vostra fede,</p> 
 <p><a name="an_3:3">3:3</a> affinché nessuno fosse scosso in mezzo a queste afflizioni; poiché voi stessi sapete che a questo siamo destinati.</p> 
 <p><a name="an_3:4">3:4</a> Perché anche quando eravamo fra voi, vi predicevamo che saremmo afflitti; come anche è avvenuto, e voi lo sapete.</p> 
 <p><a name="an_3:5">3:5</a> Perciò anch’io, non potendo più resistere, mandai ad informarmi della vostra fede, per tema che il tentatore vi avesse tentati, e la nostra fatica fosse riuscita vana.</p> 
 <p><a name="an_3:6">3:6</a> Ma ora che Timoteo è giunto qui da presso a voi e ci ha recato liete notizie della vostra fede e del vostro amore, e ci ha detto che serbate del continuo buona ricordanza di noi bramando di vederci, come anche noi bramiamo vedervi,</p> 
 <p><a name="an_3:7">3:7</a> per questa ragione, fratelli, siamo stati consolati a vostro riguardo, in mezzo a tutte le nostre distrette e afflizioni, mediante la vostra fede;</p> 
 <p><a name="an_3:8">3:8</a> perché ora viviamo, se voi state saldi nel Signore.</p> 
 <p><a name="an_3:9">3:9</a> Poiché quali grazie possiam noi rendere a Dio, a vostro riguardo, per tutta l’allegrezza della quale ci rallegriamo a cagion di voi nel cospetto dell’Iddio nostro,</p> 
 <p><a name="an_3:10">3:10</a> mentre notte e giorno preghiamo intensamente di poter vedere la vostra faccia e supplire alle lacune della vostra fede?</p> 
 <p><a name="an_3:11">3:11</a> Ora Iddio stesso, nostro Padre, e il Signor nostro Gesù ci appianino la via per venir da voi;</p> 
 <p><a name="an_3:12">3:12</a> e quant’è a voi, il Signore vi accresca e vi faccia abbondare in amore gli uni verso gli altri e verso tutti, come anche noi abbondiamo verso voi,</p> 
 <p><a name="an_3:13">3:13</a> per confermare i vostri cuori, onde siano irreprensibili in santità nel cospetto di Dio nostro Padre, quando il Signor nostro Gesù verrà con tutti i suoi santi.</p> 
 <p><a name="an_4:1">4:1</a> Del rimanente, fratelli, come avete imparato da noi il modo in cui vi dovete condurre e piacere a Dio (ed è così che già vi conducete), vi preghiamo e vi esortiamo nel Signor Gesù a vie più progredire.</p> 
 <p><a name="an_4:2">4:2</a> Poiché sapete quali comandamenti vi abbiamo dati per la grazia del Signor Gesù.</p> 
 <p><a name="an_4:3">4:3</a> Perché questa è la volontà di Dio: che vi santifichiate, che v’asteniate dalla fornicazione,</p> 
 <p><a name="an_4:4">4:4</a> che ciascun di voi sappia possedere il proprio corpo in santità ed onore,</p> 
 <p><a name="an_4:5">4:5</a> non dandosi a passioni di concupiscenza come fanno i pagani i quali non conoscono Iddio;</p> 
 <p><a name="an_4:6">4:6</a> e che nessuno soverchi il fratello né lo sfrutti negli affari; perché il Signore è un vendicatore in tutte queste cose, siccome anche v’abbiamo innanzi detto e protestato.</p> 
 <p><a name="an_4:7">4:7</a> Poiché Iddio ci ha chiamati non a impurità, ma a santificazione.</p> 
 <p><a name="an_4:8">4:8</a> Chi dunque sprezza questi precetti, non sprezza un uomo, ma quell’Iddio, il quale anche vi comunica il dono del suo Santo Spirito.</p> 
 <p><a name="an_4:9">4:9</a> Or quanto all’amor fraterno non avete bisogno che io ve ne scriva, giacché voi stessi siete stati ammaestrati da Dio ad amarvi gli uni gli altri;</p> 
 <p><a name="an_4:10">4:10</a> e invero voi lo fate verso tutti i fratelli che sono nell’intera Macedonia. Ma v’esortiamo, fratelli, che vie più abbondiate in questo, e vi studiate di vivere in quiete,</p> 
 <p><a name="an_4:11">4:11</a> di fare i fatti vostri e di lavorare con le vostre mani, come v’abbiamo ordinato di fare,</p> 
 <p><a name="an_4:12">4:12</a> onde camminiate onestamente verso quelli di fuori, e non abbiate bisogno di nessuno.</p> 
 <p><a name="an_4:13">4:13</a> Or, fratelli, non vogliamo che siate in ignoranza circa quelli che dormono, affinché non siate contristati come gli altri che non hanno speranza.</p> 
 <p><a name="an_4:14">4:14</a> Poiché, se crediamo che Gesù morì e risuscitò, così pure, quelli che si sono addormentati, Iddio, per mezzo di Gesù, li ricondurrà con esso lui.</p> 
 <p><a name="an_4:15">4:15</a> Poiché questo vi diciamo per parola del Signore: che noi viventi, i quali saremo rimasti fino alla venuta del Signore, non precederemo quelli che si sono addormentati;</p> 
 <p><a name="an_4:16">4:16</a> perché il Signore stesso, con potente grido, con voce d’arcangelo e con la tromba di Dio, scenderà dal cielo, e i morti in Cristo risusciteranno i primi;</p> 
 <p><a name="an_4:17">4:17</a> poi noi viventi, che saremo rimasti, verremo insiem con loro rapiti sulle nuvole, a incontrare il Signore nell’aria; e così saremo sempre col Signore.</p> 
 <p><a name="an_4:18">4:18</a> Consolatevi dunque gli uni gli altri con queste parole.</p> 
 <p><a name="an_5:1">5:1</a> Or quanto ai tempi ed ai momenti, fratelli, non avete bisogno che vi se ne scriva;</p> 
 <p><a name="an_5:2">5:2</a> perché voi stessi sapete molto bene che il giorno del Signore verrà come viene un ladro nella notte.</p> 
 <p><a name="an_5:3">5:3</a> Quando diranno: Pace e sicurezza, allora di subito una improvvisa ruina verrà loro addosso, come le doglie alla donna incinta; e non scamperanno affatto.</p> 
 <p><a name="an_5:4">5:4</a> Ma voi, fratelli, non siete nelle tenebre, sì che quel giorno abbia a cogliervi a guisa di ladro;</p> 
 <p><a name="an_5:5">5:5</a> poiché voi tutti siete figliuoli di luce e figliuoli del giorno; noi non siamo della notte né delle tenebre;</p> 
 <p><a name="an_5:6">5:6</a> non dormiamo dunque come gli altri, ma vegliamo e siamo sobri.</p> 
 <p><a name="an_5:7">5:7</a> Poiché quelli che dormono, dormono di notte; e quelli che s’inebriano, s’inebriano di notte;</p> 
 <p><a name="an_5:8">5:8</a> ma noi, che siamo del giorno, siamo sobri, avendo rivestito la corazza della fede e dell’amore, e preso per elmo la speranza della salvezza.</p> 
 <p><a name="an_5:9">5:9</a> Poiché Iddio non ci ha destinati ad ira, ma ad ottener salvezza per mezzo del Signor nostro Gesù Cristo,</p> 
 <p><a name="an_5:10">5:10</a> il quale è morto per noi affinché, sia che vegliamo sia che dormiamo, viviamo insieme con lui.</p> 
 <p><a name="an_5:11">5:11</a> Perciò, consolatevi gli uni gli altri, ed edificatevi l’un l’altro, come d’altronde già fate.</p> 
 <p><a name="an_5:12">5:12</a> Or, fratelli, vi preghiamo di avere in considerazione coloro che faticano fra voi, che vi son preposti nel Signore e vi ammoniscono,</p> 
 <p><a name="an_5:13">5:13</a> e di tenerli in grande stima ed amarli a motivo dell’opera loro. Vivete in pace fra voi.</p> 
 <p><a name="an_5:14">5:14</a> V’esortiamo, fratelli, ad ammonire i disordinati, a confortare gli scoraggiati, a sostenere i deboli, ad esser longanimi verso tutti.</p> 
 <p><a name="an_5:15">5:15</a> Guardate che nessuno renda ad alcuno male per male; anzi procacciate sempre il bene gli uni degli altri, e quello di tutti.</p> 
 <p><a name="an_5:16">5:16</a> Siate sempre allegri;</p> 
 <p><a name="an_5:17">5:17</a> non cessate mai di pregare;</p> 
 <p><a name="an_5:18">5:18</a> in ogni cosa rendete grazie, poiché tale è la volontà di Dio in Cristo Gesù verso di voi.</p> 
 <p><a name="an_5:19">5:19</a> Non spegnete lo Spirito;</p> 
 <p><a name="an_5:20">5:20</a> non disprezzate le profezie;</p> 
 <p><a name="an_5:21">5:21</a> ma esaminate ogni cosa e ritenete il bene;</p> 
 <p><a name="an_5:22">5:22</a> astenetevi da ogni specie di male.</p> 
 <p><a name="an_5:23">5:23</a> Or l’Iddio della pace vi santifichi Egli stesso completamente; e l’intero essere vostro, lo spirito, l’anima ed il corpo, sia conservato irreprensibile, per la venuta del Signor nostro Gesù Cristo.</p> 
 <p><a name="an_5:24">5:24</a> Fedele è Colui che vi chiama, ed Egli farà anche questo.</p> 
 <p><a name="an_5:25">5:25</a> Fratelli, pregate per noi.</p> 
 <p><a name="an_5:26">5:26</a> Salutate tutti i fratelli con un santo bacio.</p> 
 <p><a name="an_5:27">5:27</a> Io vi scongiuro per il Signore a far sì che questa epistola sia letta a tutti i fratelli.</p> 
 <p><a name="an_5:28">5:28</a> La grazia del Signor nostro Gesù Cristo sia con voi.</p> 
 <p></p><hr>
 <center>
 <a href="th2.htm">Next: 2 Thessalonians</a></center>
 </body>