<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="mar.htm">Next</a> 
 </center>
 <hr>
  <h3 align="center">Latvian Bible: Matthew</h3> 
 <p><a name="an_1:1">1:1</a> Jēzus Kristus, Dāvida dēla, Ābrahama dēla, cilts grāmata.</p> 
 <p><a name="an_1:2">1:2</a> Ābrahams dzemdināja Īzāku. Un Īzāks dzemdināja Jēkabu. Jēkabs dzemdināja Jūdu un viņa brāļus.</p> 
 <p><a name="an_1:3">1:3</a> Jūda dzemdināja Faresu un Zāru no Tamāras; Faress dzemdināja Esronu; Esrons dzemdināja Aramu;</p> 
 <p><a name="an_1:4">1:4</a> Arams dzemdināja Aminadabu; un Aminadabs dzemdināja Nāsonu; Nāsons dzemdināja Salmonu;</p> 
 <p><a name="an_1:5">1:5</a> Salmons dzemdināja Boozu no Rahabas; Boozs dzemdināja Obedu no Rutes; Obeds dzemdināja Jesi; Jese dzemdināja ķēniņu Dāvidu;</p> 
 <p><a name="an_1:6">1:6</a> Ķēniņš Dāvids dzemdināja Salomonu no tās, kas bija Ūrija;</p> 
 <p><a name="an_1:7">1:7</a> Salomons dzemdināja Roboamu; Roboams dzemdināja Abiju; Abijs dzemdināja Azu;</p> 
 <p><a name="an_1:8">1:8</a> Azs dzemdināja Jozafatu; Jozafats dzemdināja Joramu; Jorams dzemdināja Oziju;</p> 
 <p><a name="an_1:9">1:9</a> Ozijs dzemdināja Joatamu; Joatams dzemdināja Ahazu; Ahazs dzemdināja Ezehiju;</p> 
 <p><a name="an_1:10">1:10</a> Un Ezehijs dzemdināja Manasu; Manass dzemdināja Amonu; Amons dzemdināja Josiju;</p> 
 <p><a name="an_1:11">1:11</a> Josijs dzemdināja Jehoniju un viņa brāļus Babilonas verdzībā.</p> 
 <p><a name="an_1:12">1:12</a> Pēc Babilonas verdzības Jehonijs dzemdināja Salatiēlu; Salatiēls dzemdināja Zorobabelu;</p> 
 <p><a name="an_1:13">1:13</a> Zorobabels dzemdināja Abiudu; Abiuds dzemdināja Eliakimu; Eliakims dzemdināja Azoru;</p> 
 <p><a name="an_1:14">1:14</a> Azors dzemdināja Sadoku; Sadoks dzemdināja Ahimu; un Ahims dzemdināja Eliudu;</p> 
 <p><a name="an_1:15">1:15</a> Un Eliuds dzemdināja Eleazaru; un Eleazars dzemdināja Matanu; un Matans dzemdināja Jēkabu;</p> 
 <p><a name="an_1:16">1:16</a> Bet Jēkabs dzemdināja Jāzepu, Marijas vīru, no kuras dzimis Jēzus, kas top saukts Kristus.</p> 
 <p><a name="an_1:17">1:17</a> Visas paaudzes tātad no Ābrahama līdz Dāvidam ir četrpadsmit paaudzes; un no Dāvida līdz Babilonas verdzībai ir četrpadsmit paaudzes; un no Babilonas verdzības līdz Kristum četrpadsmit paaudzes.</p> 
 <p><a name="an_1:18">1:18</a> Bet ar Kristus dzimšanu bija tā: kad Viņa māte Marija tika saderināta ar Jāzepu, iekams viņi sagāja kopā, izrādījās, ka viņa savās miesās ieņēmusi no Svētā Gara. </p> 
 <p><a name="an_1:19">1:19</a> Bet Jāzeps, viņas vīrs, būdams taisnīgs un negribēdams viņai neslavu celt, gribēja viņu slepeni atstāt.</p> 
 <p><a name="an_1:20">1:20</a> Bet kamēr viņš par to domāja, lūk, Kunga eņģelis parādījās viņam sapnī, sacīdams: Jāzep, Dāvida dēls, nebīsties pieņemt savu sievu Mariju, jo kas viņā iedzimis, ir no Svētā Gara.</p> 
 <p><a name="an_1:21">1:21</a> Viņa dzemdēs Dēlu, un tu nosauksi Viņu vārdā Jēzus, jo Viņš atpestīs savu tautu no tās grēkiem.</p> 
 <p><a name="an_1:22">1:22</a> Bet tas viss ir noticis, lai piepildītos, ko Kungs runājis caur pravieti, kas saka:</p> 
 <p><a name="an_1:23">1:23</a> Lūk, jaunava ieņems savās miesās un dzemdēs Dēlu, un nosauks Viņu vārdā Emanuēls, kas ir tulkots: Dievs ar mums.</p> 
 <p><a name="an_1:24">1:24</a> Bet Jāzeps, uzmodies no miega, darīja tā, kā Kunga eņģelis bija viņam pavēlējis, un pieņēma savu sievu.</p> 
 <p><a name="an_1:25">1:25</a> Un viņš to neatzina, kamēr viņa dzemdēja savu pirmdzimto Dēlu, nosaucot Viņu vārdā Jēzus.</p> 
 <p><a name="an_2:1">2:1</a> Kad Jēzus ķēniņa Heroda laikā bija dzimis jūdu Betlēmē, gudrie no austrumiem aizgāja uz Jeruzalemi,</p> 
 <p><a name="an_2:2">2:2</a> Sacīdami: Kur ir piedzimušais jūdu Ķēniņš? Jo mēs redzējām Viņa zvaigzni austrumos un atnācām Viņu pielūgt.</p> 
 <p><a name="an_2:3">2:3</a> Ķēniņš Herods, izdzirdis to, izbijās, un visa Jeruzaleme līdz ar viņu.</p> 
 <p><a name="an_2:4">2:4</a> Un viņš, sapulcinājis visus augstos priesterus un tautas rakstu mācītājus, iztaujāja tos, kur Kristum bija jāpiedzimst.</p> 
 <p><a name="an_2:5">2:5</a> Un viņi tam sacīja: Jūdu Betlēmē, jo tā pravietis rakstījis:</p> 
 <p><a name="an_2:6">2:6</a> Un tu, Betlēme, jūdu zeme, necik neesi mazāka par Jūdas lielpilsētām, jo no tevis izies Vadonis, kas valdīs pār manu Izraēļa tautu.</p> 
 <p><a name="an_2:7">2:7</a> Tad Herods, slepeni pieaicinājis gudros, rūpīgi iztaujāja viņus par zvaigznes laiku, kas bija parādījusies tiem.</p> 
 <p><a name="an_2:8">2:8</a> Un, sūtīdams viņus uz Betlēmi, sacīja: Ejiet un rūpīgi iztaujājiet par Bērnu, un, kad jūs atradīsiet, ziņojiet man, lai arī es aizgājis pielūdzu Viņu!</p> 
 <p><a name="an_2:9">2:9</a> Šie, uzklausījuši ķēniņu, aizgāja. Un, lūk, zvaigzne, ko viņi redzēja austrumos, gāja tiem pa priekšu, līdz atnākusi apstājās augšā, kur atradās Bērns.</p> 
 <p><a name="an_2:10">2:10</a> Bet viņi, ieraudzījuši zvaigzni, priecājās lielā priekā.</p> 
 <p><a name="an_2:11">2:11</a> Un tie, iegājuši mājā, atrada Bērnu un Viņa māti Mariju; un Viņu, zemē nometušies, pielūdza; un tie, atvēruši savas mantas, upurēja Viņam zeltu, vīraku un mirres.</p> 
 <p><a name="an_2:12">2:12</a> Un viņi, sapnī saņēmuši atbildi neatgriezties pie Heroda, pa citu ceļu aizgāja savā zemē.</p> 
 <p><a name="an_2:13">2:13</a> Kad viņi bija aizgājuši, lūk, tā Kunga eņģelis parādījās Jāzepam sapnī, sacīdams: Celies un ņem Bērnu un Viņa Māti, un bēdz uz Ēģipti, un paliec tur, kamēr es tev sacīšu, jo notiks, ka Herods meklēs Bērnu nonāvēšanai!</p> 
 <p><a name="an_2:14">2:14</a> Viņš, uzcēlies naktī, paņēma Bērnu un Viņa māti un aizgāja uz Ēģipti.</p> 
 <p><a name="an_2:15">2:15</a> Un viņš bija tur līdz Heroda nāvei, lai izpildītos, ko Kungs ir sacījis caur pravieti, kas priekšsludināja: No Ēģiptes es aicināju savu Dēlu.</p> 
 <p><a name="an_2:16">2:16</a> Tad Herods, redzēdams, ka viņu gudrie izsmējuši, ļoti dusmojās, aizsūtīja un nogalināja visus bērnus, kuri bija Betlēmē un visā tās apkārtnē, sākot ar diviem gadiem un jaunākus, saskaņā ar laiku, kādu viņš iztaujāja gudrajiem.</p> 
 <p><a name="an_2:17">2:17</a> Tad izpildījās, ko bija teicis pravietis Jeremijs, kas sacīja:</p> 
 <p><a name="an_2:18">2:18</a> Raudu un vaimanu balss bija dzirdama Ramā; Rahele apraud savus bērnus un nav iepriecināma, jo viņu vairs nav.</p> 
 <p><a name="an_2:19">2:19</a> Bet pēc Heroda nāves, lūk, Kunga eņģelis Ēģiptē parādījās Jāzepam sapnī un sacīja:</p> 
 <p><a name="an_2:20">2:20</a> Celies un ņem Bērnu un Viņa māti, un ej uz Izraēļa zemi, jo miruši ir tie, kas tiecās pēc Bērna dvēseles.</p> 
 <p><a name="an_2:21">2:21</a> Un viņš piecēlās, ņēma Bērnu un Viņa māti un iegāja Izraēļa zemē.</p> 
 <p><a name="an_2:22">2:22</a> Bet izdzirdis, ka Arhelaus valda Jūdejā, sava tēva Heroda vietā, viņš baidījās tur iet un, sapnī pamācīts, aizgāja Galilejas daļā.</p> 
 <p><a name="an_2:23">2:23</a> Un nogājis Viņš dzīvoja pilsētā, kura saucās Nācarete, lai izpildītos, ko pravietis bija sacījis: Viņš tiks saukts Nācarietis.</p> 
 <p><a name="an_3:1">3:1</a> Tanīs dienās nāca Jānis Kristītājs, mācīdams Jūdejas tuksnesī</p> 
 <p><a name="an_3:2">3:2</a> Un sacīdams: Gandariet par grēkiem, jo debesvalstība tuvu!</p> 
 <p><a name="an_3:3">3:3</a> Šis ir tas, par ko min pravietis Isajs, sacīdams: Saucēja balss tuksnesī: sagatavojiet Kunga ceļu, dariet taisnas Viņa tekas!</p> 
 <p><a name="an_3:4">3:4</a> Bet pašam Jānim bija uzvalks no kamieļu spalvām un ādas josta ap viņa gurniem; viņa ēdiens sastāvēja no siseņiem un meža medus. </p> 
 <p><a name="an_3:5">3:5</a> Tad izgāja pie viņa Jeruzaleme, visa Jūdeja un viss apgabals ap Jordānu;</p> 
 <p><a name="an_3:6">3:6</a> Un viņi, atzinuši savus grēkus, pieņēma no viņa kristību Jordānā.</p> 
 <p><a name="an_3:7">3:7</a> Bet viņš, redzēdams daudz farizeju un saduceju nākot pie kristības, sacīja tiem: čūsku izdzimums, kas norādīja jums bēgt no nākamām dusmām?</p> 
 <p><a name="an_3:8">3:8</a> Tad dariet gandarījuma cienīgus augļus!</p> 
 <p><a name="an_3:9">3:9</a> Un nesakiet: Ābrahams ir mūsu tēvs, jo es jums saku, ka Dieva varā ir no šiem akmeņiem radīt Ābrahama dēlus;</p> 
 <p><a name="an_3:10">3:10</a> Jo cirvis jau pielikts pie koku saknēm. Tātad katrs koks, kas nenes labus augļus, tiks nocirsts un ugunī iemests.</p> 
 <p><a name="an_3:11">3:11</a> Jo es kristīju jūs ar ūdeni grēku nožēlošanai, bet kas pēc manis nāks, ir varenāks par mani. Es neesmu cienīgs Viņam kurpes nest; Viņš jūs kristīs Svētajā Garā un ar uguni.</p> 
 <p><a name="an_3:12">3:12</a> Vēteklis ir Viņa rokā: un Viņš iztīrīs savu klonu, un Viņš sakrās kviešus savā šķūnī, bet pelavas sadedzinās neizdzēšamā ugunī.</p> 
 <p><a name="an_3:13">3:13</a> Tad atnāca Jēzus no Galilejas uz Jordānu pie Jāņa, lai tas Viņu kristītu.</p> 
 <p><a name="an_3:14">3:14</a> Bet Jānis atturēja Viņu, sacīdams: Man jāsaņem kristību no Tevis, bet Tu nāc pie manis?</p> 
 <p><a name="an_3:15">3:15</a> Bet Jēzus atbildēdams sacīja viņam: Lai tas tā notiek! Tā taču mums pienākas izpildīt visu taisnību! Tad viņš to pieļāva.</p> 
 <p><a name="an_3:16">3:16</a> Pēc kristības Jēzus tūliņ izkāpa no ūdens, un, lūk, debess atvērās, un Viņš redzēja Dieva Garu baloža veidā nolaižamies uz sevi.</p> 
 <p><a name="an_3:17">3:17</a> Un, lūk, balss no debesīm sacīja: Šis ir mans mīļais Dēls, kurš man labpatīk.</p> 
 <p><a name="an_4:1">4:1</a> Tad Gars aizveda Jēzu tuksnesī, lai Viņš tiktu velna kārdināts.</p> 
 <p><a name="an_4:2">4:2</a> Un Viņš pēc tam, kad četrdesmit dienas un četrdesmit naktis bija gavējis, izsalka.</p> 
 <p><a name="an_4:3">4:3</a> Un kārdinātājs piestājās un sacīja Viņam: Ja Tu esi Dieva Dēls, saki, lai šie akmeņi kļūst maize!</p> 
 <p><a name="an_4:4">4:4</a> Viņš atbildēja un sacīja: Ir rakstīts: cilvēks nedzīvo no maizes vien, bet no ikviena vārda, kas iziet no Dieva mutes.</p> 
 <p><a name="an_4:5">4:5</a> Tad velns ņēma Viņu sev līdz svētajā pilsētā un novietoja Viņu svētnīcas jumta galā,</p> 
 <p><a name="an_4:6">4:6</a> Un sacīja Viņam: Ja Tu esi Dieva Dēls, tad meties zemē! Jo ir rakstīts: Viņš saviem eņģeļiem pavēlējis par Tevi un viņi Tevi nesīs uz rokām, lai Tu kādreiz pie akmens nepiedauzītu savu kāju.</p> 
 <p><a name="an_4:7">4:7</a> Jēzus viņam sacīja: Atkal ir rakstīts: nekārdini Dievu, savu Kungu!</p> 
 <p><a name="an_4:8">4:8</a> Atkal velns ņēma Viņu līdz ļoti augstā kalnā un rādīja Viņam visas pasaules valstis un to godību,</p> 
 <p><a name="an_4:9">4:9</a> Un sacīja Viņam: To visu es Tev došu, ja Tu, zemē mezdamies, mani pielūgsi.</p> 
 <p><a name="an_4:10">4:10</a> Tad Jēzus saka viņam: Atkāpies, sātan! Jo ir rakstīts: pielūdz Dievu, savu Kungu, un Viņam vienam kalpo!</p> 
 <p><a name="an_4:11">4:11</a> Tad velns Viņu atstāja; un, lūk, eņģeļi piesteidzās un kalpoja Viņam.</p> 
 <p><a name="an_4:12">4:12</a> Bet kad Jēzus dzirdēja, ka Jānis ir nodots, Viņš atgriezās Galilejā.</p> 
 <p><a name="an_4:13">4:13</a> Un Viņš, atstājis Nācaretes pilsētu, aizgāja dzīvot Kafarnaumā pie jūras, Zabulona un Neftalima robežās,</p> 
 <p><a name="an_4:14">4:14</a> Lai izpildītos tas, ko pravietis Isaja sacījis:</p> 
 <p><a name="an_4:15">4:15</a> Zabulona zeme un Neftalima zeme, piejūras ceļš Aizjordānijā, pagānu Galileja,</p> 
 <p><a name="an_4:16">4:16</a> Tauta, kas sēdēja tumsā, redz lielu gaišumu; un tiem, kas sēdēja nāves ēnas valstī, ir uzaususi gaisma.</p> 
 <p><a name="an_4:17">4:17</a> No tā laika Jēzus iesāka sludināt un sacīt: Gandariet par grēkiem, jo debesvalstība atnākusi!</p> 
 <p><a name="an_4:18">4:18</a> Bet Jēzus, staigādams gar Galilejas jūru, redzēja divus brāļus: Sīmani, kas tiek saukts Pēteris, un Andreju, tā brāli, izmetam tīklus jūrā, jo viņi bija zvejnieki.</p> 
 <p><a name="an_4:19">4:19</a> Un Viņš tiem sacīja: Sekojiet man, un es jūs padarīšu par cilvēku zvejniekiem.</p> 
 <p><a name="an_4:20">4:20</a> Un viņi tūdaļ atstāja tīklus un gāja Viņam līdz.</p> 
 <p><a name="an_4:21">4:21</a> Un no turienes iedams tālāk, Viņš redzēja citus divus brāļus: Jēkabu, Zebedeja dēlu, un Jāni, tā brāli, lāpot tīklus laivā kopā ar savu tēvu Zebedeju: un Viņš tos aicināja.</p> 
 <p><a name="an_4:22">4:22</a> Un viņi, atstājuši tūdaļ tīklus un tēvu, sekoja Viņam.</p> 
 <p><a name="an_4:23">4:23</a> Un Jēzus gāja pa visu Galileju, mācīdams viņu sinagogās un sludinādams valstības evaņģēliju, un dziedinādams tautu no visām slimībām un visām sērgām.</p> 
 <p><a name="an_4:24">4:24</a> Un Viņa slava izpaudās visā Sīrijā; un tie nesa pie Viņa visus neveselos, dažādu slimību un ciešanu pārņemtos un ļaunā gara apsēstos, un triekas skartos, un mēnessērdzīgos; un Viņš tos izdziedināja.</p> 
 <p><a name="an_4:25">4:25</a> Un lieli ļaužu pulki no Galilejas un Dekapoles, un Jeruzalemes, no Jūdejas un Aizjordānijas gāja Viņam līdz.</p> 
 <p><a name="an_5:1">5:1</a> Kad Jēzus redzēja ļaužu pulkus, Viņš uzkāpa kalnā; un, kad Viņš bija atsēdies, mācekļi piegāja pie Viņa.</p> 
 <p><a name="an_5:2">5:2</a> Un Viņš, atdarījis savu muti, mācīja tos, sacīdams:</p> 
 <p><a name="an_5:3">5:3</a> Svētīgi ir garā nabadzīgie, jo viņu ir debesvalstība.</p> 
 <p><a name="an_5:4">5:4</a> Svētīgi ir lēnprātīgie, jo viņi iemantos zemi.</p> 
 <p><a name="an_5:5">5:5</a> Svētīgi ir tie, kas raud, jo viņi tiks iepriecināti.</p> 
 <p><a name="an_5:6">5:6</a> Svētīgi ir tie, kas alkst un slāpst taisnības, jo viņi tiks piepildīti.</p> 
 <p><a name="an_5:7">5:7</a> Svētīgi ir žēlsirdīgie, jo viņi tiks apžēloti.</p> 
 <p><a name="an_5:8">5:8</a> Svētīgi ir sirdsšķīstie, jo viņi skatīs Dievu.</p> 
 <p><a name="an_5:9">5:9</a> Svētīgi ir miermīlīgie, jo viņi sauksies Dieva bērni.</p> 
 <p><a name="an_5:10">5:10</a> Svētīgi ir tie, kas cieš vajāšanu taisnības dēļ, jo viņu ir debesvalstība.</p> 
 <p><a name="an_5:11">5:11</a> Svētīgi esat jūs, ja jūs manis dēļ lamās un vajās, un visu ļaunu netaisni par jums runās.</p> 
 <p><a name="an_5:12">5:12</a> Priecājieties un līksmojieties, jo jūsu alga ir liela debesīs! Tā viņi ir vajājuši praviešus, kas dzīvoja pirms jums.</p> 
 <p><a name="an_5:13">5:13</a> Jūs esat zemes sāls. Bet ja sāls zaudē savas spējas, ar ko tad sālīs? Tā neder vairs nekam, tikai izmešanai ārā, lai cilvēki to samītu.</p> 
 <p><a name="an_5:14">5:14</a> Jūs esat pasaules gaisma. Pilsēta, kas celta kalnā, nav paslēpjama.</p> 
 <p><a name="an_5:15">5:15</a> Tāpat, iededzinājis sveci, neviens neliek to zem pūra, bet svečturī, lai tā dotu gaismu visiem, kas atrodas mājā.</p> 
 <p><a name="an_5:16">5:16</a> Tā lai jūsu gaisma spīd cilvēkiem: lai viņi redz jūsu labos darbus un godā jūsu Tēvu, kas ir debesīs.</p> 
 <p><a name="an_5:17">5:17</a> Nedomājiet, ka es atnācu atcelt baušļus un praviešus: es neatnācu atcelt, bet izpildīt.</p> 
 <p><a name="an_5:18">5:18</a> Patiesi es jums saku: kamēr debess un zeme pāries, no baušļiem nepāries neviens jota un neviena zīmīte, kamēr viss izpildīsies.</p> 
 <p><a name="an_5:19">5:19</a> Kas vienu no šiem vismazākajiem baušļiem atmet un tā mācīs cilvēkus, tas debesvalstībā sauksies par mazāko; bet kas pildīs un mācīs, tas tiks saukts liels debesvalstībā.</p> 
 <p><a name="an_5:20">5:20</a> Es jums saku: ja jūsu taisnība nebūs lielāka kā rakstu mācītāju un farizeju, jūs debesvalstībā neieiesiet.</p> 
 <p><a name="an_5:21">5:21</a> Jūs dzirdējāt, ka senčiem ir sacīts: Tev nebūs nokaut, bet kas nokauj, tiks nodots tiesai.</p> 
 <p><a name="an_5:22">5:22</a> Bet es jums saku, ka ikviens, kas dusmojas uz savu brāli, tiks nodots tiesai. Bet kas sacīs savam brālim: nelga, tiks nodots augstākai tiesai. Bet kas viņam sacīs: neprātis, tiks sodīts elles ugunī.</p> 
 <p><a name="an_5:23">5:23</a> Bet ja tu nes savu dāvanu pie altāra un tur atminēsi, ka tavam brālim ir kas pret tevi,</p> 
 <p><a name="an_5:24">5:24</a> Atstāj tur savu dāvanu altāra priekšā, ej, samierinies iepriekš ar savu brāli, un tad nāc un upurē savu dāvanu.</p> 
 <p><a name="an_5:25">5:25</a> Esi piekāpīgs savam pretiniekam bez kavēšanās, kamēr tu vēl esi ceļā ar viņu, lai pretinieks nenodod tevi tiesnesim, un tiesnesis nenodod tevi tiesas izpildītājam un tevi neiemet cietumā.</p> 
 <p><a name="an_5:26">5:26</a> Patiesi es tev saku, ka no turienes tu neizkļūsi, kamēr nebūsi samaksājis pēdējo artavu. </p> 
 <p><a name="an_5:27">5:27</a> Jūs esat dzirdējuši, ka senčiem ir sacīts: tev nebūs laulību pārkāpt.</p> 
 <p><a name="an_5:28">5:28</a> Bet es jums saku, ka ikviens, kas uzskata sievieti, iekārodams viņu, jau savā sirdī pārkāpis laulību ar to.</p> 
 <p><a name="an_5:29">5:29</a> Ja tava labā acs apgrēcina tevi, izrauj to un aizmet no sevis projām, jo labāk tev zaudēt vienu no saviem locekļiem, nekā visa tava miesa tiek iemesta ellē.</p> 
 <p><a name="an_5:30">5:30</a> Un ja tava labā roka tevi apgrēcina, cērt to nost un met no sevis projām, jo labāk tev zaudēt vienu no saviem locekļiem, nekā visa tava miesa tiek iemesta peklē.</p> 
 <p><a name="an_5:31">5:31</a> Bet ir arī sacīts: kas savu sievu grib atstāt, lai dod viņai šķiršanās rakstu.</p> 
 <p><a name="an_5:32">5:32</a> Bet es jums saku, ka ikviens, kas atstāj savu sievu, izņemot laulības pārkāpšanas gadījumu, padara viņu par laulības pārkāpēju; un kas atstātu precē, pārkāpj laulību.</p> 
 <p><a name="an_5:33">5:33</a> Vēl jūs esat dzirdējuši, ka senčiem sacīts: tev nebūs nepatiesi zvērēt, bet izpildīt to, ko Kungam esi zvērējis.</p> 
 <p><a name="an_5:34">5:34</a> Bet es jums saku: nezvēriet nemaz: ne pie debesīm, jo tās ir Dieva tronis,</p> 
 <p><a name="an_5:35">5:35</a> Ne pie zemes, jo tā ir Viņa kāju balsts, ne pie Jeruzalemes, jo tā ir lielā ķēniņa pilsēta!</p> 
 <p><a name="an_5:36">5:36</a> Arī pie savas galvas nezvēri, jo tu nevari nevienu matu padarīt baltu vai melnu!</p> 
 <p><a name="an_5:37">5:37</a> Bet jūsu runai jābūt: jā, jā! nē, nē! Kas vairāk par to, ir no ļauna.</p> 
 <p><a name="an_5:38">5:38</a> Jūs esat dzirdējuši, ka sacīts: aci pret aci, zobu pret zobu.</p> 
 <p><a name="an_5:39">5:39</a> Bet es jums saku: nepretojieties ļaunumam, bet ja kāds tev sit labajā vaigā, pagriez viņam arī kreiso!</p> 
 <p><a name="an_5:40">5:40</a> Un tam, kas grib ar tevi iet tiesā un paņemt tavus svārkus, atstāj viņam arī mēteli!</p> 
 <p><a name="an_5:41">5:41</a> Bet kas spiedīs tevi tūkstoš soļus līdz iet, ej ar viņu vēl citus divus!</p> 
 <p><a name="an_5:42">5:42</a> Dod tam, kas no tevis lūdz, un nenovērsies no tā, kas grib aizņemties!</p> 
 <p><a name="an_5:43">5:43</a> Jūs esat dzirdējuši, ka ir sacīts: mīli savu tuvāko un nīsti savu ienaidnieku!</p> 
 <p><a name="an_5:44">5:44</a> Bet es jums saku: mīliet savus ienaidniekus, dariet labu tiem, kas jūs ienīst, un lūdziet Dievu par tiem, kas jūs vajā un godu laupa,</p> 
 <p><a name="an_5:45">5:45</a> Lai jūs būtu tā Tēva bērni, kas debesīs, kas liek savai saulei uzlēkt pār labajiem un ļaunajiem un lietum līt pār taisnīgajiem un netaisnīgajiem!</p> 
 <p><a name="an_5:46">5:46</a> Ja jūs mīlēsiet tos, kas jūs mīl, kādu algu jūs par to saņemsiet? Vai arī muitnieki tā nedara?</p> 
 <p><a name="an_5:47">5:47</a> Un ja jūs sveicināsiet tikai savus brāļus, ko jūs darāt sevišķu? Vai arī pagāni tā nedara?</p> 
 <p><a name="an_5:48">5:48</a> Tāpēc esiet pilnīgi, kā arī jūsu Debestēvs ir pilnīgs!</p> 
 <p><a name="an_6:1">6:1</a> Uzmaniet, lai jūs savu taisnību nedarītu cilvēku priekšā, lai viņi jūs redzētu, jo tad jūs nesaņemsiet algu no jūsu Tēva, kas ir debesīs.</p> 
 <p><a name="an_6:2">6:2</a> Tātad, ja dosi nabagiem dāvanas, nebazūnē savā priekšā, kā to dara liekuļi sinagogās un ielās, lai cilvēki viņus cildinātu! Patiesi es jums saku: viņi savu algu saņēmuši. </p> 
 <p><a name="an_6:3">6:3</a> Bet kad tu dosi nabagiem dāvanas, tad lai nezina tava kreisā roka, ko dara labā.</p> 
 <p><a name="an_6:4">6:4</a> Lai paliek tava dāvana noslēpumā; un tavs Tēvs, kas redz noslēpumus, atalgos tevi. </p> 
 <p><a name="an_6:5">6:5</a> Un kad lūdziet Dievu, neesiet kā liekuļi, kuriem patīk sinagogās un ielu stūros stāvot, Dievu lūgt, lai cilvēki redzētu! Patiesi, viņi savu algu saņēmuši.</p> 
 <p><a name="an_6:6">6:6</a> Bet tu, kad lūgsi Dievu, ieej savā kambarī un, durvis aizslēdzis, pielūdz savu Tēvu slepenībā, un tavs Tēvs, kas redz slepenībā, atalgos tevi.</p> 
 <p><a name="an_6:7">6:7</a> Lūdzot Dievu, nerunājiet daudz kā pagāni, kas domā, ka daudzo vārdu dēļ tiks uzklausīti!</p> 
 <p><a name="an_6:8">6:8</a> Nekļūstiet viņiem līdzīgi, jo jūsu Tēvs, pirms jūs lūdziet Viņu, zina, kas jums vajadzīgs!</p> 
 <p><a name="an_6:9">6:9</a> Lūdziet Dievu tā: Tēvs mūsu, kas esi debesīs, svētīts lai top Tavs vārds!</p> 
 <p><a name="an_6:10">6:10</a> Lai atnāk Tava valstība! Tavs prāts lai notiek kā debesīs, tā arī virs zemes!</p> 
 <p><a name="an_6:11">6:11</a> Mūsu dienišķo maizi dod mums šodien!</p> 
 <p><a name="an_6:12">6:12</a> Un piedod mums mūsu parādus, kā arī mēs piedodam saviem parādniekiem!</p> 
 <p><a name="an_6:13">6:13</a> Un neieved mūs kārdināšanā, bet atpestī mūs no ļauna! Amen.</p> 
 <p><a name="an_6:14">6:14</a> Ja jūs piedosiet cilvēkiem viņu vainas, arī Debestēvs piedos jums jūsu grēkus.</p> 
 <p><a name="an_6:15">6:15</a> Bet ja jūs nepiedosiet cilvēkiem, jūsu Tēvs nepiedos jums jūsu grēkus.</p> 
 <p><a name="an_6:16">6:16</a> Bet kad jūs gavējat, neesiet noskumuši kā liekuļi! Viņi pārvērš savu seju, lai cilvēki redzētu, ka viņi gavē. Patiesi es jums saku: viņi savu algu saņēmuši.</p> 
 <p><a name="an_6:17">6:17</a> Bet tu, kad gavē, svaidi savu galvu un nomazgā savu seju,</p> 
 <p><a name="an_6:18">6:18</a> Lai nerādītos kā gavētājs cilvēku, bet gan tava Tēva priekšā, kas ir noslēpumā! Un tavs Tēvs, kas redz slepenībā, atalgos tevi.</p> 
 <p><a name="an_6:19">6:19</a> Nekrājiet sev mantu virs zemes, kur rūsa un kodes bojā un kur zagļi izrok un zog!</p> 
 <p><a name="an_6:20">6:20</a> Bet krājiet mantu debesīs, kur nedz rūsa, nedz kodes bojā un kur zagļi neizrok un nezog!</p> 
 <p><a name="an_6:21">6:21</a> Jo kur tava manta, tur ir arī tava sirds.</p> 
 <p><a name="an_6:22">6:22</a> Tavas miesas gaisma ir tava acs. Ja tava acs būs vesela, tad visa tava miesa būs gaiša.</p> 
 <p><a name="an_6:23">6:23</a> Bet ja tava acs būs ļauna, tad visa tava miesa būs tumša. Ja nu gaisma, kas tevī, ir tumsa, cik lielai tad jābūt pašai tumsai?</p> 
 <p><a name="an_6:24">6:24</a> Neviens nevar diviem kungiem kalpot: vai nu vienu ienīdīs un otru mīlēs, vai pie viena turēsies un otru atmetīs. Jūs nevarat kalpot Dievam un mamonai.</p> 
 <p><a name="an_6:25">6:25</a> Tāpēc es jums saku: nebīstieties par savu dzīvību, ko jūs ēdīsiet, nedz arī par savu miesu, ar ko ģērbsieties! Vai dzīvība nav vairāk kā barība un miesa vairāk kā apģērbs?</p> 
 <p><a name="an_6:26">6:26</a> Skatieties debess putnos: ne tie sēj, ne tie pļauj, ne šķūņos krauj, un jūsu Debestēvs tos uztur. Vai jūs neesat daudz vairāk nekā viņi?</p> 
 <p><a name="an_6:27">6:27</a> Bet kas no jums var pie sava auguma pielikt vienu olekti?</p> 
 <p><a name="an_6:28">6:28</a> Un ko jūs raizējaties apģērba dēļ? Skatieties lauka lilijās, kā tās aug: ne tās strādā, ne tās vērpj.</p> 
 <p><a name="an_6:29">6:29</a> Bet es jums saku, ka pat Salomons visā savā godībā nebija tā tērpts, kā viena no tām.</p> 
 <p><a name="an_6:30">6:30</a> Ja nu lauka zāli, kas šodien ir, bet rīt to krāsnī met, Dievs tā ģērbj, cik daudz vairāk jūs, jūs mazticīgie?</p> 
 <p><a name="an_6:31">6:31</a> Tāpēc neraizējieties jautādami: ko mēs ēdīsim, ko dzersim vai ar ko ģērbsimies?</p> 
 <p><a name="an_6:32">6:32</a> Jo to visu meklē pagāni. Jo jūsu Tēvs zina, ka tā visa jums vajag.</p> 
 <p><a name="an_6:33">6:33</a> Meklējiet tāpēc vispirms Dieva valstību un Viņa taisnību, un viss tas tiks jums dots klāt.</p> 
 <p><a name="an_6:34">6:34</a> Tāpēc neraizējieties par rītdienu! Rītdiena rūpēsies pati par sevi. Katrai dienai pietiek savu rūpju.</p> 
 <p><a name="an_7:1">7:1</a> Netiesājiet, lai jūs netiktu tiesāti!</p> 
 <p><a name="an_7:2">7:2</a> Kādu tiesu jūs spriedīsiet, tāda jums tiks spriesta, un ar kādu mēru jūs mērīsiet, ar tādu jums tiks atmērīts.</p> 
 <p><a name="an_7:3">7:3</a> Bet ko tu raugi skabargu sava brāļa acī, bet baļķi savā acī neredzi?</p> 
 <p><a name="an_7:4">7:4</a> Vai arī kā tu vari sacīt savam brālim: atļauj man izvilkt skabargu no tavas acs! Un, lūk, baļķis ir tavā acī?</p> 
 <p><a name="an_7:5">7:5</a> Liekuli, izmet vispirms baļķi no savas acs un tad lūko izvilkt skabargu no sava brāļa acs!</p> 
 <p><a name="an_7:6">7:6</a> Nedodiet svētumu suņiem un nemetiet pērles cūkām, ka viņas kādreiz tās nesamītu kājām un atgriezušās jūs nesaplosītu!</p> 
 <p><a name="an_7:7">7:7</a> Lūdziet, un jums tiks dots, meklējiet, un jūs atradīsiet, klauvējiet, un jums tiks atvērts!</p> 
 <p><a name="an_7:8">7:8</a> Jo katrs, kas lūdz, saņem, kas meklē - atrod, un kas klauvē, tam tiek atvērts.</p> 
 <p><a name="an_7:9">7:9</a> Vai starp jums ir cilvēks, kas pasniegtu savam dēlam akmeni, ja tas lūgtu maizi?</p> 
 <p><a name="an_7:10">7:10</a> Vai arī kas dotu čūsku, ja viņš lūgtu zivi?</p> 
 <p><a name="an_7:11">7:11</a> Ja tad jūs, kas esat ļauni, protat saviem bērniem dot labas dāvanas, cik daudz vairāk jūsu Tēvs, kas debesīs, dos labu tiem, kas Viņu lūdz!</p> 
 <p><a name="an_7:12">7:12</a> Tātad visu, ko jūs vēlaties, lai cilvēki jums darītu, dariet jūs viņiem, jo tā ir bauslība un pravieši!</p> 
 <p><a name="an_7:13">7:13</a> Ieejiet caur šaurajiem vārtiem, jo plaši ir vārti un plats ir ceļš, kas ved pazušanā; un ir daudzi, kas pa to iet.</p> 
 <p><a name="an_7:14">7:14</a> Cik šauri ir vārti un šaurs ir ceļš, kas ved dzīvībā! Un tikai nedaudzi to atrod.</p> 
 <p><a name="an_7:15">7:15</a> Sargieties no viltīgajiem praviešiem, kas nāk pie jums avju drēbēs, bet iekšienē ir plēsīgi vilki!</p> 
 <p><a name="an_7:16">7:16</a> No viņu augļiem jūs tos pazīsiet. Vai no ērkšķiem novāc vīnogas, vai vīģes no dadžiem?</p> 
 <p><a name="an_7:17">7:17</a> Tā katrs labs koks dod labus augļus, bet nelabs koks dod nelabus augļus.</p> 
 <p><a name="an_7:18">7:18</a> Labs koks nevar dot nelabus augļus, un nelabs koks nevar dot labus augļus.</p> 
 <p><a name="an_7:19">7:19</a> Katrs koks, kas nedod labus augļus, tiek nocirsts un ugunī iemests.</p> 
 <p><a name="an_7:20">7:20</a> Tātad pēc to augļiem jūs pazīsiet tos.</p> 
 <p><a name="an_7:21">7:21</a> Ne katrs, kas man saka: Kungs! Kungs! ieies debesvalstībā, bet kas izpilda mana Tēva gribu, kas debesīs, tas ieies debesvalstībā.</p> 
 <p><a name="an_7:22">7:22</a> Daudzi man sacīs tanī dienā: Kungs, Kungs, vai ne Tavā vārdā mēs pravietojām un Tavā vārdā neizdzinām ļaunos garus, un Tavā vārdā nedarījām daudz brīnumu?</p> 
 <p><a name="an_7:23">7:23</a> Un tad es viņiem pasludināšu: Es nekad jūs neesmu pazinis; atkāpieties no manis, jūs ļaundari!</p> 
 <p><a name="an_7:24">7:24</a> Tātad katrs, kas šos manus vārdus dzird un tos izpilda, būs līdzīgs prātīgajam vīram, kas savu namu cēlis uz klints.</p> 
 <p><a name="an_7:25">7:25</a> Un lija lietus, un nāca plūdi, un pūta vēji, un gāzās pār šo māju, bet tā nesagruva, jo tā bija celta uz klints.</p> 
 <p><a name="an_7:26">7:26</a> Un katrs, kas šos vārdus dzird, bet tos neizpilda, būs līdzīgs neprātīgajam vīram, kas savu māju cēla uz smiltīm.</p> 
 <p><a name="an_7:27">7:27</a> Un lija lietus, un nāca plūdi, un pūta vēji, un gāzās pār šo māju, un tā sagruva; un tās posts bija liels.</p> 
 <p><a name="an_7:28">7:28</a> Un notika, kad Jēzus pabeidza šos vārdus, ka ļaudis brīnījās par Viņa mācību.</p> 
 <p><a name="an_7:29">7:29</a> Jo Viņš tos mācīja kā tāds, kam ir vara, un ne tā kā rakstu mācītāji un farizeji.</p> 
 <p><a name="an_8:1">8:1</a> Kad Viņš nokāpa no kalna, Viņam sekoja daudz ļaužu.</p> 
 <p><a name="an_8:2">8:2</a> Un, lūk, spitālīgais atnācis pielūdza Viņu, sacīdams: Kungs, ja Tu gribi, Tu vari mani šķīstīt.</p> 
 <p><a name="an_8:3">8:3</a> Jēzus, izstiepis savu roku, pieskārās viņam un sacīja: Es gribu, topi tīrs! Un viņš kļuva tīrs no savas spitālības.</p> 
 <p><a name="an_8:4">8:4</a> Un Jēzus sacīja viņam: Pielūko, ka tu par to nesaki nevienam, bet ej, parādies priesterim un upurē dāvanu, kādu Mozus pavēlējis viņiem par liecību!</p> 
 <p><a name="an_8:5">8:5</a> Bet kad Viņš bija iegājis Kafarnaumā, kāds virsnieks piegāja pie Viņa un lūdza Viņu,</p> 
 <p><a name="an_8:6">8:6</a> Sacīdams: Kungs, mans kalps, triekas skarts, guļ mājās un ļoti cieš.</p> 
 <p><a name="an_8:7">8:7</a> Un Jēzus sacīja tam: Es iešu un izdziedināšu viņu.</p> 
 <p><a name="an_8:8">8:8</a> Virsnieks atbildēdams sacīja: Kungs, es neesmu cienīgs, ka Tu nāc zem mana jumta, bet saki tikai vārdu, un mans kalps kļūs vesels.</p> 
 <p><a name="an_8:9">8:9</a> Jo arī es esmu cilvēks, pakļauts priekšniecībai. Es saku vienam no maniem padotajiem kareivjiem: ej, un viņš iet; un citam: nāc, un viņš nāk; un manam kalpam: dari to, un viņš dara.</p> 
 <p><a name="an_8:10">8:10</a> To dzirdēdams, Jēzus brīnījās un sacīja tiem, kas Viņam sekoja: Patiesi es jums saku: tādu ticību Izraēlī es neesmu atradis!</p> 
 <p><a name="an_8:11">8:11</a> Bet es jums saku, ka daudzi nāks no austrumiem un rietumiem un novietosies ar Ābrahamu un Īzāku, un Jēkabu debesu valstībā.</p> 
 <p><a name="an_8:12">8:12</a> Bet valstības bērni tiks izmesti ārējā tumsā; tur būs raudāšana un zobu griešana.</p> 
 <p><a name="an_8:13">8:13</a> Un Jēzus sacīja virsniekam: Ej, lai notiek tev, kā tu esi ticējis! Un tanī pat stundā kalps kļuva vesels.</p> 
 <p><a name="an_8:14">8:14</a> Un kad Jēzus atnāca Pētera mājā, Viņš redzēja tā sievasmāti guļam drudzī.</p> 
 <p><a name="an_8:15">8:15</a> Un Viņš pieskārās tās rokai, un drudzis atstāja to; un tā uzcēlās un kalpoja viņiem.</p> 
 <p><a name="an_8:16">8:16</a> Vakaram iestājoties, atnesa pie Viņa daudzus ļaunā gara apsēstos, un ar vārdu Viņš izdzina garus un dziedināja visus, kas bija slimi,</p> 
 <p><a name="an_8:17">8:17</a> Lai izpildītos pravieša Isaja vārdi, kas saka: Viņš uzņēma mūsu vājības un nesa mūsu slimības.</p> 
 <p><a name="an_8:18">8:18</a> Bet Jēzus, redzēdams ap sevi daudz ļaužu, pavēlēja pārcelties otrā krastā.</p> 
 <p><a name="an_8:19">8:19</a> Un kāds rakstu mācītājs pienācis sacīja Viņam: Mācītāj, es sekošu Tev, kurp vien tu iesi.</p> 
 <p><a name="an_8:20">8:20</a> Un Jēzus sacīja viņam: Lapsām ir alas, debesu putniem - ligzdas, bet Cilvēka Dēlam nav kur nolikt galvu.</p> 
 <p><a name="an_8:21">8:21</a> Viens cits no Viņa mācekļiem sacīja Viņam: Kungs, atļauj man vispirms aiziet un apglabāt savu tēvu!</p> 
 <p><a name="an_8:22">8:22</a> Bet Jēzus atbildēja viņam: Seko man un atstāj mirušajiem apglabāt savus mirušos!</p> 
 <p><a name="an_8:23">8:23</a> Tad Viņš iekāpa laivā, un mācekļi sekoja Viņam.</p> 
 <p><a name="an_8:24">8:24</a> Un, lūk, jūrā sacēlās liela vētra, tā ka viļņi parplūdināja laivu, bet Viņš gulēja.</p> 
 <p><a name="an_8:25">8:25</a> Un Viņa mācekļi gāja un modināja Viņu, sacīdami: Kungs, glāb mūs, mēs ejam bojā!</p> 
 <p><a name="an_8:26">8:26</a> Un Jēzus saka viņiem: Kāpēc bīstaties, jūs mazticīgie? Tad uzcēlies Viņš pavēlēja vētrai un jūrai, un iestājās pilnīgs klusums.</p> 
 <p><a name="an_8:27">8:27</a> Tad ļaudis brīnījās, sacīdami: Kas Viņš ir, jo Viņam vētra un jūra paklausa?</p> 
 <p><a name="an_8:28">8:28</a> Un kad Viņš ieradās otrā krastā, geraziešu zemē, atsteidzās pie Viņa divi ļaunā gara apsēstie, kas iznāca no kapsētas. Tie bija ļoti mežonīgi, tā ka neviens nevarēja iet pa šo ceļu.</p> 
 <p><a name="an_8:29">8:29</a> Un, lūk, viņi kliedza, sacīdami: Kas mums ar Tevi, Jēzu, Dieva Dēls? Vai Tu atnāci šeit, lai mūs pirms laika mocītu?</p> 
 <p><a name="an_8:30">8:30</a> Bet netālu no viņiem ganījās liels cūku bars.</p> 
 <p><a name="an_8:31">8:31</a> Un ļaunie gari lūdza Viņu, sacīdami: Ja Tu mūs izdzen no šejienes, sūti mūs cūku barā!</p> 
 <p><a name="an_8:32">8:32</a> Un Viņš sacīja: Ejiet! Un tie izgājuši iegāja cūkās; un, lūk, viss ganāmpulks strauji metās no nogāzes jūrā un ūdenī dabūja galu.</p> 
 <p><a name="an_8:33">8:33</a> Gani bēga un, iegājuši pilsētā, pastāstīja visu, arī par tiem, kas bija ļaunā gara apsēsti.</p> 
 <p><a name="an_8:34">8:34</a> Un, lūk, visa pilsēta izgāja Jēzum pretim un lūdza, ieraudzījuši Viņu, lai Viņš aizietu no to robežām.</p> 
 <p><a name="an_9:1">9:1</a> Un Viņš, iekāpis laivā, pārcēlās pāri un ieradās savā pilsētā.</p> 
 <p><a name="an_9:2">9:2</a> Un, lūk, pie Viņa atnesa paralizēto, kas gulēja gultā. Un Jēzus, redzēdams viņu ticību, sacīja paralizētajam: Uzticies, dēls, tavi grēki tev piedoti!</p> 
 <p><a name="an_9:3">9:3</a> Bet, lūk, daži no rakstu mācītājiem paši sevī domāja: Šis zaimo Dievu.</p> 
 <p><a name="an_9:4">9:4</a> Kad Jēzus redzēja to domas, Viņš sacīja: Ko jūs domājat ļaunu savās sirdīs?</p> 
 <p><a name="an_9:5">9:5</a> Ko vieglāk pateikt: tavi grēki tev piedoti, vai sacīt: celies un staigā?</p> 
 <p><a name="an_9:6">9:6</a> Bet lai jūs zinātu, ka Cilvēka Dēlam ir vara virs zemes grēkus piedot, - tad Viņš sacīja paralizētajam: Celies, ņem savu gultu un ej savās mājās!</p> 
 <p><a name="an_9:7">9:7</a> Un viņš cēlās un gāja savās mājās.</p> 
 <p><a name="an_9:8">9:8</a> Ļaudis, redzot to, nobijās un godināja Dievu, kas tādu varu devis cilvēkiem.</p> 
 <p><a name="an_9:9">9:9</a> Un kad Jēzus no turienes gāja tālāk, Viņš redzēja cilvēku, Mateju vārdā, sēžot muitnīcā. Un Viņš sacīja tam: Seko man! Un tas uzcēlies sekoja Viņam.</p> 
 <p><a name="an_9:10">9:10</a> Un notika, kad Viņš atradās mājā pie galda, lūk, daudzi muitnieki un grēcinieki nāca un novietojās kopā ar Jēzu un Viņa mācekļiem.</p> 
 <p><a name="an_9:11">9:11</a> Farizeji, to redzēdami, sacīja Viņa mācekļiem: Kāpēc jūsu Mācītājs ēd kopā ar muitniekiem un grēciniekiem?</p> 
 <p><a name="an_9:12">9:12</a> To redzot, Jēzus sacīja: Veseliem nav vajadzīgs ārsts, bet gan slimiem.</p> 
 <p><a name="an_9:13">9:13</a> Ejiet un mācieties saprast, ko tas nozīmē: Es vēlos žēlsirdību, bet ne upuri! Es neesmu nācis aicināt taisnīgos, bet gan grēciniekus.</p> 
 <p><a name="an_9:14">9:14</a> Tad atnāca Jāņa mācekļi pie Viņa un jautāja: Kāpēc mēs un farizeji bieži gavējam, bet Tavi mācekļi negavē?</p> 
 <p><a name="an_9:15">9:15</a> Un Jēzus sacīja viņiem: Vai var kāzu viesi būt noskumuši, kamēr līgavainis ir pie viņiem? Bet nāks dienas, kad līgavaini atraus no viņiem; tad viņi gavēs.</p> 
 <p><a name="an_9:16">9:16</a> Neviens neliek jaunas drānas ielāpu uz vecām drēbēm, jo tas drēbēs izplīsīs visā savā platumā, un plīsums būs vēl sliktāks.</p> 
 <p><a name="an_9:17">9:17</a> Arī jaunu vīnu nelej vecos maisos, citādi maisi pārplīsīs; un vīns izlīs, un maisi ies bojā. Bet jaunu vīnu lej jaunos maisos, tad abi uzglabāsies.</p> 
 <p><a name="an_9:18">9:18</a> Kamēr Viņš to runāja tiem, lūk, kāds priekšnieks atnāca un pielūdza Viņu, sacīdams: Kungs, mana meita tikko nomira, bet nāc, uzliec viņai savu roku, un tā dzīvos!</p> 
 <p><a name="an_9:19">9:19</a> Un Jēzus uzcēlies sekoja viņam kopā ar saviem mācekļiem.</p> 
 <p><a name="an_9:20">9:20</a> Un, lūk, sieviete, kas divpadsmit gadus slimoja ar asins noplūšanu, no mugurpuses pienāca un pieskārās Viņa drēbju vīlei.</p> 
 <p><a name="an_9:21">9:21</a> Jo viņa sacīja sevī: Ja tikai es pieskaršos Viņa drēbēm, es kļūšu vesela.</p> 
 <p><a name="an_9:22">9:22</a> Bet Jēzus, atgriezies un ieraudzījis viņu, sacīja: Uzticies, meita, tava ticība tevi izdziedināja! Un no šī brīža sieviete kļuva vesela.</p> 
 <p><a name="an_9:23">9:23</a> Un kad Jēzus atnāca priekšnieka mājā un redzēja stabulnieku un trokšņotāju pūli, Viņš sacīja:</p> 
 <p><a name="an_9:24">9:24</a> Atkāpieties, jo meitiņa nav mirusi, bet guļ! Un tie Viņu izsmēja.</p> 
 <p><a name="an_9:25">9:25</a> Un kad pūlis bija izdzīts, Viņš iegāja un saņēma viņas roku, un meitiņa uzcēlās.</p> 
 <p><a name="an_9:26">9:26</a> Un šī ziņa izplatījās visā tanī zemē.</p> 
 <p><a name="an_9:27">9:27</a> Un kad Jēzus no turienes gāja tālāk, Viņam sekoja divi aklie, saukdami un sacīdami: Dāvida Dēls, apžēlojies par mums!</p> 
 <p><a name="an_9:28">9:28</a> Bet tiklīdz Viņš bija atnācis mājās, aklie piegāja pie Viņa. Un Jēzus sacīja viņiem: Vai jūs ticat, ka es varu jums līdzēt? Tie atbildēja: Jā gan, Kungs!</p> 
 <p><a name="an_9:29">9:29</a> Tad Viņš skāra to acis, sacīdams: Kā jūs ticējāt, tā jums lai notiek!</p> 
 <p><a name="an_9:30">9:30</a> Un viņu acis atvērās; un Jēzus viņiem piekodināja, sacīdams: Lūkojiet, ka neviens to nezinātu!</p> 
 <p><a name="an_9:31">9:31</a> Bet tie aizgājuši godināja Viņu visā tanī apkārtnē.</p> 
 <p><a name="an_9:32">9:32</a> Kad tie bija aizgājuši, lūk, atnesa vienu mēmu, ļaunā gara apsēstu cilvēku.</p> 
 <p><a name="an_9:33">9:33</a> Kad ļaunais gars bija izdzīts, mēmais sāka runāt, bet ļaudis brīnījās, sacīdami: Nekad vēl Izraēlī nav bijusi tāda parādība.</p> 
 <p><a name="an_9:34">9:34</a> Bet farizeji sacīja: Ar velnu virsnieka spēku Viņš izdzen ļaunos garus.</p> 
 <p><a name="an_9:35">9:35</a> Un Jēzus apstaigāja visas pilsētas un miestus, mācīdams viņu sinagogās un sludinādams valstības evaņģēliju, un dziedinādams katru slimību un katru vājību.</p> 
 <p><a name="an_9:36">9:36</a> Bet, redzot ļaudis, Viņam kļuva to žēl, jo viņi bija apspiesti kā avis, kam nav gana.</p> 
 <p><a name="an_9:37">9:37</a> Tad Viņš sacīja saviem mācekļiem: Pļauja gan liela, bet strādnieku maz.</p> 
 <p><a name="an_9:38">9:38</a> Tāpēc lūdziet pļaujas Kungu, lai Viņš sūta strādniekus savā pļaujā!</p> 
 <p><a name="an_10:1">10:1</a> Un Viņš, pieaicinājis savus divpadsmit mācekļus, deva tiem varu izdzīt ļaunos garus un dziedināt katru slimību un katru vājību.</p> 
 <p><a name="an_10:2">10:2</a> Bet divpadsmit apustuļu vārdi ir sekojoši: pirmais ir Sīmanis, saukts Pēteris, un viņa brālis Andrejs;</p> 
 <p><a name="an_10:3">10:3</a> Jēkabs, Zebedeja dēls, un viņa brālis Jānis; Filips un Bērtulis, Toms un muitnieks Matejs. Jēkabs, Alfeja dēls, un Tadejs.</p> 
 <p><a name="an_10:4">10:4</a> Sīmanis Kanānietis un Jūdass Iskariots, kas Viņu nodeva.</p> 
 <p><a name="an_10:5">10:5</a> Jēzus sūtīja šos divpadsmit un pavēlēja viņiem, sacīdams: Ceļu uz pagāniem nestaigājiet un samariešu pilsētās neieejiet,</p> 
 <p><a name="an_10:6">10:6</a> Bet drīzāk ejiet pie Izraēļa nama pazudušajām avīm!</p> 
 <p><a name="an_10:7">10:7</a> Ejiet un sludiniet, sacīdami: Debesvalstība ir tuvu klāt.</p> 
 <p><a name="an_10:8">10:8</a> Dziediniet slimos, uzmodiniet mirušos, spitālīgos dariet tīrus, izdzeniet ļaunos garus! Bez maksas esat saņēmuši, bez maksas dodiet!</p> 
 <p><a name="an_10:9">10:9</a> Neturiet savās jostās ne zeltu, ne sudrabu, ne naudu,</p> 
 <p><a name="an_10:10">10:10</a> Ne ceļa somu, ne divus svārkus, ne kurpes, ne spieķi, jo strādnieks ir sava uztura cienīgs!</p> 
 <p><a name="an_10:11">10:11</a> Bet kurā pilsētā vai ciemā jūs ieiesit, pajautājiet, kas tanī cienīgs; tur arī palieciet, kamēr iziesiet!</p> 
 <p><a name="an_10:12">10:12</a> Ieejot mājā, sveiciniet to, sacīdami: miers šai mājai!</p> 
 <p><a name="an_10:13">10:13</a> Un ja šī māja būs tā cienīga, jūsu miers nāks pār to; bet ja tā nebūs cienīga, jūsu miers atgriezīsies jūsos.</p> 
 <p><a name="an_10:14">10:14</a> Bet kas jūs neuzņems un jūsu vārdos neklausīsies, izejot no tā mājas vai pilsētas arā, nokratiet putekļus no savām kājām! </p> 
 <p><a name="an_10:15">10:15</a> Patiesi es jums saku: sodomiešu un gomoriešu zemei būs vieglāk tiesas dienā nekā šai pilsētai.</p> 
 <p><a name="an_10:16">10:16</a> Lūk, es jūs sūtu kā avis starp vilkiem. Tāpēc esiet gudri kā čūskas un vienkārši kā baloži!</p> 
 <p><a name="an_10:17">10:17</a> Sargieties no cilvēkiem: viņi nodos jūs tiesai, jūs šaustīs savās sinagogās.</p> 
 <p><a name="an_10:18">10:18</a> Manis dēļ jūs vedīs valdnieku un ķēniņu priekšā viņiem un pagāniem par liecību.</p> 
 <p><a name="an_10:19">10:19</a> Bet kad jūs nodos, nedomājiet, ko un kā runāt! Tanī brīdī tiks jums dots, kas jums jārunā.</p> 
 <p><a name="an_10:20">10:20</a> Ne jūs esat tie, kas runā, bet jūsu Tēva gars, kas runā jūsos.</p> 
 <p><a name="an_10:21">10:21</a> Jo brālis nodos nāvē brāli, un tēvs - savu bērnu; un bērni sacelsies pret saviem vecākiem un viņus nonāvēs.</p> 
 <p><a name="an_10:22">10:22</a> Un visi jūs ienīdīs mana vārda dēļ, bet kas izturēs līdz galam, būs pestīts.</p> 
 <p><a name="an_10:23">10:23</a> Bet kad jūs vajās vienā pilsētā, bēdziet otrā! Patiesi es jums saku: jūs nebeigsiet ar Izraēļa pilsētām, iekams atnāks Cilvēka Dēls.</p> 
 <p><a name="an_10:24">10:24</a> Māceklis nav pārāks par mācītāju, nedz kalps par savu kungu.</p> 
 <p><a name="an_10:25">10:25</a> Māceklim pietiek, ja viņš kļūst tāds kā viņa mācītājs, un kalps - kā viņa kungs. Ja nama tēvu sauca par Belcebulu, tad jo vairāk viņa mājiniekus.</p> 
 <p><a name="an_10:26">10:26</a> Tomēr nebīstieties no viņiem, jo nekas nav noslēpts, kas neatklāsies, un nekas nav slepens, kas nekļūs zināms.</p> 
 <p><a name="an_10:27">10:27</a> Ko es jums saku tumsā, par to jūs runājiet gaismā; un ko jūs dzirdat ausī, to sludiniet no jumtiem!</p> 
 <p><a name="an_10:28">10:28</a> Nebīstieties no tā, kas nokauj miesu, bet dvēseli nespēj nonāvēt! Bet vairāk bīstieties no tā, kas spēj dvēseli un miesu pazudināt ellē!</p> 
 <p><a name="an_10:29">10:29</a> Vai divus zvirbuļus nepērk par vienu grasi? Bet neviens no tiem nekrīt bez jūsu Tēva (ziņas).</p> 
 <p><a name="an_10:30">10:30</a> Pat mati uz jūsu galvas visi saskaitīti.</p> 
 <p><a name="an_10:31">10:31</a> Nebīstieties, jo jūs esat labāki nekā daudzi zvirbuļi!</p> 
 <p><a name="an_10:32">10:32</a> Katru, kas mani atzīst cilvēku priekšā, es atzīšu sava Tēva priekšā, kas ir debesīs.</p> 
 <p><a name="an_10:33">10:33</a> Bet kas mani noliegs cilvēku priekšā, to es noliegšu sava Tēva priekšā, kas ir debesīs.</p> 
 <p><a name="an_10:34">10:34</a> Nedomājiet, ka es atnācu nest mieru virs zemes! Es neatnācu nest mieru, bet šķēpu.</p> 
 <p><a name="an_10:35">10:35</a> Jo es nācu šķirt dēlu no viņa tēva, meitu no viņas mātes un vedeklu no viņas vīramātes.</p> 
 <p><a name="an_10:36">10:36</a> Un viņa mājnieki būs cilvēka ienaidnieki.</p> 
 <p><a name="an_10:37">10:37</a> Kas mīl tēvu vai māti vairāk nekā mani, nav manis cienīgs; un kas mīl dēlu vai meitu vairāk nekā mani, nav manis cienīgs.</p> 
 <p><a name="an_10:38">10:38</a> Kas neņem savu krustu un neseko man, nav manis cienīgs.</p> 
 <p><a name="an_10:39">10:39</a> Kas savu dzīvību iegūst, pazaudē to; bet kas savu dzīvību pazaudēs manis dēļ, atradīs to.</p> 
 <p><a name="an_10:40">10:40</a> Kas jūs uzņem, tas uzņem mani; un kas mani uzņem, tas uzņem to, kas mani sūtījis.</p> 
 <p><a name="an_10:41">10:41</a> Kas uzņem pravieti pravieša vārdā, saņems pravieša algu; un kas uzņem taisnīgo taisnīgā vārdā, saņems taisnīgā algu.</p> 
 <p><a name="an_10:42">10:42</a> Un kas dos dzert vienam no šiem mazajiem kaut glāzi auksta ūdens mācekļa vārdā, patiesi es jums saku: viņš savu algu nezaudēs.</p> 
 <p><a name="an_11:1">11:1</a> Un kad Jēzus bija beidzis mācīt savus divpadsmit mācekļus, notika, ka Viņš no šejienes aizgāja, lai mācītu un sludinātu viņu pilsētās.</p> 
 <p><a name="an_11:2">11:2</a> Bet Jānis, dzirdēdams cietumā par Kristus darbiem, nosūtīja divus no saviem mācekļiem</p> 
 <p><a name="an_11:3">11:3</a> Un sacīja Viņam: Vai Tu esi tas, kam bija jānāk, vai lai citu gaidām?</p> 
 <p><a name="an_11:4">11:4</a> Un Jēzus, atbildēdams viņiem, sacīja: Ejiet un ziņojiet Jānim, ko jūs dzirdējāt un redzējāt!</p> 
 <p><a name="an_11:5">11:5</a> Akli redz, tizli staigā, spitalīgie kļūst tīri, kurli dzird, miroņi ceļas augšām, nabagiem tiek sludināts evaņģēlijs.</p> 
 <p><a name="an_11:6">11:6</a> Un svētīgs ir tas, kas no manis neapgrēcinās.</p> 
 <p><a name="an_11:7">11:7</a> Bet viņiem aizejot, Jēzus sāka runāt ļaudīm par Jāni: Ko jūs gājāt tuksnesī skatīt? Vai vēja šķobītu niedri?</p> 
 <p><a name="an_11:8">11:8</a> Bet ko jūs gājāt skatīt? Vai mīkstās drēbēs tērptu cilvēku? Lūk, kas tērpjas mīkstās drēbēs, tie dzīvo ķēniņu pilīs.</p> 
 <p><a name="an_11:9">11:9</a> Bet ko jūs gājāt skatīt? Vai pravieti? Jā, es saku jums, un vairāk nekā pravieti.</p> 
 <p><a name="an_11:10">11:10</a> Šis ir tas, par ko rakstīts: lūk, es sūtu savu eņģeli pirms Tava vaiga, kas sagatavos Tavu ceļu pirms Tevis.</p> 
 <p><a name="an_11:11">11:11</a> Patiesi es jums saku: starp dzimušajiem no sievietēm neviens nav lielāks nācis par Jāni Kristītāju; bet mazākais debesvalstībā ir lielāks par viņu.</p> 
 <p><a name="an_11:12">11:12</a> No Jāņa Kristītāja laikiem līdz šim debesvalstība cieš varu: un tie, kas varu lieto, iegūst to.</p> 
 <p><a name="an_11:13">11:13</a> Jo visi pravieši un bauslība līdz pat Jānim pravietoja.</p> 
 <p><a name="an_11:14">11:14</a> Un ja jūs gribat pieņemt: viņš ir Elijs, kam bija jānāk.</p> 
 <p><a name="an_11:15">11:15</a> Kam ausis dzirdēšanai, lai dzird!</p> 
 <p><a name="an_11:16">11:16</a> Bet kam lai es pielīdzinu šo cilti? Viņa līdzīga bērniem, kas tirgus laukumā sēd un, kliegdami sev līdzīgajiem, </p> 
 <p><a name="an_11:17">11:17</a> Saka: Mēs jums spēlējām, bet jūs nedejojāt; mēs jums dziedājām raudu dziesmas, bet jūs neraudājāt.</p> 
 <p><a name="an_11:18">11:18</a> Jo atnāca Jānis: ne ēda, ne dzēra, bet tie saka, ka viņā ļaunais gars.</p> 
 <p><a name="an_11:19">11:19</a> Atnāca Cilvēka Dēls; Viņš ēd un dzer, un tie saka: lūk, cilvēks, kas rijējs un dzērājs, muitnieku un grēcinieku draugs! Un to bērni attaisnoja viņu gudrību.</p> 
 <p><a name="an_11:20">11:20</a> Tad Viņš sāka pārmest tām pilsētām, kurās bija darīti daudzi brīnumi, ka tās neatgriežas no grēkiem.</p> 
 <p><a name="an_11:21">11:21</a> Bēdas tev, Horacina! Bēdas tev, Betsaida! Jo, ja Tirā un Sidonā būtu notikuši tie brīnumi, kas tika darīti jūsos, viņi sen jau maisos un pelnos nožēlotu grēkus.</p> 
 <p><a name="an_11:22">11:22</a> Bet es jums saku: Tirai un Sidonai tiesas dienā tiks vieglāk piedots nekā jums.</p> 
 <p><a name="an_11:23">11:23</a> Un tu, Kafarnauma, vai tu pacelsies līdz debesīm? Līdz pat ellei tu nokritīsi, jo, ja Sodomā būtu darīti tie brīnumi, kas notika tevī, tā noteikti paliktu līdz šai dienai.</p> 
 <p><a name="an_11:24">11:24</a> Tomēr es jums saku: Sodomas zemei tiesas dienā būs vieglāk nekā tev.</p> 
 <p><a name="an_11:25">11:25</a> Tanī laikā Jēzus atbildēdams sacīja: Es godinu Tevi, Tēvs, debess un zemes Kungs, ka Tu noslēpi to mācītiem un gudriem, bet atklāji to mazajiem.</p> 
 <p><a name="an_11:26">11:26</a> Jā, Tēvs, jo tas Tev tā labpatika.</p> 
 <p><a name="an_11:27">11:27</a> Mans Tēvs man visu atdevis. Un neviens nepazīst Dēlu kā tikai Tēvs; un neviens nepazīst Tēvu kā tikai Dēls, un kam Dēls grib to atklāt.</p> 
 <p><a name="an_11:28">11:28</a> Nāciet pie manis visi, kas pūlaties un esat apgrūtināti! Es jūs atspirdzināšu.</p> 
 <p><a name="an_11:29">11:29</a> Ņemiet manu jūgu uz sevis un mācieties no manis, jo es esmu lēnprātīgs un pazemīgu sirdi; un jūs atradīsiet mieru savām dvēselēm.</p> 
 <p><a name="an_11:30">11:30</a> Jo mans jūgs ir tīkams, un mana nasta viegla.</p> 
 <p><a name="an_12:1">12:1</a> Tanī laikā Jēzus gāja sabatā caur druvu. Viņa mācekļi, būdami izsalkuši, sāka raut vārpas un ēst.</p> 
 <p><a name="an_12:2">12:2</a> Farizeji, to redzēdami, sacīja Viņam: Lūk, Tavi mācekļi dara to, ko sabatā nepienākas darīt!</p> 
 <p><a name="an_12:3">12:3</a> Bet Viņš sacīja tiem: Vai jūs neesat lasījuši, ko darīja Dāvids un tie, kas bija ar viņu, kad tas bija izsalcis?</p> 
 <p><a name="an_12:4">12:4</a> Kā viņš iegāja Dieva namā un ēda upura maizi, kuru viņam un arī tiem, kas ar viņu bija, ēst nepienācās, bet tikai vienīgi priesteriem?</p> 
 <p><a name="an_12:5">12:5</a> Vai, atkal, jūs nelasījāt bauslībā, ka priesteri svētnīcā sabatā lauž sabata mieru un ir bezvainīgi?</p> 
 <p><a name="an_12:6">12:6</a> Bet es jums saku: šeit ir lielāks nekā svētnīca.</p> 
 <p><a name="an_12:7">12:7</a> Ja jūs saprastu, ko tas nozīmē: es vēlos žēlsirdību, bet ne upuri, tad jūs nekad nepazudinātu nevainīgos;</p> 
 <p><a name="an_12:8">12:8</a> Jo Cilvēka Dēls ir arī sabata kungs.</p> 
 <p><a name="an_12:9">12:9</a> Un Viņš aizgāja no turienes un iegāja viņu sinagogā.</p> 
 <p><a name="an_12:10">12:10</a> Un, lūk, tur bija cilvēks ar nokaltušu roku. Lai Viņu apvainotu, tie jautāja Viņam, sacīdami: Vai sabatā atļauts dziedināt?</p> 
 <p><a name="an_12:11">12:11</a> Bet Viņš sacīja tiem: Kurš cilvēks no jums, kam viena avs un tā sabatā iekrīt bedrē, neņemtu un neizvilktu to?</p> 
 <p><a name="an_12:12">12:12</a> Cilvēks ir daudz labāks par avi. Tāpēc arī atļauts sabatā labu darīt.</p> 
 <p><a name="an_12:13">12:13</a> Tad Viņš sacīja cilvēkam: Izstiep savu roku! Un viņš izstiepa; un tā bija kļuvusi vesela kā otra.</p> 
 <p><a name="an_12:14">12:14</a> Bet farizeji, izgājuši ārā, sazvērējās pret Viņu, kā to nogalināt.</p> 
 <p><a name="an_12:15">12:15</a> Jēzus, zinādams to, aizgāja no turienes. Un daudzi sekoja Viņam, un Viņš tos visus izdziedināja.</p> 
 <p><a name="an_12:16">12:16</a> Un Viņš pavēlēja, lai tie Viņu neatklāj,</p> 
 <p><a name="an_12:17">12:17</a> Lai izpildītos pravieša Isaja vārdi, kas saka:</p> 
 <p><a name="an_12:18">12:18</a> Šis ir mans kalps, kuru es izredzēju, mans mīlulis, pie kā manai dvēselei labpatika. Es likšu uz Viņu savu garu, un Viņš pasludinās tautām tiesu.</p> 
 <p><a name="an_12:19">12:19</a> Viņš nenaidosies un netrokšņos, un neviens ielās Viņa balsi nedzirdēs.</p> 
 <p><a name="an_12:20">12:20</a> Viņš ielauztu niedri nenolauzīs un kvēlošu degli neizdzēsīs, kamēr nebūs licis taisnībai uzvarēt.</p> 
 <p><a name="an_12:21">12:21</a> Un Viņa vārds ir tautu cerība.</p> 
 <p><a name="an_12:22">12:22</a> Tad atveda pie Viņa ļaunā gara apsēsto, kas bija akls un mēms; un Viņš to izdziedināja tā, ka tas varēja runāt un redzēt.</p> 
 <p><a name="an_12:23">12:23</a> Un visi ļaudis brīnījās un sacīja: Vai tik Viņš nav Dāvida Dēls?</p> 
 <p><a name="an_12:24">12:24</a> Bet farizeji, to dzirdēdami, sacīja: Viņš neizdzen ļaunos garus citādi kā tikai ar Belcebulu, velnu virsnieku.</p> 
 <p><a name="an_12:25">12:25</a> Jēzus, zinādams viņu domas, tiem sacīja: Ikviena valsts, kura pati sevī sašķēlusies, iznīks; un ikviena pilsēta vai māja, kura pati sevī sašķēlusies, nepastāvēs.</p> 
 <p><a name="an_12:26">12:26</a> Ja nu sātans izdzen sātanu, tad viņš pats sevī sašķēlies: kā tad pastāvēs viņa valsts?</p> 
 <p><a name="an_12:27">12:27</a> Ja tad es ļaunos garus izdzenu ar Belcebulu, ar ko tad izdzen jūsu dēli? Tāpēc viņi būs jūsu tiesātāji.</p> 
 <p><a name="an_12:28">12:28</a> Bet ja es izdzenu sātanus ar Dieva garu, tad pie jums atnākusi Dieva valstība.</p> 
 <p><a name="an_12:29">12:29</a> Un kā var kāds ieiet stipra cilvēka mājā un izlaupīt viņa mantu, ja iepriekš nesasien stipro? Un tad tā māju izlaupīs.</p> 
 <p><a name="an_12:30">12:30</a> Kas nav ar mani, tas ir pret mani; kas ar mani nesakrāj, tas izšķiež.</p> 
 <p><a name="an_12:31">12:31</a> Tāpēc es jums saku: Katrs grēks un zaimi cilvēkiem tiks piedots; bet zaimi pret Garu netiks piedoti.</p> 
 <p><a name="an_12:32">12:32</a> Un ja kāds sacīs vārdu pret Cilvēka Dēlu, tam tiks piedots, bet kas runās pret Svēto Garu, tam netiks piedots ne šinī, ne nākošajā pasaulē. </p> 
 <p><a name="an_12:33">12:33</a> Vai nu jūs koku atzīstat par labu un tā augļus par labiem, vai atzīstat koku par nelabu un tā augļus par nelabiem, jo koku pazīst pēc tā augļiem.</p> 
 <p><a name="an_12:34">12:34</a> Čūsku izdzimums, kā jūs varat runāt labu, būdami ļauni? Jo no sirds pārpilnības runā mute.</p> 
 <p><a name="an_12:35">12:35</a> Labs cilvēks no dārgumu krātuves iznes labu mantu, bet ļauns cilvēks no ļaunumu krātuves iznes ļaunu.</p> 
 <p><a name="an_12:36">12:36</a> Bet es jums saku, ka cilvēki par katru nevajadzīgu vārdu, ko tie izrunā, dos norēķinu tiesas dienā.</p> 
 <p><a name="an_12:37">12:37</a> Jo pēc taviem vārdiem tevi attaisnos un pēc taviem vārdiem tevi pazudinās.</p> 
 <p><a name="an_12:38">12:38</a> Tad daži rakstu mācītāji un farizeji atbildēja Viņam, sacīdami: Mācītāj, mēs vēlamies no Tevis redzēt brīnumu!</p> 
 <p><a name="an_12:39">12:39</a> Viņš atbildēja tiem un sacīja: Ļauna un laulības pārkāpēja cilts meklē zīmi, bet cita zīme netiks dota kā tikai pravieša Jonasa zīme.</p> 
 <p><a name="an_12:40">12:40</a> Kā Jonass trīs dienas un trīs naktis bija lielzivs iekšās, tā Cilvēka Dēls trīs dienas un trīs naktis būs zemes klēpī.</p> 
 <p><a name="an_12:41">12:41</a> Ninīves vīri stāsies tiesā pret šo cilti un notiesās to, jo viņi, Jonasam sludinot, atgriezās no grēkiem. Un, lūk, šeit ir vairāk kā Jonass.</p> 
 <p><a name="an_12:42">12:42</a> Dienvidu ķēniņiene stāsies tiesā pret šo cilti un notiesās to, jo viņa nāca no pasaules malas, lai dzirdētu Salomona gudrību, bet šeit ir vairāk kā Salomons.</p> 
 <p><a name="an_12:43">12:43</a> Kad ļaunais gars iziet no cilvēka, tas klejo, meklēdams mieru, bet neatrod to.</p> 
 <p><a name="an_12:44">12:44</a> Tad viņš saka: Es atgriezīšos savā mājā, no kuras es izgāju. Un atnācis, viņš atrod to neaizņemtu, izslaucītu ar slotu un uzpostu. </p> 
 <p><a name="an_12:45">12:45</a> Tad viņš aiziet un paņem līdz septiņus garus, kas ļaunāki par viņu; un iegājuši tie tur dzīvo; un šī cilvēka pēdējais stāvoklis kļūst ļaunāks nekā pirmais. Tā tas notiks arī šai ļaunajai ciltij.</p> 
 <p><a name="an_12:46">12:46</a> Kamēr Viņš vēl runāja ļaudīm, lūk, Viņa māte un Viņa brāļi stāvēja ārā, vēlēdamies ar Viņu runāt.</p> 
 <p><a name="an_12:47">12:47</a> Kāds Viņam sacīja: Lūk, Tava māte un Tavi brāļi stāv ārā un meklē Tevi.</p> 
 <p><a name="an_12:48">12:48</a> Bet Viņš atbildēja tam, kas Viņam paziņoja, sacīdams: Kas ir mana māte un kas mani brāļi?</p> 
 <p><a name="an_12:49">12:49</a> Un Viņš, izstiepis roku pār saviem mācekļiem, sacīja: Lūk, mana māte un mani brāļi!</p> 
 <p><a name="an_12:50">12:50</a> Jo kas izpilda mana Tēva prātu, kas debesīs, tas ir mans brālis un māsa, un māte.</p> 
 <p><a name="an_13:1">13:1</a> Tanī dienā Jēzus izgāja no mājas un apsēdās jūrmalā.</p> 
 <p><a name="an_13:2">13:2</a> Un daudz ļaužu sapulcējās ap Viņu. Tāpēc Viņš iekāpa laivā un apsēdās. Visi ļaudis stāvēja krastā.</p> 
 <p><a name="an_13:3">13:3</a> Un Viņš daudz runāja tiem līdzībās, sacīdams: Lūk, sējējs izgāja sēt.</p> 
 <p><a name="an_13:4">13:4</a> Viņam sējot, cita nokrita ceļmalā, un debess putni nāca un to apēda.</p> 
 <p><a name="an_13:5">13:5</a> Cita krita akmenājā, kur nebija daudz zemes, un tūliņ uzdīga, jo tā nebija dziļi zemē.</p> 
 <p><a name="an_13:6">13:6</a> Kad uzlēca saule, tā novīta un nokalta, jo tai nebija saknes.</p> 
 <p><a name="an_13:7">13:7</a> Bet cita krita starp ērkšķiem, un ērkšķi uzauga un to nomāca. </p> 
 <p><a name="an_13:8">13:8</a> Bet cita krita labā zemē un nesa augļus: cita simtkārtīgus, cita sešdesmitkārtīgus, cita trīsdesmitkārtīgus.</p> 
 <p><a name="an_13:9">13:9</a> Kam ausis dzirdēšanai, lai dzird!</p> 
 <p><a name="an_13:10">13:10</a> Un Viņa mācekļi piegājuši sacīja Viņam: Kāpēc Tu tiem runā līdzībās?</p> 
 <p><a name="an_13:11">13:11</a> Viņš atbildēja un sacīja tiem: Jums dots saprast debesvalstības noslēpumus, bet viņiem nav dots.</p> 
 <p><a name="an_13:12">13:12</a> Jo kam ir, tam tiks dots, lai būtu pārpilnībā, bet kam nav, no tā tiks atņemts arī tas, kas viņam ir.</p> 
 <p><a name="an_13:13">13:13</a> Tāpēc es runāju viņiem līdzībās, jo tie redzēdami neredz, dzirdēdami nedzird un arī nesaprot.</p> 
 <p><a name="an_13:14">13:14</a> Un izpildīsies viņos Isaja pravietojums, kas saka: ar dzirdi jūs dzirdēsiet, bet nesapratīsiet; skatīdamies redzēsiet, bet nesaredzēsiet.</p> 
 <p><a name="an_13:15">13:15</a> Jo šīs tautas sirds ir nocietināta, un ar ausīm viņi grūti dzird, un savas acis viņi aizver, lai acīm neredzētu un ar ausīm nedzirdētu, un sirdī nesaprastu un neatgrieztos, lai es viņus izdziedinātu.</p> 
 <p><a name="an_13:16">13:16</a> Svētīgas ir jūsu acis, jo tās redz, un jūsu ausis, jo tās dzird.</p> 
 <p><a name="an_13:17">13:17</a> Patiesi es jums saku: daudzi pravieši un taisnīgie vēlējās redzēt, ko jūs redzat, bet nav redzējuši, un dzirdēt, ko jūs dzirdat, un nedzirdēja.</p> 
 <p><a name="an_13:18">13:18</a> Tad nu klausieties līdzību par sējēju!</p> 
 <p><a name="an_13:19">13:19</a> Pie ikviena, kas vārdu par valstību dzird, bet to nesaprot, nāk ļaunais un izrauj to, kas bija iesēts viņa sirdī. Šis ir tas, kas ceļmalā bija iesēts.</p> 
 <p><a name="an_13:20">13:20</a> Bet iesētais akmenājā ir tas, kas vārdu dzird un tūliņ to priekā pieņem.</p> 
 <p><a name="an_13:21">13:21</a> Bet tanī nav saknes, tas nav pastāvīgs. Tiklīdz sākas bēdas un vajāšanas vārda dēļ, viņš tūdaļ ieļaunojas.</p> 
 <p><a name="an_13:22">13:22</a> Bet starp ērkšķiem sētais ir tas, kas vārdu dzird, bet šīs pasaules rūpes un bagātības viltība nomāc vārdu; un viņš nenes augļus.</p> 
 <p><a name="an_13:23">13:23</a> Bet labā zemē sētais ir tas, kas vārdu dzird un to saprot, un nes augļus: cits simtkārtīgus, cits sešdesmitkārtīgus, bet cits trīsdesmitkārtīgus.</p> 
 <p><a name="an_13:24">13:24</a> Citu līdzību Viņš teica tiem, sacīdams: Debesvalstība pielīdzināma cilvēkam, kas labu sēklu iesēja savā tīrumā.</p> 
 <p><a name="an_13:25">13:25</a> Bet kamēr ļaudis gulēja, atnāca viņa ienaidnieks un iesēja nezāli starp kviešiem, un aizgāja.</p> 
 <p><a name="an_13:26">13:26</a> Bet kad labība uzauga un deva augļus, tad parādījās arī nezāle.</p> 
 <p><a name="an_13:27">13:27</a> Tad pienāca nama tēva kalpi un sacīja viņam: Kungs, vai tu neiesēji labu sēklu savā tīrumā? No kurienes tad radās nezāle?</p> 
 <p><a name="an_13:28">13:28</a> Viņš tiem sacīja: Cilvēks, ienaidnieks, to padarīja. Bet kalpi sacīja viņam: Ja vēlies, mēs iesim un to izravēsim. </p> 
 <p><a name="an_13:29">13:29</a> Bet viņš sacīja: Nē, lai jūs, ravējot nezāli, kopā ar to neizrautu arī kviešus.</p> 
 <p><a name="an_13:30">13:30</a> Ļaujiet abiem augt līdz pļaujas laikam! Un pļaujas laikā es teikšu pļāvējiem: savāciet vispirms nezāli un sasieniet to kūlīšos sadedzināšanai, bet kviešus sakraujiet manā šķūnī.</p> 
 <p><a name="an_13:31">13:31</a> Vēl citu līdzību Viņš tiem stāstīja, sacīdams: Debesvalstība pielīdzināma sinepju graudam, ko cilvēks paņēma un iesēja savā tīrumā.</p> 
 <p><a name="an_13:32">13:32</a> Šī gan ir mazākā no visām sēklām, bet kad tā izaug, tā lielāka par visiem dārza stādiem un kļūst koks, tā ka debess putni nāk un dzīvo tā zaros.</p> 
 <p><a name="an_13:33">13:33</a> Citu līdzību Viņš tiem sacīja: Debesvalstība pielīdzināma raugam, ko sieviete ņem un iejauc trijos mēros miltu, iekams viss sarūgst.</p> 
 <p><a name="an_13:34">13:34</a> Šo visu Jēzus runāja ļaudīm līdzībās; un bez līdzībām Viņš tiem nerunāja nekā,</p> 
 <p><a name="an_13:35">13:35</a> Lai piepildītos, ko pravietis priekšsludinājis, sacīdams: Es atdarīšu savu muti līdzībās, atklāšu to, kas no pasaules radīšanas bija apslēpts.</p> 
 <p><a name="an_13:36">13:36</a> Tad Viņš, atlaidis ļaudis, iegāja namā, un Viņa mācekļi piegāja pie Viņa un sacīja: Izskaidro mums līdzību par nezāli tīrumā!</p> 
 <p><a name="an_13:37">13:37</a> Viņš atbildēja un sacīja tiem: Cilvēka Dēls ir tas, kas sēj labo sēklu.</p> 
 <p><a name="an_13:38">13:38</a> Bet tīrums ir pasaule, un labā sēkla - valstības bērni, bet nezāle ir ļaunā bērni.</p> 
 <p><a name="an_13:39">13:39</a> Bet ienaidnieks, kas to sējis, ir sātans. Pļauja ir pasaules gals, bet pļāvēji ir eņģeļi.</p> 
 <p><a name="an_13:40">13:40</a> Kā nezāles savāc un ugunī sadedzina, tā tas notiks arī pasaules beigās.</p> 
 <p><a name="an_13:41">13:41</a> Cilvēka Dēls izsūtīs savus eņģeļus, un tie salasīs Viņa valstībā visus apgrēcības un netaisnības darītājus</p> 
 <p><a name="an_13:42">13:42</a> Un iemetīs tos uguns krāsnī. Tur būs raudāšana un zobu griešana.</p> 
 <p><a name="an_13:43">13:43</a> Tad taisnīgie spīdēs kā saule sava Tēva valstībā. Kam ausis dzirdēšanai, lai dzird!</p> 
 <p><a name="an_13:44">13:44</a> Debesvalstība pielīdzināma tīrumā apslēptai mantai, ko cilvēks atrod un paslēpj; un viņš, būdams priecīgs par to, iet un pārdod visu, kas viņam ir, un pērk šo tīrumu.</p> 
 <p><a name="an_13:45">13:45</a> Vēl debesvalstība pielīdzināma tirgotājam, kas meklē labas pērles.</p> 
 <p><a name="an_13:46">13:46</a> Un viņš, atradis vienu dārgu pērli, aizgāja un pārdeva visu, kas viņam bija, un nopirka to.</p> 
 <p><a name="an_13:47">13:47</a> Vēl debesvalstība pielīdzināma jūrā izmestam tīklam, kas savāc visāda veida zivis.</p> 
 <p><a name="an_13:48">13:48</a> Un viņi, kad tas bija pilns, izvilkuši un krastā sēdēdami, labās savāca traukos, bet sliktās izmeta ārā.</p> 
 <p><a name="an_13:49">13:49</a> Tā tas būs arī pasaules beigās: eņģeļi izies un no taisnīgo vidus atšķirs ļaunos,</p> 
 <p><a name="an_13:50">13:50</a> Un iemetīs viņus uguns krāsnī; tur būs raudāšana un zobu griešana.</p> 
 <p><a name="an_13:51">13:51</a> Vai jūs visu to sapratāt? Tie atbildēja Viņam: Jā gan!</p> 
 <p><a name="an_13:52">13:52</a> Viņš tiem sacīja: Tāpēc ikviens rakstu mācītājs, kas mācīts debesvalstībai, pielīdzināms nama tēvam, kas no sava mantu krājuma izceļ jauno un veco.</p> 
 <p><a name="an_13:53">13:53</a> Un notika, kad Jēzus šīs līdzības bija beidzis, ka Viņš aizgāja no turienes.</p> 
 <p><a name="an_13:54">13:54</a> Un Viņš, nonācis savā dzimtenē, mācīja tos viņu sinagogās tā, ka tie brīnījās un sacīja: No kurienes Viņam tāda gudrība un spēks?</p> 
 <p><a name="an_13:55">13:55</a> Vai Viņš nav galdnieka dēls? Vai Viņa māte nesaucas Marija un Viņa brāļi  Jēkabs un Jāzeps, un Sīmanis, un Jūda?</p> 
 <p><a name="an_13:56">13:56</a> Un vai Viņa māsas nav visas pie mums? No kurienes tad Viņam tas viss?</p> 
 <p><a name="an_13:57">13:57</a> Un tie ieļaunojās no Viņa. Bet Jēzus sacīja viņiem: Pravietis nav bez cieņas, bet ne savā tēvzemē un savās mājās.</p> 
 <p><a name="an_13:58">13:58</a> Un Viņš tur nedarīja daudz brīnumu viņu neticības dēļ.</p> 
 <p><a name="an_14:1">14:1</a> Tanī laikā tetrarhs Herods dzirdēja runājam par Jēzu,</p> 
 <p><a name="an_14:2">14:2</a> Un viņš sacīja saviem ļaudīm: Šis ir Jānis Kristītājs; viņš no miroņiem uzcēlies, un tāpēc viņā brīnumdarītāja spēks.</p> 
 <p><a name="an_14:3">14:3</a> Jo Herods sava brāļa sievas Herodijas dēļ Jāni bija apcietinājs, saistījis un ieslodzījis cietumā.</p> 
 <p><a name="an_14:4">14:4</a> Jo Jānis sacīja viņam: Nav brīv tev to pie sevis atstāt.</p> 
 <p><a name="an_14:5">14:5</a> Bet, gribēdams viņu nonāvēt, baidījās tautas, jo tā atzina viņu par pravieti.</p> 
 <p><a name="an_14:6">14:6</a> Heroda dzimšanas dienā Herodijas meita dejoja viņu priekšā, un viņa patika Herodam.</p> 
 <p><a name="an_14:7">14:7</a> Tāpēc viņš zvērēdams apsolīja dot tai visu, ko vien viņa lūgs.</p> 
 <p><a name="an_14:8">14:8</a> Un viņa, savas mātes pamācīta, sacīja: Dod man šeit bļodā Jāņa Kristītāja galvu!</p> 
 <p><a name="an_14:9">14:9</a> Un ķēniņš noskuma; bet zvēresta un to dēļ, kas atradās pie galda, viņš pavēlēja dot.</p> 
 <p><a name="an_14:10">14:10</a> Viņš sūtīja, lai Jānim cietumā nocērt galvu.</p> 
 <p><a name="an_14:11">14:11</a> Un viņa galvu atnesa bļodā un deva meitenei; viņa to aiznesa savai mātei.</p> 
 <p><a name="an_14:12">14:12</a> Un viņa mācekļi atnākuši paņēma tā miesu un apbedīja to; tad viņi aizgāja un paziņoja Jēzum.</p> 
 <p><a name="an_14:13">14:13</a> Kad Jēzus to dzirdēja, Viņš no turienes laivā aizbrauca uz atsevišķu tuksnešainu vietu; bet ļaudis, to dzirdēdami, no pilsētām sekoja Viņam kājām.</p> 
 <p><a name="an_14:14">14:14</a> Un Viņš izkāpis redzēja daudz ļaužu; un Viņš par tiem iežēlojās; un Viņš dziedināja viņu slimos.</p> 
 <p><a name="an_14:15">14:15</a> Vakaram iestājoties, Viņa mācekļi piegāja pie Viņa un sacīja: Vieta tuksnešaina, un stunda jau vēla; atlaid ļaudis, lai tie iet miestos iepirkt sev barību!</p> 
 <p><a name="an_14:16">14:16</a> Bet Jēzus viņiem sacīja: Nevajag viņiem aiziet, dodiet jūs viņiem ēst!</p> 
 <p><a name="an_14:17">14:17</a> Tie atbildēja Viņam: Mums šeit nekā nav, bet ir tikai piecas maizes un divas zivis.</p> 
 <p><a name="an_14:18">14:18</a> Un Viņš sacīja tiem: Atnesiet man tās šurp!</p> 
 <p><a name="an_14:19">14:19</a> Un Viņš, pavēlējis ļaudīm apmesties zālē, paņēma piecas maizes un divas zivis; un Viņš, pacēlis acis pret debesīm, svētīja un lauza, un pasniedza maizes mācekļiem, bet mācekļi - ļaudīm.</p> 
 <p><a name="an_14:20">14:20</a> Un visi ēda un paēda. Un savāca atlieku druskas pilnus divpadsmit grozus.</p> 
 <p><a name="an_14:21">14:21</a> Bet to, kas ēduši, skaitā bija pieci tūkstoši vīriešu, neieskaitot sievietes un bērnus.</p> 
 <p><a name="an_14:22">14:22</a> Un tūliņ Jēzus pamudināja mācekļus kāpt laivā un pirms Viņa pārcelties otrā krastā, iekams Viņš atlaidīs ļaudis.</p> 
 <p><a name="an_14:23">14:23</a> Un Viņš, ļaudis atlaidis, viens pats uzkāpa kalnā lūgt Dievu. Vakaram iestājoties, Viņš bija tur viens pats.</p> 
 <p><a name="an_14:24">14:24</a> Bet viļņi jūras vidū svaidīja laivu, jo bija pretvējš.</p> 
 <p><a name="an_14:25">14:25</a> Bet Viņš ceturtās nakts sardzes laikā, iedams pa jūru, nāca pie tiem.</p> 
 <p><a name="an_14:26">14:26</a> Un tie, redzot Viņu staigājam pa jūru, iztrūkās un sacīja: Tā ir parādība. Un bailēs tie kliedza.</p> 
 <p><a name="an_14:27">14:27</a> Un Jēzus tūliņ viņus uzrunāja, sacīdams: Esiet droši! Es esmu, nebīstieties!</p> 
 <p><a name="an_14:28">14:28</a> Bet Pēteris atbildēja un sacīja: Kungs, ja Tu tas esi, pavēli man iet pie Tevis pa ūdens virsu!</p> 
 <p><a name="an_14:29">14:29</a> Un Viņš sacīja: Nāc! Un Pēteris, izkāpis no laivas, gāja pa ūdens virsu, lai ietu pie Jēzus.</p> 
 <p><a name="an_14:30">14:30</a> Bet viņš, redzēdams stipro vēju, izbijās un, kad sāka grimt, sauca, sacīdams: Kungs, glāb mani!</p> 
 <p><a name="an_14:31">14:31</a> Un Jēzus, roku izstiepis, satvēra viņu un sacīja: Mazticīgais, kāpēc tu šaubījies?</p> 
 <p><a name="an_14:32">14:32</a> Un kad viņi iekāpa laivā, vētra apklusa.</p> 
 <p><a name="an_14:33">14:33</a> Bet tie, kas bija laivā, nāca un pielūdza Viņu, sacīdami: Patiesi, Tu esi Dieva Dēls!</p> 
 <p><a name="an_14:34">14:34</a> Un pārcēlušies viņi nonāca Ģenezaretes zemē.</p> 
 <p><a name="an_14:35">14:35</a> Un tā novada ļaudis, Viņu pazinuši, izziņoja visā apgabalā; un tie atnesa pie Viņa visus savus slimniekus un lūdza Viņu, lai atļauj pieskarties kaut Viņa drēbju vīlei. Un visi, kas pieskārās, kļuva veseli.</p> 
 <p><a name="an_15:1">15:1</a> Tad rakstu mācītāji un farizeji no Jeruzalemes nāca pie Viņa un sacīja:</p> 
 <p><a name="an_15:2">15:2</a> Kāpēc Tavi mācekļi pārkāpj senču ieražas? Viņi nemazgā rokas pirms maizes ēšanas.</p> 
 <p><a name="an_15:3">15:3</a> Bet Viņš tiem atbildēja un sacīja: Kāpēc jūs pārkāpjat Dieva bausli savu ieražu labad? Jo Dievs sacīja:</p> 
 <p><a name="an_15:4">15:4</a> Godā tēvu un māti, un kas tēvu vai māti nievā, tam būs mirt!</p> 
 <p><a name="an_15:5">15:5</a> Bet jūs sakāt: kas tēvam un mātei saka: kas tev no manis par labu pienākas, lai ir upura dāvana,</p> 
 <p><a name="an_15:6">15:6</a> Un tam vairs nav jāgodina savs tēvs un sava māte. Un jūs apejat Dieva bausli savu ieražu dēļ.</p> 
 <p><a name="an_15:7">15:7</a> Jūs, liekuļi! Isajs ir labi pravietojis par jums, sacīdams:</p> 
 <p><a name="an_15:8">15:8</a> Šī tauta godina mani ar lūpām, bet viņu sirdis ir tālu no manis.</p> 
 <p><a name="an_15:9">15:9</a> Bez pamata viņi mani godina, jo tie sludina cilvēku mācības un likumus.</p> 
 <p><a name="an_15:10">15:10</a> Un Viņš, sasaucis pie sevis ļaudis, tiem sacīja: Klausieties un iegaumējiet:</p> 
 <p><a name="an_15:11">15:11</a> Ne tas, kas mutē ieiet, sagāna cilvēku, bet tas, kas no mutes iziet, sagāna cilvēku.</p> 
 <p><a name="an_15:12">15:12</a> Tad Viņa mācekļi pienākuši sacīja Viņam: Vai zini, ka farizeji, izdzirduši šos vārdus, krita apgrēcībā?</p> 
 <p><a name="an_15:13">15:13</a> Bet Viņš atbildēja un sacīja: Visi stādi, ko mans Debestēvs nav stādījis, tiks ar saknēm izrauti.</p> 
 <p><a name="an_15:14">15:14</a> Atstājiet tos! Viņi ir akli un aklo vadoņi. Bet kad aklais aklo vada, abi iekrīt bedrē.</p> 
 <p><a name="an_15:15">15:15</a> Bet Pēteris atbildēja un sacīja Viņam: Paskaidro mums šo līdzību!</p> 
 <p><a name="an_15:16">15:16</a> Un Viņš sacīja: Vai arī jūs vēl neizprotat? </p> 
 <p><a name="an_15:17">15:17</a> Vai nesaprotat, ka viss, kas mutē ieiet, noiet vēderā un tiek izmests laukā?</p> 
 <p><a name="an_15:18">15:18</a> Bet kas no mutes iziet, tas nāk no sirds, un tas sagāna cilvēku.</p> 
 <p><a name="an_15:19">15:19</a> Jo no sirds iziet ļaunas domas, slepkavība, laulības pārkāpšana, nešķīstība, zādzība, nepatiesa liecība, zaimi.</p> 
 <p><a name="an_15:20">15:20</a> Tas ir, kas sagāna cilvēku. Bet ēšana nemazgātām rokām cilvēku nesagāna.</p> 
 <p><a name="an_15:21">15:21</a> Un Jēzus, turieni atstājis, aizgāja Tiras un Sidonas robežās.</p> 
 <p><a name="an_15:22">15:22</a> Un, lūk, kanāniešu sieviete, no tās puses atnākusi, sauca, sacīdama Viņam: Kungs, Dāvida Dēls, apžēlojies par mani! Manu meitu šausmīgi moka ļaunais gars.</p> 
 <p><a name="an_15:23">15:23</a> Bet Viņš tai neatbildēja ne vārda. Un Viņa mācekļi pienāca, lūdza Viņu un sacīja: Atlaid viņu, jo tā sauc pēc mums.</p> 
 <p><a name="an_15:24">15:24</a> Bet Viņš atbildēja un sacīja: Es esmu sūtīts vienīgi pie Izraēļa nama pazudušajām avīm.</p> 
 <p><a name="an_15:25">15:25</a> Bet tā atnāca un pielūdza Viņu, sacīdama: Kungs, palīdzi man!</p> 
 <p><a name="an_15:26">15:26</a> Viņš atbildēja un sacīja: Nav labi atņemt maizi bērniem un mest suņiem.</p> 
 <p><a name="an_15:27">15:27</a> Bet Viņa atbildēja: Tiešām, Kungs, tomēr arī sunīši ēd druskas, kas nokrīt no viņu kunga galda.</p> 
 <p><a name="an_15:28">15:28</a> Tad Jēzus atbildēja un sacīja viņai: Ak, sieviet, liela ir tava ticība. Lai notiek, kā esi vēlējusies! Un no tā brīža viņas meita kļuva vesela.</p> 
 <p><a name="an_15:29">15:29</a> Un Jēzus, iedams no turienes, gāja gar Galilejas jūru; un, uzkāpis kalnā, Viņš tur apsēdās.</p> 
 <p><a name="an_15:30">15:30</a> Un daudz ļaužu nāca pie Viņa un atveda līdz mēmus, aklus, klibus, kropļus un daudz citus un nolika tos pie Viņa kājām; un Viņš tos dziedināja.</p> 
 <p><a name="an_15:31">15:31</a> Tā kā ļaudis, redzot mēmos runājam, tizlos staigājam, aklos redzam, brīnījās un godināja Izraēļa Dievu.</p> 
 <p><a name="an_15:32">15:32</a> Bet Jēzus, saaicinājis savus mācekļus, sacīja: Man žēl šo ļaužu, jo jau trīs dienas tie palikuši pie manis, un viņiem nav ko ēst. Es negribu viņus atlaist neēdušus, lai tie ceļā nepagurtu.</p> 
 <p><a name="an_15:33">15:33</a> Un mācekļi sacīja Viņam: No kurienes mums šeit, tuksnesī, tik daudz maizes, lai paēdinātu tik daudz ļaužu?</p> 
 <p><a name="an_15:34">15:34</a> Jēzus jautāja viņiem: Cik jums maizes? Viņi atbildēja: Septiņas un dažas zivtiņas.</p> 
 <p><a name="an_15:35">15:35</a> Un Viņš pavēlēja ļaudīm apmesties zemē. </p> 
 <p><a name="an_15:36">15:36</a> Un Viņš, paņēmis septiņas maizes un zivis, izteicis pateicības lūgšanu, lauza un deva saviem mācekļiem, bet mācekļi deva tautai.</p> 
 <p><a name="an_15:37">15:37</a> Un visi ēda un paēda. Un viņi savāca septiņus grozus, pilnus ar pārpalikušajām druskām.</p> 
 <p><a name="an_15:38">15:38</a> Bet to, kas ēda, bija četri tūkstoši cilvēku, neieskaitot bērnus un sievietes.</p> 
 <p><a name="an_15:39">15:39</a> Un Viņš, atlaidis ļaudis, iekāpa laivā un nonāca Magedanas novadā.</p> 
 <p><a name="an_16:1">16:1</a> Tad atnāca pie Viņa farizeji un saduceji un, kārdinādami Viņu, lūdza, lai Viņš rāda tiem zīmi no debesīm.</p> 
 <p><a name="an_16:2">16:2</a> Bet Viņš atbildēja un tiem sacīja: Vakaram iestājoties, jūs sakāt: būs labs laiks, jo debesis sārtojas.</p> 
 <p><a name="an_16:3">16:3</a> Un rītā: šodien būs negaiss, jo debess ir sarkana un apmākusies.</p> 
 <p><a name="an_16:4">16:4</a> Debess izskatu jūs protat izskaidrot, bet laika zīmes nevarat saprast. Ļauna un laulības parkāpēja cilts meklē zīmi, un neviena zīme viņai netiks dota, kā tikai pravieša Jonasa zīme. Un, tos atstājis, Viņš aizgāja.</p> 
 <p><a name="an_16:5">16:5</a> Un Viņa mācekļi, pārceldamies otrā krastā, bija aizmirsuši līdzi paņemt maizi.</p> 
 <p><a name="an_16:6">16:6</a> Viņš tiem sacīja: Uzmanieties un sargieties no farizeju un saduceju rauga.</p> 
 <p><a name="an_16:7">16:7</a> Bet viņi sevī nodomāja un sacīja: Mēs taču maizi nepaņēmām līdzi.</p> 
 <p><a name="an_16:8">16:8</a> Bet Jēzus, to zinādams, sacīja: Jūs, mazticīgie, ko jūs sevī domājat, ka jums maizes nav?</p> 
 <p><a name="an_16:9">16:9</a> Vai jūs vēl nesaprotat un neatminaties piecas maizes pieciem tūkstošiem cilvēku, un cik grozu jūs vēl savācāt?</p> 
 <p><a name="an_16:10">16:10</a> Un septiņas maizes četriem tūkstošiem cilvēku, un cik grozu jūs vēl salasījāt?</p> 
 <p><a name="an_16:11">16:11</a> Kāpēc jūs nesaprotat, ka es ne par maizi jums sacīju: sargieties no farizeju un saduceju rauga?</p> 
 <p><a name="an_16:12">16:12</a> Tad tie saprata, ka Viņš nebija licis sargāties no maizes rauga, bet no farizeju un saduceju mācības.</p> 
 <p><a name="an_16:13">16:13</a> Bet Jēzus nonāca Filipa Cesarijas robežās un jautāja saviem mācekļiem, sacīdams: Par ko ļaudis uzskata Cilvēka Dēlu?</p> 
 <p><a name="an_16:14">16:14</a> Bet viņi atbildēja: Vieni par Jāni Kristītāju, citi par Eliju, bet citi par Jeremiju vai vienu no praviešiem.</p> 
 <p><a name="an_16:15">16:15</a> Jēzus viņiem sacīja: Bet par ko jūs mani uzskatāt?</p> 
 <p><a name="an_16:16">16:16</a> Sīmanis Pēteris atbildēja un sacīja Viņam: Tu esi Kristus, dzīvā Dieva Dēls.</p> 
 <p><a name="an_16:17">16:17</a> Bet Jēzus atbildēja un sacīja viņam: Svētīgs tu esi, Sīmani, Jonas dēls, jo miesa un asins tev to neatklāja, bet mans Tēvs, kas debesīs.</p> 
 <p><a name="an_16:18">16:18</a> Un es tev saku: Tu esi Pēteris, un uz šīs klints es celšu savu Baznīcu, un elles vārti to neuzvarēs.</p> 
 <p><a name="an_16:19">16:19</a> Un es tev došu debesvalstības atslēgas. Un ko tu saistīsi virs zemes, tas būs saistīts arī debesīs; un ko tu atraisīsi virs zemes, tas būs atraisīts arī debesīs.</p> 
 <p><a name="an_16:20">16:20</a> Tad Viņš saviem mācekļiem pavēlēja, lai nevienam nesaka, ka Viņš ir Jēzus Kristus.</p> 
 <p><a name="an_16:21">16:21</a> No tā laika Jēzus sāka skaidrot saviem mācekļiem, ka Viņam vajag iet uz Jeruzalemi un daudz ciest no vecākajiem un rakstu mācītājiem, un augstajiem priesteriem, un tikt nonāvētam, un trešajā dienā augšāmcelties.</p> 
 <p><a name="an_16:22">16:22</a> Un Pēteris, ņēmis Viņu savrup, sāka Viņam aizrādīt, sacīdams: Nost to no Tevis, Kungs! Lai tas ar Tevi nenotiek!</p> 
 <p><a name="an_16:23">16:23</a> Viņš pagriezās un sacīja Pēterim: Atkāpies no manis, sātan! Tu esi man par apgrēcību, jo tu nedomā to, kas ir Dieva, bet kas cilvēcīgs.</p> 
 <p><a name="an_16:24">16:24</a> Tad Jēzus sacīja saviem mācekļiem: Ja kas grib man sekot, lai aizliedz sevi, uzņemas savu krustu un seko man!</p> 
 <p><a name="an_16:25">16:25</a> Jo kas grib savu dzīvību glābt, tas to pazaudēs; bet kas savu dzīvību pazaudēs manis dēļ, tas to iegūs.</p> 
 <p><a name="an_16:26">16:26</a> Jo ko tas līdz cilvēkam, ja viņš iemantos visu pasauli, bet savā dvēselē cietīs zaudējumu? Vai kādu izpirkumu cilvēks dos par savu dvēseli?</p> 
 <p><a name="an_16:27">16:27</a> Jo Cilvēka Dēls nāks ar saviem eņģeļiem sava Tēva godībā, un tad Viņš atdos ikvienam pēc tā darbiem.</p> 
 <p><a name="an_16:28">16:28</a> Patiesi es jums saku, ka daži, kas šeit stāv, nāvi nebaudīs, iekams viņi neredzēs Cilvēka Dēlu ieejam savā valstībā.</p> 
 <p><a name="an_17:1">17:1</a> Un pēc sešām dienām Jēzus ņēma Pēteri un Jēkabu, un tā brāli Jāni un uzveda viņus savrup augstā kalnā,</p> 
 <p><a name="an_17:2">17:2</a> Un tika apskaidrots viņu priekšā. Un Viņa seja mirdzēja kā saule, bet Viņa drēbes kļuva baltas kā sniegs.</p> 
 <p><a name="an_17:3">17:3</a> Un, lūk, viņiem parādījās Mozus un Elijs un runāja ar Viņu.</p> 
 <p><a name="an_17:4">17:4</a> Bet Pēteris atbildēdams sacīja Jēzum: Kungs, labi mums šeit būt! Ja vēlies, mēs taisīsim šeit trīs teltis: vienu Tev, vienu Mozum un vienu Elijam.</p> 
 <p><a name="an_17:5">17:5</a> Viņam vēl runājot, lūk, spoža padebess tos apēnoja. Un, lūk, balss padebesī sacīja: Šis ir mans mīļais Dēls, kas man labpatīk. Viņu jūs klausiet!</p> 
 <p><a name="an_17:6">17:6</a> Kad mācekļi to dzirdēja, viņi krita uz sava vaiga un ļoti izbijās.</p> 
 <p><a name="an_17:7">17:7</a> Bet Jēzus piegāja un pieskārās viņiem, un sacīja tiem: Celieties un nebīstieties!</p> 
 <p><a name="an_17:8">17:8</a> Bet viņi, pacēluši savas acis, neviena neredzēja, kā vien tikai Jēzu.</p> 
 <p><a name="an_17:9">17:9</a> Un viņiem, no kalna nokāpjot, Jēzus pavēlēja, sacīdams: Nevienam nesakiet par šo pārādību, iekams Cilvēka Dēls nebūs uzcēlies no miroņiem!</p> 
 <p><a name="an_17:10">17:10</a> Un mācekļi Viņam jautāja, sacīdami: Ko tad rakstu mācītāji saka, ka vispirms jānāk Elijam?</p> 
 <p><a name="an_17:11">17:11</a> Bet Viņš tiem atbildēja, sacīdams: Elijs gan nāks un visu sataisīs.</p> 
 <p><a name="an_17:12">17:12</a> Bet es jums saku, ka Elijs jau atnāca, un viņi to neatzina, bet darīja ar to visu, ko gribēja. Tā arī Cilvēka Dēls cietīs no viņiem.</p> 
 <p><a name="an_17:13">17:13</a> Tad mācekļi saprata, ka Viņš runāja tiem par Jāni Kristītāju.</p> 
 <p><a name="an_17:14">17:14</a> Un kad Viņš atnāca pie ļaudīm, pienāca pie Viņa kāds cilvēks un, Viņa priekšā ceļos nometies, sacīja: Kungs, apžēlojies par manu dēlu, jo viņš ir mēnessērdzīgs un tam ļoti jācieš, jo viņš bieži krīt ugunī un bieži ūdenī.</p> 
 <p><a name="an_17:15">17:15</a> Un es viņu atvedu pie Taviem mācekļiem, bet tie nespēja viņu izdziedināt.</p> 
 <p><a name="an_17:16">17:16</a> Bet Jēzus atbildēja un sacīja: Tu neticīgā un negodīgā cilts, cik ilgi es vēl būšu ar jums? Cik ilgi vēl cietīšu jūs? Atvediet viņu šeit pie manis!</p> 
 <p><a name="an_17:17">17:17</a> Un Jēzus norāja viņu, un ļaunais gars izgāja no tā; un no tās stundas zēns kļuva vesels.</p> 
 <p><a name="an_17:18">17:18</a> Tad mācekļi vieni piegāja pie Jēzus un jautāja: Kāpēc mēs nevarējām to izdzīt?</p> 
 <p><a name="an_17:19">17:19</a> Jēzus atbildēja viņiem: Jūsu neticības dēļ. Patiesi es jums saku: ja jūsu ticība būs kā sinepju graudiņš un jūs pateiksiet šim kalnam: pārcelies no šejienes uz turieni, tad tas pārcelsies, un nekas nebūs jums neiespējams.</p> 
 <p><a name="an_17:20">17:20</a> Bet šī suga netiek izdzīta citādi, kā vien ar lūgšanu un gavēni.</p> 
 <p><a name="an_17:21">17:21</a> Bet kad viņi uzturējās Galilejā, Jēzus sacīja tiem: Cilvēka Dēls tiks nodots cilvēku rokās,</p> 
 <p><a name="an_17:22">17:22</a> Un tie Viņu nonavēs, un trešajā dienā Viņš augšāmcelsies. Un viņi ļoti noskuma.</p> 
 <p><a name="an_17:23">17:23</a> Un kad viņi nonāca Kafarnaumā, dubultdrahmas ņēmēji piegāja pie Pētera un sacīja viņam: Vai jūsu Mācītājs dubultdrahmu nemaksā?</p> 
 <p><a name="an_17:24">17:24</a> Viņš atbildēja: Jā gan! Un kad viņš iegāja namā, to sastapa Jēzus un sacīja: Sīman, kā tev šķiet? No kā zemes ķēniņi ņem muitu un nodokli? Vai no saviem dēliem, vai svešiniekiem?</p> 
 <p><a name="an_17:25">17:25</a> Bet viņš atbildēja: No svešiniekiem. Jēzus sacīja viņam: Tātad dēli brīvi.</p> 
 <p><a name="an_17:26">17:26</a> Bet lai mēs viņus neievestu apgrēcībā, ej uz jūru, iemet makšķeri un to zivi, kura pirmā pieķersies, izvelc; un tu, atdarījis tās muti, atradīsi stateru; ņem to un dod viņiem par mani un sevi!</p> 
 <p><a name="an_18:1">18:1</a> Tanī stundā mācekļi gāja pie Jēzus un jautāja: Kā Tev šķiet, kas ir lielākais debesvalstībā?</p> 
 <p><a name="an_18:2">18:2</a> Un Jēzus, pasaucis bērnu, nostādīja to viņu vidū</p> 
 <p><a name="an_18:3">18:3</a> Un sacīja: Patiesi es jums saku: ja jūs neatgriezīsieties un nekļūsiet kā bērni, jūs debesvalstībā neieiesiet.</p> 
 <p><a name="an_18:4">18:4</a> Tātad, kas pats pazemosies kā šis bērns, tas ir lielākais debesvalstībā.</p> 
 <p><a name="an_18:5">18:5</a> Un kas uzņem tādu bērnu manā vārdā, tas uzņem mani.</p> 
 <p><a name="an_18:6">18:6</a> Bet kas apgrēcina vienu no šiem mazajiem, kas tic man, tam būtu labāk, ka viņam kaklā piesietu dzirnakmeni un nogremdētu jūras dziļumos.</p> 
 <p><a name="an_18:7">18:7</a> Bēdas pasaulei apgrēcības dēļ! Apgrēcībai gan jānāk, bet bēdas tam cilvēkam, caur ko apgrēcība nāk!</p> 
 <p><a name="an_18:8">18:8</a> Bet ja tava roka vai tava kāja tevi apgrēcina, cērt to nost un met no sevis prom: labāk tev kroplim vai tizlam ieiet dzīvībā, nekā tu ar divām rokām un divām kājām tiktu iemests mūžīgajā ugunī.</p> 
 <p><a name="an_18:9">18:9</a> Un ja tava acs tevi apgrēcina, izrauj to un aizmet no sevis: labāk tev ar vienu aci ieiet dzīvībā, nekā tev paliktu divas acis un tu tiktu iemests elles ugunī.</p> 
 <p><a name="an_18:10">18:10</a> Pielūkojiet, ka jūs nevienu no šiem mazajiem nenievātu, jo es jums saku, ka viņu eņģeļi debesīs vienmēr redz mana Tēva vaigu, kas ir debesīs.</p> 
 <p><a name="an_18:11">18:11</a> Jo Cilvēka Dēls atnāca glābt to, kas bija pazudis.</p> 
 <p><a name="an_18:12">18:12</a> Kā jums šķiet? Ja kam simts avju, bet viena no tām nomaldās, vai viņš neatstāj deviņdesmit deviņas kalnos un neiet meklēt to, kas nomaldījusies?</p> 
 <p><a name="an_18:13">18:13</a> Un ja viņam laimējas to atrast, patiesi es jums saku: viņš priecājas par to vairāk nekā par deviņdesmit deviņām, kas nav nomaldījušās.</p> 
 <p><a name="an_18:14">18:14</a> Tas nav jūsu Debestēva prāts, ka viens no šiem mazajiem pazustu.</p> 
 <p><a name="an_18:15">18:15</a> Bet ja tavs brālis sagrēko pret tevi, ej un aizrādi viņam savā un viņa klātbūtnē vien! Ja viņš tevi paklausīs, būsi savu brāli ieguvis.</p> 
 <p><a name="an_18:16">18:16</a> Bet ja viņš tevi neklausīs, ņem līdzi sev vēl vienu vai divus, lai katru vārdu apstiprinātu divu vai triju liecinieku mutes.</p> 
 <p><a name="an_18:17">18:17</a> Bet ja viņš tiem neklausīs, saki Baznīcai! Bet ja viņš Baznīcai neklausīs, tad lai viņš tev būtu kā pagāns un muitnieks!</p> 
 <p><a name="an_18:18">18:18</a> Patiesi es jums saku: ko jūs virs zemes saistīsiet, tas būs saistīts arī debesīs; un ko jūs virs zemes atraisīsiet, tas būs atraisīts arī debesīs.</p> 
 <p><a name="an_18:19">18:19</a> Atkal es jums saku: ja divi no jums virs zemes vienprātīgi kaut ko lūgs, to viņiem dos mans Tēvs, kas ir debesīs.</p> 
 <p><a name="an_18:20">18:20</a> Jo kur divi vai trīs sapulcējušies manā vārdā, tur es esmu viņu vidū.</p> 
 <p><a name="an_18:21">18:21</a> Tad Pēteris piegāja pie Viņa un sacīja: Kungs, cikkārt man jāpiedod savam brālim, ja viņš pret mani grēko? Vai līdz septiņkārt?</p> 
 <p><a name="an_18:22">18:22</a> Jēzus sacīja viņam: Es nesaku tev: līdz septiņkārt, bet līdz septiņdesmitkārt septiņi.</p> 
 <p><a name="an_18:23">18:23</a> Tāpēc debesvalstība pielīdzināma cilvēkam, ķēniņam, kas gribēja norēķināties ar saviem kalpiem.</p> 
 <p><a name="an_18:24">18:24</a> Un kad viņš iesāka norēķinu, tika pie viņa atvests viens, kas tam bija parādā desmit tūkstošu talentu.</p> 
 <p><a name="an_18:25">18:25</a> Bet kad tam nebija ko atdot, tā kungs pavēlēja pārdot viņu un tā sievu, un bērnus, un visu, kas tam bija, un samaksāt.</p> 
 <p><a name="an_18:26">18:26</a> Bet kalps, nokritis ceļos, lūdza viņu, sacīdams: Esi ar mani pacietīgs, un es tev visu atdošu.</p> 
 <p><a name="an_18:27">18:27</a> Tad kungs apžēlojās par šo kalpu; viņš to atbrīvoja un atlaida viņam parādu.</p> 
 <p><a name="an_18:28">18:28</a> Bet šis kalps, izgājis ārā, atrada vienu savu līdzgaitnieku, kas tam bija simts denāriju parādā; un viņš, sagrābis to, žņaudza, sacīdams: Atdod, ko esi parādā!</p> 
 <p><a name="an_18:29">18:29</a> Un viņa līdzgaitnieks, nokritis pie kājām, lūdza to, sacīdams: Esi pacietīgs ar mani, un es tev visu atdošu.</p> 
 <p><a name="an_18:30">18:30</a> Bet viņš negribēja un gāja, un meta to cietumā, iekams neatdos parādu.</p> 
 <p><a name="an_18:31">18:31</a> Bet viņa līdzgaitnieki, redzēdami notikušo, ļoti noskuma un aizgāja, un pastāstīja savam kungam visu, kas bija noticis.</p> 
 <p><a name="an_18:32">18:32</a> Tad viņa kungs to pasauca un sacīja: Tu nekrietnais kalps! Es visu parādu tev atlaidu, jo tu mani lūdzi.</p> 
 <p><a name="an_18:33">18:33</a> Vai tad tev nevajadzēja apžēloties par savu līdzgaitnieku, kā es apžēlojos par tevi?</p> 
 <p><a name="an_18:34">18:34</a> Un viņa kungs, kļuvis dusmīgs, nodeva to mocītājiem, kamēr tas neatdos visu parādu.</p> 
 <p><a name="an_18:35">18:35</a> Tā arī mans Debestēvs jums darīs, ja jūs ikviens no sirds nepiedosiet savam brālim.</p> 
 <p><a name="an_19:1">19:1</a> Un notika, kad Jēzus šos vārdus bija beidzis runāt, ka Viņš aizgāja no Galilejas un nonāca pāri Jordānai Jūdejas robežās.</p> 
 <p><a name="an_19:2">19:2</a> Un daudz ļaužu sekoja Viņam; un Viņš tos turpat dziedināja.</p> 
 <p><a name="an_19:3">19:3</a> Un farizeji, kārdinādami Viņu, nāca pie Viņa un sacīja: Vai cilvēkam brīv kaut kādu iemeslu dēļ atstāt savu sievu?</p> 
 <p><a name="an_19:4">19:4</a> Viņš atbildēja un sacīja tiem: Vai jūs neesat lasījuši, ka Tas, kas sākumā radīja cilvēku, tos radīja vīrieti un sievieti?</p> 
 <p><a name="an_19:5">19:5</a> Un sacīja: Tāpēc cilvēks atstās tēvu un māti un paliks pie savas sievas; un būs divi vienā miesā.</p> 
 <p><a name="an_19:6">19:6</a> Tātad viņi nav vairs divi, bet viena miesa. Tāpēc: ko Dievs savienojis, to cilvēkam nebūs šķirt.</p> 
 <p><a name="an_19:7">19:7</a> Tie sacīja Viņam: Kā tad Mozus lika dot šķiršanās grāmatu un šķirties?</p> 
 <p><a name="an_19:8">19:8</a> Viņš sacīja tiem: Jūsu cietsirdības dēļ Mozus atļāva jums atstāt savas sievas, bet no sākuma tas tā nebija.</p> 
 <p><a name="an_19:9">19:9</a> Bet es jums saku: kas savu sievu atstāj, ja ne laulības pārkāpšanas dēļ, un precē citu, tas pārkāpj laulību; un kas šķirtu precē, tas pārkāpj laulību.</p> 
 <p><a name="an_19:10">19:10</a> Viņa mācekļi saka Viņam: Ja tas tā ir vīra un sievas starpā, tad labāk neprecēties.</p> 
 <p><a name="an_19:11">19:11</a> Viņš tiem sacīja: Visi nesaprot šo vārdu, bet tie, kam tas ir dots.</p> 
 <p><a name="an_19:12">19:12</a> Ir einuhi, kas tādi dzimuši no mātes miesām; un ir einuhi, kurus par tādiem padarījuši cilvēki; un ir einuhi, kuri paši atteikušies no laulības dzīves debesvalstības dēļ. Kas var to saprast, lai saprot!</p> 
 <p><a name="an_19:13">19:13</a> Tad atnesa pie Viņa bērnus, lai Viņš tiem uzliktu rokas un lūgtu Dievu; bet mācekļi norāja tos.</p> 
 <p><a name="an_19:14">19:14</a> Bet Jēzus viņiem sacīja: Laidiet bērniņus un neliedziet viņiem pie manis nākt, jo tādiem pieder debesvalstība.</p> 
 <p><a name="an_19:15">19:15</a> Un Viņš, uzlicis tiem rokas, aizgāja no turienes.</p> 
 <p><a name="an_19:16">19:16</a> Un, lūk, viens piegāja un sacīja: Labais Mācītāj, kas man labs jādara, lai es iemantotu mūžīgo dzīvi?</p> 
 <p><a name="an_19:17">19:17</a> Viņš tam atbildēja: Ko tu man jautā par labo? Viens ir labs, - Dievs. Bet ja tu gribi ieiet dzīvībā, pildi baušļus.</p> 
 <p><a name="an_19:18">19:18</a> Tas jautāja Viņam: Kādus? Bet Jēzus sacīja: Tev nebūs nokaut, tev nebūs laulību pārkāpt, tev nebūs zagt, tev nebūs nepatiesu liecību dot,</p> 
 <p><a name="an_19:19">19:19</a> Tev būs savu tēvu un māti godāt, un tev būs savu tuvāko mīlēt kā sevi pašu!</p> 
 <p><a name="an_19:20">19:20</a> Jauneklis sacīja Viņam: To visu pildīju no savas jaunības; kā vēl man trūkst?</p> 
 <p><a name="an_19:21">19:21</a> Jēzus atbildēja viņam: Ja tu gribi būt pilnīgs, ej, pārdod, kas tev ir, un atdod nabagiem, un tev būs manta debesīs; un nāc, seko man!</p> 
 <p><a name="an_19:22">19:22</a> Bet kad jauneklis dzirdēja šos vārdus, viņš aizgāja noskumis, jo viņam piederēja daudz īpašumu. </p> 
 <p><a name="an_19:23">19:23</a> Bet Jēzus sacīja saviem mācekļiem: Patiesi es jums saku: bagātam grūti ieiet debesvalstībā.</p> 
 <p><a name="an_19:24">19:24</a> Un atkal es jums saku: Vieglāk kamielim izlīst caur adatas aci, nekā bagātam ieiet debesvalstībā.</p> 
 <p><a name="an_19:25">19:25</a> Kad mācekļi to dzirdēja, viņi ļoti brīnījās un sacīja: Kas tad var tikt pestīts?</p> 
 <p><a name="an_19:26">19:26</a> Bet Jēzus uzlūkoja viņus un sacīja: Cilvēkiem tas nav iespējams, bet Dievam viss iespējams.</p> 
 <p><a name="an_19:27">19:27</a> Tad Pēteris atbildēja un sacīja Viņam: Lūk, mēs atstājām visu un sekojām Tev. Kas mums par to būs?</p> 
 <p><a name="an_19:28">19:28</a> Bet Jēzus sacīja viņiem: Patiesi es jums saku, ka jūs, kas esat man sekojuši, pie atdzimšanas, kad Cilvēka Dēls sēdēs savā godības tronī, arī jūs sēdiesiet divpadsmit sēdekļos un tiesāsiet divpadsmit Izraēļa ciltis.</p> 
 <p><a name="an_19:29">19:29</a> Un katrs, kas atstās māju vai brāļus, vai māsas, vai tēvu, vai māti, vai sievu, vai bērnus, vai tīrumus mana vārda dēļ, tas saņems simtkārtīgi un iemantos mūžīgo dzīvību.</p> 
 <p><a name="an_19:30">19:30</a> Un daudzi pirmie kļūs pēdējie, bet pēdējie - pirmie.</p> 
 <p><a name="an_20:1">20:1</a> Debesvalstība pielīdzināma nama tēvam, kas rīta agrumā izgāja derēt strādniekus savam vīna dārzam.</p> 
 <p><a name="an_20:2">20:2</a> Un viņš, vienojies ar strādniekiem par dēnāriju dienā, sūtīja tos savā vīna dārzā.</p> 
 <p><a name="an_20:3">20:3</a> Un viņš, izgājis ap trešo stundu, redzēja citus tirgū bez darba stāvam.</p> 
 <p><a name="an_20:4">20:4</a> Un viņš sacīja tiem: Ejiet arī jūs manā vīna dārzā, un es jums došu, kas pienākas.</p> 
 <p><a name="an_20:5">20:5</a> Un viņi aizgāja. Atkal viņš izgāja ap sesto un devīto stundu un darīja tāpat.</p> 
 <p><a name="an_20:6">20:6</a> Bet viņš, ap vienpadsmito stundu izgājis, atrada vēl citus stāvam un sacīja tiem: Ko jūs šeit stāvat visu dienu bezdarbā?</p> 
 <p><a name="an_20:7">20:7</a> Viņi atbildēja: Neviens nav mūs derējis. Viņš sacīja tiem: Ejiet arī jūs manā vīna dārzā!</p> 
 <p><a name="an_20:8">20:8</a> Kad iestājās vakars, vīna dārza kungs sacīja savam saimniecības pārzinim: Pasauc strādniekus un, sākot ar pēdējiem un beidzot ar pirmajiem, izmaksā viņiem algu!</p> 
 <p><a name="an_20:9">20:9</a> Tad atnāca tie, kas darbā iestājās ap vienpadsmito stundu, un saņēma katrs pa dēnārijam.</p> 
 <p><a name="an_20:10">20:10</a> Un kad atnāca pirmie, viņi cerēja vairāk saņemt, bet arī tie dabūja katrs pa dēnārijam.</p> 
 <p><a name="an_20:11">20:11</a> Un saņēmuši viņi kurnēja pret nama tēvu.</p> 
 <p><a name="an_20:12">20:12</a> Un sacīja: Šie pēdējie strādāja vienu stundu; un tu viņus pielīdzināji mums, kas izcietām dienas nastu un karstumu.</p> 
 <p><a name="an_20:13">20:13</a> Un viņš atbildēja vienam no tiem, sacīdams: Draugs, es nedaru tev netaisnību. Vai tu ar mani nesaderēji par vienu dēnāriju?</p> 
 <p><a name="an_20:14">20:14</a> Saņem, kas tavs, un ej! Šim pēdējam es gribu dot tik, cik tev.</p> 
 <p><a name="an_20:15">20:15</a> Vai man nav tiesību darīt to, ko es gribu? Vai tava acs skaudīga, ka es esmu labs?</p> 
 <p><a name="an_20:16">20:16</a> Tā pēdējie būs pirmie un pirmie būs pēdējie, jo daudz aicinātu, bet maz izredzētu.</p> 
 <p><a name="an_20:17">20:17</a> Kad Jēzus gāja uz Jeruzalemi, Viņš ņēma divpadsmit mācekļus savrup un sacīja tiem:</p> 
 <p><a name="an_20:18">20:18</a> Lūk, mēs aizejam uz Jeruzalemi, un Cilvēka Dēlu nodos augstajiem priesteriem un rakstu mācītājiem; un tie Viņu notiesās uz nāvi.</p> 
 <p><a name="an_20:19">20:19</a> Un tie nodos Viņu pagāniem apsmiešanai, šaustīšanai un krustā sišanai; un trešajā dienā Viņš augšāmcelsies.</p> 
 <p><a name="an_20:20">20:20</a> Tad Zebedeja dēlu māte piegāja ar saviem dēliem pie Viņa, atdeva godu un lūdza kaut ko Viņam.</p> 
 <p><a name="an_20:21">20:21</a> Viņš sacīja tai: Ko tu vēlies? Tā atbildēja Viņam: Saki, lai šie abi mani dēli sēž Tavā valstībā: viens Tavā labajā, otrs kreisajā pusē!</p> 
 <p><a name="an_20:22">20:22</a> Bet Jēzus atbildēja un sacīja: Jūs nezināt, ko lūdzat. Vai jūs varat dzert to biķeri, ko es dzeršu? Viņi atbild: Varam!</p> 
 <p><a name="an_20:23">20:23</a> Viņš atbildēja tiem: Manu biķeri gan jūs dzersiet, bet man nepiedienas jums dot sēdēt manā labajā vai kreisajā pusē, bet tiem, kam mans Tēvs sagatavojis.</p> 
 <p><a name="an_20:24">20:24</a> Kad pārējie desmit to dzirdēja, viņi saīga uz abiem brāļiem.</p> 
 <p><a name="an_20:25">20:25</a> Bet Jēzus pieaicināja viņus pie sevis un sacīja: Jūs zināt, ka valdnieki valda pār savām tautām, un lielie izmanto savu varu pār tām;</p> 
 <p><a name="an_20:26">20:26</a> Starp jums tas tā nebūs. Bet kas no jums grib būt lielāks, tas lai ir jūsu sulainis!</p> 
 <p><a name="an_20:27">20:27</a> Bet kas starp jums grib būt pirmais, tas lai ir jūsu kalps!</p> 
 <p><a name="an_20:28">20:28</a> Jo Cilvēka Dēls nav atnācis, lai Viņam kalpotu, bet lai Viņš kalpotu un atdotu savu dzīvību daudzu atpestīšanai.</p> 
 <p><a name="an_20:29">20:29</a> Un kad tie izgāja no Jērikas, daudz ļaužu sekoja viņiem.</p> 
 <p><a name="an_20:30">20:30</a> Un, lūk, divi aklie, sēdot ceļmalā, dzirdēja Jēzu garām ejam, un viņi sauca, sacīdami: Kungs, Dāvida Dēls, apžēlojies par mums!</p> 
 <p><a name="an_20:31">20:31</a> Bet ļaudis apsauca viņus, lai tie klusētu. Bet viņi vēl skaļāk sauca, sacīdami: Kungs, Dāvida Dēls, apžēlojies par mums!</p> 
 <p><a name="an_20:32">20:32</a> Un Jēzus apstājās, pasauca viņus un sacīja: Ko jūs gribat, lai es jums daru?</p> 
 <p><a name="an_20:33">20:33</a> Tie sacīja Viņam: Kungs, lai atdarās mūsu acis!</p> 
 <p><a name="an_20:34">20:34</a> Bet Jēzum kļuva to žēl. Viņš pieskārās to acīm; un tūdaļ tie redzēja un sekoja Viņam.</p> 
 <p><a name="an_21:1">21:1</a> Un kad viņi tuvojās Jeruzalemei un nonāca Betfāgā pie Olīvkalna, tad Jēzus sūtīja divus mācekļus,</p> 
 <p><a name="an_21:2">21:2</a> Sacīdams tiem: Ejiet uz miestu, kas jūsu priekšā, un tūdaļ atradīsiet piesietu ēzeļa māti un kumeļu pie tās; atraisiet tos un atvediet man!</p> 
 <p><a name="an_21:3">21:3</a> Un ja kas jums ko teiktu, tad sakiet, ka Kungam to vajag; un tūdaļ viņš tos atlaidīs.</p> 
 <p><a name="an_21:4">21:4</a> Bet tas viss notika, lai piepildītos pravieša priekšsludinājums, kas saka:</p> 
 <p><a name="an_21:5">21:5</a> Sakiet Siona meitai: Lūk, tavs Ķēniņš nāk pie tevis lēnprātīgs, sēdēdams ēzelī un nastnesējas ēzeļmātes kumeļā.</p> 
 <p><a name="an_21:6">21:6</a> Bet mācekļi nogāja un darīja tā, kā Jēzus viņiem pavēlēja.</p> 
 <p><a name="an_21:7">21:7</a> Un atveda ēzeļa māti un kumeļu, un apklāja tos savām drēbēm, un sēdināja Viņu tur virsū.</p> 
 <p><a name="an_21:8">21:8</a> Bet daudz ļaužu klāja savas drēbes ceļā; bet citi cirta koku zarus un klāja ceļā.</p> 
 <p><a name="an_21:9">21:9</a> Bet ļaudis, kas gāja priekšā un sekoja Viņam, sauca, sacīdami: Hozanna Dāvida Dēlam! Svētīgs, kas nāk Kunga vārdā! Hozanna augstībā!</p> 
 <p><a name="an_21:10">21:10</a> Un kad Viņš iegāja Jeruzalemē, uztraucās visa pilsēta un sacīja: Kas tas ir?</p> 
 <p><a name="an_21:11">21:11</a> Bet ļaudis sacīja: Šis ir pravietis Jēzus no Galilejas Nācaretes.</p> 
 <p><a name="an_21:12">21:12</a> Un Jēzus iegāja Dieva svētnīcā un izdzina visus, kas svētnīcā pārdeva un pirka, un apgāza naudas mijēju galdus un baložu pārdevēju sēdekļus.</p> 
 <p><a name="an_21:13">21:13</a> Un Viņš sacīja: Ir rakstīts: mans nams sauksies lūgšanas nams, bet jūs to padarījāt par slepkavu bedri.</p> 
 <p><a name="an_21:14">21:14</a> Un aklie un klibie nāca pie Viņa svētnīcā, un Viņš tos dziedināja.</p> 
 <p><a name="an_21:15">21:15</a> Bet kad augstie priesteri un rakstu mācītāji redzēja brīnumus, ko Viņš darīja, un bērnus svētnīcā kliedzam un saucam Viņam: Hozanna Dāvida Dēlam, tad tie saniknojās.</p> 
 <p><a name="an_21:16">21:16</a> Un tie sacīja Viņam: Vai tu dzirdi, ko šie saka? Bet Jēzus sacīja viņiem: Jā gan, bet vai jūs nekad neesat lasījuši: no bērnu un zīdaiņu mutēm Tu sev sagādāji godu?</p> 
 <p><a name="an_21:17">21:17</a> Un Viņš atstāja tos, izgāja ārā no pilsētas uz Betāniju un palika tur.</p> 
 <p><a name="an_21:18">21:18</a> Bet rīta agrumā, kad Viņš atgriezās pilsētā, Viņš bija izsalcis.</p> 
 <p><a name="an_21:19">21:19</a> Un Viņš redzēja ceļmalā vienu vīģes koku, piegāja tam klāt un, nekā tajā neatradis, kā tikai lapas, sacīja: Lai tu nenestu augļus ne mūžam vairs! Un vīģes koks tūdaļ nokalta.</p> 
 <p><a name="an_21:20">21:20</a> Un mācekļi, to redzēdami, brīnījās, sacīdami: Kā tas tik ātri nokalta?</p> 
 <p><a name="an_21:21">21:21</a> Bet Jēzus atbildēja un sacīja viņiem: Patiesi es jums saku: ja jums būs ticība un jūs nešaubīsieties, tad ne tikai ar vīģes koku tā darīsiet, bet, ja jūs arī sacīsiet šim kalnam: celies un meties jūrā, tad tas notiks.</p> 
 <p><a name="an_21:22">21:22</a> Un visu, ko jūs lūgšanā ticēdami lūgsiet, jūs saņemsiet.</p> 
 <p><a name="an_21:23">21:23</a> Un kad Viņš iegāja svētnīcā, tad, Viņam mācot, augstie priesteri un tautas vecākie pienāca pie Viņa un jautāja: Kā varā Tu to dari? Un kas Tev deva tādu varu?</p> 
 <p><a name="an_21:24">21:24</a> Jēzus atbildēja un sacīja viņiem: Es arī jautāšu jums vienu vārdu un, ja jūs man atbildēsiet, tad es jums sacīšu, kā varā es to daru.</p> 
 <p><a name="an_21:25">21:25</a> No kurienes bija Jāņa kristība  no debesīm vai no cilvēkiem? Bet viņi apspriedās savā starpā un sacīja:</p> 
 <p><a name="an_21:26">21:26</a> Ja mēs teiksim: no debesīm, Viņš sacīs: kāpēc tad jūs viņam neticējāt? Bet ja mēs sacīsim: no cilvēkiem, tad mums jābīstas no ļaudīm, jo visi viņu tur par pravieti.</p> 
 <p><a name="an_21:27">21:27</a> Un viņi atbildēja Jēzum un sacīja: Mēs nezinām. Tad Viņš tiem atbildēja: Arī es jums neteikšu, kā varā es to daru.</p> 
 <p><a name="an_21:28">21:28</a> Bet kā jums šķiet? Kādam cilvēkam bija divi dēli; un viņš gāja pie pirmā un sacīja: Dēls, ej un strādā šodien manā vīna dārzā!</p> 
 <p><a name="an_21:29">21:29</a> Bet tas atbildēja un sacīja: Es negribu! Bet vēlāk viņam kļuva žēl, un viņš aizgāja.</p> 
 <p><a name="an_21:30">21:30</a> Bet viņš, aizgājis pie otra, teica tāpat. Tas atbildēja un sacīja: Es eju, kungs, bet negāja.</p> 
 <p><a name="an_21:31">21:31</a> Kurš no šiem diviem izpildīja tēva prātu? Viņi saka: Pirmais. Jēzus viņiem sacīja: Patiesi es jums saku, ka muitnieki un netikles pirms jums ieies debesvalstībā.</p> 
 <p><a name="an_21:32">21:32</a> Jo Jānis nāca pie jums pa taisnības ceļu, bet jūs viņam neticējāt; bet muitnieki un netikles ticēja viņam. Jūs to redzējāt, bet arī vēlāk jūs neatgriezāties un neticējāt viņam.</p> 
 <p><a name="an_21:33">21:33</a> Klausieties citu līdzību! Bija cilvēks, nama tēvs, kas iestādīja vīna dārzu un iežogoja to, un izraka tanī vīna spiedi, un uzcēla torni, un iznomāja to strādniekiem, bet pats aizceļoja tālumā.</p> 
 <p><a name="an_21:34">21:34</a> Kad augļu laiks tuvojās, viņš sūtīja savus kalpus pie strādniekiem, lai saņemtu savus augļus.</p> 
 <p><a name="an_21:35">21:35</a> Bet strādnieki, sagrābuši viņa kalpus, vienu šaustīja, citu nogalināja, citu nomētāja akmeņiem.</p> 
 <p><a name="an_21:36">21:36</a> Atkal viņš sūtīja citus kalpus, vairāk nekā pirmo reizi; un tie darīja ar viņiem tāpat.</p> 
 <p><a name="an_21:37">21:37</a> Bet beidzot viņš sūtīja pie tiem savu dēlu un sacīja: No mana dēla viņi kaunēsies.</p> 
 <p><a name="an_21:38">21:38</a> Bet strādnieki, ieraudzījuši dēlu, sacīja viens otram: Šis ir mantinieks; iesim, nogalināsim viņu un paturēsim viņa mantojumu!</p> 
 <p><a name="an_21:39">21:39</a> Un tie sagrāba viņu, izmeta no vīna dārza ārā un nogalināja.</p> 
 <p><a name="an_21:40">21:40</a> Bet kad vīna dārza kungs atnāks, ko viņš darīs ar strādniekiem?</p> 
 <p><a name="an_21:41">21:41</a> Tie sacīja Viņam: Viņš šos ļaundarus bez žēlastības nogalinās un savu vīna dārzu iznomās citiem vīnkopjiem, kas atdos viņam augļus īstajā laikā.</p> 
 <p><a name="an_21:42">21:42</a> Jēzus sacīja viņiem: Vai jūs nekad neesat lasījuši Rakstos: Akmens, kuru cēlāji atmeta, ir kļuvis stūrakmens? To Kungs darījis, un tas ir brīnums mūsu acīs.</p> 
 <p><a name="an_21:43">21:43</a> Tāpēc es jums saku, ka Dieva valstība tiks jums atņemta un dota tautai, kas nes tās augļus.</p> 
 <p><a name="an_21:44">21:44</a> Un kas uz šo akmeni kritīs, tas sašķīdīs; un uz ko tas kritīs, to tas satrieks.</p> 
 <p><a name="an_21:45">21:45</a> Un kad augstie priesteri un farizeji dzirdēja Viņa līdzības, tie saprata, ka Viņš par tiem runāja.</p> 
 <p><a name="an_21:46">21:46</a> Un tie meklēja Viņu aizturēt, bet bijās no ļaudīm, jo tie saskatīja Viņā pravieti.</p> 
 <p><a name="an_22:1">22:1</a> Un Jēzus atbildēja un atkal runāja viņiem līdzībās, sacīdams:</p> 
 <p><a name="an_22:2">22:2</a> Debesvalstība pielīdzināma cilvēkam, ķēniņam, kas savam dēlam sarīkoja kāzas.</p> 
 <p><a name="an_22:3">22:3</a> Un viņš izsūtīja savus kalpus aicināt ielūgtos kāzās, bet tie negribēja nākt.</p> 
 <p><a name="an_22:4">22:4</a> Viņš atkal sūtīja citus kalpus un teica: Sakiet ielūgtajiem: lūk, es esmu savu mielastu sagatavojis, mani vērši un barotie lopi ir nokauti, un viss sagatavots, nāciet kāzās!</p> 
 <p><a name="an_22:5">22:5</a> Bet viņi, neievērodami to, aizgāja cits uz savu saimniecību, bet cits  savā tirdzniecībā.</p> 
 <p><a name="an_22:6">22:6</a> Bet pārējie satvēra viņa kalpus, nonicināja tos un nonāvēja.</p> 
 <p><a name="an_22:7">22:7</a> Bet, kad ķēniņš to dzirdēja, viņš sadusmojās, un nosūtījis savu karaspēku, nonāvēja šos slepkavas un nodedzināja viņu pilsētu.</p> 
 <p><a name="an_22:8">22:8</a> Tad viņš sacīja saviem kalpiem: Kāzas gan sarīkotas, bet tie, kas bija aicināti, nebija cienīgi.</p> 
 <p><a name="an_22:9">22:9</a> Tāpēc izejiet krustceļos un aiciniet kāzās, ko vien atradīsiet!</p> 
 <p><a name="an_22:10">22:10</a> Un viņa kalpi izgāja uz lielceļiem un saaicināja visus, kādus atrada: ļaunus un labus; un kāzu nams pildījās viesiem.</p> 
 <p><a name="an_22:11">22:11</a> Bet ķēniņš ienāca aplūkot viesus un ieraudzīja cilvēku, kas nebija tērpies kāzu drānās.</p> 
 <p><a name="an_22:12">22:12</a> Un viņš sacīja tam: Draugs, kā tu šeit ienāci, nebūdams kāzu drānās? Bet tas cieta klusu.</p> 
 <p><a name="an_22:13">22:13</a> Tad ķēniņš sacīja kalpiem: Sasieniet viņam rokas un kājas, metiet viņu ārējā tumsā! Tur būs raudāšana un zobu griešana.</p> 
 <p><a name="an_22:14">22:14</a> Jo aicināto ir daudz, bet maz izredzēto.</p> 
 <p><a name="an_22:15">22:15</a> Tad farizeji aizgāja un apspriedās, kā notvert Viņu vārdos.</p> 
 <p><a name="an_22:16">22:16</a> Un tie sūtīja savus mācekļus ar herodiešiem pie Viņa, sacīdami: Mācītāj, mēs zinām, ka Tu esi patiess, ka Tu Dieva ceļu patiesībā māci un ka Tu neraugies ne uz ko, jo Tu neskaties uz cilvēka personu.</p> 
 <p><a name="an_22:17">22:17</a> Tāpēc saki mums: kā Tev šķiet? Vai atļauts ķeizaram maksāt nodokļus, vai nē?</p> 
 <p><a name="an_22:18">22:18</a> Bet Jēzus, pazīdams viņu viltību, sacīja: Kāpēc jūs, liekuļi, mani kārdināt?</p> 
 <p><a name="an_22:19">22:19</a> Parādiet man nodevu naudu! Un tie atnesa Viņam dēnāriju.</p> 
 <p><a name="an_22:20">22:20</a> Un Jēzus sacīja viņiem: Kā šis attēls un uzraksts?</p> 
 <p><a name="an_22:21">22:21</a> Viņi sacīja: Ķeizara! Tad Viņš tiem sacīja: Tad atdodiet ķeizaram, kas ķeizaram pieder, un Dievam, kas Dievam pieder!</p> 
 <p><a name="an_22:22">22:22</a> Un kad viņi to dzirdēja, tie brīnījās, atstāja Viņu un aizgāja.</p> 
 <p><a name="an_22:23">22:23</a> Tanī dienā atnāca pie Viņa saduceji, kas māca, ka augšāmcelšanās neesot, un jautāja Viņam,</p> 
 <p><a name="an_22:24">22:24</a> Sacīdami: Mācītāj, Mozus teicis: ja kas nomirst bez bērniem, tad lai viņa brālis precē tā sievu un rada savam brālim pēcnācējus!</p> 
 <p><a name="an_22:25">22:25</a> Bet bija pie mums septiņi brāļi; pirmais apprecēja sievu un nomira; un tā kā tam nebija bērnu, viņš atstāja savu sievu savam brālim.</p> 
 <p><a name="an_22:26">22:26</a> Tāpat otrs un trešais līdz pat septītajam.</p> 
 <p><a name="an_22:27">22:27</a> Un beidzot pēc viņiem visiem nomira arī sieva.</p> 
 <p><a name="an_22:28">22:28</a> Tad kuram no septiņiem šī sieva piederēs pēc augšāmcelšanās, jo viņa visiem piederējusi?</p> 
 <p><a name="an_22:29">22:29</a> Bet Jēzus atbildēja un sacīja viņiem: Jūs maldāties, nesaprazdami Rakstus, nedz arī Dieva spēku.</p> 
 <p><a name="an_22:30">22:30</a> Jo pēc augšāmcelšanās ne precējas, ne tiek precēti, bet visi būs kā Dieva eņģeļi debesīs.</p> 
 <p><a name="an_22:31">22:31</a> Bet vai jūs neesat lasījuši par miroņu augšāmcelšanos, ko Dievs teicis, kas jums saka:</p> 
 <p><a name="an_22:32">22:32</a> Es esmu Ābrahama Dievs un Īzāka Dievs, un Jēkaba Dievs. Dievs nav mirušo, bet dzīvo Dievs.</p> 
 <p><a name="an_22:33">22:33</a> Un ļaudis, to dzirdēdami, brīnījās par Viņa mācību.</p> 
 <p><a name="an_22:34">22:34</a> Bet kad farizeji izdzirda, ka Viņš saducejiem muti aizdarījis, tie sapulcējās kopā.</p> 
 <p><a name="an_22:35">22:35</a> Un viens no tiem, bauslības mācītājs, kārdinādams Viņu, jautāja:</p> 
 <p><a name="an_22:36">22:36</a> Mācītāj, kurš lielākais bauslis likumā?</p> 
 <p><a name="an_22:37">22:37</a> Jēzus sacīja viņam: Mīli Dievu savu Kungu no visas savas sirds, no visas savas dvēseles un no visa sava prāta!</p> 
 <p><a name="an_22:38">22:38</a> Šis ir lielākais un pirmais bauslis!</p> 
 <p><a name="an_22:39">22:39</a> Bet otrs tam līdzīgs: mīli savu tuvāko kā sevi pašu!</p> 
 <p><a name="an_22:40">22:40</a> Šajos divos baušļos ietverta visa bauslība un pravieši.</p> 
 <p><a name="an_22:41">22:41</a> Bet kad farizeji bija sanākuši, Jēzus jautāja viņiem,</p> 
 <p><a name="an_22:42">22:42</a> Sacīdams: Kā jums šķiet, kas ir Kristus? Kā dēls Viņš ir? Viņi atbildēja: Dāvida.</p> 
 <p><a name="an_22:43">22:43</a> Viņš sacīja tiem: Kā tad Dāvids garā sauc Viņu par Kungu, sacīdams tā:</p> 
 <p><a name="an_22:44">22:44</a> Kungs sacīja manam Kungam: Sēdies pie manas labās rokas, iekams es lieku Tavus ienaidniekus par paklāju Tavām kājām.</p> 
 <p><a name="an_22:45">22:45</a> Bet ja Dāvids sauc Viņu par Kungu, kā tad Viņš ir tā dēls?</p> 
 <p><a name="an_22:46">22:46</a> Un neviens nevarēja Viņam ne vārda atbildēt; un no šīs dienas neviens neuzdrošinājās Viņam vairs jautāt.</p> 
 <p><a name="an_23:1">23:1</a> Tad Jēzus runāja ar ļaudīm un saviem mācekļiem,</p> 
 <p><a name="an_23:2">23:2</a> Sacīdams: Rakstu mācītāji un farizeji nosēdušies Mozus krēslā.</p> 
 <p><a name="an_23:3">23:3</a> Visu, ko viņi jums saka, to ievērojiet un dariet, bet pēc viņu darbiem nedariet, jo viņi gan saka, bet paši nedara.</p> 
 <p><a name="an_23:4">23:4</a> Jo viņi sasien smagas un nepanesamas nastas un uzkrauj tās cilvēku pleciem, bet paši negrib tās ar pirkstu kustināt.</p> 
 <p><a name="an_23:5">23:5</a> Un viņi tāpēc dara visus savus darbus, lai ļaudis tos redzētu: viņi lieto platas lūgšanas siksnas un garus pušķus pie drēbēm.</p> 
 <p><a name="an_23:6">23:6</a> Viņi mīl pirmās vietas mielastos un pirmos sēdekļus sinagogās.</p> 
 <p><a name="an_23:7">23:7</a> Un lai ļaudis viņus tirgus laukumos sveicinātu un sauktu par "rabbi".</p> 
 <p><a name="an_23:8">23:8</a> Bet jūs nesaucieties par rabbi, jo viens ir jūsu Mācītājs, bet jūs visi esat brāļi!</p> 
 <p><a name="an_23:9">23:9</a> Un nevienu nesauciet virs zemes par tēvu, jo viens ir jūsu Tēvs, kas ir debesīs.</p> 
 <p><a name="an_23:10">23:10</a> Un nesaucieties par mācītājiem, jo viens ir jūsu Mācītājs - Kristus!</p> 
 <p><a name="an_23:11">23:11</a> Bet lielākais starp jums lai ir jūsu kalps!</p> 
 <p><a name="an_23:12">23:12</a> Bet kas sevi paaugstinās, tiks pazemots; bet kas sevi pazemos, tiks paaugstināts.</p> 
 <p><a name="an_23:13">23:13</a> Bet bēdas jums, rakstu mācītāji un farizeji, jūs liekuļi, jo jūs aizslēdzat debesvalstību cilvēkiem; jūs paši neejat iekšā un neļaujat ieiet tiem, kas to vēlas.</p> 
 <p><a name="an_23:14">23:14</a> Bēdas jums, rakstu mācītāji un farizeji, jūs liekuļi, jo jūs apēdat atraitņu mājas, skaitot garas lūgšanas; tāpēc jūs saņemsiet bargāko sodu.</p> 
 <p><a name="an_23:15">23:15</a> Bēdas jums, rakstu mācītāji un farizeji, jūs liekuļi, jo jūs apstaigājat jūru un sauszemi, lai iegūtu kaut vienu jūdu ticībai; un, kad tas noticis, tad jūs padarāt viņu par elles mantinieku, divreiz ļaunāku, nekā jūs paši.</p> 
 <p><a name="an_23:16">23:16</a> Bēdas jums, jūs aklie vadoņi, kas sakāt: ja kāds zvēr pie svētnīcas, tas nav nekas, bet kas zvēr pie svētnīcas zelta, tam tas jāpilda.</p> 
 <p><a name="an_23:17">23:17</a> Jūs, neprātīgie un aklie! Jo kas vairāk: vai zelts, vai svētnīca, kas svētī zeltu?</p> 
 <p><a name="an_23:18">23:18</a> Un, ja kas zvēr pie altāra, tas nav nekas; bet ja kāds zvēr pie dāvanas, kas atrodas uz tā, tam tas jāpilda.</p> 
 <p><a name="an_23:19">23:19</a> Jūs aklie! Kas vairāk: dāvana vai altāris, kas svētī dāvanu?</p> 
 <p><a name="an_23:20">23:20</a> Kas zvēr pie altāra, zvēr pie tā un visa, kas uz tā atrodas.</p> 
 <p><a name="an_23:21">23:21</a> Un kas zvēr pie svētnīcas, zvēr pie tās un pie visa, ka tanī atrodas.</p> 
 <p><a name="an_23:22">23:22</a> Un kas pie debesīm zvēr, tas zvēr pie Dieva troņa un pie tā, kas uz tā sēd.</p> 
 <p><a name="an_23:23">23:23</a> Bēdas jums, rakstu mācītāji un farizeji, jūs liekuļi! Jūs dodat desmito daļu no mētrām, dillēm un ķimenēm, bet neievērojat svarīgāko bauslībā: taisnību, žēlsirdību un ticību. Šo jums vajadzēja darīt un to neatstāt.</p> 
 <p><a name="an_23:24">23:24</a> Jūs, aklie vadoņi, kas odus izkāšat, bet kamieļus aprijat!</p> 
 <p><a name="an_23:25">23:25</a> Bēdas jums, rakstu mācītāji un farizeji, jūs liekuļi, jo jūs tīrāt biķera un bļodas ārpusi, bet savā iekšienē jūs esat pilni laupījuma un netīrības.</p> 
 <p><a name="an_23:26">23:26</a> Aklais farizej, iztīri vispirms biķera un bļodas iekšieni, lai tad arī ārpuse kļūtu tīra!</p> 
 <p><a name="an_23:27">23:27</a> Bēdas jums, rakstu mācītāji un farizeji, jūs liekuļi, jo jūs līdzinaties nobalsinātiem kapiem, kas no ārienes cilvēkiem izrādās daiļi, bet iekšā ir miroņu kaulu un visādas netīrības pilni.</p> 
 <p><a name="an_23:28">23:28</a> Tā arī jūs: ārīgi gan jūs cilvēkiem izrādāties taisnīgi, bet iekšķīgi jūs esat liekulības un netaisnības pilni.</p> 
 <p><a name="an_23:29">23:29</a> Bēdas jums, rakstu mācītāji un farizeji, jūs liekuļi! Jūs ceļat kapenes praviešiem un izrotājat pieminekļus taisnīgajiem,</p> 
 <p><a name="an_23:30">23:30</a> Un sakāt: ja mēs dzīvotu savu tēvu laikos, mēs nekļūtu viņu līdzdalībnieki praviešu asins izliešanā.</p> 
 <p><a name="an_23:31">23:31</a> Tātad jūs liecināt par sevi, ka jūs esat to bērni, kas nogalināja praviešus.</p> 
 <p><a name="an_23:32">23:32</a> Tad nu piepildiet savu tēvu mēru!</p> 
 <p><a name="an_23:33">23:33</a> Jūs, čūsku un odžu izdzimums, kā jūs izbēgsiet no elles sodības?</p> 
 <p><a name="an_23:34">23:34</a> Lūk, tāpēc es sūtu praviešus un gudros, un rakstu mācītājus; un dažus no viņiem jūs nogalināsiet un sitīsiet krustā, un dažus šaustīsiet savās sinagogās un vajāsiet no vienas pilsētas uz otru,</p> 
 <p><a name="an_23:35">23:35</a> Lai uz jums nāktu visas taisnīgās asinis, kas izlietas virs zemes, sākot ar taisnīgā Ābela asinīm līdz Zaharija, Barahija dēla, asinīm, ko jūs nogalinājāt starp svētnīcu un altāri.</p> 
 <p><a name="an_23:36">23:36</a> Patiesi es jums saku: tas viss nāks pār šo paaudzi.</p> 
 <p><a name="an_23:37">23:37</a> Jeruzaleme, Jeruzaleme, kas nokauj praviešus un akmeņiem nomētā tos, kas pie tevis sūtīti! Cik reizes es gribēju sapulcināt tavus bērnus, kā vista savāc savus cāļus zem spārniem, bet tu negribēji!</p> 
 <p><a name="an_23:38">23:38</a> Lūk, jūsu māja tiek jums atstāta postā!</p> 
 <p><a name="an_23:39">23:39</a> Jo es jums saku: no šī laika jūs mani vairs neredzēsiet, iekams sacīsiet: svētīgs, kas nāk Kunga vārdā!</p> 
 <p><a name="an_24:1">24:1</a> Jēzus atstāja svētnīcu un aizgāja. Tad Viņa mācekļi pienāca, lai rādītu Viņam svētnīcas celtnes.</p> 
 <p><a name="an_24:2">24:2</a> Bet Viņš atbildēja un sacīja tiem: Vai jūs redzat to visu? Patiesi es jums saku: šeit nepaliks akmens uz akmens, kas netiktu nopostīts.</p> 
 <p><a name="an_24:3">24:3</a> Bet kad Viņš sēdēja Olīvkalnā, mācekļi vieni pienāca pie Viņa un sacīja: Saki mums, kad tas viss notiks, un kāda būs Tavas atnākšanas un pasaules gala zīme?</p> 
 <p><a name="an_24:4">24:4</a> Jēzus atbildēja un sacīja viņiem: Uzmanieties, lai neviens jūs nepieviltu!</p> 
 <p><a name="an_24:5">24:5</a> Jo daudzi nāks manā vārdā un sacīs: Es esmu Kristus; un tie pievils daudzus.</p> 
 <p><a name="an_24:6">24:6</a> Jūs dzirdēsiet par kariem un karu baumām. Pielūkojiet un nebaidieties, jo tam visam jānotiek, bet tas vēl nav gals.</p> 
 <p><a name="an_24:7">24:7</a> Jo tauta celsies pret tautu un valsts pret valsti, un būs mēris, bads un vietvietām zemestrīces.</p> 
 <p><a name="an_24:8">24:8</a> Bet tas viss tikai ciešanu sākums.</p> 
 <p><a name="an_24:9">24:9</a> Tad jūs nodos mokās un jūs nonāvēs; un jūs būsiet visu tautu nīsti mana vārda dēļ.</p> 
 <p><a name="an_24:10">24:10</a> Un tad daudzi ieļaunosies, un viens otru nodos, un viens otru ienīdīs.</p> 
 <p><a name="an_24:11">24:11</a> Un radīsies daudzi viltus pravieši, un pievils daudzus.</p> 
 <p><a name="an_24:12">24:12</a> Un tāpēc mīlestība daudzos atdzisīs, jo netaisnība būs pārpilnībā.</p> 
 <p><a name="an_24:13">24:13</a> Bet, kas pastāvēs līdz galam, tas būs pestīts.</p> 
 <p><a name="an_24:14">24:14</a> Un šīs valstības evaņģēlijs tiks sludināts visā pasaulē, visām tautām par liecību; un tad nāks gals.</p> 
 <p><a name="an_24:15">24:15</a> Un, kad jūs redzēsiet izpostīšanas negantību esam svētajā vietā, kā to pravietis Daniēls sacījis, - kas to lasa, lai saprot! -</p> 
 <p><a name="an_24:16">24:16</a> Tad tie, kas Jūdejā, lai bēg kalnos!</p> 
 <p><a name="an_24:17">24:17</a> Un kas uz jumta, lai nekāpj zemē iznest kaut ko no savas mājas!</p> 
 <p><a name="an_24:18">24:18</a> Un kas ir tīrumā, lai neatgriežas paņemt savus virssvārkus!</p> 
 <p><a name="an_24:19">24:19</a> Bet bēdas grūtniecēm un zīdītājām tanīs dienās.</p> 
 <p><a name="an_24:20">24:20</a> Bet lūdziet Dievu, lai jūsu bēgšana nenotiek ziemā vai sabatā!</p> 
 <p><a name="an_24:21">24:21</a> Jo tad būs lielas bēdas, kādas nav bijušas no pasaules sākuma līdz pat šim un arī vairs nebūs.</p> 
 <p><a name="an_24:22">24:22</a> Un ja šīs dienas nesaīsinātu, tad neviena miesa neizglābtos; bet izredzēto dēļ šīs dienas saīsinās.</p> 
 <p><a name="an_24:23">24:23</a> Ja tad kāds jums sacītu: Lūk, še vai tur ir Kristus, neticiet!</p> 
 <p><a name="an_24:24">24:24</a> Jo celsies viltus Kristi un viltus pravieši un darīs lielas zīmes un brīnumus, lai maldinātu, ja tas iespējams, arī izredzētos.</p> 
 <p><a name="an_24:25">24:25</a> Lūk, es jums saku to jau iepriekš.</p> 
 <p><a name="an_24:26">24:26</a> Ja tad jums sacīs: Lūk, Viņš ir tuksnesī, neizejiet! Lūk, Viņš ir kambaros, tad neticiet!</p> 
 <p><a name="an_24:27">24:27</a> Jo kā zibens rodas austrumos un atspīd līdz rietumiem, tā būs arī ar Cilvēka Dēla atnākšanu.</p> 
 <p><a name="an_24:28">24:28</a> Jo kur ir miesa, tur salasās arī ērgļi.</p> 
 <p><a name="an_24:29">24:29</a> Bet tūdaļ pēc šo bēdu dienām saule aptumšosies, un mēness nedos savu spīdumu, un zvaigznes kritīs no debesīm, un debesu stiprumi sakustēsies.</p> 
 <p><a name="an_24:30">24:30</a> Un tad Cilvēka Dēla zīme parādīsies debesīs; un tad visas zemes ciltis vaimanās; un viņas redzēs Cilvēka Dēlu nākam debesu padebešos lielā spēkā un godībā.</p> 
 <p><a name="an_24:31">24:31</a> Un Viņš sūtīs savus eņģeļus ar bazūnēm un stipru skaņu; un tie savāks Viņa izredzētos no četriem vējiem, no vienas debesu malas līdz otrai.</p> 
 <p><a name="an_24:32">24:32</a> Bet mācieties līdzību no vīģes koka: kad zari jau paliek maigi un lapas plaukst, ziniet, ka vasara tuvu!</p> 
 <p><a name="an_24:33">24:33</a> Tā arī jūs: kad visu to redzēsiet, ziniet: Viņš ir tuvu  durvīs!</p> 
 <p><a name="an_24:34">24:34</a> Patiesi es jums saku: šī cilts neizzudīs, kamēr tas viss notiks.</p> 
 <p><a name="an_24:35">24:35</a> Debess un zeme zudīs, bet mani vārdi nezudīs.</p> 
 <p><a name="an_24:36">24:36</a> Bet to dienu un stundu neviens nezina, pat ne debesu eņģeļi, kā vienīgi Tēvs.</p> 
 <p><a name="an_24:37">24:37</a> Jo kā bija Noasa dienās, tā būs arī Cilvēka Dēla atnākšanā.</p> 
 <p><a name="an_24:38">24:38</a> Jo kā tanī laikā pirms ūdens plūdiem viņi ēda un dzēra, precējās un devās laulībā līdz tai dienai, kad Noass iegāja šķirstā,</p> 
 <p><a name="an_24:39">24:39</a> Un viņi nesaprata, iekams plūdi nāca un aizrāva visus; tā būs arī Cilvēka Dēla atnākšanā.</p> 
 <p><a name="an_24:40">24:40</a> Tad divi būs tīrumā: vienu paņems, otru atstās.</p> 
 <p><a name="an_24:41">24:41</a> Divas mals dzirnavās: vienu paņems, otru atstās.</p> 
 <p><a name="an_24:42">24:42</a> Tāpēc esiet modri, jo jūs nezināt, kurā stundā jūsu Kungs atnāks.</p> 
 <p><a name="an_24:43">24:43</a> Bet tas jums jāzina: ja nama tēvs zinātu, kurā stundā zaglis nāks, tad viņš paliktu nomodā un neļautu ielauzties savā mājā.</p> 
 <p><a name="an_24:44">24:44</a> Tāpēc esiet arī jūs sagatavoti, jo jūs nezināt, kurā stundā Cilvēka Dēls atnāks.</p> 
 <p><a name="an_24:45">24:45</a> Kā tev šķiet, kurš ir uzticīgais un gudrais kalps, ko kungs iecēla pār savu saimi, lai viņiem dotu barību īstā laikā?</p> 
 <p><a name="an_24:46">24:46</a> Svētīgs tas kalps, kuru kungs pārnācis atradīs tā darām.</p> 
 <p><a name="an_24:47">24:47</a> Patiesi es jums saku: Viņš to iecels pār visiem saviem īpašumiem.</p> 
 <p><a name="an_24:48">24:48</a> Bet ja ļaunais kalps sacīs savā sirdī: mans kungs kavējas nākt,</p> 
 <p><a name="an_24:49">24:49</a> Un iesāks sist savus līdzdarbiniekus, un ēdīs, un dzers ar plītniekiem,</p> 
 <p><a name="an_24:50">24:50</a> Tad šī kalpa kungs nāks tādā dienā, kad viņš to negaida, un stundā, kuru nezina.</p> 
 <p><a name="an_24:51">24:51</a> Un viņš to satrieks un dos tam kopalgu ar liekuļiem: tur būs raudāšana un zobu griešana.</p> 
 <p><a name="an_25:1">25:1</a> Tad debesvalstība būs pielīdzināma desmit jaunavām, kas, paņēmušas savas lampiņas, izgāja pretim līgavainim un līgavai.</p> 
 <p><a name="an_25:2">25:2</a> Bet piecas no tām bija vieglprātīgas un piecas gudras.</p> 
 <p><a name="an_25:3">25:3</a> Jo piecas vieglprātīgās paņēma sev līdz lampiņas, bet nepaņēma eļļu.</p> 
 <p><a name="an_25:4">25:4</a> Bet gudrās līdz ar lampiņām paņēma arī eļļu savos traukos.</p> 
 <p><a name="an_25:5">25:5</a> Kad līgavainis kavējās, visas iemiga un gulēja.</p> 
 <p><a name="an_25:6">25:6</a> Bet nakts vidū atskanēja sauciens: Lūk, līgavainis nāk, izejiet viņam pretim!</p> 
 <p><a name="an_25:7">25:7</a> Tad visas šīs jaunavas uzcēlās un iededzināja savas lampiņas.</p> 
 <p><a name="an_25:8">25:8</a> Bet vieglprātīgās sacīja gudrajām: Dodiet mums no jūsu eļļas, jo mūsu lampiņas izdziest.</p> 
 <p><a name="an_25:9">25:9</a> Gudrās atbildēja, sacīdamas: Lai nepietrūktu mums un jums, labāk ejiet pie pārdevējiem un nopērciet sev!</p> 
 <p><a name="an_25:10">25:10</a> Bet kamēr viņas gāja pirkt, atnāca līgavainis; un kas bija sagatavojušās, tās kopā ar viņu iegāja kāzās un durvis aizslēdza.</p> 
 <p><a name="an_25:11">25:11</a> Bet pēc tam atnāca arī pārējās jaunavas un sacīja: Kungs, kungs, atver mums!</p> 
 <p><a name="an_25:12">25:12</a> Bet viņš atbildēja un sacīja: Patiesi es jums saku: es jūs nepazīstu.</p> 
 <p><a name="an_25:13">25:13</a> Tāpēc esiet modri, jo nezināt ne dienu, ne stundu!</p> 
 <p><a name="an_25:14">25:14</a> Tas tāpat kā ar cilvēku, kas pirms aizceļošanas sasauca savus kalpus un uzticēja viņiem savu mantu.</p> 
 <p><a name="an_25:15">25:15</a> Un vienam viņš deva piecus talentus, citam divus, bet citam vienu, katram pēc tā spējām; un pats tūdaļ aizceļoja.</p> 
 <p><a name="an_25:16">25:16</a> Bet tas, kas piecus talentus bija saņēmis, aizgāja un laida tos darbā, un ieguva citus piecus.</p> 
 <p><a name="an_25:17">25:17</a> Tāpat tas, kas divus bija saņēmis, ieguva citus divus.</p> 
 <p><a name="an_25:18">25:18</a> Bet tas, kas bija saņēmis vienu, aizgāja un ieraka to zemē, un tā paslēpa sava kunga naudu.</p> 
 <p><a name="an_25:19">25:19</a> Bet pēc ilga laika pārnāca šo kalpu kungs un sāka norēķināties ar viņiem.</p> 
 <p><a name="an_25:20">25:20</a> Tad atnāca tas, kas bija saņēmis piecus talentus. Viņš atnesa vēl piecus talentus un sacīja: Kungs, tu man iedevi piecus talentus, lūk, es ieguvu vēl citus piecus!</p> 
 <p><a name="an_25:21">25:21</a> Tad viņa kungs sacīja tam: Pareizi, tu labais un uzticīgais kalps. Tu esi bijis uzticīgs mazumā, es tevi iecelšu daudzumā. Ieej sava kunga priekā!</p> 
 <p><a name="an_25:22">25:22</a> Atnāca arī tas, kas divus talentus bija saņēmis, un sacīja: Kungs, tu man iedevi divus talentus; lūk, es ieguvu vēl citus divus!</p> 
 <p><a name="an_25:23">25:23</a> Viņa kungs sacīja tam: Labi, labais un uzticīgais kalps. Tu biji uzticīgs mazumā, es tevi iecelšu daudzumā. Ieej sava kunga priekā!</p> 
 <p><a name="an_25:24">25:24</a> Bet atnāca arī tas, kas vienu talentu bija saņēmis, un sacīja: Kungs, es zinu, ka tu esi bargs cilvēks: tu pļauj tur, kur tu neesi sējis, un savāc, kur neesi izkaisījis.</p> 
 <p><a name="an_25:25">25:25</a> Es baidījos, aizgāju un paslēpu tavu talentu zemē. Lūk, te saņem, kas tavs!</p> 
 <p><a name="an_25:26">25:26</a> Bet viņa kungs atbildēja un tam sacīja: ļaunais un kūtrais kalps! Tu zināji, ka es pļauju tur, kur neesmu sējis, un savācu, kur neesmu kaisījis.</p> 
 <p><a name="an_25:27">25:27</a> Taču tev vajadzēja dot manu naudu naudas mainītājiem, lai es pārnācis saņemtu savu mantu ar augļiem.</p> 
 <p><a name="an_25:28">25:28</a> Tāpēc atņemiet viņam talentu un dodiet tam, kam desmit talentu!</p> 
 <p><a name="an_25:29">25:29</a> Jo katram, kam ir, tiks dots, un tam būs pārpilnībā; bet no tā, kam nav, tiks atņemts arī tas, kas viņam šķietami ir.</p> 
 <p><a name="an_25:30">25:30</a> Bet nelietīgo kalpu izmetiet ārējās tumsībās; tur būs raudāšana un zobu griešana.</p> 
 <p><a name="an_25:31">25:31</a> Bet kad Cilvēka Dēls nāks savā majestātē un visi eņģeļi līdz ar Viņu, tad Viņš sēdēs savā godības tronī.</p> 
 <p><a name="an_25:32">25:32</a> Un visas tautas tiks sapulcinātas Viņa priekšā; un Viņš tās atdalīs vienu no otras, kā gans atšķir avis no āžiem.</p> 
 <p><a name="an_25:33">25:33</a> Un Viņš novietos avis savā labajā, bet āžus kreisajā pusē.</p> 
 <p><a name="an_25:34">25:34</a> Tad ķēniņš sacīs tiem, kas būs Viņa labajā pusē: Nāciet jūs, mana Tēva svētītie, un iemantojiet valstību, kas jums sagatavota no pasaules radīšanas!</p> 
 <p><a name="an_25:35">25:35</a> Jo es biju izsalcis, un jūs mani paēdinājāt; es biju izslāpis, un jūs man devāt dzert; es biju svešinieks un jūs mani pieņēmāt.</p> 
 <p><a name="an_25:36">25:36</a> Es biju kails un jūs mani apģērbāt; es biju slims un jūs mani apmeklējāt; es biju cietumā un jūs atnācāt pie manis.</p> 
 <p><a name="an_25:37">25:37</a> Tad taisnīgie atbildēs Viņam un sacīs: Kungs, kad mēs esam redzējuši Tevi izsalkušu un Tevi paēdinājuši, izslāpušu un devuši Tev dzert?</p> 
 <p><a name="an_25:38">25:38</a> Kad mēs esam redzējuši Tevi kā svešinieku un Tevi pieņēmuši, vai kailu un Tevi apģērbuši?</p> 
 <p><a name="an_25:39">25:39</a> Kad mēs esam redzējuši Tevi slimu vai cietumā un esam gājuši pie Tevis?</p> 
 <p><a name="an_25:40">25:40</a> Un ķēniņš atbildēs viņiem un sacīs: Patiesi es jums saku: ko jūs esat darījuši vienam no šiem maniem vismazākajiem brāļiem, to jūs esat man darījuši.</p> 
 <p><a name="an_25:41">25:41</a> Tad Viņš sacīs arī tiem, kas pa kreisi: Ejiet prom no manis jūs, nolādētie, mūžīgajā ugunī, kas ir sagatavota velnam un tā eņģeļiem!</p> 
 <p><a name="an_25:42">25:42</a> Jo es biju izsalcis, un jūs mani nepaēdinājāt; es biju izslāpis, un jūs man nedevāt dzert.</p> 
 <p><a name="an_25:43">25:43</a> Es biju svešinieks, un jūs mani nepieņēmāt; biju kails, un jūs mani neapģērbāt; es biju slims un biju cietumā, bet jūs mani neapmeklējāt.</p> 
 <p><a name="an_25:44">25:44</a> Tad atbildēs arī tie un sacīs Viņam: Kungs, kad mēs redzējām Tevi izsalkušu vai izslāpušu, vai kā svešinieku, vai neapģērbtu, vai slimu, vai cietumā, un neesam Tev kalpojuši?</p> 
 <p><a name="an_25:45">25:45</a> Tad Viņš atbildēs tiem un sacīs: Patiesi es jums saku: ko jūs neesat darījuši vienam no šiem vismazākajiem, to jūs arī man neesat darījuši.</p> 
 <p><a name="an_25:46">25:46</a> Un šie ieies mūžīgajās mokās, bet taisnīgie - mūžīgajā dzīvē.</p> 
 <p><a name="an_26:1">26:1</a> Un beidzot notika, ka Jēzus, kad bija pabeidzis visas šīs runas, sacīja saviem mācekļiem:</p> 
 <p><a name="an_26:2">26:2</a> Jūs zināt, ka pēc divām dienām būs Lieldienas; un Cilvēka Dēls tiks nodots, lai Viņu krustā sistu.</p> 
 <p><a name="an_26:3">26:3</a> Tad sapulcējās augstie priesteri un tautas vecākie augstā priestera, kas saucās Kaifa, namā.</p> 
 <p><a name="an_26:4">26:4</a> Un viņi apspriedās, kā Jēzu ar viltu aizturēt un nonāvēt.</p> 
 <p><a name="an_26:5">26:5</a> Bet viņi sacīja: Tikai ne svētku dienā, lai kādreiz ļaudīs nesaceltu nemieru.</p> 
 <p><a name="an_26:6">26:6</a> Bet kad Jēzus bija Betānijā, Sīmaņa spitālīgā namā,</p> 
 <p><a name="an_26:7">26:7</a> Pie Viņa pienāca sieviete, kurai bija alabastra trauks ar dārgo svaidāmo eļļu; un viņa izlēja to uz Viņa galvas, Viņam pie galda esot.</p> 
 <p><a name="an_26:8">26:8</a> Kad mācekļi to redzēja, viņi saskaitās un sacīja: Kāpēc šī izšķērdība?</p> 
 <p><a name="an_26:9">26:9</a> Jo varēja to dārgi pārdot un naudu izdalīt trūcīgajiem.</p> 
 <p><a name="an_26:10">26:10</a> Bet Jēzus, to zinādams, sacīja viņiem: Kāpēc jūs skumdināt šo sievieti, jo viņa man darījusi labu darbu,</p> 
 <p><a name="an_26:11">26:11</a> Jo nabagi vienmēr pie jums, bet es neesmu vienmēr.</p> 
 <p><a name="an_26:12">26:12</a> Jo viņa, izliedama šīs svaidāmās zāles uz manas miesas, sagatavoja mani apbedīšanai.</p> 
 <p><a name="an_26:13">26:13</a> Patiesi es jums saku: Kur vien visā pasaulē sludinās šo evaņģēliju, tur arī sacīs viņas piemiņai, ko tā darījusi.</p> 
 <p><a name="an_26:14">26:14</a> Tad viens no tiem divpadsmit, kuram vārds Jūdass Iskariots, aizgāja pie augstajiem priesteriem</p> 
 <p><a name="an_26:15">26:15</a> Un sacīja viņiem: Ko jūs gribat man dot, un es jums Viņu nodošu? Un viņi nolēma tam trīsdesmit sudraba gabalus.</p> 
 <p><a name="an_26:16">26:16</a> Un no tā laika tas meklēja izdevību, lai Viņu nodotu.</p> 
 <p><a name="an_26:17">26:17</a> Bet pirmajā neraudzētās maizes dienā mācekļi nāca pie Jēzus un sacīja: Kur Tu vēlies, lai mēs Tev sagatavojam Lieldienu maltīti?</p> 
 <p><a name="an_26:18">26:18</a> Un Jēzus sacīja: Ejiet pilsētā pie zināmā (cilvēka) un sakiet viņam: Mācītājs saka: Mans laiks tuvu; pie tevis es ar saviem mācekļiem svinēšu Lieldienas.</p> 
 <p><a name="an_26:19">26:19</a> Un mācekļi darīja tā, kā Jēzus bija tiem pavēlējis; un viņi sagatavoja Lieldienas.</p> 
 <p><a name="an_26:20">26:20</a> Un Viņš, vakaram iestājoties, ar saviem divpadsmit mācekļiem novietojās pie galda.</p> 
 <p><a name="an_26:21">26:21</a> Un Viņš, tiem ēdot, sacīja: Patiesi es jums saku, ka viens no jums mani nodos.</p> 
 <p><a name="an_26:22">26:22</a> Un viņi ļoti noskuma, un viens pēc otra sāka jautāt: Kungs, vai es tas esmu?</p> 
 <p><a name="an_26:23">26:23</a> Bet Viņš atbildēja un sacīja: Kas kopā ar mani mērc roku bļodā, tas mani nodos.</p> 
 <p><a name="an_26:24">26:24</a> Cilvēka Dēls gan aiziet, kā par Viņu ir rakstīts, bet bēdas tam cilvēkam, kas nodod Cilvēka Dēlu; būtu labi, ja šis cilvēks nebūtu dzimis.</p> 
 <p><a name="an_26:25">26:25</a> Bet Jūdass, kas Viņu nodeva, atbildēja, sacīdams: Rabbi, vai es tas esmu? Viņš tam atbildēja: Tu to pateici.</p> 
 <p><a name="an_26:26">26:26</a> Bet, tiem ēdot, Jēzus paņēma maizi un svētīja, un lauza, un deva to saviem mācekļiem, un sacīja: Ņemiet un ēdiet, šī ir mana Miesa! </p> 
 <p><a name="an_26:27">26:27</a> Un Viņš, paņēmis biķeri, pateicās un deva viņiem, sacīdams: Dzeriet visi no tā!</p> 
 <p><a name="an_26:28">26:28</a> Šīs ir manas Jaunās derības Asinis, kuras par daudziem tiks izlietas grēku piedošanai.</p> 
 <p><a name="an_26:29">26:29</a> Bet es jums saku, ka no šī laika es vairs nedzeršu no šiem vīna koka augļiem līdz tai dienai, kad es to ar jums no jauna dzeršu sava Tēva valstībā.</p> 
 <p><a name="an_26:30">26:30</a> Un viņi, noskaitījuši pateicības lūgšanu, aizgāja uz Olīvkalnu.</p> 
 <p><a name="an_26:31">26:31</a> Tad Jēzus sacīja viņiem: Jūs visi šinī naktī ieļaunosieties no manis, jo ir rakstīts: Es sitīšu ganu, un ganāmā pulka avis izklīdīs.</p> 
 <p><a name="an_26:32">26:32</a> Bet pēc manas augšāmcelšanās es pirms jums aiziešu uz Galileju.</p> 
 <p><a name="an_26:33">26:33</a> Bet Pēteris atbildēja un sacīja Viņam: Un ja visi no Tevis ieļaunotos, es nekad neieļaunošos.</p> 
 <p><a name="an_26:34">26:34</a> Jēzus viņam sacīja: Patiesi es tev saku, ka šinī naktī, pirms gailis dziedās, tu mani trīskārt noliegsi. </p> 
 <p><a name="an_26:35">26:35</a> Pēteris sacīja Viņam: Kaut arī man nāktos ar Tevi mirt, es Tevi nenoliegšu. Tāpat sacīja visi citi mācekļi.</p> 
 <p><a name="an_26:36">26:36</a> Tad Jēzus kopā ar viņiem aizgāja uz muižu, ko sauc par Ģetzemani, un sacīja saviem mācekļiem: Sēdieties šeit, kamēr es aiziešu tālāk un pielūgšu Dievu!</p> 
 <p><a name="an_26:37">26:37</a> Un Viņš ņēma sev līdz Pēteri un divus Zebedeja dēlus un iesāka skumt un baiļoties.</p> 
 <p><a name="an_26:38">26:38</a> Tad Viņš tiem sacīja: Mana dvēsele ir noskumusi līdz nāvei; palieciet šeit un esiet ar mani nomodā!</p> 
 <p><a name="an_26:39">26:39</a> Un, nedaudz pagājis uz priekšu, Viņš krita uz sava vaiga, lūdza Dievu un sacīja: Mans Tēvs, ja tas ir iespējams, tad lai šis biķeris iet man secen, tomēr ne kā es vēlos, bet kā Tu!</p> 
 <p><a name="an_26:40">26:40</a> Un Viņš gāja pie saviem mācekļiem un atrada viņus guļot, un sacīja Pēterim: Tā jūs nespējāt pat vienu stundu būt ar mani nomodā?</p> 
 <p><a name="an_26:41">26:41</a> Esiet modri un lūdziet Dievu, lai jūs nekristu kārdināšanā! Gars gan ir modrs, bet miesa vāja.</p> 
 <p><a name="an_26:42">26:42</a> Atkal Viņš aizgāja otrreiz un lūdza Dievu, sacīdams: Mans Tēvs, ja šis biķeris nevar iet man secen un man tas jāizdzer, tad lai notiek Tavs prāts!</p> 
 <p><a name="an_26:43">26:43</a> Un Viņš atkal nāca un atrada tos guļot, jo viņu acis bija smagas.</p> 
 <p><a name="an_26:44">26:44</a> Un Viņš, atstājis tos, aizgāja atkal un trešo reizi lūdza Dievu, sacīdams tos pašus vārdus.</p> 
 <p><a name="an_26:45">26:45</a> Tad Viņš nāca pie saviem mācekļiem un sacīja tiem: Guliet jau nu un dusiet; lūk, stunda pienākusi, un Cilvēka Dēls tiks nodots grēcinieku rokās.</p> 
 <p><a name="an_26:46">26:46</a> Celieties, iesim! Lūk, tuvojas tas, kas mani nodos!</p> 
 <p><a name="an_26:47">26:47</a> Un kamēr Viņš vēl runāja, lūk, nāca Jūdass, viens no divpadsmit, un līdz ar viņu daudz ļaužu ar zobeniem un rungām, kurus sūtīja augstie priesteri un tautas vecākie.</p> 
 <p><a name="an_26:48">26:48</a> Bet Viņa nodevējs bija devis tiem zīmi, sacīdams: kuru es skūpstīšu, ir Viņš, to aizturiet!</p> 
 <p><a name="an_26:49">26:49</a> Un tūliņ viņš piegāja pie Jēzus un sacīja: Esi sveicināts, Rabbi! Un skūpstīja Viņu.</p> 
 <p><a name="an_26:50">26:50</a> Bet Jēzus sacīja viņam: Draugs, kāpēc tu atnāci? Tad tie piegāja, satvēra Jēzu un aizturēja Viņu.</p> 
 <p><a name="an_26:51">26:51</a> Lūk, viens no tiem, kas bija ar Jēzu, izstiepa roku, izvilka savu zobenu, cirta augstā priestera kalpam un nocirta tam ausi.</p> 
 <p><a name="an_26:52">26:52</a> Tad Jēzus sacīja viņam: Liec savu zobenu savā vietā, jo visi, kas zobenu tver, no zobena ies bojā.</p> 
 <p><a name="an_26:53">26:53</a> Vai tu domā, ka es nevaru lūgt savu Tēvu, un Viņš man tūliņ neatsūtītu vairāk nekā divpadsmit leģionu eņģeļu?</p> 
 <p><a name="an_26:54">26:54</a> Kā tad lai izpildītos Raksti, ka tam tā jānotiek?</p> 
 <p><a name="an_26:55">26:55</a> Tanī stundā Jēzus sacīja pūlim: Kā pret slepkavu jūs esat izgājuši ar zobeniem un rungām mani gūstīt. Ik dienas es sēdēju pie jums svētnīcā mācīdams, un jūs mani neaizturējāt.</p> 
 <p><a name="an_26:56">26:56</a> Bet tas viss notika, lai piepildītos pravieša raksti. Tad visi mācekļi atstāja Viņu un aizbēga.</p> 
 <p><a name="an_26:57">26:57</a> Bet tie, kas Jēzu saņēma, noveda Viņu pie augstā priestera Kaifas, kur bija sapulcējušies rakstu mācītāji un vecākie.</p> 
 <p><a name="an_26:58">26:58</a> Bet Pēteris sekoja Viņam no tālienes līdz pat augstā priestera pagalmam. Un viņš, iegājis iekšā, apsēdās pie kalpiem, lai redzētu galu.</p> 
 <p><a name="an_26:59">26:59</a> Bet augstie priesteri un visa tiesa meklēja nepatiesu liecību pret Jēzu, lai Viņu notiesātu nāvē,</p> 
 <p><a name="an_26:60">26:60</a> Un neatrada, lai gan uzstājās daudz netaisnu liecinieku. Bet beidzot nāca divi netaisni liecinieki</p> 
 <p><a name="an_26:61">26:61</a> Un sacīja: Viņš ir teicis: es varu Dieva namu nojaukt un to trijās dienās atkal uzcelt.</p> 
 <p><a name="an_26:62">26:62</a> Un augstais priesteris piecēlās un sacīja Viņam: Vai Tu nekā neatbildi uz to, ko tie pret Tevi liecina?</p> 
 <p><a name="an_26:63">26:63</a> Bet Jēzus klusēja. Un augstais priesteris sacīja Viņam: Es zvērinu Tevi pie dzīvā Dieva, lai Tu mums sacītu, vai Tu esi Kristus, Dieva Dēls?</p> 
 <p><a name="an_26:64">26:64</a> Jēzus viņam sacīja: Tu to pateici: bet es jums saku, ka no šī laika jūs redzēsiet Cilvēka Dēlu sēžam pie Visspēcīgā Dieva labās rokas un nākam debesu padebešos.</p> 
 <p><a name="an_26:65">26:65</a> Tad augstais priesteris saplēsa savas drēbes, sacīdams: Viņš Dievu zaimojis. Kāpēc mums vēl vajag liecinieku? Lūk, tagad jūs paši dzirdējāt zaimus.</p> 
 <p><a name="an_26:66">26:66</a> Kā jums šķiet? Bet viņi atbildēja un sacīja: Viņš nāvi pelnījis.</p> 
 <p><a name="an_26:67">26:67</a> Tad tie spļāva Viņam sejā un sita Viņu dūrēm, bet citi pliķēja Viņu sejā</p> 
 <p><a name="an_26:68">26:68</a> Un sacīja: Uzmini, Kristu, kurš Tevi sita?</p> 
 <p><a name="an_26:69">26:69</a> Bet Pēteris sēdēja ārā, pagalmā. Un viena kalpone pienāca pie Viņa, sacīdama: Arī tu biji ar Jēzu no Galilejas.</p> 
 <p><a name="an_26:70">26:70</a> Bet viņš to noliedza visu priekšā, sacīdams: Es nezinu, ko tu runā.</p> 
 <p><a name="an_26:71">26:71</a> Bet kad viņš gāja pa vārtiem, viņu ieraudzīja cita kalpone un sacīja tiem, kas tur bija: Arī šis bija ar Jēzu Nācarieti.</p> 
 <p><a name="an_26:72">26:72</a> Un viņš atkal liedzās, zvērēdams: Es to Cilvēku nepazīstu.</p> 
 <p><a name="an_26:73">26:73</a> Un pēc īsa brīža piegāja tie, kas tur stāvēja, un sacīja Pēterim: Patiesi tu esi viens no tiem, jo arī tava valoda nodod tevi.</p> 
 <p><a name="an_26:74">26:74</a> Tad viņš sāka lādēties un zvērēt, ka viņš to Cilvēku nepazīst. Un tūdaļ gailis dziedāja.</p> 
 <p><a name="an_26:75">26:75</a> Un Pēteris atminējās Jēzus vārdus, ko Viņš bija teicis: Pirms gailis dziedās, tu mani trīskārt noliegsi. Un viņš, izgājis ārā, rūgti raudāja.</p> 
 <p><a name="an_27:1">27:1</a> Bet rīta agrumā visi augstie priesteri un tautas vecākie apspriedās par Jēzu, lai Viņu nodotu nāvei.</p> 
 <p><a name="an_27:2">27:2</a> Un tie, saistījuši Viņu, aizveda un nodeva zemes pārvaldniekam Poncijam Pilātam.</p> 
 <p><a name="an_27:3">27:3</a> Tad Jūdass, Viņa nodevējs, redzēdams, ka Viņš notiesāts, žēluma pamudināts, aiznesa trīsdesmit sudraba gabalus augstajiem priesteriem</p> 
 <p><a name="an_27:4">27:4</a> Un sacīja: Es esmu grēkojis, nododams nevainīgas asinis. Bet tie sacīja: Kāda mums daļa? Skaties pats!</p> 
 <p><a name="an_27:5">27:5</a> Un viņš, nometis sudraba gabalus svētnīcā, aizgāja un pakārās cilpā.</p> 
 <p><a name="an_27:6">27:6</a> Bet augstie priesteri paņēma sudraba gabalus un sacīja: Nav brīv tos mest upurlādē, jo tā ir asins nauda.</p> 
 <p><a name="an_27:7">27:7</a> Un apspriedušies viņi nopirka par tiem podnieka tīrumu svešinieku kapsētai.</p> 
 <p><a name="an_27:8">27:8</a> Tāpēc šis tīrums līdz šai dienai saucas Hakeldama, tas ir, asins tīrums.</p> 
 <p><a name="an_27:9">27:9</a> Tā piepildījās pravieša Jeremija sludinājums, kas saka: Un tie saņēma trīsdesmit sudraba gabalus, novērtētā maksu, kādu Izraēļa dēli bija noteikuši,</p> 
 <p><a name="an_27:10">27:10</a> Un atdeva tos par podnieka tīrumu, kā Kungs man pavēlējis.</p> 
 <p><a name="an_27:11">27:11</a> Bet Jēzus nostājās zemes pārvaldnieka priekšā; un pārvaldnieks Viņam jautāja, sacīdams: Vai Tu esi jūdu ķēniņš? Jēzus viņam atbildēja: Tu to saki.</p> 
 <p><a name="an_27:12">27:12</a> Un kad augstie priesteri un vecākie Viņu apsūdzēja, Viņš nekā neatbildēja.</p> 
 <p><a name="an_27:13">27:13</a> Tad Pilāts sacīja Viņam: Vai Tu nedzirdi, cik smagu liecību viņi nodod pret Tevi?</p> 
 <p><a name="an_27:14">27:14</a> Un Viņš tam neatbildēja ne uz vienu vārdu, tā ka pārvaldnieks ļoti brīnījās.</p> 
 <p><a name="an_27:15">27:15</a> Bet augstos svētkos zemes pārvaldnieks mēdza atbrīvot vienu cietumnieku, kuru viņi vēlējās.</p> 
 <p><a name="an_27:16">27:16</a> Bet tanī laikā viņam bija sevišķi ļaunas slavas cietumnieks, vārdā Baraba.</p> 
 <p><a name="an_27:17">27:17</a> Un kad viņi bija sapulcējušies, Pilāts sacīja tiem: Kuru jūs gribat, lai es jums atlaižu, Barabu vai Jēzu, kuru sauc Kristus?</p> 
 <p><a name="an_27:18">27:18</a> Jo viņš zināja, ka tie skaudības dēļ Viņu bija nodevuši.</p> 
 <p><a name="an_27:19">27:19</a> Bet kad viņš sēdēja soģa krēslā, viņa sieva sūtīja pie tā, sacīdama: Neaiztiec šo Taisnīgo, jo es šodien sapnī Viņa dēļ daudz cietu!</p> 
 <p><a name="an_27:20">27:20</a> Bet augstie priesteri un vecākie pamudināja tautu, lai tā pieprasa Barabu, bet Jēzu nogalina.</p> 
 <p><a name="an_27:21">27:21</a> Un zemes pārvaldnieks atbildēja un sacīja viņiem: Kuru no šiem diviem gribat, lai es jums atlaižu? Bet viņi sacīja: Barabu.</p> 
 <p><a name="an_27:22">27:22</a> Pilāts viņiem sacīja: Ko tad man darīt ar Jēzu, kas saucas Kristus?</p> 
 <p><a name="an_27:23">27:23</a> Visi viņi sacīja: Sist Viņu krustā! Zemes pārvaldnieks viņiem sacīja: Ko tad Viņš ļaunu darījis? Bet viņi vēl skaļāk kliedza un sacīja: Sist Viņu krustā!</p> 
 <p><a name="an_27:24">27:24</a> Bet Pilāts, redzēdams to, ka viņš nekā nepanāk, bet troksnis pavairojas, ņēma ūdeni, mazgāja rokas tautas priekšā, sacīdams: Es esmu nevainīgs pie šī Taisnīgā asinīm. Skatieties paši!</p> 
 <p><a name="an_27:25">27:25</a> Un visi ļaudis atbildēja un sacīja: Viņa asinis lai nāk pār mums un pār mūsu bērniem.</p> 
 <p><a name="an_27:26">27:26</a> Tad viņš tiem atlaida Barabu, bet Jēzu, šaustītu, nodeva tiem, lai Viņu sit krustā.</p> 
 <p><a name="an_27:27">27:27</a> Tad pārvaldnieka kareivji ņēma Jēzu tiesas namā un sapulcināja pie Viņa visu pulku.</p> 
 <p><a name="an_27:28">27:28</a> Un tie, izģērbuši Viņu, apvilka Viņam purpura mēteli.</p> 
 <p><a name="an_27:29">27:29</a> Un tie, nopinuši kroni no ērkšķiem, lika to Viņam galvā un niedri Viņa labajā rokā. Un tie, Viņa priekšā ceļos mezdamies, izsmēja Viņu, sacīdami: Esi sveicināts, jūdu ķēniņ!</p> 
 <p><a name="an_27:30">27:30</a> Un tie spļāva uz Viņu, paņēma niedri un sita Viņam pa galvu.</p> 
 <p><a name="an_27:31">27:31</a> Un tie, kad bija Viņu izsmējuši, novilka Viņam mēteli un ietērpa Viņu Viņa paša drēbēs un aizveda, lai Viņu sistu krustā.</p> 
 <p><a name="an_27:32">27:32</a> Bet izgājuši, viņi sastapa cilvēku no Kirēnes, vārdā Sīmani; tie piespieda šo nest Viņa krustu.</p> 
 <p><a name="an_27:33">27:33</a> Un viņi nonāca tai vietā, ko sauc par Golgātu, tas ir, Kalvārijas vietu.</p> 
 <p><a name="an_27:34">27:34</a> Un tie Viņam deva dzert vīnu, sajauktu ar žulti. Un Viņš, baudījis, negribēja to dzert.</p> 
 <p><a name="an_27:35">27:35</a> Bet kad tie bija Viņu krustā piesituši, tie lozējot izdalīja Viņa drēbes, lai izpildītos pravieša priekšsludinājums, kas saka: Viņi izdalīja manas drēbes un par maniem svārkiem meta kauliņus.</p> 
 <p><a name="an_27:36">27:36</a> Un tie sēdēja un apsargāja Viņu.</p> 
 <p><a name="an_27:37">27:37</a> Un virs Viņa galvas tie uzlika Viņa vainas uzrakstu: Šis ir Jēzus, jūdu ķēniņš.</p> 
 <p><a name="an_27:38">27:38</a> Tad divi slepkavas reizē ar Viņu tika sisti krustā: viens pa labi, otrs pa kreisi.</p> 
 <p><a name="an_27:39">27:39</a> Bet garāmgājēji zaimoja Viņu, galvas kratīdami,</p> 
 <p><a name="an_27:40">27:40</a> Un sacīja: Tu, kas noplēs Dieva svētnīcu un to trijās dienās atkal uzcel, atpestī pats sevi! Ja Tu esi Dieva Dēls, nokāp no krusta!</p> 
 <p><a name="an_27:41">27:41</a> Tāpat augstie priesteri ar rakstu mācītājiem un vecākie izsmiedami sacīja:</p> 
 <p><a name="an_27:42">27:42</a> Citiem Viņš palīdzēja, pats sev nevar palīdzēt. Ja Viņš ir Izraēļa ķēniņš, lai nokāpj tagad no krusta, un mēs ticēsim Viņam.</p> 
 <p><a name="an_27:43">27:43</a> Viņš paļāvās uz Dievu, lai tagad glābj, ja Viņš to vēlas, jo Viņš sacījis: Es esmu Dieva Dēls.</p> 
 <p><a name="an_27:44">27:44</a> Bet arī slepkavas, kas līdz ar Viņu bija krustos piesisti, tāpat nievāja Viņu.</p> 
 <p><a name="an_27:45">27:45</a> Bet no sestās stundas tumsa iestājās pār visu zemi līdz pat devītajai stundai.</p> 
 <p><a name="an_27:46">27:46</a> Bet ap devīto stundu Jēzus sauca stiprā balsī, sacīdams: Eli, Eli, lema sabahtani? Tas ir: Mans Dievs, mans Dievs, kāpēc Tu mani atstāji?</p> 
 <p><a name="an_27:47">27:47</a> Bet daži, kas tur stāvēja, to dzirdēdami, teica: Viņš sauc Eliju.</p> 
 <p><a name="an_27:48">27:48</a> Un tūdaļ viens no tiem aizskrēja, paņēma sūkli, piesūcināja to etiķī, uzsprauda niedrē un deva Viņam dzert.</p> 
 <p><a name="an_27:49">27:49</a> Bet citi sacīja: Pagaidi, redzēsim, vai Elijs nāks Viņu glābt.</p> 
 <p><a name="an_27:50">27:50</a> Bet Jēzus atkal sauca skaļā balsī un atdeva savu garu.</p> 
 <p><a name="an_27:51">27:51</a> Un, lūk, svētnīcas priekškars pārplīsa divās daļās no augšas līdz apakšai, un zeme trīcēja, un klintis plīsa,</p> 
 <p><a name="an_27:52">27:52</a> Un kapi atvērās, un daudz svēto miesas, kas dusēja, uzcēlās no miroņiem.</p> 
 <p><a name="an_27:53">27:53</a> Un pēc Viņa augšāmcelšanās tie izgāja no kapiem, nāca svētajā pilsētā un parādījās daudziem.</p> 
 <p><a name="an_27:54">27:54</a> Bet virsnieks un tie, kas ar Viņu bija, sargāja Jēzu un, redzēdami zemestrīci un visu, kas notika, ļoti izbijās un sacīja: Patiesi, Viņš bija Dieva Dēls.</p> 
 <p><a name="an_27:55">27:55</a> Bet tur bija daudz sieviešu no tālienes, kas pavadīja Jēzu no Galilejas un kalpoja Viņam.</p> 
 <p><a name="an_27:56">27:56</a> Starp tām bija Marija Magdalēna un Marija, Jēkaba un Jāzepa māte, un Zebedeja dēlu māte.</p> 
 <p><a name="an_27:57">27:57</a> Bet vakaram iestājoties, nāca kāds bagāts cilvēks no Arimatejas, vārdā Jāzeps, kas arī bija Jēzus māceklis.</p> 
 <p><a name="an_27:58">27:58</a> Viņš aizgāja pie Pilāta un izlūdzās Jēzus miesas. Tad Pilāts pavēlēja miesas atdot.</p> 
 <p><a name="an_27:59">27:59</a> Un kad Jāzeps saņēma miesas, viņš ietina tās tīrā audeklā.</p> 
 <p><a name="an_27:60">27:60</a> Un viņš ielika tās savā jaunajā kapā, ko bija izcirtis klintī. Un viņš, pievēlis kapa durvīm lielu akmeni, aizgāja.</p> 
 <p><a name="an_27:61">27:61</a> Bet tur bija Marija Magdalēna un otra Marija; viņas sēdēja iepretim kapam.</p> 
 <p><a name="an_27:62">27:62</a> Bet otrā dienā, kas ir pēc sataisīšanās dienas, augstie priesteri un farizeji sapulcējās pie Pilāta</p> 
 <p><a name="an_27:63">27:63</a> Un sacīja: Kungs, mēs atminējāmies, ka šis viltnieks, vēl dzīvs būdams, sacīja: Pēc trim dienām es augšāmcelšos.</p> 
 <p><a name="an_27:64">27:64</a> Tāpēc pavēli apsargāt kapu līdz trešajai dienai, ka kādreiz neatnāk Viņa mācekļi un nenozog Viņu, un nepasaka tautai: Viņš uzcēlies no miroņiem. Tad pēdējā viltība būtu lielāka nekā pirmā.</p> 
 <p><a name="an_27:65">27:65</a> Pilāts viņiem atbildēja: Ņemiet sardzi, ejiet un apsargājiet, kā zināt!</p> 
 <p><a name="an_27:66">27:66</a> Un viņi aizgāja, pielika kapam sardzi un apzīmogoja akmeni.</p> 
 <p><a name="an_28:1">28:1</a> Bet, kad sabats beidzās, pirmajai nedēļas dienai austot, Marija Magdalēna un otra Marija nāca apskatīt kapu.</p> 
 <p><a name="an_28:2">28:2</a> Un, lūk, notika liela zemestrīce, jo Kunga eņģelis nāca no debesīm un piegājis novēla akmeni, un apsēdās uz tā.</p> 
 <p><a name="an_28:3">28:3</a> Un viņa skats bija kā zibens un viņa drēbes  baltas kā sniegs.</p> 
 <p><a name="an_28:4">28:4</a> Bet sargi bailēs drebēja un bijās no viņa, un kļuva kā miruši.</p> 
 <p><a name="an_28:5">28:5</a> Bet eņģelis uzrunāja sievietes un sacīja: Nebīstieties, jo es zinu, ka jūs meklējat Jēzu, krustā sisto.</p> 
 <p><a name="an_28:6">28:6</a> Viņa šeit nav, jo Viņš ir augšāmcēlies, kā bija sacījis. Nāciet un aplūkojiet to vietu, kur Kungs bija nolikts!</p> 
 <p><a name="an_28:7">28:7</a> Un ejiet steigšus un pasakiet Viņa mācekļiem, ka Viņš ir augšāmcēlies, un, lūk, Viņš pirms jums aizies uz Galileju. Tur jūs Viņu redzēsiet. Lūk, es jums to vēstīju.</p> 
 <p><a name="an_28:8">28:8</a> Un viņas bailēs un lielā priekā ātri izgāja no kapa un steidzās to vēstīt Viņa mācekļiem.</p> 
 <p><a name="an_28:9">28:9</a> Un, lūk, Jēzus sastapa viņas un sacīja: Esiet sveicinātas! Bet tās piegāja, apskāva Viņa kājas un pielūdza Viņu.</p> 
 <p><a name="an_28:10">28:10</a> Tad Jēzus sacīja viņām: Nebīstieties, ejiet un paziņojiet maniem brāļiem, lai viņi iet uz Galileju! Tur viņi mani redzēs.</p> 
 <p><a name="an_28:11">28:11</a> Kad viņas bija aizgājušas, lūk, daži no sargiem, iegājuši pilsētā, paziņoja augstajiem priesteriem visu, kas bija noticis.</p> 
 <p><a name="an_28:12">28:12</a> Un viņi, sapulcējušies ar vecākajiem, nolēma dot kareivjiem daudz naudas</p> 
 <p><a name="an_28:13">28:13</a> Un teica: Sakiet: Viņa mācekļi atnāca naktī un, mums guļot, nozaga Viņu.</p> 
 <p><a name="an_28:14">28:14</a> Un mēs, ja zemes pārvaldnieks par to dabūs zināt, viņu pārliecināsim un gādāsim par jūsu drošību.</p> 
 <p><a name="an_28:15">28:15</a> Un sargi, saņēmuši naudu, darīja, kā bija mācīti. Un šī valoda izpaudās starp jūdiem līdz pat šai dienai.</p> 
 <p><a name="an_28:16">28:16</a> Bet vienpadsmit mācekļi aizgāja Galilejā uz to kalnu, kur Jēzus bija viņiem pavēlējis.</p> 
 <p><a name="an_28:17">28:17</a> Un tie, Viņu ieraudzījuši, pielūdza Viņu, bet daži šaubījās.</p> 
 <p><a name="an_28:18">28:18</a> Un Jēzus piegāja un runāja viņiem, sacīdams: Man dota visa vara debesīs un virs zemes.</p> 
 <p><a name="an_28:19">28:19</a> Tāpēc ejiet un māciet visas tautas, kristīdami tās Tēva un Dēla, un Svētā Gara vārdā,</p> 
 <p><a name="an_28:20">28:20</a> Mācīdami tās pildīt visu, ko es jums esmu pavēlējis, un, lūk, es esmu ar jums līdz pasaules galam.</p> 
 <p></p><hr>
 <center>
 <a href="mar.htm">Next: Mark</a></center>
 </body>