<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="col.htm">Previous</a> 
 <a href="th2.htm">Next</a> 
 </center>
 <hr>
  <h3 align="center">Latvian Bible: 1 Thessalonians</h3> 
 <p><a name="an_1:1">1:1</a> Pāvils un Silvāns, un Timotejs tesalonīkiešu draudzei Dievā Tēvā un Kungā Jēzū Kristū:
 </p> 
 <p><a name="an_1:2">1:2</a> Žēlastība jums un miers! Mēs vienmēr pateicamies Dievam par jums visiem, pieminēdami jūs bez mitēšanās savās lūgšanās.
 </p> 
 <p><a name="an_1:3">1:3</a> Mēs atminamies jūsu ticības darbu un pūles, un mīlestību, un izturību cerībā uz mūsu Kungu Jēzu Kristu Dieva un mūsu Tēva priekšā.
 </p> 
 <p><a name="an_1:4">1:4</a> Mēs zinām, Dieva mīlētie brāļi, ka jūs esat izredzēti,
 </p> 
 <p><a name="an_1:5">1:5</a> Jo mūsu evaņģēlijs bija pie jums ne tikvien vārdos, bet arī spēkā un Svētajā Garā, un visā pilnībā, kā jau jūs zināt, kādi mēs bijām pie jums jūsu dēļ.
 </p> 
 <p><a name="an_1:6">1:6</a> Svētā Gara priekā pieņemdami vārdu daudzās apspiešanās, jūs kļuvāt mūsu un Kunga sekotāji.
 </p> 
 <p><a name="an_1:7">1:7</a> Un tā jūs esat priekšzīme visiem ticīgajiem Maķedonijā un Ahajā.
 </p> 
 <p><a name="an_1:8">1:8</a> Jo no jums izpaudās Kunga mācība ne tikai Maķedonijā un arī Ahajā, bet jūsu ticība uz Dievu izplatījusies visur, tā ka mums nekas vairs nav jāstāsta.
 </p> 
 <p><a name="an_1:9">1:9</a> Jo viņi īpaši stāsta par mums, kā jūs uzņēmāt mūs un kā jūs no elkiem atgriezāties pie Dieva, lai kalpotu dzīvajam un patiesajam Dievam
 </p> 
 <p><a name="an_1:10">1:10</a> Un gaidītu no debesīm Viņa Dēlu Jēzu (ko Viņš uzmodināja no miroņiem), kas mūs izglāba no nākamajām dusmām.
 </p> 
 <p><a name="an_2:1">2:1</a> Jūs paši zināt, brāļi, ka mūsu ierašanās pie jums nebija veltīga.
 </p> 
 <p><a name="an_2:2">2:2</a> Paļaudamies uz mūsu Dievu, mēs sludinām jums Dieva evaņģēliju visā rūpībā, lai gan iepriekš Filipos, kā jūs to zināt, mums bija jācieš un jāpanes apvainojumi.
 </p> 
 <p><a name="an_2:3">2:3</a> Jo ne maldi, ne nekrietnība, ne viltība ir mūsu sludināšanas cēlonis,
 </p> 
 <p><a name="an_2:4">2:4</a> Bet Dievs mūs atradis cienīgus, lai uzticētu mums evaņģēliju. Tādēļ mēs sludinām, izpatikdami ne cilvēkiem, bet Dievam, kas pārbauda mūsu sirdis.
 </p> 
 <p><a name="an_2:5">2:5</a> Jo Dievs ir liecinieks, ka mēs nekad, kā zināt, neuzstājamies ar glaimu runām vai mantkārīgos nolūkos.
 </p> 
 <p><a name="an_2:6">2:6</a> Un mēs nemeklējam godināšanu no cilvēkiem: ne no jums, ne no citiem.
 </p> 
 <p><a name="an_2:7">2:7</a> Būdami Kristus apustuļi, mēs drīkstējām jūs apgrūtināt, bet starp jums mēs bijām pilni pazemības kā māte, kas rūpējas par saviem bērniem.
 </p> 
 <p><a name="an_2:8">2:8</a> Tā, jūs mīlēdami, mēs ļoti vēlējāmies ne vien Dieva evaņģēliju jums dot, bet pat savas dzīvības, jo jūs kļuvāt mums ļoti mīļi.
 </p> 
 <p><a name="an_2:9">2:9</a> Jo jūs atminaties, brāļi, mūsu darbu un pūles: strādādami naktīm un dienām, lai nevienu no jums neapgrūtinātu, mēs sludinājām Dieva evaņģēliju.
 </p> 
 <p><a name="an_2:10">2:10</a> Jūs un Dievs esat liecinieki, cik svēti un taisnīgi, un nevainojami mēs izturējāmies pret jums, ticīgajiem,
 </p> 
 <p><a name="an_2:11">2:11</a> Jums tas zināms, ka mēs katru no jums (kā tēvs savus bērnus)
 </p> 
 <p><a name="an_2:12">2:12</a> Lūdzām, pamudinājām un pārliecinājām dzīvot tā, lai jūs būtu sava Dieva cienīgi, kas jūs aicinājis savā valstībā un godībā.
 </p> 
 <p><a name="an_2:13">2:13</a> Tāpēc mēs arī pateicamies Dievam bez mitēšanās, ka jūs Dieva vārdu, kuru no mums dzirdējāt, pieņēmāt ne kā cilvēku mācību, bet (kā tas patiesībā ir) kā Dieva vārdu, jo Viņš jūsos, kas esat ticīgi, darbojas,
 </p> 
 <p><a name="an_2:14">2:14</a> Jo jūs, brāļi, esat sekotāji tām Dieva draudzēm, kas dzīvo Jēzum Kristum Jūdejā, jo jūs tāpat esat cietuši no saviem tautiešiem, kā arī viņi no jūdiem,
 </p> 
 <p><a name="an_2:15">2:15</a> Kas nonāvēja Kungu Jēzu un praviešus, kas arī mūs vajāja; bet Dievam tie nepatīk, un viņi ir naidā ar visiem cilvēkiem.
 </p> 
 <p><a name="an_2:16">2:16</a> Viņi liedz mums sludināt pagāniem pestīšanu; tā viņi allaž piepilda savu grēku mēru, jo Dieva dusmas nākušas pār viņiem līdz galam.
 </p> 
 <p><a name="an_2:17">2:17</a> Bet mēs, brāļi, šķirti no jums uz īsu laiku ārīgi, ne sirdī, savās lielajās ilgās jo vairāk steidzamies redzēt jūsu vaigu.
 </p> 
 <p><a name="an_2:18">2:18</a> Jo mēs, sevišķi es, Pāvils, gribējām vienreiz un otrreiz apmeklēt jūs, bet sātans mūs aizkavēja.
 </p> 
 <p><a name="an_2:19">2:19</a> Jo kas ir mūsu cerība un prieks, un godības vainags? Vai ne jūs, mūsu Kunga Jēzus Kristus priekšā, Viņam atnākot?
 </p> 
 <p><a name="an_2:20">2:20</a> Jo jūs esat mūsu godība un prieks.
 </p> 
 <p><a name="an_3:1">3:1</a> Tāpēc, nevarēdami ilgāk paciest, nolēmām palikt Atēnās vieni.
 </p> 
 <p><a name="an_3:2">3:2</a> Un mēs sūtījām mūsu brāli Timoteju, Kristus evaņģēlija Dieva kalpu, lai viņš jūs stiprinātu un pamudinātu ticībā,
 </p> 
 <p><a name="an_3:3">3:3</a> Lai neviens tagadējos spaidos nesāktu šaubīties, jo jūs paši zināt, ka tam mēs lemti.
 </p> 
 <p><a name="an_3:4">3:4</a> Jo arī tad, kad bijām pie jums, mēs jums pasludinājām, ka mums būs jācieš apspiešanas, un, kā jūs zināt, tas tā arī notika.
 </p> 
 <p><a name="an_3:5">3:5</a> Tāpēc es, nevarēdams ilgāk paciest, sūtīju uzzināt, kā ir ar jūsu ticību, vai kārdinātājs nav ievedis jūs kārdināšanā un vai mūsu darbs nav bijis veltīgs.
 </p> 
 <p><a name="an_3:6">3:6</a> Bet tagad Timotejs no jums atnāca pie mums un pavēstīja mums par jūsu ticību un mīlestību, un ka jūs vienmēr paturat mūs labā piemiņā, ilgodamies mūs redzēt, tāpat kā mēs jūs.
 </p> 
 <p><a name="an_3:7">3:7</a> Tāpēc, brāļi, jūsu ticības dēļ mēs tikām iepriecināti visos mūsu trūkumos un apspiešanā.
 </p> 
 <p><a name="an_3:8">3:8</a> Ja jūs tagad pastāvat Kungā, tad mēs dzīvojam.
 </p> 
 <p><a name="an_3:9">3:9</a> Jo ar kādu pateicību mēs varam jūsu dēļ pateikties Kungam par lielo prieku, ko izjūtam mūsu Dieva priekšā par jums?
 </p> 
 <p><a name="an_3:10">3:10</a> Dienu un nakti mēs ļoti lūdzam Dievu, lai redzētu jūs vaigā un papildinātu to, kas jūsu ticībai vēl trūkst.
 </p> 
 <p><a name="an_3:11">3:11</a> Bet mūsu Dievs un Tēvs un mūsu Kungs Jēzus Kristus lai virza mūsu ceļu pie jums!
 </p> 
 <p><a name="an_3:12">3:12</a> Bet Kungs lai pavairo un bagātus jūs dara mīlestībā savā starpā un ar visiem, tāpat kā mēs ar jums.
 </p> 
 <p><a name="an_3:13">3:13</a> Un lai stiprina jūsu sirdis, ka tās svētumā būtu nevainojamas mūsu Dieva un Tēva priekšā, kad atnāks mūsu Kungs Jēzus Kristus kopā ar visiem saviem svētajiem. Amen.
 </p> 
 <p><a name="an_4:1">4:1</a> Tālāk, brāļi, mēs jūs lūdzam un pamudinām Kunga Jēzus vārdā, lai jūs, dzirdējuši no mums, kā jādzīvo, tā arī dzīvotu un arvien kļūtu nopelniem bagātāki, lai patiktu Dievam.
 </p> 
 <p><a name="an_4:2">4:2</a> Jūs jau zināt, kādus priekšrakstus es jums devu Kunga Jēzus vārdā.
 </p> 
 <p><a name="an_4:3">4:3</a> Jo tāda ir Dieva griba, lai jūs kļūtu svēti. Atturieties no netiklības!
 </p> 
 <p><a name="an_4:4">4:4</a> Lai katrs zina, ka viņam sava miesa jāglabā svētumā un godā,
 </p> 
 <p><a name="an_4:5">4:5</a> Bet ne kaislīgā kārībā kā pagāni, kas Dievu nepazīst.
 </p> 
 <p><a name="an_4:6">4:6</a> Nevienam nebūs savam brālim pāri darīt, nedz viņu kādā darījumā piekrāpt, jo Kungs par to visu atriebj, kā jau agrāk mēs jums sacījām un apliecinājām.
 </p> 
 <p><a name="an_4:7">4:7</a> Jo Dievs nav mūs aicinājis netiklībai, bet gan svēttapšanai.
 </p> 
 <p><a name="an_4:8">4:8</a> Tāpēc, kas to nicina, tas nenicina cilvēku, bet Dievu, kas mums devis savu Svēto Garu.
 </p> 
 <p><a name="an_4:9">4:9</a> Par brālisko mīlestību mums nav vajadzības jums rakstīt, jo Dievs jūs mācījis vienam otru mīlēt.
 </p> 
 <p><a name="an_4:10">4:10</a> To jūs arī darāt ar visiem brāļiem visā Maķedonijā. Bet, brāļi, mēs jūs lūdzam, lai jūs būtu vēl centīgāki.
 </p> 
 <p><a name="an_4:11">4:11</a> Centieties, klusu dzīvojot, pildīt savu pienākumu un strādāt savu roku darbu, kā jau mēs to jums piekodinājām.
 </p> 
 <p><a name="an_4:12">4:12</a> Izturieties godīgi arī pret tiem, kas ārpusē un neiekārojiet nekā sveša!
 </p> 
 <p><a name="an_4:13">4:13</a> Brāļi, mēs negribam atstāt jūs neziņā arī par aizmigušajiem, lai jūs neskumtu, kā tie, kam nav cerības.
 </p> 
 <p><a name="an_4:14">4:14</a> Jo, ja mēs ticam, ka Jēzus nomira un ir augšāmcēlies, tāpat kopā ar Viņu Dievs atvedīs tos, kas Jēzū aizmiguši.
 </p> 
 <p><a name="an_4:15">4:15</a> To mēs jums sakām Kunga vārdā, ka mēs, kas dzīvojam, kas paliekam pāri līdz Kunga atnākšanai, neaizsteigsimies priekšā tiem, kas aizmiguši.
 </p> 
 <p><a name="an_4:16">4:16</a> Jo Kungs pats, atskanot pavēlei, erceņģeļa balsij un Dieva bazūnei, nāks no debesīm; tad pirmie celsies tie mirušie, kas ir Kristū.
 </p> 
 <p><a name="an_4:17">4:17</a> Tad arī mēs, kas dzīvojam, kas esam palikuši, kopā ar viņiem tiksim aizrauti gaisā, padebešos, pretīm Kristum; un tā mēs vienmēr būsim pie Kunga.
 </p> 
 <p><a name="an_4:18">4:18</a> Tāpēc ieprieciniet viens otru ar šiem vārdiem!
 </p> 
 <p><a name="an_5:1">5:1</a> Bet par laiku un stundu, brāļi, mums nevajag jums rakstīt,
 </p> 
 <p><a name="an_5:2">5:2</a> Jo jūs paši labi zināt, ka Kunga diena nāks tāpat kā zaglis naktī.
 </p> 
 <p><a name="an_5:3">5:3</a> Kad tie sacīs: Ir miers un drošība, tad pēkšņi pār viņiem nāks bojāeja kā sāpes grūtniecei, un viņi neizbēgs.
 </p> 
 <p><a name="an_5:4">5:4</a> Bet jūs, brāļi, neesat tumsībā, ka šī diena kā zaglis varētu jūs pārsteigt,
 </p> 
 <p><a name="an_5:5">5:5</a> Jo jūs visi esat gaismas bērni un dienas bērni; mēs nepiederam ne naktij, ne tumsai.
 </p> 
 <p><a name="an_5:6">5:6</a> Tāpēc negulēsim kā pārējie, bet būsim nomodā un skaidrā prātā!
 </p> 
 <p><a name="an_5:7">5:7</a> Jo kas guļ, tie guļ naktī, un kas piedzeras, tie piedzeras naktī.
 </p> 
 <p><a name="an_5:8">5:8</a> Bet mēs, kas piederam dienai, tērpti ticības un mīlestības bruņās un pestīšanas cerības bruņu cepurē, būsim skaidrā prātā!
 </p> 
 <p><a name="an_5:9">5:9</a> Jo Dievs mūs nav nolēmis dusmām, bet gan pestīšanas iegūšanai caur mūsu Kungu Jēzu Kristu,
 </p> 
 <p><a name="an_5:10">5:10</a> Kas mūsu dēļ nomira, lai mēs, vai nu esam nomodā, vai aizmiguši, dzīvotu vienībā ar Viņu.
 </p> 
 <p><a name="an_5:11">5:11</a> Tāpēc ieprieciniet viens otru un stipriniet cits citu, kā jūs arī to darāt!
 </p> 
 <p><a name="an_5:12">5:12</a> Bet mēs jūs lūdzam, brāļi, esiet atzinīgi pret tiem, kas jūsu labā strādā, kas Kunga vārdā ir jūsu priekšnieki un kas jūs pamāca.
 </p> 
 <p><a name="an_5:13">5:13</a> Viņu darbu dēļ mīliet tos vissirsnīgāk un dzīvojiet ar viņiem mierā!
 </p> 
 <p><a name="an_5:14">5:14</a> Bet mēs jūs lūdzam, brāļi, brīdiniet nemierīgos, ieprieciniet mazdūšīgos, palīdziet slimajiem, esiet pacietīgi ar visiem!
 </p> 
 <p><a name="an_5:15">5:15</a> Pielūkojiet, lai kāds neatmaksātu otram ļaunu ar ļaunu, bet vienmēr centieties cits citam un visiem darīt labu!
 </p> 
 <p><a name="an_5:16">5:16</a> Vienmēr esiet priecīgi!
 </p> 
 <p><a name="an_5:17">5:17</a> Lūdziet Dievu bez mitēšanās!
 </p> 
 <p><a name="an_5:18">5:18</a> Par visu esiet pateicīgi, jo tāds ir Dieva prāts Jēzū Kristū attiecībā uz jums visiem.
 </p> 
 <p><a name="an_5:19">5:19</a> Neizdzēsiet garu!
 </p> 
 <p><a name="an_5:20">5:20</a> Neniciniet pravietojumus!
 </p> 
 <p><a name="an_5:21">5:21</a> Pārbaudiet visu! To, kas labs - paturiet!
 </p> 
 <p><a name="an_5:22">5:22</a> Izvairieties pat no ļaunuma ēnas!
 </p> 
 <p><a name="an_5:23">5:23</a> Bet pats miera Dievs lai jūs svētī vispilnīgāk, lai jūsu gars, dvēsele un miesa pilnīgi bez vainas tiktu uzglabāti mūsu Kunga Jēzus Kristus atnākšanai!
 </p> 
 <p><a name="an_5:24">5:24</a> Uzticams ir tas, kas jūs aicinājis. Viņš arī izpildīs!
 </p> 
 <p><a name="an_5:25">5:25</a> Brāļi, lūdziet Dievu par mums!
 </p> 
 <p><a name="an_5:26">5:26</a> Sveiciniet visus brāļus ar svētu skūpstu!
 </p> 
 <p><a name="an_5:27">5:27</a> Dieva vārdā es jums piekodinu, lai šī vēstule tiktu lasīta visiem svētajiem brāļiem.
 </p> 
 <p><a name="an_5:28">5:28</a> Mūsu Kunga Jēzus Kristus žēlastība lai ir ar jums! Amen.
 </p> 
 <p></p><hr>
 <center>
 <a href="th2.htm">Next: 2 Thessalonians</a></center>
 </body>