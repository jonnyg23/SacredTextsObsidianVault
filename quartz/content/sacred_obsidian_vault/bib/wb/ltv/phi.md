<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="eph.htm">Previous</a> 
 <a href="col.htm">Next</a> 
 </center>
 <hr>
  <h3 align="center">Latvian Bible: Philippians</h3> 
 <p><a name="an_1:1">1:1</a> Pāvils un Timotejs, Jēzus Kristus kalpi, visiem Jēzus Kristus svētajiem, kas dzīvo Filipos, arī bīskapiem un diakoniem.
 </p> 
 <p><a name="an_1:2">1:2</a> Lai jums žēlastība un miers no Dieva, mūsu Tēva, un Kunga Jēzus Kristus!
 </p> 
 <p><a name="an_1:3">1:3</a> Es pateicos savam Dievam, kad vien jūs pieminu,
 </p> 
 <p><a name="an_1:4">1:4</a> Vienmēr visās savās lūgšanās par jums visiem ar prieku aizlūgdams,
 </p> 
 <p><a name="an_1:5">1:5</a> Par jūsu līdzdalību Kristus evaņģēlijā no pirmās dienas līdz šim laikam.
 </p> 
 <p><a name="an_1:6">1:6</a> Es esmu stipri pārliecināts par to, ka Tas, kas jūsos labo darbu iesācis, to arī pabeigs līdz Jēzus Kristus dienai.
 </p> 
 <p><a name="an_1:7">1:7</a> Tas ir taisnīgi, ka es par jums visiem domāju, jo jūs esat līdzdalībnieki manā priekā, manās važās, evaņģēlija aizstāvēšanā un nostiprināšanā.
 </p> 
 <p><a name="an_1:8">1:8</a> Jo Dievs ir mans liecinieks, ka es ilgojos pēc jums visiem Jēzus Kristus mīlestībā.
 </p> 
 <p><a name="an_1:9">1:9</a> Un par to es lūdzu Dievu, lai jūsu mīlestība vairāk un vairāk pieaugtu zināšanā un visādā izpratnē,
 </p> 
 <p><a name="an_1:10">1:10</a> Lai jūs izšķirtos par labāko, ka jūs Kristus dienā būtu tīri un nevainojami,
 </p> 
 <p><a name="an_1:11">1:11</a> Caur Jēzu Kristu pilni taisnības augļu Dieva godam un slavai.
 </p> 
 <p><a name="an_1:12">1:12</a> Bet es gribu, brāļi, lai jūs zinātu, ka mani tagadējie apstākļi vairāk sekmējuši evaņģēliju,
 </p> 
 <p><a name="an_1:13">1:13</a> Jo manas važas Kristū ir kļuvušas zināmas visai sardzei un visiem citiem;
 </p> 
 <p><a name="an_1:14">1:14</a> Un daudzi brāļi Kungā, iedvesmoti no manām važām, arvien sekmīgāk uzdrošinās bezbailīgi sludināt Dieva vārdu.
 </p> 
 <p><a name="an_1:15">1:15</a> Daži gan sludina Kristu naida un strīda dēļ, bet citi no labas gribas;
 </p> 
 <p><a name="an_1:16">1:16</a> Daži aiz mīlestības, zinādami, ka esmu iecelts evaņģēlija aizstāvēšanai;
 </p> 
 <p><a name="an_1:17">1:17</a> Bet kas sludina Kristu ķildošanās un ne labā nolūkā, tiem prātā manām važām pievienot vēl bēdas.
 </p> 
 <p><a name="an_1:18">1:18</a> Bet kas par to? Vai ar izlikšanos, vai patiesībā, kad tik Kristus visādos veidos tiek sludināts! Par to es priecājos un arī turpmāk priecāšos.
 </p> 
 <p><a name="an_1:19">1:19</a> Jo es zinu, ka tas, pateicoties jūsu lūgšanai un Jēzus Kristus gara atbalstam, noderēs man pestīšanai.
 </p> 
 <p><a name="an_1:20">1:20</a> Es gaidu un ceru, ka es nekad kaunā nepalikšu, bet visā paļāvībā kā vienmēr, ta arī tagad Kristus tiks pagodināts manā miesā, vai nu man dzīvojot, vai mirstot.
 </p> 
 <p><a name="an_1:21">1:21</a> Jo Kristus ir mana dzīve, bet nāve ieguvums.
 </p> 
 <p><a name="an_1:22">1:22</a> Bet ja dzīvošana miesā nes manam darbam augļus, tad es nezinu, ko lai izvēlos?
 </p> 
 <p><a name="an_1:23">1:23</a> Es tieku bīdīts no divām pusēm; es kāroju atraisīties un būt kopā ar Kristu, tas būtu tas vislabākais,
 </p> 
 <p><a name="an_1:24">1:24</a> Bet jūsu dēļ nepieciešams palikt vēl miesā,
 </p> 
 <p><a name="an_1:25">1:25</a> Un to es visā paļāvībā zinu, ka es palikšu pie jums visiem jūsu ticības un prieka sekmēšanai,
 </p> 
 <p><a name="an_1:26">1:26</a> Lai jūsu līksmība Jēzus Kristus vārdā būtu jo lielāka manis dēļ, kad es atkal aiziešu pie jums.
 </p> 
 <p><a name="an_1:27">1:27</a> Tikai dzīvojiet Kristus evaņģēlija cienīgi, lai es, pie jums aizgājis, redzētu vai atkal prombūtnē dzirdētu par jums, ka jūs esat vienā garā un vienprātīgi strādājat evaņģēlija ticības labā. (Ef 4,1; Kol 1,10; 1 Tes 2,12)
 </p> 
 <p><a name="an_1:28">1:28</a> Un nekad nebīstieties no pretiniekiem, jo tas viņiem ir pazudināšanas, bet jums pestīšanas cēlonis, un tas no Dieva.
 </p> 
 <p><a name="an_1:29">1:29</a> Jo tas jums dots: nevien uz Kristu ticēt, bet arī par Viņu ciest.
 </p> 
 <p><a name="an_1:30">1:30</a> Tā pati cīņa, kādu pie manis redzējāt un tagad par mani dzirdat, arī jums jāizcīna.
 </p> 
 <p><a name="an_2:1">2:1</a> Ja ir kāds iepriecinājums Kristū, ja kāds mīlestības mierinājums, ja kāda gara sadraudzība, ja ir kāda sirsnīga līdzjūtība,
 </p> 
 <p><a name="an_2:2">2:2</a> Tad piepildiet manu prieku, būdami vienprātīgi, vienoti mīlestībā, vienoti domās un nodomos!
 </p> 
 <p><a name="an_2:3">2:3</a> Nedariet neko ķildas vai tukša goda dēļ, bet pazemībā viens otru uzskatiet augstāku par sevi!
 </p> 
 <p><a name="an_2:4">2:4</a> Nerūpējieties tikai par to, kas ir savs, bet arī par to, kas ir cita!
 </p> 
 <p><a name="an_2:5">2:5</a> Esiet tādā pārliecībā kā Jēzus Kristus,
 </p> 
 <p><a name="an_2:6">2:6</a> Kas, Dieva veidā būdams, neuzskatīja par laupījumu līdzināties Dievam.
 </p> 
 <p><a name="an_2:7">2:7</a> Bet Viņš atteicās no sevis, pieņemdams kalpa veidu. Kļūdams cilvēkiem līdzīgs, Viņš ārīgi izskatījās kā cilvēks.
 </p> 
 <p><a name="an_2:8">2:8</a> Viņš pazemojās, kļūdams paklausīgs līdz nāvei, līdz pat krusta nāvei.
 </p> 
 <p><a name="an_2:9">2:9</a> Tāpēc arī Dievs Viņu paaugstinājis un devis Viņam vārdu pār visiem vārdiem,
 </p> 
 <p><a name="an_2:10">2:10</a> Lai Jēzus vārdā ceļos kristu visi, kas debesīs, virs zemes un pazemē,
 </p> 
 <p><a name="an_2:11">2:11</a> Un lai katra mēle apliecinātu, ka Kungs Jēzus Kristus ir Dieva Tēva godībā.
 </p> 
 <p><a name="an_2:12">2:12</a> Tāpēc, mani vismīļie, (kā jūs vienmēr bijāt paklausīgi) strādājiet savas pestīšanas labā bailēs un drebēšanā ne tikai manā klātbūtnē, bet vēl vairāk manā prombūtnē!
 </p> 
 <p><a name="an_2:13">2:13</a> Jo Dievs ir Tas, kas jūsos rada gribu un izpildīšanu pēc savas labpatikas.
 </p> 
 <p><a name="an_2:14">2:14</a> Dariet visu bez kurnēšanas un bez kavēšanās.
 </p> 
 <p><a name="an_2:15">2:15</a> Lai jūs būtu bez pārmetumiem un patiesi Dieva bērni, nevainojami ļaunas un samaitātas tautas vidū; starp tiem mirdziet kā spīdekļi pasaulē!
 </p> 
 <p><a name="an_2:16">2:16</a> Turiet dzīvības vārdu manam godam Kristus dienā, jo ne velti es skrēju, ne velti strādāju.
 </p> 
 <p><a name="an_2:17">2:17</a> Bet ja es tieku upurēts upurim un jūsu ticības kalpošanai, tad es priecājos un priecāšos kopā ar jums visiem.
 </p> 
 <p><a name="an_2:18">2:18</a> Tāpat arī jūs priecājieties, priecādamies līdz ar mani!
 </p> 
 <p><a name="an_2:19">2:19</a> Bet Kungā Jēzū es ceru drīz sūtīt pie jums Timoteju, lai, uzzinājis, kā jums klājas, es būtu apmierināts.
 </p> 
 <p><a name="an_2:20">2:20</a> Jo man nav neviena tik vienprātīga, kas rūpētos sirsnīgā līdzdalībā par jums.
 </p> 
 <p><a name="an_2:21">2:21</a> Jo visi meklē savu, bet ne Jēzus Kristus labumu.
 </p> 
 <p><a name="an_2:22">2:22</a> Bet viņa uzticamību pazīstiet no tā, ka viņš kopā ar mani kalpojis evaņģēlijam kā dēls tēvam.
 </p> 
 <p><a name="an_2:23">2:23</a> Tāpēc es ceru sūtīt viņu pie jums, tiklīdz pārskatāms būs mans stāvoklis.
 </p> 
 <p><a name="an_2:24">2:24</a> Bet es paļaujos uz Kungu, ka arī pats drīz pie jums aiziešu.
 </p> 
 <p><a name="an_2:25">2:25</a> Tomēr man šķita nepieciešami sūtīt pie jums Epafrodītu, manu brāli un līdzstrādnieku, un cīņas biedru, bet jūsu sūtni un palīgu manā trūkumā,
 </p> 
 <p><a name="an_2:26">2:26</a> Tāpēc ka viņš ļoti ilgojās pēc jums visiem un bija nobēdājies par to, ka jūs dzirdējuši par viņa slimību.
 </p> 
 <p><a name="an_2:27">2:27</a> Viņš tiešām bija līdz nāvei slims; bet Dievs apžēloja viņu, un ne vien viņu, bet arī mani, lai man nebūtu bēdas uz bēdām.
 </p> 
 <p><a name="an_2:28">2:28</a> Tāpēc jo steidzīgāk es viņu sūtīju, lai jūs, viņu redzēdami, priecātos un man nebūtu rūpju.
 </p> 
 <p><a name="an_2:29">2:29</a> Tātad uzņemiet viņu visā priekā Kunga vārdā un turiet viņu godā,
 </p> 
 <p><a name="an_2:30">2:30</a> Jo Kristus darba dēļ viņš nonāca tuvu nāvei, likdams savu dzīvību ķīlā, lai aizpildītu to, kas iztrūka no jūsu puses kalpošanā manā labā.
 </p> 
 <p><a name="an_3:1">3:1</a> Bez tam, mani brāļi, priecājieties Kungā! To pašu jums rakstīt man nav apgrūtinājums, bet jums nepieciešams.
 </p> 
 <p><a name="an_3:2">3:2</a> Sargieties no suņiem, sargieties no ļaunajiem strādniekiem, sargieties no sagraizīšanas!
 </p> 
 <p><a name="an_3:3">3:3</a> Jo apgraizīšana esam mēs, kas garā kalpojam Dievam un dižojamies Jēzū Kristū, un nepaļaujamies uz miesu,
 </p> 
 <p><a name="an_3:4">3:4</a> Lai gan es varētu uzticēties arī miesai, es to varētu vēl vairāk: 
 </p> 
 <p><a name="an_3:5">3:5</a> Astotajā dienā esmu apgraizīts, esmu no Izraēļa tautas, no Benjamīna cilts, ebrejs no ebrejiem, pēc likuma farizejs,
 </p> 
 <p><a name="an_3:6">3:6</a> Savā tieksmē Dieva Baznīcas vajātājs un tās taisnības, kas balstās uz bauslību, nevainojams pildītājs.
 </p> 
 <p><a name="an_3:7">3:7</a> Bet kas man bija ieguvums, to es Kristus dēļ uzskatu par zaudējumu.
 </p> 
 <p><a name="an_3:8">3:8</a> Tiešām, es uzskatu par zaudējumu visu sava Kunga Jēzus Kristus pazīšanas dēļ, kas visu pārspēj; tās dēļ es visu esmu zaudējis un uzskatu par mēsliem, lai Kristu iegūtu
 </p> 
 <p><a name="an_3:9">3:9</a> Un atrastos Viņā ne savas taisnības dēļ, kas izriet no bauslības, bet tās dēļ, kas izriet no ticības uz Jēzu Kristu. Tā, taisnība, pamatota ticībā, nāk no Dieva.
 </p> 
 <p><a name="an_3:10">3:10</a> Lai atzītu Viņu un Viņa augšāmcelšanās spēku, un Viņa ciešanu sadraudzību, es gribu būt līdzīgs Viņam nāvē,
 </p> 
 <p><a name="an_3:11">3:11</a> Lai sasniegtu augšāmcelšanos no miroņiem;
 </p> 
 <p><a name="an_3:12">3:12</a> Ne tāpēc, ka es jau to būtu saņēmis vai būtu pilnīgs, bet es tiecos, lai to satvertu tā, kā arī mani satvēris Jēzus Kristus.
 </p> 
 <p><a name="an_3:13">3:13</a> Brāļi, es nedomāju, ka es to būtu satvēris, bet vienu gan: aizmirsdams to, kas aiz manis, es tiecos pēc tā, kas priekšā,
 </p> 
 <p><a name="an_3:14">3:14</a> Es steidzos pretim mērķim  Dieva augstā aicinājuma godalgai Kristū Jēzū.
 </p> 
 <p><a name="an_3:15">3:15</a> Visi, kas esam pilnīgi, domāsim tā, bet ja jūs būtu citādās domās, tad Dievs jums arī šo atklās.
 </p> 
 <p><a name="an_3:16">3:16</a> Tāpēc, ko esam sasnieguši, pie tā virziena turēsimies, lai mēs būtu vienprātīgi.
 </p> 
 <p><a name="an_3:17">3:17</a> Brāļi, sekojiet manai priekšzīmei un vērojiet tos, kas pēc mūsu parauga dzīvo!
 </p> 
 <p><a name="an_3:18">3:18</a> Jo daudzi, par kuriem es jums bieži sacīju (bet tagad saku raudādams), dzīvo tā kā Kristus krusta ienaidnieki.
 </p> 
 <p><a name="an_3:19">3:19</a> Viņu gals ir pazušana, to dievs ir viņu vēders, un kauns ir viņu gods; tie tiecas pēc pasaulīgā,
 </p> 
 <p><a name="an_3:20">3:20</a> Bet mēs dzīvojam debesīm, no kurienes arī gaidām Pestītāju, mūsu Kungu Jēzu Kristu.
 </p> 
 <p><a name="an_3:21">3:21</a> Viņš pārveidos mūsu pazemības miesu, pieskaņodams to savai godības miesai, ar spēku, kurā Viņš spēj pakārtot sev visu.
 </p> 
 <p><a name="an_4:1">4:1</a> Tātad, mani vismīļie brāļi, pēc kuriem es ļoti ilgojos, mans prieks un mans vainagojums, esiet pastāvīgi Kungā, jūs mīļie!
 </p> 
 <p><a name="an_4:2">4:2</a> Es lūdzu Evodiju un es lūdzu Sintihu būt vienprātīgām Kunga vārdā.
 </p> 
 <p><a name="an_4:3">4:3</a> Arī tevi, mans īstais darba biedr, es lūdzu, palīdzi viņām, kas kopā ar mani, Klementu un citiem maniem palīgiem strādājušas evaņģēlija labā. Viņu vārdi ir ierakstīti dzīvības grāmatā.
 </p> 
 <p><a name="an_4:4">4:4</a> Priecājaties Kungā; es atkārtoti saku: priecājieties!
 </p> 
 <p><a name="an_4:5">4:5</a> Jūsu laipnība lai ir zināma visiem cilvēkiem; Kungs ir tuvu,
 </p> 
 <p><a name="an_4:6">4:6</a> Neraizējieties ne par ko, bet jūsu lūgšanas un aizlūgumi lai nāk Dieva priekšā; visā pateicībā izsakiet savu vēlēšanos Viņam!
 </p> 
 <p><a name="an_4:7">4:7</a> Un Dieva miers, kas pārspēj visu saprašanu, lai pasarga jūsu sirdis un jūsu domas Jēzū Kristū!
 </p> 
 <p><a name="an_4:8">4:8</a> Beidzot, brāļi, kas ir patiess, kas godājams, kas taisnīgs, kas svēts, kas patīkams, kam laba slava, kas tikumīgs, kas cildināms, to domājiet!
 </p> 
 <p><a name="an_4:9">4:9</a> Un ko jūs mācījāties, un ko saņēmāt, un ko dzirdējāt, un ko pie manis redzējāt, to dariet! Un Dieva miers būs ar jums.
 </p> 
 <p><a name="an_4:10">4:10</a> Bet es ļoti priecājos Kungā, ka jūs beigās atkal atplaukāt gādībā par mani, kā arī agrāk jau gādājāt, bet apstākļi jūs traucēja.
 </p> 
 <p><a name="an_4:11">4:11</a> Ne trūkuma dēļ es to saku, jo esmu mācījies apmierināties ar to, kas man ir.
 </p> 
 <p><a name="an_4:12">4:12</a> Es protu pazemoties, protu arī pārpilnībā dzīvot (visur un pie visa kā esmu pieradis): būt paēdis un būt izsalcis, dzīvot pārpilnībā un ciest trūkumu,
 </p> 
 <p><a name="an_4:13">4:13</a> Es visu spēju Tanī, kas mani stiprina.
 </p> 
 <p><a name="an_4:14">4:14</a> Tomēr jūs labi darījāt, dalīdamies ar mani manās bēdās.
 </p> 
 <p><a name="an_4:15">4:15</a> Bet arī jūs, filipieši, ziniet, ka no evaņģēlija sludināšanas sākuma kā aizgāju no Maķedonijas, neviena draudze nav vienojusies ar mani došanā un ņemšanā, kā jūs vieni.
 </p> 
 <p><a name="an_4:16">4:16</a> Jo arī uz Tesalonīki jūs sūtījāt vienreiz un otrreiz to, kas man bija vajadzīgs.
 </p> 
 <p><a name="an_4:17">4:17</a> Ne it kā es meklētu dāvanas, bet es meklēju ieguvumu, kas vairotos jums par labu.
 </p> 
 <p><a name="an_4:18">4:18</a> Man viss ir un ir pārpilnībā. Saņēmis no Epafrodīta to, ko jūs sūtījāt, šo saldo smaržu, Dievam pieņemamo un patīkamo upuri, es esmu nodrošināts.
 </p> 
 <p><a name="an_4:19">4:19</a> Bet mans Dievs savā bagātībā lai piepilda visas jūsu vēlēšanās Jēzus Kristus godībā!
 </p> 
 <p><a name="an_4:20">4:20</a> Dievam un mūsu Tēvam lai gods mūžīgi mūžos! Amen.
 </p> 
 <p><a name="an_4:21">4:21</a> Sveiciniet ikvienu svēto Kristū Jēzū!
 </p> 
 <p><a name="an_4:22">4:22</a> Jūs sveicina brāļi, kas pie manis. Jūs sveicina visi svētie, bet sevišķi tie, kas no ķeizara nama.
 </p> 
 <p><a name="an_4:23">4:23</a> Mūsu Kunga Jēzus Kristus žēlastība lai ir ar jūsu garu! Amen.
 </p> 
 <p></p><hr>
 <center>
 <a href="col.htm">Next: Colossians</a></center>
 </body>