<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect47.htm">Previous</a> 
 <a href="mect49.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">Chaucer's Retraction</h3> <a name="an_1081"></a> Now preye I to hem alle that herkne this litel tretys or rede,<br> <a name="an_1081A"></a> that if ther be any thyng in it that liketh hem,<br> <a name="an_1081B"></a> that therof they thanken oure Lord Jhesu Crist, of whom al wit and al goodnesse.<br> <a name="an_1082"></a> And if ther be any thyng that displese hem, I preye hem that they arrette it to the defaute<br> <a name="an_1082A"></a> of myn unkonnynge and nat to my wyl, that wolde ful fayn seyd bettre if I hadde had konnynge.<br> <a name="an_1083"></a> For oure book seith, "Al that is writen is writen for doctrine,"<br> <a name="an_1083A"></a> and that is myn entente.<br> <a name="an_1084"></a> Wherfore I biseke yow mekely, for the mercy of God,<br> <a name="an_1084A"></a> that ye preye for me that Crist have mercy on me and me my giltes;<br> <a name="an_1085"></a> and namely of my translacions and enditynges of worldly vanitees, the whiche I revoke in my retracciouns:<br> <a name="an_1086"></a> as is the book of Troilus; the book also of Fame;<br> <a name="an_1086A"></a> the book of the XXV. Ladies; the book of the Duchesse;<br> <a name="an_1086B"></a> the book of Seint Valentynes day of the Parlement of Briddes; the tales of Caunterbury, thilke that sownen into synne;<br> <a name="an_1087"></a> the book of the Leoun; and many another book, if they were in my remembrance, and many a song<br> <a name="an_1087A"></a> and many a leccherous lay, that Crist for his grete mercy foryeve me the synne.<br> <a name="an_1088"></a> But of the translacion of Boece de Consolacione, and othere bookes of legendes of seintes, and omelies, and moralitee, and devocioun,<br> <a name="an_1089"></a> that thanke I oure Lord Jhesu Crist and his blisful Mooder, and alle the seintes of hevene,<br> <span class="margnote"><font color="GREEN" size="-1"><a name="an_1090">1090</a></font></span> bisekynge hem that they from hennes forth unto my lyves ende sende me grace to biwayle my giltes and to studie<br> <span class="margnote"><font color="GREEN" size="-1"><a name="an_1090A">1090A</a></font></span> to the salvacioun of my soule, and graunte me grace of verray penitence, confessioun and satisfaccioun to doon in this present lyf,<br> <a name="an_1091"></a> thurgh the benigne grace of hym that is kyng of kynges and preest over alle preestes,<br> <a name="an_1091A"></a> that boghte us with the precious blood of his herte,<br> <a name="an_1092"></a> so that I may been oon of hem at the day of doom that shulle be saved.<br> <a name="an_1092A"></a> Qui cum Patre et Spiritu Sancto vivit et regnat Deus per omnia secula. Amen.<br>  
 <p></p>  
 <p></p><hr>
 <center>
 <a href="mect49.htm">Next: The Book of the Duchess</a></center>
 </body>