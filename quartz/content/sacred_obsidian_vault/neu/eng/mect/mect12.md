<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect11.htm">Previous</a> 
 <a href="mect13.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Wife of Bath's Tale</h3> <a name="an_857"></a> In th' olde dayes of the Kyng Arthour,<br> <a name="an_858"></a> Of which that Britons speken greet honour,<br> <a name="an_859"></a> Al was this land fulfild of fayerye.<br> <span class="margnote"><font color="GREEN" size="-1"><a name="an_860">860</a></font></span> The elf-queene, with hir joly compaignye,<br> <a name="an_861"></a> Daunced ful ofte in many a grene mede.<br> <a name="an_862"></a> This was the olde opinion, as I rede;<br> <a name="an_863"></a> I speke of manye hundred yeres ago.<br> <a name="an_864"></a> But now kan no man se none elves mo,<br> <a name="an_865"></a> For now the grete charitee and prayeres<br> <a name="an_866"></a> Of lymytours and othere hooly freres,<br> <a name="an_867"></a> That serchen every lond and every streem,<br> <a name="an_868"></a> As thikke as motes in the sonne-beem,<br> <a name="an_869"></a> Blessynge halles, chambres, kichenes, boures,<br> <span class="margnote"><font color="GREEN" size="-1"><a name="an_870">870</a></font></span> Citees, burghes, castels, hye toures,<br> <a name="an_871"></a> Thropes, bernes, shipnes, dayeryes --<br> <a name="an_872"></a> This maketh that ther ben no fayeryes.<br> <a name="an_873"></a> For ther as wont to walken was an elf<br> <a name="an_874"></a> Ther walketh now the lymytour hymself<br> <a name="an_875"></a> In undermeles and in morwenynges,<br> <a name="an_876"></a> And seyth his matyns and his hooly thynges<br> <a name="an_877"></a> As he gooth in his lymytacioun.<br> <a name="an_878"></a> Wommen may go saufly up and doun.<br> <a name="an_879"></a> In every bussh or under every tree<br> <span class="margnote"><font color="GREEN" size="-1"><a name="an_880">880</a></font></span> Ther is noon oother incubus but he,<br> <a name="an_881"></a> And he ne wol doon hem but dishonour.<br> <a name="an_882"></a> And so bifel that this kyng Arthour<br> <a name="an_883"></a> Hadde in his hous a lusty bacheler,<br> <a name="an_884"></a> That on a day cam ridynge fro ryver,<br> <a name="an_885"></a> And happed that, allone as he was born,<br> <a name="an_886"></a> He saugh a mayde walkynge hym biforn,<br> <a name="an_887"></a> Of which mayde anon, maugree hir heed,<br> <a name="an_888"></a> By verray force, he rafte hire maydenhed;<br> <a name="an_889"></a> For which oppressioun was swich clamour<br> <span class="margnote"><font color="GREEN" size="-1"><a name="an_890">890</a></font></span> And swich pursute unto the kyng Arthour<br> <a name="an_891"></a> That dampned was this knyght for to be deed,<br> <a name="an_892"></a> By cours of lawe, and sholde han lost his heed --<br> <a name="an_893"></a> Paraventure swich was the statut tho --<br> <a name="an_894"></a> But that the queene and other ladyes mo<br> <a name="an_895"></a> So longe preyeden the kyng of grace<br> <a name="an_896"></a> Til he his lyf hym graunted in the place,<br> <a name="an_897"></a> And yaf hym to the queene, al at hir wille,<br> <a name="an_898"></a> To chese wheither she wolde hym save or spille.<br> <a name="an_899"></a> The queene thanketh the kyng with al hir myght,<br> <span class="margnote"><font color="GREEN" size="-1"><a name="an_900">900</a></font></span> And after this thus spak she to the knyght,<br> <a name="an_901"></a> Whan that she saugh hir tyme, upon a day:<br> <a name="an_902"></a> "Thou standest yet," quod she, "in swich array<br> <a name="an_903"></a> That of thy lyf yet hastow no suretee.<br> <a name="an_904"></a> I grante thee lyf, if thou kanst tellen me<br> <a name="an_905"></a> What thyng is it that wommen moost desiren.<br> <a name="an_906"></a> Be war, and keep thy nekke-boon from iren!<br> <a name="an_907"></a> And if thou kanst nat tellen it anon,<br> <a name="an_908"></a> Yet wol I yeve thee leve for to gon<br> <a name="an_909"></a> A twelf-month and a day, to seche and leere<br> <span class="margnote"><font color="GREEN" size="-1"><a name="an_910">910</a></font></span> An answere suffisant in this mateere;<br> <a name="an_911"></a> And suretee wol I han, er that thou pace,<br> <a name="an_912"></a> Thy body for to yelden in this place."<br> <a name="an_913"></a> Wo was this knyght, and sorwefully he siketh;<br> <a name="an_914"></a> But what! He may nat do al as hym liketh.<br> <a name="an_915"></a> And at the laste he chees hym for to wende<br> <a name="an_916"></a> And come agayn, right at the yeres ende,<br> <a name="an_917"></a> With swich answere as God wolde hym purveye;<br> <a name="an_918"></a> And taketh his leve, and wendeth forth his weye.<br> <a name="an_919"></a> He seketh every hous and every place<br> <span class="margnote"><font color="GREEN" size="-1"><a name="an_920">920</a></font></span> Where as he hopeth for to fynde grace<br> <a name="an_921"></a> To lerne what thyng wommen loven moost,<br> <a name="an_922"></a> But he ne koude arryven in no coost<br> <a name="an_923"></a> Wher as he myghte fynde in this mateere<br> <a name="an_924"></a> Two creatures accordynge in-feere.<br> <a name="an_925"></a> Somme seyde wommen loven best richesse,<br> <a name="an_926"></a> Somme seyde honour, somme seyde jolynesse,<br> <a name="an_927"></a> Somme riche array, somme seyden lust abedde,<br> <a name="an_928"></a> And oftetyme to be wydwe and wedde.<br> <a name="an_929"></a> Somme seyde that oure hertes been moost esed<br> <span class="margnote"><font color="GREEN" size="-1"><a name="an_930">930</a></font></span> Whan that we been yflatered and yplesed.<br> <a name="an_931"></a> He gooth ful ny the sothe, I wol nat lye.<br> <a name="an_932"></a> A man shal wynne us best with flaterye,<br> <a name="an_933"></a> And with attendance and with bisynesse<br> <a name="an_934"></a> Been we ylymed, bothe moore and lesse.<br> <a name="an_935"></a> And somme seyen that we loven best<br> <a name="an_936"></a> For to be free and do right as us lest,<br> <a name="an_937"></a> And that no man repreve us of oure vice,<br> <a name="an_938"></a> But seye that we be wise and no thyng nyce.<br> <a name="an_939"></a> For trewely ther is noon of us alle,<br> <span class="margnote"><font color="GREEN" size="-1"><a name="an_940">940</a></font></span> If any wight wol clawe us on the galle,<br> <a name="an_941"></a> That we nel kike, for he seith us sooth.<br> <a name="an_942"></a> Assay, and he shal fynde it that so dooth;<br> <a name="an_943"></a> For, be we never so vicious withinne,<br> <a name="an_944"></a> We wol been holden wise and clene of synne.<br> <a name="an_945"></a> And somme seyn that greet delit han we<br> <a name="an_946"></a> For to been holden stable, and eek secree,<br> <a name="an_947"></a> And in o purpos stedefastly to dwelle,<br> <a name="an_948"></a> And nat biwreye thyng that men us telle.<br> <a name="an_949"></a> But that tale is nat worth a rake-stele.<br> <span class="margnote"><font color="GREEN" size="-1"><a name="an_950">950</a></font></span> Pardee, we wommen konne no thyng hele;<br> <a name="an_951"></a> Witnesse on Myda -- wol ye heere the tale?<br> <a name="an_952"></a> Ovyde, amonges othere thynges smale,<br> <a name="an_953"></a> Seyde Myda hadde, under his longe heres,<br> <a name="an_954"></a> Growynge upon his heed two asses eres,<br> <a name="an_955"></a> The whiche vice he hydde as he best myghte<br> <a name="an_956"></a> Ful subtilly from every mannes sighte,<br> <a name="an_957"></a> That, save his wyf, ther wiste of it namo.<br> <a name="an_958"></a> He loved hire moost, and trusted hire also;<br> <a name="an_959"></a> He preyede hire that to no creature<br> <span class="margnote"><font color="GREEN" size="-1"><a name="an_960">960</a></font></span> She sholde tellen of his disfigure.<br> <a name="an_961"></a> She swoor him, "Nay"; for al this world to wynne,<br> <a name="an_962"></a> She nolde do that vileynye or synne,<br> <a name="an_963"></a> To make hir housbonde han so foul a name.<br> <a name="an_964"></a> She nolde nat telle it for hir owene shame.<br> <a name="an_965"></a> But nathelees, hir thoughte that she dyde<br> <a name="an_966"></a> That she so longe sholde a conseil hyde;<br> <a name="an_967"></a> Hir thoughte it swal so soore aboute hir herte<br> <a name="an_968"></a> That nedely som word hire moste asterte;<br> <a name="an_969"></a> And sith she dorste telle it to no man,<br> <span class="margnote"><font color="GREEN" size="-1"><a name="an_970">970</a></font></span> Doun to a mareys faste by she ran --<br> <a name="an_971"></a> Til she cam there hir herte was afyre --<br> <a name="an_972"></a> And as a bitore bombleth in the myre,<br> <a name="an_973"></a> She leyde hir mouth unto the water doun:<br> <a name="an_974"></a> "Biwreye me nat, thou water, with thy soun,"<br> <a name="an_975"></a> Quod she; "to thee I telle it and namo;<br> <a name="an_976"></a> Myn housbonde hath longe asses erys two!<br> <a name="an_977"></a> Now is myn herte al hool; now is it oute.<br> <a name="an_978"></a> I myghte no lenger kepe it, out of doute."<br> <a name="an_979"></a> Heere may ye se, thogh we a tyme abyde,<br> <span class="margnote"><font color="GREEN" size="-1"><a name="an_980">980</a></font></span> Yet out it moot; we kan no conseil hyde.<br> <a name="an_981"></a> The remenant of the tale if ye wol heere,<br> <a name="an_982"></a> Redeth Ovyde, and ther ye may it leere.<br> <a name="an_983"></a> This knyght, of which my tale is specially,<br> <a name="an_984"></a> Whan that he saugh he myghte nat come therby --<br> <a name="an_985"></a> This is to seye, what wommen love moost --<br> <a name="an_986"></a> Withinne his brest ful sorweful was the goost.<br> <a name="an_987"></a> But hoom he gooth; he myghte nat sojourne;<br> <a name="an_988"></a> The day was come that homward moste he tourne.<br> <a name="an_989"></a> And in his wey it happed hym to ryde,<br> <span class="margnote"><font color="GREEN" size="-1"><a name="an_990">990</a></font></span> In al this care, under a forest syde,<br> <a name="an_991"></a> Wher as he saugh upon a daunce go<br> <a name="an_992"></a> Of ladyes foure and twenty, and yet mo;<br> <a name="an_993"></a> Toward the whiche daunce he drow ful yerne,<br> <a name="an_994"></a> In hope that som wysdom sholde he lerne.<br> <a name="an_995"></a> But certeinly, er he cam fully there,<br> <a name="an_996"></a> Vanysshed was this daunce, he nyste where.<br> <a name="an_997"></a> No creature saugh he that bar lyf,<br> <a name="an_998"></a> Save on the grene he saugh sittynge a wyf --<br> <a name="an_999"></a> A fouler wight ther may no man devyse.<br> <span class="margnote"><font color="GREEN" size="-1"><a name="an_1000">1000</a></font></span> Agayn the knyght this olde wyf gan ryse,<br> <a name="an_1001"></a> And seyde, "Sire knyght, heer forth ne lith no wey.<br> <a name="an_1002"></a> Tel me what that ye seken, by youre fey!<br> <a name="an_1003"></a> Paraventure it may the bettre be;<br> <a name="an_1004"></a> Thise olde folk kan muchel thyng," quod she.<br> <a name="an_1005"></a> "My leeve mooder," quod this knyght, "certeyn<br> <a name="an_1006"></a> I nam but deed but if that I kan seyn<br> <a name="an_1007"></a> What thyng it is that wommen moost desire.<br> <a name="an_1008"></a> Koude ye me wisse, I wolde wel quite youre hire."<br> <a name="an_1009"></a> "Plight me thy trouthe heere in myn hand," quod she,<br> <span class="margnote"><font color="GREEN" size="-1"><a name="an_1010">1010</a></font></span> "The nexte thyng that I requere thee,<br> <a name="an_1011"></a> Thou shalt it do, if it lye in thy myght,<br> <a name="an_1012"></a> And I wol telle it yow er it be nyght."<br> <a name="an_1013"></a> "Have heer my trouthe," quod the knyght, "I grante."<br> <a name="an_1014"></a> "Thanne," quod she, "I dar me wel avante<br> <a name="an_1015"></a> Thy lyf is sauf, for I wol stonde therby;<br> <a name="an_1016"></a> Upon my lyf, the queene wol seye as I.<br> <a name="an_1017"></a> Lat se which is the proudeste of hem alle<br> <a name="an_1018"></a> That wereth on a coverchief or a calle<br> <a name="an_1019"></a> That dar seye nay of that I shal thee teche.<br> <span class="margnote"><font color="GREEN" size="-1"><a name="an_1020">1020</a></font></span> Lat us go forth withouten lenger speche."<br> <a name="an_1021"></a> Tho rowned she a pistel in his ere,<br> <a name="an_1022"></a> And bad hym to be glad and have no fere.<br> <a name="an_1023"></a> Whan they be comen to the court, this knyght<br> <a name="an_1024"></a> Seyde he had holde his day, as he hadde hight,<br> <a name="an_1025"></a> And redy was his answere, as he sayde.<br> <a name="an_1026"></a> Ful many a noble wyf, and many a mayde,<br> <a name="an_1027"></a> And many a wydwe, for that they been wise,<br> <a name="an_1028"></a> The queene hirself sittynge as a justise,<br> <a name="an_1029"></a> Assembled been, his answere for to heere;<br> <span class="margnote"><font color="GREEN" size="-1"><a name="an_1030">1030</a></font></span> And afterward this knyght was bode appeere.<br> <a name="an_1031"></a> To every wight comanded was silence,<br> <a name="an_1032"></a> And that the knyght sholde telle in audience<br> <a name="an_1033"></a> What thyng that worldly wommen loven best.<br> <a name="an_1034"></a> This knyght ne stood nat stille as doth a best,<br> <a name="an_1035"></a> But to his questioun anon answerde<br> <a name="an_1036"></a> With manly voys, that al the court it herde:<br> <a name="an_1037"></a> "My lige lady, generally," quod he,<br> <a name="an_1038"></a> "Wommen desiren to have sovereynetee<br> <a name="an_1039"></a> As wel over hir housbond as hir love,<br> <span class="margnote"><font color="GREEN" size="-1"><a name="an_1040">1040</a></font></span> And for to been in maistrie hym above.<br> <a name="an_1041"></a> This is youre mooste desir, thogh ye me kille.<br> <a name="an_1042"></a> Dooth as yow list; I am heer at youre wille."<br> <a name="an_1043"></a> In al the court ne was ther wyf, ne mayde,<br> <a name="an_1044"></a> Ne wydwe that contraried that he sayde,<br> <a name="an_1045"></a> But seyden he was worthy han his lyf.<br> <a name="an_1046"></a> And with that word up stirte the olde wyf,<br> <a name="an_1047"></a> Which that the knyght saugh sittynge on the grene:<br> <a name="an_1048"></a> "Mercy," quod she, "my sovereyn lady queene!<br> <a name="an_1049"></a> Er that youre court departe, do me right.<br> <span class="margnote"><font color="GREEN" size="-1"><a name="an_1050">1050</a></font></span> I taughte this answere unto the knyght;<br> <a name="an_1051"></a> For which he plighte me his trouthe there,<br> <a name="an_1052"></a> The firste thyng that I wolde hym requere<br> <a name="an_1053"></a> He wolde it do, if it lay in his myghte.<br> <a name="an_1054"></a> Bifore the court thanne preye I thee, sir knyght,"<br> <a name="an_1055"></a> Quod she, "that thou me take unto thy wyf,<br> <a name="an_1056"></a> For wel thou woost that I have kept thy lyf.<br> <a name="an_1057"></a> If I seye fals, sey nay, upon thy fey!"<br> <a name="an_1058"></a> This knyght answerde, "Allas and weylawey!<br> <a name="an_1059"></a> I woot right wel that swich was my biheste.<br> <span class="margnote"><font color="GREEN" size="-1"><a name="an_1060">1060</a></font></span> For Goddes love, as chees a newe requeste!<br> <a name="an_1061"></a> Taak al my good and lat my body go."<br> <a name="an_1062"></a> "Nay, thanne," quod she, "I shrewe us bothe two!<br> <a name="an_1063"></a> For thogh that I be foul, and oold, and poore<br> <a name="an_1064"></a> I nolde for al the metal, ne for oore<br> <a name="an_1065"></a> That under erthe is grave or lith above,<br> <a name="an_1066"></a> But if thy wyf I were, and eek thy love."<br> <a name="an_1067"></a> "My love?" quod he, "nay, my dampnacioun!<br> <a name="an_1068"></a> Allas, that any of my nacioun<br> <a name="an_1069"></a> Sholde evere so foule disparaged be!"<br> <span class="margnote"><font color="GREEN" size="-1"><a name="an_1070">1070</a></font></span> But al for noght; the ende is this, that he<br> <a name="an_1071"></a> Constreyned was; he nedes moste hire wedde,<br> <a name="an_1072"></a> And taketh his olde wyf, and gooth to bedde.<br> <a name="an_1073"></a> Now wolden som men seye, paraventure,<br> <a name="an_1074"></a> That for my necligence I do no cure<br> <a name="an_1075"></a> To tellen yow the joye and al th' array<br> <a name="an_1076"></a> That at the feeste was that ilke day.<br> <a name="an_1077"></a> To which thyng shortly answeren I shal:<br> <a name="an_1078"></a> I seye ther nas no joye ne feeste at al;<br> <a name="an_1079"></a> Ther nas but hevynesse and muche sorwe.<br> <span class="margnote"><font color="GREEN" size="-1"><a name="an_1080">1080</a></font></span> For prively he wedded hire on morwe,<br> <a name="an_1081"></a> And al day after hidde hym as an owle,<br> <a name="an_1082"></a> So wo was hym, his wyf looked so foule.<br> <a name="an_1083"></a> Greet was the wo the knyght hadde in his thoght,<br> <a name="an_1084"></a> Whan he was with his wyf abedde ybroght;<br> <a name="an_1085"></a> He walweth and he turneth to and fro.<br> <a name="an_1086"></a> His olde wyf lay smylynge everemo,<br> <a name="an_1087"></a> And seyde, "O deere housbonde, benedicitee!<br> <a name="an_1088"></a> Fareth every knyght thus with his wyf as ye?<br> <a name="an_1089"></a> Is this the lawe of kyng Arthures hous?<br> <span class="margnote"><font color="GREEN" size="-1"><a name="an_1090">1090</a></font></span> Is every knyght of his so dangerous?<br> <a name="an_1091"></a> I am youre owene love and youre wyf;<br> <a name="an_1092"></a> I am she which that saved hath youre lyf,<br> <a name="an_1093"></a> And, certes, yet ne dide I yow nevere unright;<br> <a name="an_1094"></a> Why fare ye thus with me this firste nyght?<br> <a name="an_1095"></a> Ye faren lyk a man had lost his wit.<br> <a name="an_1096"></a> What is my gilt? For Goddes love, tel it,<br> <a name="an_1097"></a> And it shal been amended, if I may."<br> <a name="an_1098"></a> "Amended?" quod this knyght, "Allas, nay, nay!<br> <a name="an_1099"></a> It wol nat been amended nevere mo.<br> <span class="margnote"><font color="GREEN" size="-1"><a name="an_1100">1100</a></font></span> Thou art so loothly, and so oold also,<br> <a name="an_1101"></a> And therto comen of so lough a kynde,<br> <a name="an_1102"></a> That litel wonder is thogh I walwe and wynde.<br> <a name="an_1103"></a> So wolde God myn herte wolde breste!"<br> <a name="an_1104"></a> "Is this," quod she, "the cause of youre unreste?"<br> <a name="an_1105"></a> "Ye, certeinly," quod he, "no wonder is."<br> <a name="an_1106"></a> "Now, sire," quod she, "I koude amende al this,<br> <a name="an_1107"></a> If that me liste, er it were dayes thre,<br> <a name="an_1108"></a> So wel ye myghte bere yow unto me.<br> <a name="an_1109"></a> "But, for ye speken of swich gentillesse<br> <span class="margnote"><font color="GREEN" size="-1"><a name="an_1110">1110</a></font></span> As is descended out of old richesse,<br> <a name="an_1111"></a> That therfore sholden ye be gentil men,<br> <a name="an_1112"></a> Swich arrogance is nat worth an hen.<br> <a name="an_1113"></a> Looke who that is moost vertuous alway,<br> <a name="an_1114"></a> Pryvee and apert, and moost entendeth ay<br> <a name="an_1115"></a> To do the gentil dedes that he kan;<br> <a name="an_1116"></a> Taak hym for the grettest gentil man.<br> <a name="an_1117"></a> Crist wole we clayme of hym oure gentillesse,<br> <a name="an_1118"></a> Nat of oure eldres for hire old richesse.<br> <a name="an_1119"></a> For thogh they yeve us al hir heritage,<br> <span class="margnote"><font color="GREEN" size="-1"><a name="an_1120">1120</a></font></span> For which we clayme to been of heigh parage,<br> <a name="an_1121"></a> Yet may they nat biquethe for no thyng<br> <a name="an_1122"></a> To noon of us hir vertuous lyvyng,<br> <a name="an_1123"></a> That made hem gentil men ycalled be,<br> <a name="an_1124"></a> And bad us folwen hem in swich degree.<br> <a name="an_1125"></a> "Wel kan the wise poete of Florence,<br> <a name="an_1126"></a> That highte Dant, speken in this sentence.<br> <a name="an_1127"></a> Lo, in swich maner rym is Dantes tale:<br> <a name="an_1128"></a> `Ful selde up riseth by his branches smale<br> <a name="an_1129"></a> Prowesse of man, for God, of his goodnesse,<br> <span class="margnote"><font color="GREEN" size="-1"><a name="an_1130">1130</a></font></span> Wole that of hym we clayme oure gentillesse';<br> <a name="an_1131"></a> For of oure eldres may we no thyng clayme<br> <a name="an_1132"></a> But temporel thyng, that man may hurte and mayme.<br> <a name="an_1133"></a> "Eek every wight woot this as wel as I,<br> <a name="an_1134"></a> If gentillesse were planted natureelly<br> <a name="an_1135"></a> Unto a certeyn lynage doun the lyne,<br> <a name="an_1136"></a> Pryvee and apert thanne wolde they nevere fyne<br> <a name="an_1137"></a> To doon of gentillesse the faire office;<br> <a name="an_1138"></a> They myghte do no vileynye or vice.<br> <a name="an_1139"></a> "Taak fyr and ber it in the derkeste hous<br> <span class="margnote"><font color="GREEN" size="-1"><a name="an_1140">1140</a></font></span> Bitwix this and the mount of Kaukasous,<br> <a name="an_1141"></a> And lat men shette the dores and go thenne;<br> <a name="an_1142"></a> Yet wole the fyr as faire lye and brenne<br> <a name="an_1143"></a> As twenty thousand men myghte it biholde;<br> <a name="an_1144"></a> His office natureel ay wol it holde,<br> <a name="an_1145"></a> Up peril of my lyf, til that it dye.<br> <a name="an_1146"></a> "Heere may ye se wel how that genterye<br> <a name="an_1147"></a> Is nat annexed to possessioun,<br> <a name="an_1148"></a> Sith folk ne doon hir operacioun<br> <a name="an_1149"></a> Alwey, as dooth the fyr, lo, in his kynde.<br> <span class="margnote"><font color="GREEN" size="-1"><a name="an_1150">1150</a></font></span> For, God it woot, men may wel often fynde<br> <a name="an_1151"></a> A lordes sone do shame and vileynye;<br> <a name="an_1152"></a> And he that wole han pris of his gentrye,<br> <a name="an_1153"></a> For he was boren of a gentil hous<br> <a name="an_1154"></a> And hadde his eldres noble and vertuous,<br> <a name="an_1155"></a> And nel hymselven do no gentil dedis<br> <a name="an_1156"></a> Ne folwen his gentil auncestre that deed is,<br> <a name="an_1157"></a> He nys nat gentil, be he duc or erl,<br> <a name="an_1158"></a> For vileyns synful dedes make a cherl.<br> <a name="an_1159"></a> For gentillesse nys but renomee<br> <span class="margnote"><font color="GREEN" size="-1"><a name="an_1160">1160</a></font></span> Of thyne auncestres, for hire heigh bountee,<br> <a name="an_1161"></a> Which is a strange thyng to thy persone.<br> <a name="an_1162"></a> Thy gentillesse cometh fro God allone.<br> <a name="an_1163"></a> Thanne comth oure verray gentillesse of grace;<br> <a name="an_1164"></a> It was no thyng biquethe us with oure place.<br> <a name="an_1165"></a> "Thenketh hou noble, as seith Valerius,<br> <a name="an_1166"></a> Was thilke Tullius Hostillius,<br> <a name="an_1167"></a> That out of poverte roos to heigh noblesse.<br> <a name="an_1168"></a> Reedeth Senek, and redeth eek Boece;<br> <a name="an_1169"></a> Ther shul ye seen expres that it no drede is<br> <span class="margnote"><font color="GREEN" size="-1"><a name="an_1170">1170</a></font></span> That he is gentil that dooth gentil dedis.<br> <a name="an_1171"></a> And therfore, leeve housbonde, I thus conclude:<br> <a name="an_1172"></a> Al were it that myne auncestres were rude,<br> <a name="an_1173"></a> Yet may the hye God, and so hope I,<br> <a name="an_1174"></a> Grante me grace to lyven vertuously.<br> <a name="an_1175"></a> Thanne am I gentil, whan that I bigynne<br> <a name="an_1176"></a> To lyven vertuously and weyve synne.<br> <a name="an_1177"></a> "And ther as ye of poverte me repreeve,<br> <a name="an_1178"></a> The hye God, on whom that we bileeve,<br> <a name="an_1179"></a> In wilful poverte chees to lyve his lyf.<br> <span class="margnote"><font color="GREEN" size="-1"><a name="an_1180">1180</a></font></span> And certes every man, mayden, or wyf<br> <a name="an_1181"></a> May understonde that Jhesus, hevene kyng,<br> <a name="an_1182"></a> Ne wolde nat chese a vicious lyvyng.<br> <a name="an_1183"></a> Glad poverte is an honest thyng, certeyn;<br> <a name="an_1184"></a> This wole Senec and othere clerkes seyn.<br> <a name="an_1185"></a> Whoso that halt hym payd of his poverte,<br> <a name="an_1186"></a> I holde hym riche, al hadde he nat a sherte.<br> <a name="an_1187"></a> He that coveiteth is a povre wight,<br> <a name="an_1188"></a> For he wolde han that is nat in his myght;<br> <a name="an_1189"></a> But he that noght hath, ne coveiteth have,<br> <span class="margnote"><font color="GREEN" size="-1"><a name="an_1190">1190</a></font></span> Is riche, although ye holde hym but a knave.<br> <a name="an_1191"></a> Verray poverte, it syngeth proprely;<br> <a name="an_1192"></a> Juvenal seith of poverte myrily:<br> <a name="an_1193"></a> `The povre man, whan he goth by the weye,<br> <a name="an_1194"></a> Bifore the theves he may synge and pleye.'<br> <a name="an_1195"></a> Poverte is hateful good and, as I gesse,<br> <a name="an_1196"></a> A ful greet bryngere out of bisynesse;<br> <a name="an_1197"></a> A greet amendere eek of sapience<br> <a name="an_1198"></a> To hym that taketh it in pacience.<br> <a name="an_1199"></a> Poverte is this, although it seme alenge:<br> <span class="margnote"><font color="GREEN" size="-1"><a name="an_1200">1200</a></font></span> Possessioun that no wight wol chalenge.<br> <a name="an_1201"></a> Poverte ful ofte, whan a man is lowe,<br> <a name="an_1202"></a> Maketh his God and eek hymself to knowe.<br> <a name="an_1203"></a> Poverte a spectacle is, as thynketh me,<br> <a name="an_1204"></a> Thurgh which he may his verray freendes see.<br> <a name="an_1205"></a> And therfore, sire, syn that I noght yow greve,<br> <a name="an_1206"></a> Of my poverte namoore ye me repreve.<br> <a name="an_1207"></a> "Now, sire, of elde ye repreve me;<br> <a name="an_1208"></a> And certes, sire, thogh noon auctoritee<br> <a name="an_1209"></a> Were in no book, ye gentils of honour<br> <span class="margnote"><font color="GREEN" size="-1"><a name="an_1210">1210</a></font></span> Seyn that men sholde an oold wight doon favour<br> <a name="an_1211"></a> And clepe hym fader, for youre gentillesse;<br> <a name="an_1212"></a> And auctours shal I fynden, as I gesse.<br> <a name="an_1213"></a> "Now ther ye seye that I am foul and old,<br> <a name="an_1214"></a> Than drede you noght to been a cokewold;<br> <a name="an_1215"></a> For filthe and eelde, also moot I thee,<br> <a name="an_1216"></a> Been grete wardeyns upon chastitee.<br> <a name="an_1217"></a> But nathelees, syn I knowe youre delit,<br> <a name="an_1218"></a> I shal fulfille youre worldly appetit.<br> <a name="an_1219"></a> "Chese now," quod she, "oon of thise thynges tweye:<br> <span class="margnote"><font color="GREEN" size="-1"><a name="an_1220">1220</a></font></span> To han me foul and old til that I deye,<br> <a name="an_1221"></a> And be to yow a trewe, humble wyf,<br> <a name="an_1222"></a> And nevere yow displese in al my lyf,<br> <a name="an_1223"></a> Or elles ye wol han me yong and fair,<br> <a name="an_1224"></a> And take youre aventure of the repair<br> <a name="an_1225"></a> That shal be to youre hous by cause of me,<br> <a name="an_1226"></a> Or in som oother place, may wel be.<br> <a name="an_1227"></a> Now chese yourselven, wheither that yow liketh."<br> <a name="an_1228"></a> This knyght avyseth hym and sore siketh,<br> <a name="an_1229"></a> But atte laste he seyde in this manere:<br> <span class="margnote"><font color="GREEN" size="-1"><a name="an_1230">1230</a></font></span> "My lady and my love, and wyf so deere,<br> <a name="an_1231"></a> I put me in youre wise governance;<br> <a name="an_1232"></a> Cheseth youreself which may be moost plesance<br> <a name="an_1233"></a> And moost honour to yow and me also.<br> <a name="an_1234"></a> I do no fors the wheither of the two,<br> <a name="an_1235"></a> For as yow liketh, it suffiseth me."<br> <a name="an_1236"></a> "Thanne have I gete of yow maistrie," quod she,<br> <a name="an_1237"></a> "Syn I may chese and governe as me lest?"<br> <a name="an_1238"></a> "Ye, certes, wyf," quod he, "I holde it best."<br> <a name="an_1239"></a> "Kys me," quod she, "we be no lenger wrothe,<br> <span class="margnote"><font color="GREEN" size="-1"><a name="an_1240">1240</a></font></span> For, by my trouthe, I wol be to yow bothe --<br> <a name="an_1241"></a> This is to seyn, ye, bothe fair and good.<br> <a name="an_1242"></a> I prey to God that I moote sterven wood,<br> <a name="an_1243"></a> But I to yow be also good and trewe<br> <a name="an_1244"></a> As evere was wyf, syn that the world was newe.<br> <a name="an_1245"></a> And but I be to-morn as fair to seene<br> <a name="an_1246"></a> As any lady, emperice, or queene,<br> <a name="an_1247"></a> That is bitwixe the est and eke the west,<br> <a name="an_1248"></a> Dooth with my lyf and deth right as yow lest.<br> <a name="an_1249"></a> Cast up the curtyn, looke how that it is."<br> <span class="margnote"><font color="GREEN" size="-1"><a name="an_1250">1250</a></font></span> And whan the knyght saugh verraily al this,<br> <a name="an_1251"></a> That she so fair was, and so yong therto,<br> <a name="an_1252"></a> For joye he hente hire in his armes two.<br> <a name="an_1253"></a> His herte bathed in a bath of blisse.<br> <a name="an_1254"></a> A thousand tyme a-rewe he gan hire kisse,<br> <a name="an_1255"></a> And she obeyed hym in every thyng<br> <a name="an_1256"></a> That myghte doon hym plesance or likyng.<br> <a name="an_1257"></a> And thus they lyve unto hir lyves ende<br> <a name="an_1258"></a> In parfit joye; and Jhesu Crist us sende<br> <a name="an_1259"></a> Housbondes meeke, yonge, and fressh abedde,<br> <span class="margnote"><font color="GREEN" size="-1"><a name="an_1260">1260</a></font></span> And grace t' overbyde hem that we wedde;<br> <a name="an_1261"></a> And eek I praye Jhesu shorte hir lyves<br> <a name="an_1262"></a> That noght wol be governed by hir wyves;<br> <a name="an_1263"></a> And olde and angry nygardes of dispence,<br> <a name="an_1264"></a> God sende hem soone verray pestilence!<br>  
 <p></p><hr>
 <center>
 <a href="mect13.htm">Next: The Friar's Prologue</a></center>
 </body>