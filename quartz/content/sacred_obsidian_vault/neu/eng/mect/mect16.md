<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect15.htm">Previous</a> 
 <a href="mect17.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Summoner's Tale</h3> <a name="an_1709"></a> Lordynges, ther is in Yorkshire, as I gesse,<br> <span class="margnote"><font color="GREEN" size="-1"><a name="an_1710">1710</a></font></span> A mersshy contree called Holdernesse,<br> <a name="an_1711"></a> In which ther wente a lymytour aboute<br> <a name="an_1712"></a> To preche, and eek to begge, it is no doute.<br> <a name="an_1713"></a> And so bifel that on a day this frere<br> <a name="an_1714"></a> Hadde preched at a chirche in his manere,<br> <a name="an_1715"></a> And specially, aboven every thyng,<br> <a name="an_1716"></a> Excited he the peple in his prechyng<br> <a name="an_1717"></a> To trentals, and to yeve, for Goddes sake,<br> <a name="an_1718"></a> Wherwith men myghte hooly houses make,<br> <a name="an_1719"></a> Ther as divine servyce is honoured,<br> <span class="margnote"><font color="GREEN" size="-1"><a name="an_1720">1720</a></font></span> Nat ther as it is wasted and devoured,<br> <a name="an_1721"></a> Ne ther it nedeth nat for to be yive,<br> <a name="an_1722"></a> As to possessioners, that mowen lyve,<br> <a name="an_1723"></a> Thanked be God, in wele and habundaunce.<br> <a name="an_1724"></a> "Trentals," seyde he, "deliveren fro penaunce<br> <a name="an_1725"></a> Hir freendes soules, as wel olde as yonge --<br> <a name="an_1726"></a> Ye, whan that they been hastily ysonge,<br> <a name="an_1727"></a> Nat for to holde a preest joly and gay --<br> <a name="an_1728"></a> He syngeth nat but o masse in a day.<br> <a name="an_1729"></a> Delivereth out," quod he, "anon the soules!<br> <span class="margnote"><font color="GREEN" size="-1"><a name="an_1730">1730</a></font></span> Ful hard it is with flesshhook or with oules<br> <a name="an_1731"></a> To been yclawed, or to brenne or bake.<br> <a name="an_1732"></a> Now spede yow hastily, for Cristes sake!"<br> <a name="an_1733"></a> And whan this frere had seyd al his entente,<br> <a name="an_1734"></a> With qui cum patre forth his wey he wente.<br> <a name="an_1735"></a> Whan folk in chirche had yeve him what hem leste,<br> <a name="an_1736"></a> He wente his wey; no lenger wolde he reste.<br> <a name="an_1737"></a> With scrippe and tipped staf, ytukked hye,<br> <a name="an_1738"></a> In every hous he gan to poure and prye,<br> <a name="an_1739"></a> And beggeth mele and chese, or elles corn.<br> <span class="margnote"><font color="GREEN" size="-1"><a name="an_1740">1740</a></font></span> His felawe hadde a staf tipped with horn,<br> <a name="an_1741"></a> A peyre of tables al of yvory,<br> <a name="an_1742"></a> And a poyntel polysshed fetisly,<br> <a name="an_1743"></a> And wroot the names alwey, as he stood,<br> <a name="an_1744"></a> Of alle folk that yaf hym any good,<br> <a name="an_1745"></a> Ascaunces that he wolde for hem preye.<br> <a name="an_1746"></a> "Yif us a busshel whete, malt, or reye,<br> <a name="an_1747"></a> A Goddes kechyl, or a trype of chese,<br> <a name="an_1748"></a> Or elles what yow lyst, we may nat cheese;<br> <a name="an_1749"></a> A Goddes halfpeny, or a masse peny,<br> <span class="margnote"><font color="GREEN" size="-1"><a name="an_1750">1750</a></font></span> Or yif us of youre brawn, if ye have eny;<br> <a name="an_1751"></a> A dagon of youre blanket, leeve dame,<br> <a name="an_1752"></a> Oure suster deere -- lo! Heere I write youre name --<br> <a name="an_1753"></a> Bacon or beef, or swich thyng as ye fynde."<br> <a name="an_1754"></a> A sturdy harlot wente ay hem bihynde,<br> <a name="an_1755"></a> That was hir hostes man, and bar a sak,<br> <a name="an_1756"></a> And what men yaf hem, leyde it on his bak.<br> <a name="an_1757"></a> And whan that he was out at dore, anon<br> <a name="an_1758"></a> He planed awey the names everichon<br> <a name="an_1759"></a> That he biforn had writen in his tables;<br> <span class="margnote"><font color="GREEN" size="-1"><a name="an_1760">1760</a></font></span> He served hem with nyfles and with fables.<br> <a name="an_1761"></a> "Nay, ther thou lixt, thou Somonour!" quod the Frere.<br> <a name="an_1762"></a> "Pees," quod oure Hoost, "for Cristes mooder deere!<br> <a name="an_1763"></a> Tel forth thy tale, and spare it nat at al."<br> <a name="an_1764"></a> "So thryve I," quod this Somonour, "so I shal!"<br> <a name="an_1765"></a> So longe he wente, hous by hous, til he<br> <a name="an_1766"></a> Cam til an hous ther he was wont to be<br> <a name="an_1767"></a> Refresshed moore than in an hundred placis.<br> <a name="an_1768"></a> Syk lay the goode man whos that the place is;<br> <a name="an_1769"></a> Bedrede upon a couche lowe he lay.<br> <span class="margnote"><font color="GREEN" size="-1"><a name="an_1770">1770</a></font></span> "Deus hic!" quod he, "O Thomas, freend, good day!"<br> <a name="an_1771"></a> Seyde this frere, curteisly and softe.<br> <a name="an_1772"></a> "Thomas," quod he, "God yelde yow! Ful ofte<br> <a name="an_1773"></a> Have I upon this bench faren ful weel;<br> <a name="an_1774"></a> Heere have I eten many a myrie meel."<br> <a name="an_1775"></a> And fro the bench he droof awey the cat,<br> <a name="an_1776"></a> And leyde adoun his potente and his hat,<br> <a name="an_1777"></a> And eek his scrippe, and sette hym softe adoun.<br> <a name="an_1778"></a> His felawe was go walked into toun<br> <a name="an_1779"></a> Forth with his knave, into that hostelrye<br> <span class="margnote"><font color="GREEN" size="-1"><a name="an_1780">1780</a></font></span> Where as he shoop hym thilke nyght to lye.<br> <a name="an_1781"></a> "O deere maister," quod this sike man,<br> <a name="an_1782"></a> "How han ye fare sith that March bigan?<br> <a name="an_1783"></a> I saugh yow noght this fourtenyght or moore."<br> <a name="an_1784"></a> "God woot," quod he, "laboured I have ful soore,<br> <a name="an_1785"></a> And specially for thy savacion<br> <a name="an_1786"></a> Have I seyd many a precious orison,<br> <a name="an_1787"></a> And for oure othere freendes, God hem blesse!<br> <a name="an_1788"></a> I have to day been at youre chirche at messe,<br> <a name="an_1789"></a> And seyd a sermon after my symple wit --<br> <span class="margnote"><font color="GREEN" size="-1"><a name="an_1790">1790</a></font></span> Nat al after the text of hooly writ,<br> <a name="an_1791"></a> For it is hard to yow, as I suppose,<br> <a name="an_1792"></a> And therfore wol I teche yow al the glose.<br> <a name="an_1793"></a> Glosynge is a glorious thyng, certeyn,<br> <a name="an_1794"></a> For lettre sleeth, so as we clerkes seyn --<br> <a name="an_1795"></a> There have I taught hem to be charitable,<br> <a name="an_1796"></a> And spende hir good ther it is resonable;<br> <a name="an_1797"></a> And there I saugh oure dame -- A! Where is she?"<br> <a name="an_1798"></a> "Yond in the yerd I trowe that she be,"<br> <a name="an_1799"></a> Seyde this man, "and she wol come anon."<br> <span class="margnote"><font color="GREEN" size="-1"><a name="an_1800">1800</a></font></span> "Ey, maister, welcome be ye, by Seint John!"<br> <a name="an_1801"></a> Seyde this wyf, "How fare ye, hertely?"<br> <a name="an_1802"></a> The frere ariseth up ful curteisly,<br> <a name="an_1803"></a> And hire embraceth in his armes narwe,<br> <a name="an_1804"></a> And kiste hire sweete, and chirketh as a sparwe<br> <a name="an_1805"></a> With his lyppes: "Dame," quod he, "right weel,<br> <a name="an_1806"></a> As he that is youre servant every deel,<br> <a name="an_1807"></a> Thanked be God, that yow yaf soule and lyf!<br> <a name="an_1808"></a> Yet saugh I nat this day so fair a wyf<br> <a name="an_1809"></a> In al the chirche, God so save me!"<br> <span class="margnote"><font color="GREEN" size="-1"><a name="an_1810">1810</a></font></span> "Ye, God amende defautes, sire," quod she.<br> <a name="an_1811"></a> "Algates, welcome be ye, by my fey!"<br> <a name="an_1812"></a> "Graunt mercy, dame, this have I founde alwey.<br> <a name="an_1813"></a> But of youre grete goodnesse, by youre leve,<br> <a name="an_1814"></a> I wolde prey yow that ye nat yow greve,<br> <a name="an_1815"></a> I wole with Thomas speke a litel throwe.<br> <a name="an_1816"></a> Thise curatz been ful necligent and slowe<br> <a name="an_1817"></a> To grope tendrely a conscience<br> <a name="an_1818"></a> In shrift; in prechyng is my diligence,<br> <a name="an_1819"></a> And studie in Petres wordes and in Poules.<br> <span class="margnote"><font color="GREEN" size="-1"><a name="an_1820">1820</a></font></span> I walke and fisshe Cristen mennes soules<br> <a name="an_1821"></a> To yelden Jhesu Crist his propre rente;<br> <a name="an_1822"></a> To sprede his word is set al myn entente."<br> <a name="an_1823"></a> "Now, by youre leve, o deere sire," quod she,<br> <a name="an_1824"></a> "Chideth him weel, for seinte Trinitee!<br> <a name="an_1825"></a> He is as angry as a pissemyre,<br> <a name="an_1826"></a> Though that he have al that he kan desire;<br> <a name="an_1827"></a> Though I hym wrye a-nyght and make hym warm,<br> <a name="an_1828"></a> And over hym leye my leg outher myn arm,<br> <a name="an_1829"></a> He groneth lyk oure boor, lith in oure sty.<br> <span class="margnote"><font color="GREEN" size="-1"><a name="an_1830">1830</a></font></span> Oother desport right noon of hym have I;<br> <a name="an_1831"></a> I may nat plese hym in no maner cas."<br> <a name="an_1832"></a> "O Thomas, je vous dy, Thomas! Thomas!<br> <a name="an_1833"></a> This maketh the feend; this moste ben amended.<br> <a name="an_1834"></a> Ire is a thyng that hye God defended,<br> <a name="an_1835"></a> And therof wol I speke a word or two."<br> <a name="an_1836"></a> "Now, maister," quod the wyf, "er that I go,<br> <a name="an_1837"></a> What wol ye dyne? I wol go theraboute."<br> <a name="an_1838"></a> "Now, dame," quod he, "now je vous dy sanz doute,<br> <a name="an_1839"></a> Have I nat of a capon but the lyvere,<br> <span class="margnote"><font color="GREEN" size="-1"><a name="an_1840">1840</a></font></span> And of youre softe breed nat but a shyvere,<br> <a name="an_1841"></a> And after that a rosted pigges heed --<br> <a name="an_1842"></a> But that I nolde no beest for me were deed --<br> <a name="an_1843"></a> Thanne hadde I with yow hoomly suffisaunce.<br> <a name="an_1844"></a> I am a man of litel sustenaunce;<br> <a name="an_1845"></a> My spirit hath his fostryng in the Bible.<br> <a name="an_1846"></a> The body is ay so redy and penyble<br> <a name="an_1847"></a> To wake, that my stomak is destroyed.<br> <a name="an_1848"></a> I prey yow, dame, ye be nat anoyed,<br> <a name="an_1849"></a> Though I so freendly yow my conseil shewe.<br> <span class="margnote"><font color="GREEN" size="-1"><a name="an_1850">1850</a></font></span> By God! I wolde nat telle it but a fewe."<br> <a name="an_1851"></a> "Now, sire," quod she, "but o word er I go.<br> <a name="an_1852"></a> My child is deed withinne thise wykes two,<br> <a name="an_1853"></a> Soone after that ye wente out of this toun."<br> <a name="an_1854"></a> "His deeth saugh I by revelacioun,"<br> <a name="an_1855"></a> Seide this frere, "at hoom in oure dortour.<br> <a name="an_1856"></a> I dar wel seyn that, er that half an hour<br> <a name="an_1857"></a> After his deeth, I saugh hym born to blisse<br> <a name="an_1858"></a> In myn avision, so God me wisse!<br> <a name="an_1859"></a> So dide oure sexteyn and oure fermerer,<br> <span class="margnote"><font color="GREEN" size="-1"><a name="an_1860">1860</a></font></span> That han been trewe freres fifty yeer;<br> <a name="an_1861"></a> They may now -- God be thanked of his loone! --<br> <a name="an_1862"></a> Maken hir jubilee and walke allone.<br> <a name="an_1863"></a> And up I roos, and al oure covent eke,<br> <a name="an_1864"></a> With many a teere trillyng on my cheke,<br> <a name="an_1865"></a> Withouten noyse or claterynge of belles;<br> <a name="an_1866"></a> Te Deum was oure song, and nothyng elles,<br> <a name="an_1867"></a> Save that to Crist I seyde an orison,<br> <a name="an_1868"></a> Thankynge hym of his revelacion.<br> <a name="an_1869"></a> For, sire and dame, trusteth me right weel,<br> <span class="margnote"><font color="GREEN" size="-1"><a name="an_1870">1870</a></font></span> Oure orisons been moore effectueel,<br> <a name="an_1871"></a> And moore we seen of Cristes secree thynges,<br> <a name="an_1872"></a> Than burel folk, although they weren kynges.<br> <a name="an_1873"></a> We lyve in poverte and in abstinence,<br> <a name="an_1874"></a> And burell folk in richesse and despence<br> <a name="an_1875"></a> Of mete and drynke, and in hir foul delit.<br> <a name="an_1876"></a> We han this worldes lust al in despit.<br> <a name="an_1877"></a> Lazar and Dives lyveden diversly,<br> <a name="an_1878"></a> And divers gerdon hadden they therby.<br> <a name="an_1879"></a> Whoso wol preye, he moot faste and be clene,<br> <span class="margnote"><font color="GREEN" size="-1"><a name="an_1880">1880</a></font></span> And fatte his soule, and make his body lene.<br> <a name="an_1881"></a> We fare as seith th' apostle; clooth and foode<br> <a name="an_1882"></a> Suffisen us, though they be nat ful goode.<br> <a name="an_1883"></a> The clennesse and the fastynge of us freres<br> <a name="an_1884"></a> Maketh that Crist accepteth oure preyeres.<br> <a name="an_1885"></a> "Lo, Moyses fourty dayes and fourty nyght<br> <a name="an_1886"></a> Fasted, er that the heighe God of myght<br> <a name="an_1887"></a> Spak with hym in the mountayne of Synay.<br> <a name="an_1888"></a> With empty wombe, fastynge many a day,<br> <a name="an_1889"></a> Receyved he the lawe that was writen<br> <span class="margnote"><font color="GREEN" size="-1"><a name="an_1890">1890</a></font></span> With Goddes fynger; and Elye, wel ye witen,<br> <a name="an_1891"></a> In mount Oreb, er he hadde any speche<br> <a name="an_1892"></a> With hye God, that is oure lyves leche,<br> <a name="an_1893"></a> He fasted longe and was in contemplaunce.<br> <a name="an_1894"></a> "Aaron, that hadde the temple in governaunce,<br> <a name="an_1895"></a> And eek the othere preestes everichon,<br> <a name="an_1896"></a> Into the temple whan they sholde gon<br> <a name="an_1897"></a> To preye for the peple and do servyse,<br> <a name="an_1898"></a> They nolden drynken in no maner wyse<br> <a name="an_1899"></a> No drynke which that myghte hem dronke make,<br> <span class="margnote"><font color="GREEN" size="-1"><a name="an_1900">1900</a></font></span> But there in abstinence preye and wake,<br> <a name="an_1901"></a> Lest that they deyden. Taak heede what I seye!<br> <a name="an_1902"></a> But they be sobre that for the peple preye,<br> <a name="an_1903"></a> War that -- I seye namoore, for it suffiseth.<br> <a name="an_1904"></a> "Oure Lord Jhesu, as hooly writ devyseth,<br> <a name="an_1905"></a> Yaf us ensample of fastynge and preyeres.<br> <a name="an_1906"></a> Therfore we mendynantz, we sely freres,<br> <a name="an_1907"></a> Been wedded to poverte and continence,<br> <a name="an_1908"></a> To charite, humblesse, and abstinence,<br> <a name="an_1909"></a> To persecucioun for rightwisnesse,<br> <span class="margnote"><font color="GREEN" size="-1"><a name="an_1910">1910</a></font></span> To wepynge, misericorde, and clennesse.<br> <a name="an_1911"></a> And therfore may ye se that oure preyeres --<br> <a name="an_1912"></a> I speke of us, we mendynantz, we freres --<br> <a name="an_1913"></a> Been to the hye God moore acceptable<br> <a name="an_1914"></a> Than youres, with youre feestes at the table.<br> <a name="an_1915"></a> Fro Paradys first, if I shal nat lye,<br> <a name="an_1916"></a> Was man out chaced for his glotonye;<br> <a name="an_1917"></a> And chaast was man in Paradys, certeyn.<br> <a name="an_1918"></a> "But herkne now, Thomas, what I shal seyn.<br> <a name="an_1919"></a> I ne have no text of it, as I suppose,<br> <span class="margnote"><font color="GREEN" size="-1"><a name="an_1920">1920</a></font></span> But I shal fynde it in a maner glose,<br> <a name="an_1921"></a> That specially oure sweete Lord Jhesus<br> <a name="an_1922"></a> Spak this by freres, whan he seyde thus:<br> <a name="an_1923"></a> `Blessed be they that povere in spirit been.'<br> <a name="an_1924"></a> And so forth al the gospel may ye seen,<br> <a name="an_1925"></a> Wher it be likker oure professioun,<br> <a name="an_1926"></a> Or hirs that swymmen in possessioun.<br> <a name="an_1927"></a> Fy on hire pompe and on hire glotonye!<br> <a name="an_1928"></a> And for hir lewednesse I hem diffye.<br> <a name="an_1929"></a> "Me thynketh they been lyk Jovinyan,<br> <span class="margnote"><font color="GREEN" size="-1"><a name="an_1930">1930</a></font></span> Fat as a whale, and walkynge as a swan,<br> <a name="an_1931"></a> Al vinolent as botel in the spence.<br> <a name="an_1932"></a> Hir preyere is of ful greet reverence,<br> <a name="an_1933"></a> Whan they for soules seye the psalm of Davit:<br> <a name="an_1934"></a> Lo, `buf!' they seye, `cor meum eructavit!'<br> <a name="an_1935"></a> Who folweth Cristes gospel and his foore,<br> <a name="an_1936"></a> But we that humble been, and chaast, and poore,<br> <a name="an_1937"></a> Werkeris of Goddes word, nat auditours?<br> <a name="an_1938"></a> Therfore, right as an hauk up at a sours<br> <a name="an_1939"></a> Up springeth into th' eir, right so prayeres<br> <span class="margnote"><font color="GREEN" size="-1"><a name="an_1940">1940</a></font></span> Of charitable and chaste bisy freres<br> <a name="an_1941"></a> Maken hir sours to Goddes eres two.<br> <a name="an_1942"></a> Thomas, Thomas! So moote I ryde or go,<br> <a name="an_1943"></a> And by that lord that clepid is Seint Yve,<br> <a name="an_1944"></a> Nere thou oure brother, sholdestou nat thryve.<br> <a name="an_1945"></a> In our chapitre praye we day and nyght<br> <a name="an_1946"></a> To Crist, that he thee sende heele and myght<br> <a name="an_1947"></a> Thy body for to weelden hastily."<br> <a name="an_1948"></a> "God woot," quod he, "no thyng therof feele I!<br> <a name="an_1949"></a> As help me Crist, as I in fewe yeres,<br> <span class="margnote"><font color="GREEN" size="-1"><a name="an_1950">1950</a></font></span> Have spent upon diverse manere freres<br> <a name="an_1951"></a> Ful many a pound; yet fare I never the bet.<br> <a name="an_1952"></a> Certeyn, my good have I almoost biset.<br> <a name="an_1953"></a> Farwel, my gold, for it is al ago!"<br> <a name="an_1954"></a> The frere answerde, "O Thomas, dostow so?<br> <a name="an_1955"></a> What nedeth yow diverse freres seche?<br> <a name="an_1956"></a> What nedeth hym that hath a parfit leche<br> <a name="an_1957"></a> To sechen othere leches in the toun?<br> <a name="an_1958"></a> Youre inconstance is youre confusioun.<br> <a name="an_1959"></a> Holde ye thanne me, or elles oure covent,<br> <span class="margnote"><font color="GREEN" size="-1"><a name="an_1960">1960</a></font></span> To praye for yow been insufficient?<br> <a name="an_1961"></a> Thomas, that jape nys nat worth a myte.<br> <a name="an_1962"></a> Youre maladye is for we han to lyte.<br> <a name="an_1963"></a> A, yif that covent half a quarter otes!<br> <a name="an_1964"></a> A, yif that covent foure and twenty grotes!<br> <a name="an_1965"></a> A, yif that frere a peny, and lat hym go!<br> <a name="an_1966"></a> Nay, nay, Thomas, it may no thyng be so!<br> <a name="an_1967"></a> What is a ferthyng worth parted in twelve?<br> <a name="an_1968"></a> Lo, ech thyng that is oned in himselve<br> <a name="an_1969"></a> Is moore strong than whan it is toscatered.<br> <span class="margnote"><font color="GREEN" size="-1"><a name="an_1970">1970</a></font></span> Thomas, of me thou shalt nat been yflatered;<br> <a name="an_1971"></a> Thou woldest han oure labour al for noght.<br> <a name="an_1972"></a> The hye God, that al this world hath wroght,<br> <a name="an_1973"></a> Seith that the werkman worthy is his hyre.<br> <a name="an_1974"></a> Thomas, noght of youre tresor I desire<br> <a name="an_1975"></a> As for myself, but that al oure covent<br> <a name="an_1976"></a> To preye for yow is ay so diligent,<br> <a name="an_1977"></a> And for to buylden Cristes owene chirche.<br> <a name="an_1978"></a> Thomas, if ye wol lernen for to wirche,<br> <a name="an_1979"></a> Of buyldynge up of chirches may ye fynde<br> <span class="margnote"><font color="GREEN" size="-1"><a name="an_1980">1980</a></font></span> If it be good in Thomas lyf of Inde.<br> <a name="an_1981"></a> Ye lye heere ful of anger and of ire,<br> <a name="an_1982"></a> With which the devel set youre herte afyre,<br> <a name="an_1983"></a> And chiden heere the sely innocent,<br> <a name="an_1984"></a> Youre wyf, that is so meke and pacient.<br> <a name="an_1985"></a> And therfore, Thomas, trowe me if thee leste,<br> <a name="an_1986"></a> Ne stryve nat with thy wyf, as for thy beste;<br> <a name="an_1987"></a> And ber this word awey now, by thy feith;<br> <a name="an_1988"></a> Touchynge swich thyng, lo, what the wise seith:<br> <a name="an_1989"></a> `Withinne thyn hous ne be thou no leon;<br> <span class="margnote"><font color="GREEN" size="-1"><a name="an_1990">1990</a></font></span> To thy subgitz do noon oppression,<br> <a name="an_1991"></a> Ne make thyne aqueyntances nat to flee.'<br> <a name="an_1992"></a> And, Thomas, yet eft-soones I charge thee,<br> <a name="an_1993"></a> Be war from Ire that in thy bosom slepeth;<br> <a name="an_1994"></a> War fro the serpent that so slily crepeth<br> <a name="an_1995"></a> Under the gras and styngeth subtilly.<br> <a name="an_1996"></a> Be war, my sone, and herkne paciently<br> <a name="an_1997"></a> That twenty thousand men han lost hir lyves<br> <a name="an_1998"></a> For stryvyng with hir lemmans and hir wyves.<br> <a name="an_1999"></a> Now sith ye han so hooly meke a wyf,<br> <span class="margnote"><font color="GREEN" size="-1"><a name="an_2000">2000</a></font></span> What nedeth yow, Thomas, to maken stryf?<br> <a name="an_2001"></a> Ther nys, ywys, no serpent so cruel,<br> <a name="an_2002"></a> Whan man tret on his tayl, ne half so fel,<br> <a name="an_2003"></a> As womman is, whan she hath caught an ire;<br> <a name="an_2004"></a> Vengeance is thanne al that they desire.<br> <a name="an_2005"></a> Ire is a synne, oon of the grete of sevene,<br> <a name="an_2006"></a> Abhomynable unto the God of hevene;<br> <a name="an_2007"></a> And to hymself it is destruccion.<br> <a name="an_2008"></a> This every lewed viker or person<br> <a name="an_2009"></a> Kan seye, how ire engendreth homycide.<br> <span class="margnote"><font color="GREEN" size="-1"><a name="an_2010">2010</a></font></span> Ire is, in sooth, executour of pryde.<br> <a name="an_2011"></a> I koude of ire seye so muche sorwe,<br> <a name="an_2012"></a> My tale sholde laste til to-morwe.<br> <a name="an_2013"></a> And therfore preye I God bothe day and nyght<br> <a name="an_2014"></a> An irous man, God sende hym litel myght!<br> <a name="an_2015"></a> It is greet harm and certes greet pitee<br> <a name="an_2016"></a> To sette an irous man in heigh degree.<br> <a name="an_2017"></a> "Whilom ther was an irous potestat,<br> <a name="an_2018"></a> As seith Senek, that, durynge his estaat,<br> <a name="an_2019"></a> Upon a day out ryden knyghtes two,<br> <span class="margnote"><font color="GREEN" size="-1"><a name="an_2020">2020</a></font></span> And as Fortune wolde that it were so,<br> <a name="an_2021"></a> That oon of hem cam hoom, that oother noght.<br> <a name="an_2022"></a> Anon the knyght bifore the juge is broght,<br> <a name="an_2023"></a> That seyde thus, `Thou hast thy felawe slayn,<br> <a name="an_2024"></a> For which I deme thee to the deeth, certayn.'<br> <a name="an_2025"></a> And to another knyght comanded he,<br> <a name="an_2026"></a> `Go lede hym to the deeth, I charge thee.'<br> <a name="an_2027"></a> And happed, as they wente by the weye<br> <a name="an_2028"></a> Toward the place ther he sholde deye,<br> <a name="an_2029"></a> The knyght cam which men wenden had be deed.<br> <span class="margnote"><font color="GREEN" size="-1"><a name="an_2030">2030</a></font></span> Thanne thoughte they it were the beste reed<br> <a name="an_2031"></a> To lede hem bothe to the juge agayn.<br> <a name="an_2032"></a> They seiden, `Lord, the knyght ne hath nat slayn<br> <a name="an_2033"></a> His felawe; heere he standeth hool alyve.'<br> <a name="an_2034"></a> `Ye shul be deed,' quod he, `so moot I thryve!<br> <a name="an_2035"></a> That is to seyn, bothe oon, and two, and thre!'<br> <a name="an_2036"></a> And to the firste knyght right thus spak he,<br> <a name="an_2037"></a> `I dampned thee; thou most algate be deed.<br> <a name="an_2038"></a> And thou also most nedes lese thyn heed,<br> <a name="an_2039"></a> For thou art cause why thy felawe deyth.'<br> <span class="margnote"><font color="GREEN" size="-1"><a name="an_2040">2040</a></font></span> And to the thridde knyght right thus he seith,<br> <a name="an_2041"></a> `Thou hast nat doon that I comanded thee.'<br> <a name="an_2042"></a> And thus he dide doon sleen hem alle thre.<br> <a name="an_2043"></a> "Irous Cambises was eek dronkelewe,<br> <a name="an_2044"></a> And ay delited hym to been a shrewe.<br> <a name="an_2045"></a> And so bifel, a lord of his meynee<br> <a name="an_2046"></a> That loved vertuous moralitee<br> <a name="an_2047"></a> Seyde on a day bitwix hem two right thus:<br> <a name="an_2048"></a> "`A lord is lost, if he be vicius;<br> <a name="an_2049"></a> And dronkenesse is eek a foul record<br> <span class="margnote"><font color="GREEN" size="-1"><a name="an_2050">2050</a></font></span> Of any man, and namely in a lord.<br> <a name="an_2051"></a> Ther is ful many an eye and many an ere<br> <a name="an_2052"></a> Awaityng on a lord, and he noot where.<br> <a name="an_2053"></a> For Goddes love, drynk moore attemprely!<br> <a name="an_2054"></a> Wyn maketh man to lesen wrecchedly<br> <a name="an_2055"></a> His mynde and eek his lymes everichon.'<br> <a name="an_2056"></a> "`The revers shaltou se,' quod he, `anon,<br> <a name="an_2057"></a> And preve it by thyn owene experience,<br> <a name="an_2058"></a> That wyn ne dooth to folk no swich offence.<br> <a name="an_2059"></a> Ther is no wyn bireveth me my myght<br> <span class="margnote"><font color="GREEN" size="-1"><a name="an_2060">2060</a></font></span> Of hand ne foot, ne of myne eyen sight.'<br> <a name="an_2061"></a> And for despit he drank ful muchel moore,<br> <a name="an_2062"></a> An hondred part, than he hadde don bifoore;<br> <a name="an_2063"></a> And right anon this irous, cursed wrecche<br> <a name="an_2064"></a> Leet this knyghtes sone bifore hym fecche,<br> <a name="an_2065"></a> Comandynge hym he sholde bifore hym stonde.<br> <a name="an_2066"></a> And sodeynly he took his bowe in honde,<br> <a name="an_2067"></a> And up the streng he pulled to his ere,<br> <a name="an_2068"></a> And with an arwe he slow the child right there.<br> <a name="an_2069"></a> `Now wheither have I a siker hand or noon?'<br> <span class="margnote"><font color="GREEN" size="-1"><a name="an_2070">2070</a></font></span> Quod he; `Is al my myght and mynde agon?<br> <a name="an_2071"></a> Hath wyn bireved me myn eyen sight?'<br> <a name="an_2072"></a> What sholde I telle th' answere of the knyght?<br> <a name="an_2073"></a> His sone was slayn; ther is namoore to seye.<br> <a name="an_2074"></a> Beth war, therfore, with lordes how ye pleye.<br> <a name="an_2075"></a> Syngeth Placebo and `I shal, if I kan,'<br> <a name="an_2076"></a> But if it be unto a povre man.<br> <a name="an_2077"></a> To a povre man men sholde his vices telle,<br> <a name="an_2078"></a> But nat to a lord, thogh he sholde go to helle.<br> <a name="an_2079"></a> "Lo irous Cirus, thilke Percien,<br> <span class="margnote"><font color="GREEN" size="-1"><a name="an_2080">2080</a></font></span> How he destroyed the ryver of Gysen,<br> <a name="an_2081"></a> For that an hors of his was dreynt therinne,<br> <a name="an_2082"></a> Whan that he wente Babiloigne to wynne.<br> <a name="an_2083"></a> He made that the ryver was so smal<br> <a name="an_2084"></a> That wommen myghte wade it over al.<br> <a name="an_2085"></a> Lo, what seyde he that so wel teche kan?<br> <a name="an_2086"></a> `Ne be no felawe to an irous man,<br> <a name="an_2087"></a> Ne with no wood man walke by the weye,<br> <a name="an_2088"></a> Lest thee repente;' I wol no ferther seye.<br> <a name="an_2089"></a> "Now, Thomas, leeve brother, lef thyn ire;<br> <span class="margnote"><font color="GREEN" size="-1"><a name="an_2090">2090</a></font></span> Thou shalt me fynde as just as is a squyre.<br> <a name="an_2091"></a> Hoold nat the develes knyf ay at thyn herte --<br> <a name="an_2092"></a> Thyn angre dooth thee al to soore smerte --<br> <a name="an_2093"></a> But shewe to me al thy confessioun."<br> <a name="an_2094"></a> "Nay," quod the sike man, "by Seint Symoun!<br> <a name="an_2095"></a> I have be shryven this day at my curat.<br> <a name="an_2096"></a> I have hym toold hoolly al myn estat;<br> <a name="an_2097"></a> Nedeth namoore to speken of it," seith he,<br> <a name="an_2098"></a> "But if me list, of myn humylitee."<br> <a name="an_2099"></a> "Yif me thanne of thy gold, to make oure cloystre,"<br> <span class="margnote"><font color="GREEN" size="-1"><a name="an_2100">2100</a></font></span> Quod he, "for many a muscle and many an oystre,<br> <a name="an_2101"></a> Whan othere men han ben ful wel at eyse,<br> <a name="an_2102"></a> Hath been oure foode, our cloystre for to reyse.<br> <a name="an_2103"></a> And yet, God woot, unnethe the fundement<br> <a name="an_2104"></a> Parfourned is, ne of our pavement<br> <a name="an_2105"></a> Nys nat a tyle yet withinne oure wones.<br> <a name="an_2106"></a> By God, we owen fourty pound for stones.<br> <a name="an_2107"></a> "Now help, Thomas, for hym that harwed helle!<br> <a name="an_2108"></a> For elles moste we oure bookes selle.<br> <a name="an_2109"></a> And if yow lakke oure predicacioun,<br> <span class="margnote"><font color="GREEN" size="-1"><a name="an_2110">2110</a></font></span> Thanne goth the world al to destruccioun.<br> <a name="an_2111"></a> For whoso wolde us fro this world bireve,<br> <a name="an_2112"></a> So God me save, Thomas, by youre leve,<br> <a name="an_2113"></a> He wolde bireve out of this world the sonne.<br> <a name="an_2114"></a> For who kan teche and werchen as we konne?<br> <a name="an_2115"></a> And that is nat of litel tyme," quod he,<br> <a name="an_2116"></a> "But syn Elye was, or Elise,<br> <a name="an_2117"></a> Han freres been -- that fynde I of record --<br> <a name="an_2118"></a> In charitee, ythanked be oure Lord!<br> <a name="an_2119"></a> Now Thomas, help, for seinte charitee!"<br> <span class="margnote"><font color="GREEN" size="-1"><a name="an_2120">2120</a></font></span> And doun anon he sette hym on his knee.<br> <a name="an_2121"></a> This sike man wax wel ny wood for ire;<br> <a name="an_2122"></a> He wolde that the frere had been on-fire<br> <a name="an_2123"></a> With his false dissymulacioun.<br> <a name="an_2124"></a> "Swich thyng as is in my possessioun,"<br> <a name="an_2125"></a> Quod he, "that may I yeve, and noon oother.<br> <a name="an_2126"></a> Ye sey me thus, how that I am youre brother?"<br> <a name="an_2127"></a> "Ye, certes," quod the frere, "trusteth weel.<br> <a name="an_2128"></a> I took oure dame oure lettre with oure seel."<br> <a name="an_2129"></a> "Now wel," quod he, "and somwhat shal I yive<br> <span class="margnote"><font color="GREEN" size="-1"><a name="an_2130">2130</a></font></span> Unto youre hooly covent whil I lyve;<br> <a name="an_2131"></a> And in thyn hand thou shalt it have anon,<br> <a name="an_2132"></a> On this condicion, and oother noon,<br> <a name="an_2133"></a> That thou departe it so, my deere brother,<br> <a name="an_2134"></a> That every frere have also muche as oother.<br> <a name="an_2135"></a> This shaltou swere on thy professioun,<br> <a name="an_2136"></a> Withouten fraude or cavillacioun."<br> <a name="an_2137"></a> "I swere it," quod this frere, "by my feith!"<br> <a name="an_2138"></a> And therwithal his hand in his he leith,<br> <a name="an_2139"></a> "Lo, heer my feith; in me shal be no lak."<br> <span class="margnote"><font color="GREEN" size="-1"><a name="an_2140">2140</a></font></span> "Now thanne, put in thyn hand doun by my bak,"<br> <a name="an_2141"></a> Seyde this man, "and grope wel bihynde.<br> <a name="an_2142"></a> Bynethe my buttok there shaltow fynde<br> <a name="an_2143"></a> A thyng that I have hyd in pryvetee."<br> <a name="an_2144"></a> "A!" thoghte this frere, "That shal go with me!"<br> <a name="an_2145"></a> And doun his hand he launcheth to the clifte<br> <a name="an_2146"></a> In hope for to fynde there a yifte.<br> <a name="an_2147"></a> And whan this sike man felte this frere<br> <a name="an_2148"></a> Aboute his tuwel grope there and heere,<br> <a name="an_2149"></a> Amydde his hand he leet the frere a fart;<br> <span class="margnote"><font color="GREEN" size="-1"><a name="an_2150">2150</a></font></span> Ther nys no capul, drawynge in a cart,<br> <a name="an_2151"></a> That myghte have lete a fart of swich a soun.<br> <a name="an_2152"></a> The frere up stirte as dooth a wood leoun --<br> <a name="an_2153"></a> "A, false cherl," quod he, "for Goddes bones!<br> <a name="an_2154"></a> This hastow for despit doon for the nones.<br> <a name="an_2155"></a> Thou shalt abye this fart, if that I may!"<br> <a name="an_2156"></a> His meynee, whiche that herden this affray,<br> <a name="an_2157"></a> Cam lepynge in and chaced out the frere;<br> <a name="an_2158"></a> And forth he gooth, with a ful angry cheere,<br> <a name="an_2159"></a> And fette his felawe, ther as lay his stoor.<br> <span class="margnote"><font color="GREEN" size="-1"><a name="an_2160">2160</a></font></span> He looked as it were a wilde boor;<br> <a name="an_2161"></a> He grynte with his teeth, so was he wrooth.<br> <a name="an_2162"></a> A sturdy paas doun to the court he gooth,<br> <a name="an_2163"></a> Wher as ther woned a man of greet honour,<br> <a name="an_2164"></a> To whom that he was alwey confessour.<br> <a name="an_2165"></a> This worthy man was lord of that village.<br> <a name="an_2166"></a> This frere cam as he were in a rage,<br> <a name="an_2167"></a> Where as this lord sat etyng at his bord;<br> <a name="an_2168"></a> Unnethes myghte the frere speke a word,<br> <a name="an_2169"></a> Til atte laste he seyde, "God yow see!"<br> <span class="margnote"><font color="GREEN" size="-1"><a name="an_2170">2170</a></font></span> This lord gan looke, and seide, "Benedicitee!<br> <a name="an_2171"></a> What, frere John, what maner world is this?<br> <a name="an_2172"></a> I se wel that som thyng ther is amys;<br> <a name="an_2173"></a> Ye looken as the wode were ful of thevys.<br> <a name="an_2174"></a> Sit doun anon, and tel me what youre grief is,<br> <a name="an_2175"></a> And it shal been amended, if I may."<br> <a name="an_2176"></a> "I have," quod he, "had a despit this day,<br> <a name="an_2177"></a> God yelde yow, adoun in youre village,<br> <a name="an_2178"></a> That in this world is noon so povre a page<br> <a name="an_2179"></a> That he nolde have abhomynacioun<br> <span class="margnote"><font color="GREEN" size="-1"><a name="an_2180">2180</a></font></span> Of that I have receyved in youre toun.<br> <a name="an_2181"></a> And yet ne greveth me nothyng so soore,<br> <a name="an_2182"></a> As that this olde cherl with lokkes hoore<br> <a name="an_2183"></a> Blasphemed hath oure hooly covent eke."<br> <a name="an_2184"></a> "Now, maister," quod this lord, "I yow biseke --"<br> <a name="an_2185"></a> "No maister, sire," quod he, "but servitour,<br> <a name="an_2186"></a> Thogh I have had in scole that honour.<br> <a name="an_2187"></a> God liketh nat that `Raby' men us calle,<br> <a name="an_2188"></a> Neither in market ne in youre large halle."<br> <a name="an_2189"></a> "No fors," quod he, "but tel me al youre grief."<br> <span class="margnote"><font color="GREEN" size="-1"><a name="an_2190">2190</a></font></span> "Sire," quod this frere, "an odious meschief<br> <a name="an_2191"></a> This day bityd is to myn ordre and me,<br> <a name="an_2192"></a> And so, per consequens, to ech degree<br> <a name="an_2193"></a> Of hooly chirche -- God amende it soone!"<br> <a name="an_2194"></a> "Sire," quod the lord, "ye woot what is to doone.<br> <a name="an_2195"></a> Distempre yow noght; ye be my confessour;<br> <a name="an_2196"></a> Ye been the salt of the erthe and the savour.<br> <a name="an_2197"></a> For Goddes love, youre pacience ye holde!<br> <a name="an_2198"></a> Tel me youre grief." And he anon hym tolde,<br> <a name="an_2199"></a> As ye han herd biforn -- ye woot wel what.<br> <span class="margnote"><font color="GREEN" size="-1"><a name="an_2200">2200</a></font></span> The lady of the hous ay stille sat<br> <a name="an_2201"></a> Til she had herd what the frere sayde.<br> <a name="an_2202"></a> "Ey, Goddes mooder," quod she, "Blisful mayde!<br> <a name="an_2203"></a> Is ther oght elles? Telle me feithfully."<br> <a name="an_2204"></a> "Madame," quod he, "how thynke ye herby?"<br> <a name="an_2205"></a> "How that me thynketh?" quod she. "So God me speede,<br> <a name="an_2206"></a> I seye a cherl hath doon a cherles dede.<br> <a name="an_2207"></a> What shold I seye? God lat hym nevere thee!<br> <a name="an_2208"></a> His sike heed is ful of vanytee;<br> <a name="an_2209"></a> I holde hym in a manere frenesye."<br> <span class="margnote"><font color="GREEN" size="-1"><a name="an_2210">2210</a></font></span> "Madame," quod he, "by God, I shal nat lye,<br> <a name="an_2211"></a> But I on oother wyse may be wreke,<br> <a name="an_2212"></a> I shal disclaundre hym over al ther I speke,<br> <a name="an_2213"></a> This false blasphemour that charged me<br> <a name="an_2214"></a> To parte that wol nat departed be<br> <a name="an_2215"></a> To every man yliche, with meschaunce!"<br> <a name="an_2216"></a> The lord sat stille as he were in a traunce,<br> <a name="an_2217"></a> And in his herte he rolled up and doun,<br> <a name="an_2218"></a> "How hadde this cherl ymaginacioun<br> <a name="an_2219"></a> To shewe swich a probleme to the frere?<br> <span class="margnote"><font color="GREEN" size="-1"><a name="an_2220">2220</a></font></span> Nevere erst er now herde I of swich mateere.<br> <a name="an_2221"></a> I trowe the devel putte it in his mynde.<br> <a name="an_2222"></a> In ars-metrike shal ther no man fynde,<br> <a name="an_2223"></a> Biforn this day, of swich a question.<br> <a name="an_2224"></a> Who sholde make a demonstracion<br> <a name="an_2225"></a> That every man sholde have yliche his part<br> <a name="an_2226"></a> As of the soun or savour of a fart?<br> <a name="an_2227"></a> O nyce, proude cherl, I shrewe his face!<br> <a name="an_2228"></a> Lo, sires," quod the lord, "with harde grace!<br> <a name="an_2229"></a> Who evere herde of swich a thyng er now?<br> <span class="margnote"><font color="GREEN" size="-1"><a name="an_2230">2230</a></font></span> To every man ylike? Tel me how.<br> <a name="an_2231"></a> It is an inpossible; it may nat be.<br> <a name="an_2232"></a> Ey, nyce cherl, God lete him nevere thee!<br> <a name="an_2233"></a> The rumblynge of a fart, and every soun,<br> <a name="an_2234"></a> Nis but of eir reverberacioun,<br> <a name="an_2235"></a> And evere it wasteth litel and litel awey.<br> <a name="an_2236"></a> Ther is no man kan deemen, by my fey,<br> <a name="an_2237"></a> If that it were departed equally.<br> <a name="an_2238"></a> What, lo, my cherl, lo, yet how shrewedly<br> <a name="an_2239"></a> Unto my confessour to-day he spak!<br> <span class="margnote"><font color="GREEN" size="-1"><a name="an_2240">2240</a></font></span> I holde hym certeyn a demonyak!<br> <a name="an_2241"></a> Now ete youre mete, and lat the cherl go pleye;<br> <a name="an_2242"></a> Lat hym go honge hymself a devel weye!"<br> <a name="an_2243"></a> Now stood the lordes squier at the bord,<br> <a name="an_2244"></a> That karf his mete, and herde word by word<br> <a name="an_2245"></a> Of alle thynges whiche I have yow sayd.<br> <a name="an_2246"></a> "My lord," quod he, "be ye nat yvele apayd,<br> <a name="an_2247"></a> I koude telle, for a gowne-clooth,<br> <a name="an_2248"></a> To yow, sire frere, so ye be nat wrooth,<br> <a name="an_2249"></a> How that this fart sholde evene deled be<br> <span class="margnote"><font color="GREEN" size="-1"><a name="an_2250">2250</a></font></span> Among youre covent, if it lyked me."<br> <a name="an_2251"></a> "Tel," quod the lord, "and thou shalt have anon<br> <a name="an_2252"></a> A gowne-clooth, by God and by Seint John!"<br> <a name="an_2253"></a> "My lord," quod he, "whan that the weder is fair,<br> <a name="an_2254"></a> Withouten wynd or perturbynge of air,<br> <a name="an_2255"></a> Lat brynge a cartwheel heere into this halle;<br> <a name="an_2256"></a> But looke that it have his spokes alle --<br> <a name="an_2257"></a> Twelve spokes hath a cartwheel comunly.<br> <a name="an_2258"></a> And bryng me thanne twelve freres. Woot ye why?<br> <a name="an_2259"></a> For thrittene is a covent, as I gesse.<br> <span class="margnote"><font color="GREEN" size="-1"><a name="an_2260">2260</a></font></span> Youre confessour heere, for his worthynesse,<br> <a name="an_2261"></a> Shal parfourne up the nombre of his covent.<br> <a name="an_2262"></a> Thanne shal they knele doun, by oon assent,<br> <a name="an_2263"></a> And to every spokes ende, in this manere,<br> <a name="an_2264"></a> Ful sadly leye his nose shal a frere.<br> <a name="an_2265"></a> Youre noble confessour -- there God hym save! --<br> <a name="an_2266"></a> Shal holde his nose upright under the nave.<br> <a name="an_2267"></a> Thanne shal this cherl, with bely stif and toght<br> <a name="an_2268"></a> As any tabour, hyder been ybroght;<br> <a name="an_2269"></a> And sette hym on the wheel right of this cart,<br> <span class="margnote"><font color="GREEN" size="-1"><a name="an_2270">2270</a></font></span> Upon the nave, and make hym lete a fart.<br> <a name="an_2271"></a> And ye shul seen, up peril of my lyf,<br> <a name="an_2272"></a> By preeve which that is demonstratif,<br> <a name="an_2273"></a> That equally the soun of it wol wende,<br> <a name="an_2274"></a> And eke the stynk, unto the spokes ende,<br> <a name="an_2275"></a> Save that this worthy man, youre confessour,<br> <a name="an_2276"></a> By cause he is a man of greet honour,<br> <a name="an_2277"></a> Shal have the firste fruyt, as resoun is.<br> <a name="an_2278"></a> The noble usage of freres yet is this,<br> <a name="an_2279"></a> The worthy men of hem shul first be served;<br> <span class="margnote"><font color="GREEN" size="-1"><a name="an_2280">2280</a></font></span> And certeinly he hath it weel disserved.<br> <a name="an_2281"></a> He hath to-day taught us so muche good<br> <a name="an_2282"></a> With prechyng in the pulpit ther he stood,<br> <a name="an_2283"></a> That I may vouche sauf, I sey for me,<br> <a name="an_2284"></a> He hadde the firste smel of fartes thre;<br> <a name="an_2285"></a> And so wolde al his covent hardily,<br> <a name="an_2286"></a> He bereth hym so faire and hoolily."<br> <a name="an_2287"></a> The lord, the lady, and ech man, save the frere,<br> <a name="an_2288"></a> Seyde that Jankyn spak, in this matere,<br> <a name="an_2289"></a> As wel as Euclide [dide] or Ptholomee.<br> <span class="margnote"><font color="GREEN" size="-1"><a name="an_2290">2290</a></font></span> Touchynge the cherl, they seyde, subtiltee<br> <a name="an_2291"></a> And heigh wit made hym speken as he spak;<br> <a name="an_2292"></a> He nys no fool, ne no demonyak.<br> <a name="an_2293"></a> And Jankyn hath ywonne a newe gowne --<br> <a name="an_2294"></a> My tale is doon; we been almoost at towne.<br>  
 <p></p><hr>
 <center>
 <a href="mect17.htm">Next: The Clerk's Prologue</a></center>
 </body>