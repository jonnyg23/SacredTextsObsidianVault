<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect13.htm">Previous</a> 
 <a href="mect15.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Friar's Tale</h3> <a name="an_1301"></a> Whilom ther was dwellynge in my contree<br> <a name="an_1302"></a> An erchedeken, a man of heigh degree,<br> <a name="an_1303"></a> That boldely dide execucioun<br> <a name="an_1304"></a> In punysshynge of fornicacioun,<br> <a name="an_1305"></a> Of wicchecraft, and eek of bawderye,<br> <a name="an_1306"></a> Of diffamacioun, and avowtrye,<br> <a name="an_1307"></a> Of chirche reves, and of testamentz,<br> <a name="an_1308"></a> Of contractes and of lakke of sacramentz,<br> <a name="an_1309"></a> Of usure, and of symonye also.<br> <span class="margnote"><font color="GREEN" size="-1"><a name="an_1310">1310</a></font></span> But certes, lecchours dide he grettest wo;<br> <a name="an_1311"></a> They sholde syngen if that they were hent;<br> <a name="an_1312"></a> And smale tytheres weren foule yshent,<br> <a name="an_1313"></a> If any persoun wolde upon hem pleyne.<br> <a name="an_1314"></a> Ther myghte asterte hym no pecunyal peyne.<br> <a name="an_1315"></a> For smale tithes and for smal offrynge<br> <a name="an_1316"></a> He made the peple pitously to synge,<br> <a name="an_1317"></a> For er the bisshop caughte hem with his hook,<br> <a name="an_1318"></a> They weren in the erchedeknes book.<br> <a name="an_1319"></a> Thanne hadde he, thurgh his jurisdiccioun,<br> <span class="margnote"><font color="GREEN" size="-1"><a name="an_1320">1320</a></font></span> Power to doon on hem correccioun.<br> <a name="an_1321"></a> He hadde a somonour redy to his hond;<br> <a name="an_1322"></a> A slyer boye nas noon in Engelond;<br> <a name="an_1323"></a> For subtilly he hadde his espiaille,<br> <a name="an_1324"></a> That taughte hym wel wher that hym myghte availle.<br> <a name="an_1325"></a> He koude spare of lecchours oon or two,<br> <a name="an_1326"></a> To techen hym to foure and twenty mo.<br> <a name="an_1327"></a> For thogh this Somonour wood were as an hare,<br> <a name="an_1328"></a> To telle his harlotrye I wol nat spare;<br> <a name="an_1329"></a> For we been out of his correccioun.<br> <span class="margnote"><font color="GREEN" size="-1"><a name="an_1330">1330</a></font></span> They han of us no jurisdiccioun,<br> <a name="an_1331"></a> Ne nevere shullen, terme of alle hir lyves.<br> <a name="an_1332"></a> "Peter! so been wommen of the styves,"<br> <a name="an_1333"></a> Quod the Somonour, "yput out of oure cure!"<br> <a name="an_1334"></a> "Pees! with myschance and with mysaventure!"<br> <a name="an_1335"></a> Thus seyde oure Hoost, "and lat hym telle his tale.<br> <a name="an_1336"></a> Now telleth forth, thogh that the Somonour gale;<br> <a name="an_1337"></a> Ne spareth nat, myn owene maister deere."<br> <a name="an_1338"></a> This false theef, this somonour, quod the Frere,<br> <a name="an_1339"></a> Hadde alwey bawdes redy to his hond,<br> <span class="margnote"><font color="GREEN" size="-1"><a name="an_1340">1340</a></font></span> As any hauk to lure in Engelond,<br> <a name="an_1341"></a> That tolde hym al the secree that they knewe,<br> <a name="an_1342"></a> For hire acqueyntance was nat come of newe.<br> <a name="an_1343"></a> They weren his approwours prively.<br> <a name="an_1344"></a> He took hymself a greet profit therby;<br> <a name="an_1345"></a> His maister knew nat alwey what he wan.<br> <a name="an_1346"></a> Withouten mandement a lewed man<br> <a name="an_1347"></a> He koude somne, on peyne of Cristes curs,<br> <a name="an_1348"></a> And they were glade for to fille his purs<br> <a name="an_1349"></a> And make hym grete feestes atte nale.<br> <span class="margnote"><font color="GREEN" size="-1"><a name="an_1350">1350</a></font></span> And right as Judas hadde purses smale,<br> <a name="an_1351"></a> And was a theef, right swich a theef was he;<br> <a name="an_1352"></a> His maister hadde but half his duetee.<br> <a name="an_1353"></a> He was, if I shal yeven hym his laude,<br> <a name="an_1354"></a> A theef, and eek a somnour, and a baude.<br> <a name="an_1355"></a> He hadde eek wenches at his retenue,<br> <a name="an_1356"></a> That, wheither that sir Robert or sir Huwe,<br> <a name="an_1357"></a> Or Jakke, or Rauf, or whoso that it were<br> <a name="an_1358"></a> That lay by hem, they tolde it in his ere.<br> <a name="an_1359"></a> Thus was the wenche and he of oon assent,<br> <span class="margnote"><font color="GREEN" size="-1"><a name="an_1360">1360</a></font></span> And he wolde fecche a feyned mandement,<br> <a name="an_1361"></a> And somne hem to chapitre bothe two,<br> <a name="an_1362"></a> And pile the man, and lete the wenche go.<br> <a name="an_1363"></a> Thanne wolde he seye, "Freend, I shal for thy sake<br> <a name="an_1364"></a> Do striken hire out of oure lettres blake;<br> <a name="an_1365"></a> Thee thar namoore as in this cas travaille.<br> <a name="an_1366"></a> I am thy freend, ther I thee may availle."<br> <a name="an_1367"></a> Certeyn he knew of briberyes mo<br> <a name="an_1368"></a> Than possible is to telle in yeres two.<br> <a name="an_1369"></a> For in this world nys dogge for the bowe<br> <span class="margnote"><font color="GREEN" size="-1"><a name="an_1370">1370</a></font></span> That kan an hurt deer from an hool yknowe<br> <a name="an_1371"></a> Bet than this somnour knew a sly lecchour,<br> <a name="an_1372"></a> Or an avowtier, or a paramour.<br> <a name="an_1373"></a> And for that was the fruyt of al his rente,<br> <a name="an_1374"></a> Therfore on it he sette al his entente.<br> <a name="an_1375"></a> And so bifel that ones on a day<br> <a name="an_1376"></a> This somnour, evere waityng on his pray,<br> <a name="an_1377"></a> Rood for to somne an old wydwe, a ribibe,<br> <a name="an_1378"></a> Feynynge a cause, for he wolde brybe.<br> <a name="an_1379"></a> And happed that he saugh bifore hym ryde<br> <span class="margnote"><font color="GREEN" size="-1"><a name="an_1380">1380</a></font></span> A gay yeman, under a forest syde.<br> <a name="an_1381"></a> A bowe he bar, and arwes brighte and kene;<br> <a name="an_1382"></a> He hadde upon a courtepy of grene,<br> <a name="an_1383"></a> An hat upon his heed with frenges blake.<br> <a name="an_1384"></a> "Sire," quod this somnour, "hayl, and wel atake!"<br> <a name="an_1385"></a> "Welcome," quod he, "and every good felawe!<br> <a name="an_1386"></a> Wher rydestow, under this grene-wode shawe?"<br> <a name="an_1387"></a> Seyde this yeman, "Wiltow fer to day?"<br> <a name="an_1388"></a> This somnour hym answerde and seyde, "Nay;<br> <a name="an_1389"></a> Heere faste by," quod he, "is myn entente<br> <span class="margnote"><font color="GREEN" size="-1"><a name="an_1390">1390</a></font></span> To ryden, for to reysen up a rente<br> <a name="an_1391"></a> That longeth to my lordes duetee."<br> <a name="an_1392"></a> "Artow thanne a bailly?" "Ye," quod he.<br> <a name="an_1393"></a> He dorste nat, for verray filthe and shame<br> <a name="an_1394"></a> Seye that he was a somonour, for the name.<br> <a name="an_1395"></a> "Depardieux," quod this yeman, "deere broother,<br> <a name="an_1396"></a> Thou art a bailly, and I am another.<br> <a name="an_1397"></a> I am unknowen as in this contree;<br> <a name="an_1398"></a> Of thyn aqueyntance I wolde praye thee,<br> <a name="an_1399"></a> And eek of bretherhede, if that yow leste.<br> <span class="margnote"><font color="GREEN" size="-1"><a name="an_1400">1400</a></font></span> I have gold and silver in my cheste;<br> <a name="an_1401"></a> If that thee happe to comen in oure shire,<br> <a name="an_1402"></a> Al shal be thyn, right as thou wolt desire."<br> <a name="an_1403"></a> "Grant mercy," quod this somonour, "by my feith!"<br> <a name="an_1404"></a> Everych in ootheres hand his trouthe leith,<br> <a name="an_1405"></a> For to be sworne bretheren til they deye.<br> <a name="an_1406"></a> In daliance they ryden forth and pleye.<br> <a name="an_1407"></a> This somonour, which that was as ful of jangles<br> <a name="an_1408"></a> As ful of venym been thise waryangles<br> <a name="an_1409"></a> And evere enqueryng upon every thyng,<br> <span class="margnote"><font color="GREEN" size="-1"><a name="an_1410">1410</a></font></span> "Brother," quod he, "where is now youre dwellyng<br> <a name="an_1411"></a> Another day if that I sholde yow seche?"<br> <a name="an_1412"></a> This yeman hym answerde in softe speche,<br> <a name="an_1413"></a> "Brother," quod he, "fer in the north contree,<br> <a name="an_1414"></a> Whereas I hope som tyme I shal thee see.<br> <a name="an_1415"></a> Er we departe, I shal thee so wel wisse<br> <a name="an_1416"></a> That of myn hous ne shaltow nevere mysse."<br> <a name="an_1417"></a> "Now, brother," quod this somonour, "I yow preye,<br> <a name="an_1418"></a> Teche me, whil that we ryden by the weye,<br> <a name="an_1419"></a> Syn that ye been a baillif as am I,<br> <span class="margnote"><font color="GREEN" size="-1"><a name="an_1420">1420</a></font></span> Som subtiltee, and tel me feithfully<br> <a name="an_1421"></a> In myn office how that I may moost wynne;<br> <a name="an_1422"></a> And spareth nat for conscience ne synne,<br> <a name="an_1423"></a> But as my brother tel me, how do ye."<br> <a name="an_1424"></a> "Now, by my trouthe, brother deere," seyde he,<br> <a name="an_1425"></a> "As I shal tellen thee a feithful tale,<br> <a name="an_1426"></a> My wages been ful streite and ful smale.<br> <a name="an_1427"></a> My lord is hard to me and daungerous,<br> <a name="an_1428"></a> And myn office is ful laborous,<br> <a name="an_1429"></a> And therfore by extorcions I lyve.<br> <span class="margnote"><font color="GREEN" size="-1"><a name="an_1430">1430</a></font></span> For sothe, I take al that men wol me yive.<br> <a name="an_1431"></a> Algate, by sleyghte or by violence,<br> <a name="an_1432"></a> Fro yeer to yeer I wynne al my dispence.<br> <a name="an_1433"></a> I kan no bettre telle, feithfully."<br> <a name="an_1434"></a> "Now certes," quod this Somonour, "so fare I.<br> <a name="an_1435"></a> I spare nat to taken, God it woot,<br> <a name="an_1436"></a> But if it be to hevy or to hoot.<br> <a name="an_1437"></a> What I may gete in conseil prively,<br> <a name="an_1438"></a> No maner conscience of that have I.<br> <a name="an_1439"></a> Nere myn extorcioun, I myghte nat lyven,<br> <span class="margnote"><font color="GREEN" size="-1"><a name="an_1440">1440</a></font></span> Ne of swiche japes wol I nat be shryven.<br> <a name="an_1441"></a> Stomak ne conscience ne knowe I noon;<br> <a name="an_1442"></a> I shrewe thise shrifte-fadres everychoon.<br> <a name="an_1443"></a> Wel be we met, by God and by Seint Jame!<br> <a name="an_1444"></a> But, leeve brother, tel me thanne thy name,"<br> <a name="an_1445"></a> Quod this somonour. In this meene while<br> <a name="an_1446"></a> This yeman gan a litel for to smyle.<br> <a name="an_1447"></a> "Brother," quod he, "wiltow that I thee telle?<br> <a name="an_1448"></a> I am a feend; my dwellyng is in helle,<br> <a name="an_1449"></a> And heere I ryde aboute my purchasyng,<br> <span class="margnote"><font color="GREEN" size="-1"><a name="an_1450">1450</a></font></span> To wite wher men wol yeve me any thyng.<br> <a name="an_1451"></a> My purchas is th' effect of al my rente.<br> <a name="an_1452"></a> Looke how thou rydest for the same entente,<br> <a name="an_1453"></a> To wynne good, thou rekkest nevere how;<br> <a name="an_1454"></a> Right so fare I, for ryde wolde I now<br> <a name="an_1455"></a> Unto the worldes ende for a preye."<br> <a name="an_1456"></a> "A!" quod this somonour, "benedicite! What sey ye?<br> <a name="an_1457"></a> I wende ye were a yeman trewely.<br> <a name="an_1458"></a> Ye han a mannes shap as wel as I;<br> <a name="an_1459"></a> Han ye a figure thanne determinat<br> <span class="margnote"><font color="GREEN" size="-1"><a name="an_1460">1460</a></font></span> In helle, ther ye been in youre estat?"<br> <a name="an_1461"></a> "Nay, certeinly," quod he, "ther have we noon;<br> <a name="an_1462"></a> But whan us liketh we kan take us oon,<br> <a name="an_1463"></a> Or elles make yow seme we been shape;<br> <a name="an_1464"></a> Somtyme lyk a man, or lyk an ape,<br> <a name="an_1465"></a> Or lyk an angel kan I ryde or go.<br> <a name="an_1466"></a> It is no wonder thyng thogh it be so;<br> <a name="an_1467"></a> A lowsy jogelour kan deceyve thee,<br> <a name="an_1468"></a> And pardee, yet kan I moore craft than he."<br> <a name="an_1469"></a> "Why," quod this somonour, "ryde ye thanne or goon<br> <span class="margnote"><font color="GREEN" size="-1"><a name="an_1470">1470</a></font></span> In sondry shap, and nat alwey in oon?"<br> <a name="an_1471"></a> "For we," quod he, "wol us swiche formes make<br> <a name="an_1472"></a> As moost able is oure preyes for to take."<br> <a name="an_1473"></a> "What maketh yow to han al this labour?"<br> <a name="an_1474"></a> "Ful many a cause, leeve sire somonour,"<br> <a name="an_1475"></a> Seyde this feend, "but alle thyng hath tyme.<br> <a name="an_1476"></a> The day is short, and it is passed pryme,<br> <a name="an_1477"></a> And yet ne wan I nothyng in this day.<br> <a name="an_1478"></a> I wol entende to wynnyng, if I may,<br> <a name="an_1479"></a> And nat entende oure wittes to declare.<br> <span class="margnote"><font color="GREEN" size="-1"><a name="an_1480">1480</a></font></span> For, brother myn, thy wit is al to bare<br> <a name="an_1481"></a> To understonde, althogh I tolde hem thee.<br> <a name="an_1482"></a> But, for thou axest why labouren we --<br> <a name="an_1483"></a> For somtyme we been Goddes instrumentz<br> <a name="an_1484"></a> And meenes to doon his comandementz,<br> <a name="an_1485"></a> Whan that hym list, upon his creatures,<br> <a name="an_1486"></a> In divers art and in diverse figures.<br> <a name="an_1487"></a> Withouten hym we have no myght, certayn,<br> <a name="an_1488"></a> If that hym list to stonden ther-agayn.<br> <a name="an_1489"></a> And somtyme, at oure prayere, han we leve<br> <span class="margnote"><font color="GREEN" size="-1"><a name="an_1490">1490</a></font></span> Oonly the body and nat the soule greve;<br> <a name="an_1491"></a> Witnesse on Job, whom that we diden wo.<br> <a name="an_1492"></a> And somtyme han we myght of bothe two --<br> <a name="an_1493"></a> This is to seyn, of soule and body eke.<br> <a name="an_1494"></a> And somtyme be we suffred for to seke<br> <a name="an_1495"></a> Upon a man and doon his soule unreste<br> <a name="an_1496"></a> And nat his body, and al is for the beste.<br> <a name="an_1497"></a> Whan he withstandeth oure temptacioun,<br> <a name="an_1498"></a> It is a cause of his savacioun,<br> <a name="an_1499"></a> Al be it that it was nat oure entente<br> <span class="margnote"><font color="GREEN" size="-1"><a name="an_1500">1500</a></font></span> He sholde be sauf, but that we wolde hym hente.<br> <a name="an_1501"></a> And somtyme be we servant unto man,<br> <a name="an_1502"></a> As to the erchebisshop Seint Dunstan,<br> <a name="an_1503"></a> And to the apostles servant eek was I."<br> <a name="an_1504"></a> "Yet tel me," quod the somonour, "feithfully,<br> <a name="an_1505"></a> Make ye yow newe bodies thus alway<br> <a name="an_1506"></a> Of elementz?" The feend answerde, "Nay.<br> <a name="an_1507"></a> Somtyme we feyne, and somtyme we aryse<br> <a name="an_1508"></a> With dede bodyes, in ful sondry wyse,<br> <a name="an_1509"></a> And speke as renably and faire and wel<br> <span class="margnote"><font color="GREEN" size="-1"><a name="an_1510">1510</a></font></span> As to the Phitonissa dide Samuel.<br> <a name="an_1511"></a> (And yet wol som men seye it was nat he;<br> <a name="an_1512"></a> I do no fors of youre dyvynytee.)<br> <a name="an_1513"></a> But o thyng warne I thee, I wol nat jape:<br> <a name="an_1514"></a> Thou wolt algates wite how we been shape;<br> <a name="an_1515"></a> Thou shalt herafterward, my brother deere,<br> <a name="an_1516"></a> Come there thee nedeth nat of me to leere,<br> <a name="an_1517"></a> For thou shalt, by thyn owene experience,<br> <a name="an_1518"></a> Konne in a chayer rede of this sentence<br> <a name="an_1519"></a> Bet than Virgile, while he was on lyve,<br> <span class="margnote"><font color="GREEN" size="-1"><a name="an_1520">1520</a></font></span> Or Dant also. Now lat us ryde blyve,<br> <a name="an_1521"></a> For I wole holde compaignye with thee<br> <a name="an_1522"></a> Til it be so that thou forsake me."<br> <a name="an_1523"></a> "Nay," quod this somonour, "that shal nat bityde!<br> <a name="an_1524"></a> I am a yeman, knowen is ful wyde;<br> <a name="an_1525"></a> My trouthe wol I holde, as in this cas.<br> <a name="an_1526"></a> For though thou were the devel Sathanas,<br> <a name="an_1527"></a> My trouthe wol I holde to my brother,<br> <a name="an_1528"></a> As I am sworn, and ech of us til oother,<br> <a name="an_1529"></a> For to be trewe brother in this cas;<br> <span class="margnote"><font color="GREEN" size="-1"><a name="an_1530">1530</a></font></span> And bothe we goon abouten oure purchas.<br> <a name="an_1531"></a> Taak thou thy part, what that men wol thee yive,<br> <a name="an_1532"></a> And I shal myn; thus may we bothe lyve.<br> <a name="an_1533"></a> And if that any of us have moore than oother,<br> <a name="an_1534"></a> Lat hym be trewe and parte it with his brother."<br> <a name="an_1535"></a> "I graunte," quod the devel, "by my fey."<br> <a name="an_1536"></a> And with that word they ryden forth hir wey.<br> <a name="an_1537"></a> And right at the entryng of the townes ende,<br> <a name="an_1538"></a> To which this somonour shoop hym for to wende,<br> <a name="an_1539"></a> They saugh a cart that charged was with hey,<br> <span class="margnote"><font color="GREEN" size="-1"><a name="an_1540">1540</a></font></span> Which that a cartere droof forth in his wey.<br> <a name="an_1541"></a> Deep was the wey, for which the carte stood.<br> <a name="an_1542"></a> The cartere smoot and cryde as he were wood,<br> <a name="an_1543"></a> "Hayt, Brok! Hayt, Scot! What spare ye for the stones?<br> <a name="an_1544"></a> The feend," quod he, "yow fecche, body and bones,<br> <a name="an_1545"></a> As ferforthly as evere were ye foled,<br> <a name="an_1546"></a> So muche wo as I have with yow tholed!<br> <a name="an_1547"></a> The devel have al, bothe hors and cart and hey!"<br> <a name="an_1548"></a> This somonour seyde, "Heere shal we have a pley."<br> <a name="an_1549"></a> And neer the feend he drough, as noght ne were,<br> <span class="margnote"><font color="GREEN" size="-1"><a name="an_1550">1550</a></font></span> Ful prively, and rowned in his ere:<br> <a name="an_1551"></a> "Herkne, my brother, herkne, by thy feith!<br> <a name="an_1552"></a> Herestow nat how that the cartere seith?<br> <a name="an_1553"></a> Hent it anon, for he hath yeve it thee,<br> <a name="an_1554"></a> Bothe hey and cart, and eek his caples thre."<br> <a name="an_1555"></a> "Nay," quod the devel, "God woot, never a deel!<br> <a name="an_1556"></a> It is nat his entente, trust me weel.<br> <a name="an_1557"></a> Axe hym thyself, if thou nat trowest me;<br> <a name="an_1558"></a> Or elles stynt a while, and thou shalt see."<br> <a name="an_1559"></a> This cartere thakketh his hors upon the croupe,<br> <span class="margnote"><font color="GREEN" size="-1"><a name="an_1560">1560</a></font></span> And they bigonne to drawen and to stoupe.<br> <a name="an_1561"></a> "Heyt! Now," quod he, "ther Jhesu Crist yow blesse,<br> <a name="an_1562"></a> And al his handwerk, bothe moore and lesse!<br> <a name="an_1563"></a> That was wel twight, myn owene lyard boy.<br> <a name="an_1564"></a> I pray God save thee, and Seinte Loy!<br> <a name="an_1565"></a> Now is my cart out of the slow, pardee!"<br> <a name="an_1566"></a> "Lo, brother," quod the feend, "what tolde I thee?<br> <a name="an_1567"></a> Heere may ye se, myn owene deere brother,<br> <a name="an_1568"></a> The carl spak oo thing, but he thoghte another.<br> <a name="an_1569"></a> Lat us go forth abouten oure viage;<br> <span class="margnote"><font color="GREEN" size="-1"><a name="an_1570">1570</a></font></span> Heere wynne I nothyng upon cariage."<br> <a name="an_1571"></a> Whan that they coomen somwhat out of towne,<br> <a name="an_1572"></a> This somonour to his brother gan to rowne:<br> <a name="an_1573"></a> "Brother," quod he, "heere woneth an old rebekke<br> <a name="an_1574"></a> That hadde almoost as lief to lese hire nekke<br> <a name="an_1575"></a> As for to yeve a peny of hir good.<br> <a name="an_1576"></a> I wole han twelf pens, though that she be wood,<br> <a name="an_1577"></a> Or I wol sompne hire unto oure office;<br> <a name="an_1578"></a> And yet, God woot, of hire knowe I no vice.<br> <a name="an_1579"></a> But for thou kanst nat, as in this contree,<br> <span class="margnote"><font color="GREEN" size="-1"><a name="an_1580">1580</a></font></span> Wynne thy cost, taak heer ensample of me."<br> <a name="an_1581"></a> This somonour clappeth at the wydwes gate.<br> <a name="an_1582"></a> "Com out," quod he, "thou olde virytrate!<br> <a name="an_1583"></a> I trowe thou hast som frere or preest with thee."<br> <a name="an_1584"></a> "Who clappeth?" seyde this wyf, "benedicitee!<br> <a name="an_1585"></a> God save you, sire, what is youre sweete wille?"<br> <a name="an_1586"></a> "I have," quod he, "of somonce here a bille;<br> <a name="an_1587"></a> Up peyne of cursyng, looke that thou be<br> <a name="an_1588"></a> Tomorn bifore the erchedeknes knee<br> <a name="an_1589"></a> T' answere to the court of certeyn thynges."<br> <span class="margnote"><font color="GREEN" size="-1"><a name="an_1590">1590</a></font></span> "Now, Lord," quod she, "Crist Jhesu, kyng of kynges,<br> <a name="an_1591"></a> So wisly helpe me, as I ne may.<br> <a name="an_1592"></a> I have been syk, and that ful many a day.<br> <a name="an_1593"></a> I may nat go so fer," quod she, "ne ryde,<br> <a name="an_1594"></a> But I be deed, so priketh it in my syde.<br> <a name="an_1595"></a> May I nat axe a libel, sire somonour,<br> <a name="an_1596"></a> And answere there by my procuratour<br> <a name="an_1597"></a> To swich thyng as men wole opposen me?"<br> <a name="an_1598"></a> "Yis," quod this somonour, "pay anon -- lat se --<br> <a name="an_1599"></a> Twelf pens to me, and I wol thee acquite.<br> <span class="margnote"><font color="GREEN" size="-1"><a name="an_1600">1600</a></font></span> I shal no profit han therby but lite;<br> <a name="an_1601"></a> My maister hath the profit and nat I.<br> <a name="an_1602"></a> Com of, and lat me ryden hastily;<br> <a name="an_1603"></a> Yif me twelf pens, I may no lenger tarye."<br> <a name="an_1604"></a> "Twelf pens!" quod she, "Now, lady Seinte Marie<br> <a name="an_1605"></a> So wisly help me out of care and synne,<br> <a name="an_1606"></a> This wyde world thogh that I sholde wynne,<br> <a name="an_1607"></a> Ne have I nat twelf pens withinne myn hoold.<br> <a name="an_1608"></a> Ye knowen wel that I am povre and oold;<br> <a name="an_1609"></a> Kithe youre almesse on me, povre wrecche."<br> <span class="margnote"><font color="GREEN" size="-1"><a name="an_1610">1610</a></font></span> "Nay thanne," quod he, "the foule feend me fecche<br> <a name="an_1611"></a> If I th' excuse, though thou shul be spilt!"<br> <a name="an_1612"></a> "Allas!" quod she, "God woot, I have no gilt."<br> <a name="an_1613"></a> "Pay me," quod he, "or by the sweete Seinte Anne,<br> <a name="an_1614"></a> As I wol bere awey thy newe panne<br> <a name="an_1615"></a> For dette which thou owest me of old.<br> <a name="an_1616"></a> Whan that thou madest thyn housbonde cokewold,<br> <a name="an_1617"></a> I payde at hoom for thy correccioun."<br> <a name="an_1618"></a> "Thou lixt!" quod she, "by my savacioun,<br> <a name="an_1619"></a> Ne was I nevere er now, wydwe ne wyf,<br> <span class="margnote"><font color="GREEN" size="-1"><a name="an_1620">1620</a></font></span> Somoned unto youre court in al my lyf;<br> <a name="an_1621"></a> Ne nevere I nas but of my body trewe!<br> <a name="an_1622"></a> Unto the devel blak and rough of hewe<br> <a name="an_1623"></a> Yeve I thy body and my panne also!"<br> <a name="an_1624"></a> And whan the devel herde hire cursen so<br> <a name="an_1625"></a> Upon hir knees, he seyde in this manere,<br> <a name="an_1626"></a> "Now, Mabely, myn owene mooder deere,<br> <a name="an_1627"></a> Is this youre wyl in ernest that ye seye?"<br> <a name="an_1628"></a> "The devel," quod she, "so fecche hym er he deye,<br> <a name="an_1629"></a> And panne and al, but he wol hym repente!"<br> <span class="margnote"><font color="GREEN" size="-1"><a name="an_1630">1630</a></font></span> "Nay, olde stot, that is nat myn entente,"<br> <a name="an_1631"></a> Quod this somonour, "for to repente me<br> <a name="an_1632"></a> For any thyng that I have had of thee.<br> <a name="an_1633"></a> I wolde I hadde thy smok and every clooth!"<br> <a name="an_1634"></a> "Now, brother," quod the devel, "be nat wrooth;<br> <a name="an_1635"></a> Thy body and this panne been myne by right.<br> <a name="an_1636"></a> Thou shalt with me to helle yet tonyght,<br> <a name="an_1637"></a> Where thou shalt knowen of oure privetee<br> <a name="an_1638"></a> Moore than a maister of dyvynytee."<br> <a name="an_1639"></a> And with that word this foule feend hym hente;<br> <span class="margnote"><font color="GREEN" size="-1"><a name="an_1640">1640</a></font></span> Body and soule he with the devel wente<br> <a name="an_1641"></a> Where as that somonours han hir heritage.<br> <a name="an_1642"></a> And God, that maked after his ymage<br> <a name="an_1643"></a> Mankynde, save and gyde us, alle and some,<br> <a name="an_1644"></a> And leve thise somonours goode men bicome!<br> <a name="an_1645"></a> Lordynges, I koude han toold yow, quod this Frere,<br> <a name="an_1646"></a> Hadde I had leyser for this Somnour heere,<br> <a name="an_1647"></a> After the text of Crist, Poul, and John,<br> <a name="an_1648"></a> And of oure othere doctours many oon,<br> <a name="an_1649"></a> Swiche peynes that youre hertes myghte agryse,<br> <span class="margnote"><font color="GREEN" size="-1"><a name="an_1650">1650</a></font></span> Al be it so no tonge may it devyse,<br> <a name="an_1651"></a> Thogh that I myghte a thousand wynter telle<br> <a name="an_1652"></a> The peynes of thilke cursed hous of helle.<br> <a name="an_1653"></a> But for to kepe us fro that cursed place,<br> <a name="an_1654"></a> Waketh and preyeth Jhesu for his grace<br> <a name="an_1655"></a> So kepe us fro the temptour Sathanas.<br> <a name="an_1656"></a> Herketh this word! Beth war, as in this cas:<br> <a name="an_1657"></a> "The leoun sit in his awayt alway<br> <a name="an_1658"></a> To sle the innocent, if that he may."<br> <a name="an_1659"></a> Disposeth ay youre hertes to withstonde<br> <span class="margnote"><font color="GREEN" size="-1"><a name="an_1660">1660</a></font></span> The feend, that yow wolde make thral and bonde.<br> <a name="an_1661"></a> He may nat tempte yow over youre myght,<br> <a name="an_1662"></a> For Crist wol be youre champion and knyght.<br> <a name="an_1663"></a> And prayeth that thise somonours hem repente<br> <a name="an_1664"></a> Of hir mysdedes, er that the feend hem hente!<br>  
 <p></p><hr>
 <center>
 <a href="mect15.htm">Next: The Summoner's Prologue</a></center>
 </body>