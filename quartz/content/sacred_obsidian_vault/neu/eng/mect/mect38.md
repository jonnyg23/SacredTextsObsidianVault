<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect37.htm">Previous</a> 
 <a href="mect39.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Nun's Priest's Tale</h3> <a name="an_2821"></a> A povre wydwe, somdeel stape in age,<br> <a name="an_2822"></a> Was whilom dwellyng in a narwe cotage,<br> <a name="an_2823"></a> Biside a grove, stondynge in a dale.<br> <a name="an_2824"></a> This wydwe, of which I telle yow my tale,<br> <a name="an_2825"></a> Syn thilke day that she was last a wyf<br> <a name="an_2826"></a> In pacience ladde a ful symple lyf,<br> <a name="an_2827"></a> For litel was hir catel and hir rente.<br> <a name="an_2828"></a> By housbondrie of swich as God hire sente<br> <a name="an_2829"></a> She foond hirself and eek hir doghtren two.<br> <span class="margnote"><font color="GREEN" size="-1"><a name="an_2830">2830</a></font></span> Thre large sowes hadde she, and namo,<br> <a name="an_2831"></a> Three keen, and eek a sheep that highte Malle.<br> <a name="an_2832"></a> Ful sooty was hire bour and eek hir halle,<br> <a name="an_2833"></a> In which she eet ful many a sklendre meel.<br> <a name="an_2834"></a> Of poynaunt sauce hir neded never a deel.<br> <a name="an_2835"></a> No deyntee morsel passed thurgh hir throte;<br> <a name="an_2836"></a> Hir diete was accordant to hir cote.<br> <a name="an_2837"></a> Repleccioun ne made hire nevere sik;<br> <a name="an_2838"></a> Attempree diete was al hir phisik,<br> <a name="an_2839"></a> And exercise, and hertes suffisaunce.<br> <span class="margnote"><font color="GREEN" size="-1"><a name="an_2840">2840</a></font></span> The goute lette hire nothyng for to daunce,<br> <a name="an_2841"></a> N' apoplexie shente nat hir heed.<br> <a name="an_2842"></a> No wyn ne drank she, neither whit ne reed;<br> <a name="an_2843"></a> Hir bord was served moost with whit and blak --<br> <a name="an_2844"></a> Milk and broun breed, in which she foond no lak,<br> <a name="an_2845"></a> Seynd bacoun, and somtyme an ey or tweye,<br> <a name="an_2846"></a> For she was, as it were, a maner deye.<br> <a name="an_2847"></a> A yeerd she hadde, enclosed al aboute<br> <a name="an_2848"></a> With stikkes, and a drye dych withoute,<br> <a name="an_2849"></a> In which she hadde a cok, hight Chauntecleer.<br> <span class="margnote"><font color="GREEN" size="-1"><a name="an_2850">2850</a></font></span> In al the land, of crowyng nas his peer.<br> <a name="an_2851"></a> His voys was murier than the murie orgon<br> <a name="an_2852"></a> On messe-dayes that in the chirche gon.<br> <a name="an_2853"></a> Wel sikerer was his crowyng in his logge<br> <a name="an_2854"></a> Than is a clokke or an abbey orlogge.<br> <a name="an_2855"></a> By nature he knew ech ascencioun<br> <a name="an_2856"></a> Of the equynoxial in thilke toun;<br> <a name="an_2857"></a> For whan degrees fiftene weren ascended,<br> <a name="an_2858"></a> Thanne crew he that it myghte nat been amended.<br> <a name="an_2859"></a> His coomb was redder than the fyn coral,<br> <span class="margnote"><font color="GREEN" size="-1"><a name="an_2860">2860</a></font></span> And batailled as it were a castel wal;<br> <a name="an_2861"></a> His byle was blak, and as the jeet it shoon;<br> <a name="an_2862"></a> Lyk asure were his legges and his toon;<br> <a name="an_2863"></a> His nayles whitter than the lylye flour,<br> <a name="an_2864"></a> And lyk the burned gold was his colour.<br> <a name="an_2865"></a> This gentil cok hadde in his governaunce<br> <a name="an_2866"></a> Sevene hennes for to doon al his plesaunce,<br> <a name="an_2867"></a> Whiche were his sustres and his paramours,<br> <a name="an_2868"></a> And wonder lyk to hym, as of colours;<br> <a name="an_2869"></a> Of whiche the faireste hewed on hir throte<br> <span class="margnote"><font color="GREEN" size="-1"><a name="an_2870">2870</a></font></span> Was cleped faire damoysele Pertelote.<br> <a name="an_2871"></a> Curteys she was, discreet, and debonaire,<br> <a name="an_2872"></a> And compaignable, and bar hyrself so faire<br> <a name="an_2873"></a> Syn thilke day that she was seven nyght oold<br> <a name="an_2874"></a> That trewely she hath the herte in hoold<br> <a name="an_2875"></a> Of Chauntecleer, loken in every lith;<br> <a name="an_2876"></a> He loved hire so that wel was hym therwith.<br> <a name="an_2877"></a> But swich a joye was it to here hem synge,<br> <a name="an_2878"></a> Whan that the brighte sonne gan to sprynge,<br> <a name="an_2879"></a> In sweete accord, "My lief is faren in londe!" --<br> <span class="margnote"><font color="GREEN" size="-1"><a name="an_2880">2880</a></font></span> For thilke tyme, as I have understonde,<br> <a name="an_2881"></a> Beestes and briddes koude speke and synge.<br> <a name="an_2882"></a> And so bifel that in a dawenynge,<br> <a name="an_2883"></a> As Chauntecleer among his wyves alle<br> <a name="an_2884"></a> Sat on his perche, that was in the halle,<br> <a name="an_2885"></a> And next hym sat this faire Pertelote,<br> <a name="an_2886"></a> This Chauntecleer gan gronen in his throte,<br> <a name="an_2887"></a> As man that in his dreem is drecched soore.<br> <a name="an_2888"></a> And whan that Pertelote thus herde hym roore,<br> <a name="an_2889"></a> She was agast and seyde, "Herte deere,<br> <span class="margnote"><font color="GREEN" size="-1"><a name="an_2890">2890</a></font></span> What eyleth yow, to grone in this manere?<br> <a name="an_2891"></a> Ye been a verray sleper; fy, for shame!"<br> <a name="an_2892"></a> And he answerde, and seyde thus: "Madame,<br> <a name="an_2893"></a> I pray yow that ye take it nat agrief.<br> <a name="an_2894"></a> By God, me mette I was in swich meschief<br> <a name="an_2895"></a> Right now that yet myn herte is soore afright.<br> <a name="an_2896"></a> Now God," quod he, "my swevene recche aright,<br> <a name="an_2897"></a> And kepe my body out of foul prisoun!<br> <a name="an_2898"></a> Me mette how that I romed up and doun<br> <a name="an_2899"></a> Withinne our yeerd, wheer as I saugh a beest<br> <span class="margnote"><font color="GREEN" size="-1"><a name="an_2900">2900</a></font></span> Was lyk an hound, and wolde han maad areest<br> <a name="an_2901"></a> Upon my body, and wolde han had me deed.<br> <a name="an_2902"></a> His colour was bitwixe yelow and reed,<br> <a name="an_2903"></a> And tipped was his tayl and bothe his eeris<br> <a name="an_2904"></a> With blak, unlyk the remenant of his heeris;<br> <a name="an_2905"></a> His snowte smal, with glowynge eyen tweye.<br> <a name="an_2906"></a> Yet of his look for feere almoost I deye;<br> <a name="an_2907"></a> This caused me my gronyng, doutelees."<br> <a name="an_2908"></a> "Avoy!" quod she, "fy on yow, hertelees!<br> <a name="an_2909"></a> Allas," quod she, "for, by that God above,<br> <span class="margnote"><font color="GREEN" size="-1"><a name="an_2910">2910</a></font></span> Now han ye lost myn herte and al my love!<br> <a name="an_2911"></a> I kan nat love a coward, by my feith!<br> <a name="an_2912"></a> For certes, what so any womman seith,<br> <a name="an_2913"></a> We alle desiren, if it myghte bee,<br> <a name="an_2914"></a> To han housbondes hardy, wise, and free,<br> <a name="an_2915"></a> And secree -- and no nygard, ne no fool,<br> <a name="an_2916"></a> Ne hym that is agast of every tool,<br> <a name="an_2917"></a> Ne noon avauntour, by that God above!<br> <a name="an_2918"></a> How dorste ye seyn, for shame, unto youre love<br> <a name="an_2919"></a> That any thyng myghte make yow aferd?<br> <span class="margnote"><font color="GREEN" size="-1"><a name="an_2920">2920</a></font></span> Have ye no mannes herte, and han a berd?<br> <a name="an_2921"></a> Allas! And konne ye been agast of swevenys?<br> <a name="an_2922"></a> Nothyng, God woot, but vanitee in sweven is.<br> <a name="an_2923"></a> Swevenes engendren of replecciouns,<br> <a name="an_2924"></a> And ofte of fume and of complecciouns,<br> <a name="an_2925"></a> Whan humours been to habundant in a wight.<br> <a name="an_2926"></a> Certes this dreem, which ye han met to-nyght,<br> <a name="an_2927"></a> Cometh of the greete superfluytee<br> <a name="an_2928"></a> Of youre rede colera, pardee,<br> <a name="an_2929"></a> Which causeth folk to dreden in hir dremes<br> <span class="margnote"><font color="GREEN" size="-1"><a name="an_2930">2930</a></font></span> Of arwes, and of fyr with rede lemes,<br> <a name="an_2931"></a> Of rede beestes, that they wol hem byte,<br> <a name="an_2932"></a> Of contek, and of whelpes, grete and lyte;<br> <a name="an_2933"></a> Right as the humour of malencolie<br> <a name="an_2934"></a> Causeth ful many a man in sleep to crie<br> <a name="an_2935"></a> For feere of blake beres, or boles blake,<br> <a name="an_2936"></a> Or elles blake develes wole hem take.<br> <a name="an_2937"></a> Of othere humours koude I telle also<br> <a name="an_2938"></a> That werken many a man sleep ful wo;<br> <a name="an_2939"></a> But I wol passe as lightly as I kan.<br> <span class="margnote"><font color="GREEN" size="-1"><a name="an_2940">2940</a></font></span> "Lo Catoun, which that was so wys a man,<br> <a name="an_2941"></a> Seyde he nat thus, `Ne do no fors of dremes'?<br> <a name="an_2942"></a> "Now sire," quod she, "whan we flee fro the bemes,<br> <a name="an_2943"></a> For Goddes love, as taak som laxatyf.<br> <a name="an_2944"></a> Up peril of my soule and of my lyf,<br> <a name="an_2945"></a> I conseille yow the beste -- I wol nat lye --<br> <a name="an_2946"></a> That bothe of colere and of malencolye<br> <a name="an_2947"></a> Ye purge yow; and for ye shal nat tarie,<br> <a name="an_2948"></a> Though in this toun is noon apothecarie,<br> <a name="an_2949"></a> I shal myself to herbes techen yow<br> <span class="margnote"><font color="GREEN" size="-1"><a name="an_2950">2950</a></font></span> That shul been for youre hele and for youre prow;<br> <a name="an_2951"></a> And in oure yeerd tho herbes shal I fynde<br> <a name="an_2952"></a> The whiche han of hire propretee by kynde<br> <a name="an_2953"></a> To purge yow bynethe and eek above.<br> <a name="an_2954"></a> Foryet nat this, for Goddes owene love!<br> <a name="an_2955"></a> Ye been ful coleryk of compleccioun;<br> <a name="an_2956"></a> Ware the sonne in his ascencioun<br> <a name="an_2957"></a> Ne fynde yow nat repleet of humours hoote.<br> <a name="an_2958"></a> And if it do, I dar wel leye a grote,<br> <a name="an_2959"></a> That ye shul have a fevere terciane,<br> <span class="margnote"><font color="GREEN" size="-1"><a name="an_2960">2960</a></font></span> Or an agu that may be youre bane.<br> <a name="an_2961"></a> A day or two ye shul have digestyves<br> <a name="an_2962"></a> Of wormes, er ye take youre laxatyves<br> <a name="an_2963"></a> Of lawriol, centaure, and fumetere,<br> <a name="an_2964"></a> Or elles of ellebor, that groweth there,<br> <a name="an_2965"></a> Of katapuce, or of gaitrys beryis,<br> <a name="an_2966"></a> Of herbe yve, growyng in oure yeerd, ther mery is;<br> <a name="an_2967"></a> Pekke hem up right as they growe and ete hem yn.<br> <a name="an_2968"></a> Be myrie, housbonde, for youre fader kyn!<br> <a name="an_2969"></a> Dredeth no dreem; I kan sey yow namoore."<br> <span class="margnote"><font color="GREEN" size="-1"><a name="an_2970">2970</a></font></span> "Madame," quod he, "graunt mercy of youre loore.<br> <a name="an_2971"></a> But nathelees, as touchyng daun Catoun,<br> <a name="an_2972"></a> That hath of wysdom swich a greet renoun,<br> <a name="an_2973"></a> Though that he bad no dremes for to drede,<br> <a name="an_2974"></a> By God, men may in olde bookes rede<br> <a name="an_2975"></a> Of many a man moore of auctorite<br> <a name="an_2976"></a> Than evere Caton was, so moot I thee,<br> <a name="an_2977"></a> That al the revers seyn of this sentence,<br> <a name="an_2978"></a> And han wel founden by experience<br> <a name="an_2979"></a> That dremes been significaciouns<br> <span class="margnote"><font color="GREEN" size="-1"><a name="an_2980">2980</a></font></span> As wel of joye as of tribulaciouns<br> <a name="an_2981"></a> That folk enduren in this lif present.<br> <a name="an_2982"></a> Ther nedeth make of this noon argument;<br> <a name="an_2983"></a> The verray preeve sheweth it in dede.<br> <a name="an_2984"></a> "Oon of the gretteste auctour that men rede<br> <a name="an_2985"></a> Seith thus: that whilom two felawes wente<br> <a name="an_2986"></a> On pilgrimage, in a ful good entente,<br> <a name="an_2987"></a> And happed so, they coomen in a toun<br> <a name="an_2988"></a> Wher as ther was swich congregacioun<br> <a name="an_2989"></a> Of peple, and eek so streit of herbergage,<br> <span class="margnote"><font color="GREEN" size="-1"><a name="an_2990">2990</a></font></span> That they ne founde as muche as o cotage<br> <a name="an_2991"></a> In which they bothe myghte ylogged bee.<br> <a name="an_2992"></a> Wherfore they mosten of necessitee,<br> <a name="an_2993"></a> As for that nyght, departen compaignye;<br> <a name="an_2994"></a> And ech of hem gooth to his hostelrye,<br> <a name="an_2995"></a> And took his loggyng as it wolde falle.<br> <a name="an_2996"></a> That oon of hem was logged in a stalle,<br> <a name="an_2997"></a> Fer in a yeerd, with oxen of the plough;<br> <a name="an_2998"></a> That oother man was logged wel ynough,<br> <a name="an_2999"></a> As was his aventure or his fortune,<br> <span class="margnote"><font color="GREEN" size="-1"><a name="an_3000">3000</a></font></span> That us governeth alle as in commune.<br> <a name="an_3001"></a> "And so bifel that, longe er it were day,<br> <a name="an_3002"></a> This man mette in his bed, ther as he lay,<br> <a name="an_3003"></a> How that his felawe gan upon hym calle,<br> <a name="an_3004"></a> And seyde, `Allas, for in an oxes stalle<br> <a name="an_3005"></a> This nyght I shal be mordred ther I lye!<br> <a name="an_3006"></a> Now help me, deere brother, or I dye.<br> <a name="an_3007"></a> In alle haste com to me!' he sayde.<br> <a name="an_3008"></a> This man out of his sleep for feere abrayde;<br> <a name="an_3009"></a> But whan that he was wakened of his sleep,<br> <span class="margnote"><font color="GREEN" size="-1"><a name="an_3010">3010</a></font></span> He turned hym and took of this no keep.<br> <a name="an_3011"></a> Hym thoughte his dreem nas but a vanitee.<br> <a name="an_3012"></a> Thus twies in his slepyng dremed hee;<br> <a name="an_3013"></a> And atte thridde tyme yet his felawe<br> <a name="an_3014"></a> Cam, as hym thoughte, and seide, `I am now slawe.<br> <a name="an_3015"></a> Bihoold my bloody woundes depe and wyde!<br> <a name="an_3016"></a> Arys up erly in the morwe tyde,<br> <a name="an_3017"></a> And at the west gate of the toun,' quod he,<br> <a name="an_3018"></a> `A carte ful of dong ther shaltow se,<br> <a name="an_3019"></a> In which my body is hid ful prively;<br> <span class="margnote"><font color="GREEN" size="-1"><a name="an_3020">3020</a></font></span> Do thilke carte arresten boldely.<br> <a name="an_3021"></a> My gold caused my mordre, sooth to sayn,'<br> <a name="an_3022"></a> And tolde hym every point how he was slayn,<br> <a name="an_3023"></a> With a ful pitous face, pale of hewe.<br> <a name="an_3024"></a> And truste wel, his dreem he foond ful trewe,<br> <a name="an_3025"></a> For on the morwe, as soone as it was day,<br> <a name="an_3026"></a> To his felawes in he took the way;<br> <a name="an_3027"></a> And whan that he cam to this oxes stalle,<br> <a name="an_3028"></a> After his felawe he bigan to calle.<br> <a name="an_3029"></a> "The hostiler answerede hym anon,<br> <span class="margnote"><font color="GREEN" size="-1"><a name="an_3030">3030</a></font></span> And seyde, `Sire, your felawe is agon.<br> <a name="an_3031"></a> As soone as day he wente out of the toun.'<br> <a name="an_3032"></a> "This man gan fallen in suspecioun,<br> <a name="an_3033"></a> Remembrynge on his dremes that he mette,<br> <a name="an_3034"></a> And forth he gooth -- no lenger wolde he lette --<br> <a name="an_3035"></a> Unto the west gate of the toun, and fond<br> <a name="an_3036"></a> A dong-carte, wente as it were to donge lond,<br> <a name="an_3037"></a> That was arrayed in that same wise<br> <a name="an_3038"></a> As ye han herd the dede man devyse.<br> <a name="an_3039"></a> And with an hardy herte he gan to crye<br> <span class="margnote"><font color="GREEN" size="-1"><a name="an_3040">3040</a></font></span> Vengeance and justice of this felonye:<br> <a name="an_3041"></a> `My felawe mordred is this same nyght,<br> <a name="an_3042"></a> And in this carte he lith gapyng upright.<br> <a name="an_3043"></a> I crye out on the ministres,' quod he,<br> <a name="an_3044"></a> `That sholden kepe and reulen this citee.<br> <a name="an_3045"></a> Harrow! Allas! Heere lith my felawe slayn!'<br> <a name="an_3046"></a> What sholde I moore unto this tale sayn?<br> <a name="an_3047"></a> The peple out sterte and caste the cart to grounde,<br> <a name="an_3048"></a> And in the myddel of the dong they founde<br> <a name="an_3049"></a> The dede man, that mordred was al newe.<br> <span class="margnote"><font color="GREEN" size="-1"><a name="an_3050">3050</a></font></span> "O blisful God, that art so just and trewe,<br> <a name="an_3051"></a> Lo, how that thou biwreyest mordre alway!<br> <a name="an_3052"></a> Mordre wol out; that se we day by day.<br> <a name="an_3053"></a> Mordre is so wlatsom and abhomynable<br> <a name="an_3054"></a> To God, that is so just and resonable,<br> <a name="an_3055"></a> That he ne wol nat suffre it heled be,<br> <a name="an_3056"></a> Though it abyde a yeer, or two, or thre.<br> <a name="an_3057"></a> Mordre wol out, this my conclusioun.<br> <a name="an_3058"></a> And right anon, ministres of that toun<br> <a name="an_3059"></a> Han hent the carter and so soore hym pyned,<br> <span class="margnote"><font color="GREEN" size="-1"><a name="an_3060">3060</a></font></span> And eek the hostiler so soore engyned,<br> <a name="an_3061"></a> That they biknewe hire wikkednesse anon,<br> <a name="an_3062"></a> And were anhanged by the nekke-bon.<br> <a name="an_3063"></a> "Heere may men seen that dremes been to drede.<br> <a name="an_3064"></a> And certes in the same book I rede,<br> <a name="an_3065"></a> Right in the nexte chapitre after this --<br> <a name="an_3066"></a> I gabbe nat, so have I joye or blis --<br> <a name="an_3067"></a> Two men that wolde han passed over see,<br> <a name="an_3068"></a> For certeyn cause, into a fer contree,<br> <a name="an_3069"></a> If that the wynd ne hadde been contrarie,<br> <span class="margnote"><font color="GREEN" size="-1"><a name="an_3070">3070</a></font></span> That made hem in a citee for to tarie<br> <a name="an_3071"></a> That stood ful myrie upon an haven-syde;<br> <a name="an_3072"></a> But on a day, agayn the even-tyde,<br> <a name="an_3073"></a> The wynd gan chaunge, and blew right as hem leste.<br> <a name="an_3074"></a> Jolif and glad they wente unto hir reste,<br> <a name="an_3075"></a> And casten hem ful erly for to saille.<br> <a name="an_3076"></a> But herkneth! To that o man fil a greet mervaille:<br> <a name="an_3077"></a> That oon of hem, in slepyng as he lay,<br> <a name="an_3078"></a> Hym mette a wonder dreem agayn the day.<br> <a name="an_3079"></a> Hym thoughte a man stood by his beddes syde,<br> <span class="margnote"><font color="GREEN" size="-1"><a name="an_3080">3080</a></font></span> And hym comanded that he sholde abyde,<br> <a name="an_3081"></a> And seyde hym thus: `If thou tomorwe wende,<br> <a name="an_3082"></a> Thow shalt be dreynt; my tale is at an ende.'<br> <a name="an_3083"></a> He wook, and tolde his felawe what he mette,<br> <a name="an_3084"></a> And preyde hym his viage for to lette;<br> <a name="an_3085"></a> As for that day, he preyde hym to byde.<br> <a name="an_3086"></a> His felawe, that lay by his beddes syde,<br> <a name="an_3087"></a> Gan for to laughe, and scorned him ful faste.<br> <a name="an_3088"></a> `No dreem,' quod he, `may so myn herte agaste<br> <a name="an_3089"></a> That I wol lette for to do my thynges.<br> <span class="margnote"><font color="GREEN" size="-1"><a name="an_3090">3090</a></font></span> I sette nat a straw by thy dremynges,<br> <a name="an_3091"></a> For swevenes been but vanytees and japes.<br> <a name="an_3092"></a> Men dreme alday of owles and of apes,<br> <a name="an_3093"></a> And of many a maze therwithal;<br> <a name="an_3094"></a> Men dreme of thyng that nevere was ne shal.<br> <a name="an_3095"></a> But sith I see that thou wolt heere abyde,<br> <a name="an_3096"></a> And thus forslewthen wilfully thy tyde,<br> <a name="an_3097"></a> God woot, it reweth me; and have good day!'<br> <a name="an_3098"></a> And thus he took his leve, and wente his way.<br> <a name="an_3099"></a> But er that he hadde half his cours yseyled,<br> <span class="margnote"><font color="GREEN" size="-1"><a name="an_3100">3100</a></font></span> Noot I nat why, ne what myschaunce it eyled,<br> <a name="an_3101"></a> But casuelly the shippes botme rente,<br> <a name="an_3102"></a> And ship and man under the water wente<br> <a name="an_3103"></a> In sighte of othere shippes it bisyde,<br> <a name="an_3104"></a> That with hem seyled at the same tyde.<br> <a name="an_3105"></a> And therfore, faire Pertelote so deere,<br> <a name="an_3106"></a> By swiche ensamples olde maistow leere<br> <a name="an_3107"></a> That no man sholde been to recchelees<br> <a name="an_3108"></a> Of dremes; for I seye thee, doutelees,<br> <a name="an_3109"></a> That many a dreem ful soore is for to drede.<br> <span class="margnote"><font color="GREEN" size="-1"><a name="an_3110">3110</a></font></span> "Lo, in the lyf of Seint Kenelm I rede,<br> <a name="an_3111"></a> That was Kenulphus sone, the noble kyng<br> <a name="an_3112"></a> Of Mercenrike, how Kenelm mette a thyng.<br> <a name="an_3113"></a> A lite er he was mordred, on a day,<br> <a name="an_3114"></a> His mordre in his avysioun he say.<br> <a name="an_3115"></a> His norice hym expowned every deel<br> <a name="an_3116"></a> His sweven, and bad hym for to kepe hym weel<br> <a name="an_3117"></a> For traisoun; but he nas but seven yeer oold,<br> <a name="an_3118"></a> And therfore litel tale hath he toold<br> <a name="an_3119"></a> Of any dreem, so hooly was his herte.<br> <span class="margnote"><font color="GREEN" size="-1"><a name="an_3120">3120</a></font></span> By God! I hadde levere than my sherte<br> <a name="an_3121"></a> That ye hadde rad his legende, as have I.<br> <a name="an_3122"></a> "Dame Pertelote, I sey yow trewely,<br> <a name="an_3123"></a> Macrobeus, that writ the avisioun<br> <a name="an_3124"></a> In Affrike of the worthy Cipioun,<br> <a name="an_3125"></a> Affermeth dremes, and seith that they been<br> <a name="an_3126"></a> Warnynge of thynges that men after seen.<br> <a name="an_3127"></a> And forthermoore, I pray yow, looketh wel<br> <a name="an_3128"></a> In the olde testament, of Daniel,<br> <a name="an_3129"></a> If he heeld dremes any vanitee.<br> <span class="margnote"><font color="GREEN" size="-1"><a name="an_3130">3130</a></font></span> Reed eek of Joseph, and ther shul ye see<br> <a name="an_3131"></a> Wher dremes be somtyme -- I sey nat alle --<br> <a name="an_3132"></a> Warnynge of thynges that shul after falle.<br> <a name="an_3133"></a> Looke of Egipte the kyng, daun Pharao,<br> <a name="an_3134"></a> His bakere and his butiller also,<br> <a name="an_3135"></a> Wher they ne felte noon effect in dremes.<br> <a name="an_3136"></a> Whoso wol seken actes of sondry remes<br> <a name="an_3137"></a> May rede of dremes many a wonder thyng.<br> <a name="an_3138"></a> Lo Cresus, which that was of Lyde kyng,<br> <a name="an_3139"></a> Mette he nat that he sat upon a tree,<br> <span class="margnote"><font color="GREEN" size="-1"><a name="an_3140">3140</a></font></span> Which signified he sholde anhanged bee?<br> <a name="an_3141"></a> Lo heere Andromacha, Ectores wyf,<br> <a name="an_3142"></a> That day that Ector sholde lese his lyf,<br> <a name="an_3143"></a> She dremed on the same nyght biforn<br> <a name="an_3144"></a> How that the lyf of Ector sholde be lorn,<br> <a name="an_3145"></a> If thilke day he wente into bataille.<br> <a name="an_3146"></a> She warned hym, but it myghte nat availle;<br> <a name="an_3147"></a> He wente for to fighte natheles,<br> <a name="an_3148"></a> But he was slayn anon of Achilles.<br> <a name="an_3149"></a> But thilke tale is al to longe to telle,<br> <span class="margnote"><font color="GREEN" size="-1"><a name="an_3150">3150</a></font></span> And eek it is ny day; I may nat dwelle.<br> <a name="an_3151"></a> Shortly I seye, as for conclusioun,<br> <a name="an_3152"></a> That I shal han of this avisioun<br> <a name="an_3153"></a> Adversitee; and I seye forthermoor<br> <a name="an_3154"></a> That I ne telle of laxatyves no stoor,<br> <a name="an_3155"></a> For they been venymes, I woot it weel;<br> <a name="an_3156"></a> I hem diffye, I love hem never a deel!<br> <a name="an_3157"></a> "Now let us speke of myrthe, and stynte al this.<br> <a name="an_3158"></a> Madame Pertelote, so have I blis,<br> <a name="an_3159"></a> Of o thyng God hath sent me large grace;<br> <span class="margnote"><font color="GREEN" size="-1"><a name="an_3160">3160</a></font></span> For whan I se the beautee of youre face,<br> <a name="an_3161"></a> Ye been so scarlet reed aboute youre yen,<br> <a name="an_3162"></a> It maketh al my drede for to dyen;<br> <a name="an_3163"></a> For al so siker as In principio,<br> <a name="an_3164"></a> Mulier est hominis confusio --<br> <a name="an_3165"></a> Madame, the sentence of this Latyn is,<br> <a name="an_3166"></a> `Womman is mannes joye and al his blis.'<br> <a name="an_3167"></a> For whan I feele a-nyght your softe syde --<br> <a name="an_3168"></a> Al be it that I may nat on yow ryde,<br> <a name="an_3169"></a> For that oure perche is maad so narwe, allas --<br> <span class="margnote"><font color="GREEN" size="-1"><a name="an_3170">3170</a></font></span> I am so ful of joye and of solas,<br> <a name="an_3171"></a> That I diffye bothe sweven and dreem."<br> <a name="an_3172"></a> And with that word he fley doun fro the beem,<br> <a name="an_3173"></a> For it was day, and eke his hennes alle,<br> <a name="an_3174"></a> And with a chuk he gan hem for to calle,<br> <a name="an_3175"></a> For he hadde founde a corn, lay in the yerd.<br> <a name="an_3176"></a> Real he was, he was namoore aferd.<br> <a name="an_3177"></a> He fethered Pertelote twenty tyme,<br> <a name="an_3178"></a> And trad hire eke as ofte, er it was pryme.<br> <a name="an_3179"></a> He looketh as it were a grym leoun,<br> <span class="margnote"><font color="GREEN" size="-1"><a name="an_3180">3180</a></font></span> And on his toos he rometh up and doun;<br> <a name="an_3181"></a> Hym deigned nat to sette his foot to grounde.<br> <a name="an_3182"></a> He chukketh whan he hath a corn yfounde,<br> <a name="an_3183"></a> And to hym rennen thanne his wyves alle.<br> <a name="an_3184"></a> Thus roial, as a prince is in his halle,<br> <a name="an_3185"></a> Leve I this Chauntecleer in his pasture,<br> <a name="an_3186"></a> And after wol I telle his aventure.<br> <a name="an_3187"></a> Whan that the month in which the world bigan,<br> <a name="an_3188"></a> That highte March, whan God first maked man,<br> <a name="an_3189"></a> Was compleet, and passed were also,<br> <span class="margnote"><font color="GREEN" size="-1"><a name="an_3190">3190</a></font></span> Syn March [was gon], thritty dayes and two,<br> <a name="an_3191"></a> Bifel that Chauntecleer in al his pryde,<br> <a name="an_3192"></a> His sevene wyves walkynge by his syde,<br> <a name="an_3193"></a> Caste up his eyen to the brighte sonne,<br> <a name="an_3194"></a> That in the signe of Taurus hadde yronne<br> <a name="an_3195"></a> Twenty degrees and oon, and somwhat moore,<br> <a name="an_3196"></a> And knew by kynde, and by noon oother loore,<br> <a name="an_3197"></a> That it was pryme, and crew with blisful stevene.<br> <a name="an_3198"></a> "The sonne," he seyde, "is clomben up on hevene<br> <a name="an_3199"></a> Fourty degrees and oon, and moore ywis.<br> <span class="margnote"><font color="GREEN" size="-1"><a name="an_3200">3200</a></font></span> Madame Pertelote, my worldes blis,<br> <a name="an_3201"></a> Herkneth thise blisful briddes how they synge,<br> <a name="an_3202"></a> And se the fresshe floures how they sprynge;<br> <a name="an_3203"></a> Ful is myn herte of revel and solas!"<br> <a name="an_3204"></a> But sodeynly hym fil a sorweful cas,<br> <a name="an_3205"></a> For evere the latter ende of joye is wo.<br> <a name="an_3206"></a> God woot that worldly joye is soone ago;<br> <a name="an_3207"></a> And if a rethor koude faire endite,<br> <a name="an_3208"></a> He in a cronycle saufly myghte it write<br> <a name="an_3209"></a> As for a sovereyn notabilitee.<br> <span class="margnote"><font color="GREEN" size="-1"><a name="an_3210">3210</a></font></span> Now every wys man, lat him herkne me;<br> <a name="an_3211"></a> This storie is also trewe, I undertake,<br> <a name="an_3212"></a> As is the book of Launcelot de Lake,<br> <a name="an_3213"></a> That wommen holde in ful greet reverence.<br> <a name="an_3214"></a> Now wol I torne agayn to my sentence.<br> <a name="an_3215"></a> A col-fox, ful of sly iniquitee,<br> <a name="an_3216"></a> That in the grove hadde woned yeres three,<br> <a name="an_3217"></a> By heigh ymaginacioun forncast,<br> <a name="an_3218"></a> The same nyght thurghout the hegges brast<br> <a name="an_3219"></a> Into the yerd ther Chauntecleer the faire<br> <span class="margnote"><font color="GREEN" size="-1"><a name="an_3220">3220</a></font></span> Was wont, and eek his wyves, to repaire;<br> <a name="an_3221"></a> And in a bed of wortes stille he lay<br> <a name="an_3222"></a> Til it was passed undren of the day,<br> <a name="an_3223"></a> Waitynge his tyme on Chauntecleer to falle,<br> <a name="an_3224"></a> As gladly doon thise homycides alle<br> <a name="an_3225"></a> That in await liggen to mordre men.<br> <a name="an_3226"></a> O false mordrour, lurkynge in thy den!<br> <a name="an_3227"></a> O newe Scariot, newe Genylon,<br> <a name="an_3228"></a> False dissymulour, o Greek Synon,<br> <a name="an_3229"></a> That broghtest Troye al outrely to sorwe!<br> <span class="margnote"><font color="GREEN" size="-1"><a name="an_3230">3230</a></font></span> O Chauntecleer, acursed be that morwe<br> <a name="an_3231"></a> That thou into that yerd flaugh fro the bemes!<br> <a name="an_3232"></a> Thou were ful wel ywarned by thy dremes<br> <a name="an_3233"></a> That thilke day was perilous to thee;<br> <a name="an_3234"></a> But what that God forwoot moot nedes bee,<br> <a name="an_3235"></a> After the opinioun of certein clerkis.<br> <a name="an_3236"></a> Witnesse on hym that any parfit clerk is,<br> <a name="an_3237"></a> That in scole is greet altercacioun<br> <a name="an_3238"></a> In this mateere, and greet disputisoun,<br> <a name="an_3239"></a> And hath been of an hundred thousand men.<br> <span class="margnote"><font color="GREEN" size="-1"><a name="an_3240">3240</a></font></span> But I ne kan nat bulte it to the bren<br> <a name="an_3241"></a> As kan the hooly doctour Augustyn,<br> <a name="an_3242"></a> Or Boece, or the Bisshop Bradwardyn,<br> <a name="an_3243"></a> Wheither that Goddes worthy forwityng<br> <a name="an_3244"></a> Streyneth me nedely for to doon a thyng --<br> <a name="an_3245"></a> "Nedely" clepe I symple necessitee --<br> <a name="an_3246"></a> Or elles, if free choys be graunted me<br> <a name="an_3247"></a> To do that same thyng, or do it noght,<br> <a name="an_3248"></a> Though God forwoot it er that I was wroght;<br> <a name="an_3249"></a> Or if his wityng streyneth never a deel<br> <span class="margnote"><font color="GREEN" size="-1"><a name="an_3250">3250</a></font></span> But by necessitee condicioneel.<br> <a name="an_3251"></a> I wol nat han to do of swich mateere;<br> <a name="an_3252"></a> My tale is of a cok, as ye may heere,<br> <a name="an_3253"></a> That tok his conseil of his wyf, with sorwe,<br> <a name="an_3254"></a> To walken in the yerd upon that morwe<br> <a name="an_3255"></a> That he hadde met that dreem that I yow tolde.<br> <a name="an_3256"></a> Wommennes conseils been ful ofte colde;<br> <a name="an_3257"></a> Wommannes conseil broghte us first to wo<br> <a name="an_3258"></a> And made Adam fro Paradys to go,<br> <a name="an_3259"></a> Ther as he was ful myrie and wel at ese.<br> <span class="margnote"><font color="GREEN" size="-1"><a name="an_3260">3260</a></font></span> But for I noot to whom it myght displese,<br> <a name="an_3261"></a> If I conseil of wommen wolde blame,<br> <a name="an_3262"></a> Passe over, for I seyde it in my game.<br> <a name="an_3263"></a> Rede auctours, where they trete of swich mateere,<br> <a name="an_3264"></a> And what they seyn of wommen ye may heere.<br> <a name="an_3265"></a> Thise been the cokkes wordes, and nat myne;<br> <a name="an_3266"></a> I kan noon harm of no womman divyne.<br> <a name="an_3267"></a> Faire in the soond, to bathe hire myrily,<br> <a name="an_3268"></a> Lith Pertelote, and alle hire sustres by,<br> <a name="an_3269"></a> Agayn the sonne, and Chauntecleer so free<br> <span class="margnote"><font color="GREEN" size="-1"><a name="an_3270">3270</a></font></span> Soong murier than the mermayde in the see<br> <a name="an_3271"></a> (For Phisiologus seith sikerly<br> <a name="an_3272"></a> How that they syngen wel and myrily).<br> <a name="an_3273"></a> And so bifel that, as he caste his ye<br> <a name="an_3274"></a> Among the wortes on a boterflye,<br> <a name="an_3275"></a> He was war of this fox, that lay ful lowe.<br> <a name="an_3276"></a> Nothyng ne liste hym thanne for to crowe,<br> <a name="an_3277"></a> But cride anon, "Cok! cok!" and up he sterte<br> <a name="an_3278"></a> As man that was affrayed in his herte.<br> <a name="an_3279"></a> For natureelly a beest desireth flee<br> <span class="margnote"><font color="GREEN" size="-1"><a name="an_3280">3280</a></font></span> Fro his contrarie, if he may it see,<br> <a name="an_3281"></a> Though he never erst hadde seyn it with his ye.<br> <a name="an_3282"></a> This Chauntecleer, whan he gan hym espye,<br> <a name="an_3283"></a> He wolde han fled, but that the fox anon<br> <a name="an_3284"></a> Seyde, "Gentil sire, allas, wher wol ye gon?<br> <a name="an_3285"></a> Be ye affrayed of me that am youre freend?<br> <a name="an_3286"></a> Now, certes, I were worse than a feend,<br> <a name="an_3287"></a> If I to yow wolde harm or vileynye!<br> <a name="an_3288"></a> I am nat come youre conseil for t' espye,<br> <a name="an_3289"></a> But trewely, the cause of my comynge<br> <span class="margnote"><font color="GREEN" size="-1"><a name="an_3290">3290</a></font></span> Was oonly for to herkne how that ye synge.<br> <a name="an_3291"></a> For trewely, ye have as myrie a stevene<br> <a name="an_3292"></a> As any aungel hath that is in hevene.<br> <a name="an_3293"></a> Therwith ye han in musyk moore feelynge<br> <a name="an_3294"></a> Than hadde Boece, or any that kan synge.<br> <a name="an_3295"></a> My lord youre fader -- God his soule blesse! --<br> <a name="an_3296"></a> And eek youre mooder, of hire gentillesse,<br> <a name="an_3297"></a> Han in myn hous ybeen to my greet ese;<br> <a name="an_3298"></a> And certes, sire, ful fayn wolde I yow plese.<br> <a name="an_3299"></a> But, for men speke of syngyng, I wol seye --<br> <span class="margnote"><font color="GREEN" size="-1"><a name="an_3300">3300</a></font></span> So moote I brouke wel myne eyen tweye --<br> <a name="an_3301"></a> Save yow, I herde nevere man so synge<br> <a name="an_3302"></a> As dide youre fader in the morwenynge.<br> <a name="an_3303"></a> Certes, it was of herte, al that he song.<br> <a name="an_3304"></a> And for to make his voys the moore strong,<br> <a name="an_3305"></a> He wolde so peyne hym that with bothe his yen<br> <a name="an_3306"></a> He moste wynke, so loude he wolde cryen,<br> <a name="an_3307"></a> And stonden on his tiptoon therwithal,<br> <a name="an_3308"></a> And strecche forth his nekke long and smal.<br> <a name="an_3309"></a> And eek he was of swich discrecioun<br> <span class="margnote"><font color="GREEN" size="-1"><a name="an_3310">3310</a></font></span> That ther nas no man in no regioun<br> <a name="an_3311"></a> That hym in song or wisedom myghte passe.<br> <a name="an_3312"></a> I have wel rad in `Daun Burnel the Asse,'<br> <a name="an_3313"></a> Among his vers, how that ther was a cok,<br> <a name="an_3314"></a> For that a preestes sone yaf hym a knok<br> <a name="an_3315"></a> Upon his leg whil he was yong and nyce,<br> <a name="an_3316"></a> He made hym for to lese his benefice.<br> <a name="an_3317"></a> But certeyn, ther nys no comparisoun<br> <a name="an_3318"></a> Bitwixe the wisedom and discrecioun<br> <a name="an_3319"></a> Of youre fader and of his subtiltee.<br> <span class="margnote"><font color="GREEN" size="-1"><a name="an_3320">3320</a></font></span> Now syngeth, sire, for seinte charitee;<br> <a name="an_3321"></a> Lat se; konne ye youre fader countrefete?"<br> <a name="an_3322"></a> This Chauntecleer his wynges gan to bete,<br> <a name="an_3323"></a> As man that koude his traysoun nat espie,<br> <a name="an_3324"></a> So was he ravysshed with his flaterie.<br> <a name="an_3325"></a> Allas, ye lordes, many a fals flatour<br> <a name="an_3326"></a> Is in youre courtes, and many a losengeour,<br> <a name="an_3327"></a> That plesen yow wel moore, by my feith,<br> <a name="an_3328"></a> Than he that soothfastnesse unto yow seith.<br> <a name="an_3329"></a> Redeth Ecclesiaste of flaterye;<br> <span class="margnote"><font color="GREEN" size="-1"><a name="an_3330">3330</a></font></span> Beth war, ye lordes, of hir trecherye.<br> <a name="an_3331"></a> This Chauntecleer stood hye upon his toos,<br> <a name="an_3332"></a> Strecchynge his nekke, and heeld his eyen cloos,<br> <a name="an_3333"></a> And gan to crowe loude for the nones.<br> <a name="an_3334"></a> And daun Russell the fox stirte up atones,<br> <a name="an_3335"></a> And by the gargat hente Chauntecleer,<br> <a name="an_3336"></a> And on his bak toward the wode hym beer,<br> <a name="an_3337"></a> For yet ne was ther no man that hym sewed.<br> <a name="an_3338"></a> O destinee, that mayst nat been eschewed!<br> <a name="an_3339"></a> Allas, that Chauntecleer fleigh fro the bemes!<br> <span class="margnote"><font color="GREEN" size="-1"><a name="an_3340">3340</a></font></span> Allas, his wyf ne roghte nat of dremes!<br> <a name="an_3341"></a> And on a Friday fil al this meschaunce.<br> <a name="an_3342"></a> O Venus, that art goddesse of plesaunce,<br> <a name="an_3343"></a> Syn that thy servant was this Chauntecleer,<br> <a name="an_3344"></a> And in thy servyce dide al his poweer,<br> <a name="an_3345"></a> Moore for delit than world to multiplye,<br> <a name="an_3346"></a> Why woldestow suffre hym on thy day to dye?<br> <a name="an_3347"></a> O Gaufred, deere maister soverayn,<br> <a name="an_3348"></a> That whan thy worthy kyng Richard was slayn<br> <a name="an_3349"></a> With shot, compleynedest his deeth so soore,<br> <span class="margnote"><font color="GREEN" size="-1"><a name="an_3350">3350</a></font></span> Why ne hadde I now thy sentence and thy loore,<br> <a name="an_3351"></a> The Friday for to chide, as diden ye?<br> <a name="an_3352"></a> For on a Friday, soothly, slayn was he.<br> <a name="an_3353"></a> Thanne wolde I shewe yow how that I koude pleyne<br> <a name="an_3354"></a> For Chauntecleres drede and for his peyne.<br> <a name="an_3355"></a> Certes, swich cry ne lamentacion<br> <a name="an_3356"></a> Was nevere of ladyes maad whan Ylion<br> <a name="an_3357"></a> Was wonne, and Pirrus with his streite swerd,<br> <a name="an_3358"></a> Whan he hadde hent kyng Priam by the berd,<br> <a name="an_3359"></a> And slayn hym, as seith us Eneydos,<br> <span class="margnote"><font color="GREEN" size="-1"><a name="an_3360">3360</a></font></span> As maden alle the hennes in the clos,<br> <a name="an_3361"></a> Whan they had seyn of Chauntecleer the sighte.<br> <a name="an_3362"></a> But sovereynly dame Pertelote shrighte<br> <a name="an_3363"></a> Ful louder than dide Hasdrubales wyf,<br> <a name="an_3364"></a> Whan that hir housbonde hadde lost his lyf<br> <a name="an_3365"></a> And that the Romayns hadde brend Cartage.<br> <a name="an_3366"></a> She was so ful of torment and of rage<br> <a name="an_3367"></a> That wilfully into the fyr she sterte<br> <a name="an_3368"></a> And brende hirselven with a stedefast herte.<br> <a name="an_3369"></a> O woful hennes, right so criden ye<br> <span class="margnote"><font color="GREEN" size="-1"><a name="an_3370">3370</a></font></span> As whan that Nero brende the citee<br> <a name="an_3371"></a> Of Rome cryden senatoures wyves<br> <a name="an_3372"></a> For that hir husbondes losten alle hir lyves --<br> <a name="an_3373"></a> Withouten gilt this Nero hath hem slayn.<br> <a name="an_3374"></a> Now wole I turne to my tale agayn.<br> <a name="an_3375"></a> This sely wydwe and eek hir doghtres two<br> <a name="an_3376"></a> Herden thise hennes crie and maken wo,<br> <a name="an_3377"></a> And out at dores stirten they anon,<br> <a name="an_3378"></a> And syen the fox toward the grove gon,<br> <a name="an_3379"></a> And bar upon his bak the cok away,<br> <span class="margnote"><font color="GREEN" size="-1"><a name="an_3380">3380</a></font></span> And cryden, "Out! Harrow and weylaway!<br> <a name="an_3381"></a> Ha, ha! The fox!" and after hym they ran,<br> <a name="an_3382"></a> And eek with staves many another man.<br> <a name="an_3383"></a> Ran Colle oure dogge, and Talbot and Gerland,<br> <a name="an_3384"></a> And Malkyn, with a dystaf in hir hand;<br> <a name="an_3385"></a> Ran cow and calf, and eek the verray hogges,<br> <a name="an_3386"></a> So fered for the berkyng of the dogges<br> <a name="an_3387"></a> And shoutyng of the men and wommen eeke<br> <a name="an_3388"></a> They ronne so hem thoughte hir herte breeke.<br> <a name="an_3389"></a> They yolleden as feendes doon in helle;<br> <span class="margnote"><font color="GREEN" size="-1"><a name="an_3390">3390</a></font></span> The dokes cryden as men wolde hem quelle;<br> <a name="an_3391"></a> The gees for feere flowen over the trees;<br> <a name="an_3392"></a> Out of the hyve cam the swarm of bees.<br> <a name="an_3393"></a> So hydous was the noyse -- a, benedicitee! --<br> <a name="an_3394"></a> Certes, he Jakke Straw and his meynee<br> <a name="an_3395"></a> Ne made nevere shoutes half so shrille<br> <a name="an_3396"></a> Whan that they wolden any Flemyng kille,<br> <a name="an_3397"></a> As thilke day was maad upon the fox.<br> <a name="an_3398"></a> Of bras they broghten bemes, and of box,<br> <a name="an_3399"></a> Of horn, of boon, in whiche they blewe and powped,<br> <span class="margnote"><font color="GREEN" size="-1"><a name="an_3400">3400</a></font></span> And therwithal they skriked and they howped.<br> <a name="an_3401"></a> It semed as that hevene sholde falle.<br> <a name="an_3402"></a> Now, goode men, I prey yow herkneth alle:<br> <a name="an_3403"></a> Lo, how Fortune turneth sodeynly<br> <a name="an_3404"></a> The hope and pryde eek of hir enemy!<br> <a name="an_3405"></a> This cok, that lay upon the foxes bak,<br> <a name="an_3406"></a> In al his drede unto the fox he spak,<br> <a name="an_3407"></a> And seyde, "Sire, if that I were as ye,<br> <a name="an_3408"></a> Yet sholde I seyn, as wys God helpe me,<br> <a name="an_3409"></a> `Turneth agayn, ye proude cherles alle!<br> <span class="margnote"><font color="GREEN" size="-1"><a name="an_3410">3410</a></font></span> A verray pestilence upon yow falle!<br> <a name="an_3411"></a> Now I am come unto the wodes syde;<br> <a name="an_3412"></a> Maugree youre heed, the cok shal heere abyde.<br> <a name="an_3413"></a> I wol hym ete, in feith, and that anon!'"<br> <a name="an_3414"></a> The fox answerde, "In feith, it shal be don."<br> <a name="an_3415"></a> And as he spak that word, al sodeynly<br> <a name="an_3416"></a> This cok brak from his mouth delyverly,<br> <a name="an_3417"></a> And heighe upon a tree he fleigh anon.<br> <a name="an_3418"></a> And whan the fox saugh that the cok was gon,<br> <a name="an_3419"></a> "Allas!" quod he, "O Chauntecleer, allas!<br> <span class="margnote"><font color="GREEN" size="-1"><a name="an_3420">3420</a></font></span> I have to yow," quod he, "ydoon trespas,<br> <a name="an_3421"></a> In as muche as I maked yow aferd<br> <a name="an_3422"></a> Whan I yow hente and broghte out of the yerd.<br> <a name="an_3423"></a> But, sire, I dide it in no wikke entente.<br> <a name="an_3424"></a> Com doun, and I shal telle yow what I mente;<br> <a name="an_3425"></a> I shal seye sooth to yow, God help me so!"<br> <a name="an_3426"></a> "Nay thanne," quod he, "I shrewe us bothe two.<br> <a name="an_3427"></a> And first I shrewe myself, bothe blood and bones,<br> <a name="an_3428"></a> If thou bigyle me ofter than ones.<br> <a name="an_3429"></a> Thou shalt namoore thurgh thy flaterye<br> <span class="margnote"><font color="GREEN" size="-1"><a name="an_3430">3430</a></font></span> Do me to synge and wynke with myn ye;<br> <a name="an_3431"></a> For he that wynketh, whan he sholde see,<br> <a name="an_3432"></a> Al wilfully, God lat him nevere thee!"<br> <a name="an_3433"></a> "Nay," quod the fox, "but God yeve hym meschaunce,<br> <a name="an_3434"></a> That is so undiscreet of governaunce<br> <a name="an_3435"></a> That jangleth whan he sholde holde his pees."<br> <a name="an_3436"></a> Lo, swich it is for to be recchelees<br> <a name="an_3437"></a> And necligent, and truste on flaterye.<br> <a name="an_3438"></a> But ye that holden this tale a folye,<br> <a name="an_3439"></a> As of a fox, or of a cok and hen,<br> <span class="margnote"><font color="GREEN" size="-1"><a name="an_3440">3440</a></font></span> Taketh the moralite, goode men.<br> <a name="an_3441"></a> For Seint Paul seith that al that writen is,<br> <a name="an_3442"></a> To oure doctrine it is ywrite, ywis;<br> <a name="an_3443"></a> Taketh the fruyt, and lat the chaf be stille.<br> <a name="an_3444"></a> Now, goode God, if that it be thy wille,<br> <a name="an_3445"></a> As seith my lord, so make us alle goode men,<br> <a name="an_3446"></a> And brynge us to his heighe blisse! Amen.<br>  
 <p></p><hr>
 <center>
 <a href="mect39.htm">Next: The Nun's Priest's Epilogue</a></center>
 </body>