<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect45.htm">Previous</a> 
 <a href="mect47.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Parson's Prologue</h3> <a name="an_1"></a> By that the Maunciple hadde his tale al ended,<br> <a name="an_2"></a> The sonne fro the south lyne was descended<br> <a name="an_3"></a> So lowe that he nas nat, to my sighte,<br> <a name="an_4"></a> Degrees nyne and twenty as in highte.<br> <a name="an_5"></a> Foure of the clokke it was tho, as I gesse,<br> <a name="an_6"></a> For ellevene foot, or litel moore or lesse,<br> <a name="an_7"></a> My shadwe was at thilke tyme, as there<br> <a name="an_8"></a> Of swiche feet as my lengthe parted were<br> <a name="an_9"></a> In sixe feet equal of proporcioun.<br> <span class="margnote"><font color="GREEN" size="-1"><a name="an_10">10</a></font></span> Therwith the moones exaltacioun --<br> <a name="an_11"></a> I meene Libra -- alwey gan ascende<br> <a name="an_12"></a> As we were entryng at a thropes ende;<br> <a name="an_13"></a> For which oure Hoost, as he was wont to gye,<br> <a name="an_14"></a> As in this caas, oure joly compaignye,<br> <a name="an_15"></a> Seyde in this wise: "Lordynges everichoon,<br> <a name="an_16"></a> Now lakketh us no tales mo than oon.<br> <a name="an_17"></a> Fulfilled is my sentence and my decree;<br> <a name="an_18"></a> I trowe that we han herd of ech degree;<br> <a name="an_19"></a> Almoost fulfild is al myn ordinaunce.<br> <span class="margnote"><font color="GREEN" size="-1"><a name="an_20">20</a></font></span> I pray to God, so yeve hym right good chaunce,<br> <a name="an_21"></a> That telleth this tale to us lustily.<br> <a name="an_22"></a> "Sire preest," quod he, "artow a vicary?<br> <a name="an_23"></a> Or arte a person? Sey sooth, by thy fey!<br> <a name="an_24"></a> Be what thou be, ne breke thou nat oure pley;<br> <a name="an_25"></a> For every man, save thou, hath toold his tale.<br> <a name="an_26"></a> Unbokele and shewe us what is in thy male;<br> <a name="an_27"></a> For trewely, me thynketh by thy cheere<br> <a name="an_28"></a> Thou sholdest knytte up wel a greet mateere.<br> <a name="an_29"></a> Telle us a fable anon, for cokkes bones!"<br> <span class="margnote"><font color="GREEN" size="-1"><a name="an_30">30</a></font></span> This Persoun answerde, al atones,<br> <a name="an_31"></a> "Thou getest fable noon ytoold for me,<br> <a name="an_32"></a> For Paul, that writeth unto Thymothee,<br> <a name="an_33"></a> Repreveth hem that weyven soothfastnesse<br> <a name="an_34"></a> And tellen fables and swich wrecchednesse.<br> <a name="an_35"></a> Why sholde I sowen draf out of my fest,<br> <a name="an_36"></a> Whan I may sowen whete, if that me lest?<br> <a name="an_37"></a> For which I seye, if that yow list to heere<br> <a name="an_38"></a> Moralitee and vertuous mateere,<br> <a name="an_39"></a> And thanne that ye wol yeve me audience,<br> <span class="margnote"><font color="GREEN" size="-1"><a name="an_40">40</a></font></span> I wol ful fayn, at Cristes reverence,<br> <a name="an_41"></a> Do yow plesaunce leefful, as I kan.<br> <a name="an_42"></a> But trusteth wel, I am a Southren man;<br> <a name="an_43"></a> I kan nat geeste `rum, ram, ruf,' by lettre,<br> <a name="an_44"></a> Ne, God woot, rym holde I but litel bettre;<br> <a name="an_45"></a> And therfore, if yow list -- I wol nat glose --<br> <a name="an_46"></a> I wol yow telle a myrie tale in prose<br> <a name="an_47"></a> To knytte up al this feeste and make an ende.<br> <a name="an_48"></a> And Jhesu, for his grace, wit me sende<br> <a name="an_49"></a> To shewe yow the wey, in this viage,<br> <span class="margnote"><font color="GREEN" size="-1"><a name="an_50">50</a></font></span> Of thilke parfit glorious pilgrymage<br> <a name="an_51"></a> That highte Jerusalem celestial.<br> <a name="an_52"></a> And if ye vouche sauf, anon I shal<br> <a name="an_53"></a> Bigynne upon my tale, for which I preye<br> <a name="an_54"></a> Telle youre avys; I kan no bettre seye.<br> <a name="an_55"></a> "But nathelees, this meditacioun<br> <a name="an_56"></a> I putte it ay under correccioun<br> <a name="an_57"></a> Of clerkes, for I am nat textueel;<br> <a name="an_58"></a> I take but the sentence, trusteth weel.<br> <a name="an_59"></a> Therfore I make protestacioun<br> <span class="margnote"><font color="GREEN" size="-1"><a name="an_60">60</a></font></span> That I wol stonde to correccioun."<br> <a name="an_61"></a> Upon this word we han assented soone,<br> <a name="an_62"></a> For, as it seemed, it was for to doone --<br> <a name="an_63"></a> To enden in som vertuous sentence,<br> <a name="an_64"></a> And for to yeve hym space and audience,<br> <a name="an_65"></a> And bade oure Hoost he sholde to hym seye<br> <a name="an_66"></a> That alle we to telle his tale hym preye.<br> <a name="an_67"></a> Oure Hoost hadde the wordes for us alle;<br> <a name="an_68"></a> "Sire preest," quod he, "now faire yow bifalle!<br> <a name="an_69"></a> Telleth," quod he, "youre meditacioun.<br> <span class="margnote"><font color="GREEN" size="-1"><a name="an_70">70</a></font></span> But hasteth yow; the sonne wole adoun;<br> <a name="an_71"></a> Beth fructuous, and that in litel space,<br> <a name="an_72"></a> And to do wel God sende yow his grace!<br> <a name="an_73"></a> Sey what yow list, and we wol gladly heere."<br> <a name="an_74"></a> And with that word he seyde in this manere.<br>  
 <p></p><hr>
 <center>
 <a href="mect47.htm">Next: The Parson's Tale</a></center>
 </body>