<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect75.htm">Previous</a> 
 <a href="mect77.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Shorter Poems</h4> <h3 align="center">Truth</h3> <a name="an_1"></a> Flee fro the prees and dwelle with sothfastnesse;<br> <a name="an_2"></a> Suffyce unto thy thing, though it be smal,<br> <a name="an_3"></a> For hord hath hate, and climbing tikelnesse,<br> <a name="an_4"></a> Prees hath envye, and wele blent overal.<br> <a name="an_5"></a> Savour no more than thee bihove shal,<br> <a name="an_6"></a> Reule wel thyself that other folk canst rede,<br> <a name="an_7"></a> And trouthe thee shal delivere, it is no drede.<br> <a name="an_8"></a> Tempest thee noght al croked to redresse<br> <a name="an_9"></a> In trust of hir that turneth as a bal;<br> <span class="margnote"><font color="GREEN" size="-1"><a name="an_10">10</a></font></span> Gret reste stant in litel besinesse.<br> <a name="an_11"></a> Be war therfore to sporne ayeyns an al,<br> <a name="an_12"></a> Stryve not, as doth the crokke with the wal.<br> <a name="an_13"></a> Daunte thyself, that dauntest otheres dede,<br> <a name="an_14"></a> And trouthe thee shal delivere, it is no drede.<br> <a name="an_15"></a> That thee is sent, receyve in buxumnesse;<br> <a name="an_16"></a> The wrastling for this world axeth a fal.<br> <a name="an_17"></a> Her is non hoom, her nis but wildernesse:<br> <a name="an_18"></a> Forth, pilgrim, forth! Forth, beste, out of thy stal!<br> <a name="an_19"></a> Know thy contree, look up, thank God of al;<br> <span class="margnote"><font color="GREEN" size="-1"><a name="an_20">20</a></font></span> Hold the heye wey and lat thy gost thee lede,<br> <a name="an_21"></a> And trouthe thee shal delivere, it is no drede.<br> <a name="an_22"></a> Therfore, thou Vache, leve thyn old wrecchednesse;<br> <a name="an_23"></a> Unto the world leve now to be thral.<br> <a name="an_24"></a> Crye him mercy, that of his hy goodnesse<br> <a name="an_25"></a> Made thee of noght, and in especial<br> <a name="an_26"></a> Draw unto him, and pray in general<br> <a name="an_27"></a> For thee, and eek for other, hevenlich mede;<br> <a name="an_28"></a> And trouthe thee shal delivere, it is no drede.<br>  
 <p></p><hr>
 <center>
 <a href="mect77.htm">Next: Gentilesse</a></center>
 </body>