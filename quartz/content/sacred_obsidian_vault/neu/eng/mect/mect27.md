<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect26.htm">Previous</a> 
 <a href="mect28.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Pardoner's Introduction and Prologue</h3> <a name="an_287"></a> Oure Hooste gan to swere as he were wood;<br> <a name="an_288"></a> "Harrow!" quod he, "by nayles and by blood!<br> <a name="an_289"></a> This was a fals cherl and a fals justise.<br> <span class="margnote"><font color="GREEN" size="-1"><a name="an_290">290</a></font></span> As shameful deeth as herte may devyse<br> <a name="an_291"></a> Come to thise juges and hire advocatz!<br> <a name="an_292"></a> Algate this sely mayde is slayn, allas!<br> <a name="an_293"></a> Allas, to deere boughte she beautee!<br> <a name="an_294"></a> Wherfore I seye al day that men may see<br> <a name="an_295"></a> That yiftes of Fortune and of Nature<br> <a name="an_296"></a> Been cause of deeth to many a creature.<br> <a name="an_297"></a> Hire beautee was hire deth, I dar wel sayn.<br> <a name="an_298"></a> Allas, so pitously as she was slayn!<br> <a name="an_299"></a> Of bothe yiftes that I speke of now<br> <span class="margnote"><font color="GREEN" size="-1"><a name="an_300">300</a></font></span> Men han ful ofte moore for harm than prow.<br> <a name="an_301"></a> But trewely, myn owene maister deere,<br> <a name="an_302"></a> This is a pitous tale for to heere.<br> <a name="an_303"></a> But nathelees, passe over; is no fors.<br> <a name="an_304"></a> I pray to God so save thy gentil cors,<br> <a name="an_305"></a> And eek thyne urynals and thy jurdones,<br> <a name="an_306"></a> Thyn ypocras, and eek thy galiones,<br> <a name="an_307"></a> And every boyste ful of thy letuarie;<br> <a name="an_308"></a> God blesse hem, and oure lady Seinte Marie!<br> <a name="an_309"></a> So moot I theen, thou art a propre man,<br> <span class="margnote"><font color="GREEN" size="-1"><a name="an_310">310</a></font></span> And lyk a prelat, by Seint Ronyan!<br> <a name="an_311"></a> Seyde I nat wel? I kan nat speke in terme;<br> <a name="an_312"></a> But wel I woot thou doost myn herte to erme,<br> <a name="an_313"></a> That I almoost have caught a cardynacle.<br> <a name="an_314"></a> By corpus bones! but I have triacle,<br> <a name="an_315"></a> Or elles a draughte of moyste and corny ale,<br> <a name="an_316"></a> Or but I heere anon a myrie tale,<br> <a name="an_317"></a> Myn herte is lost for pitee of this mayde.<br> <a name="an_318"></a> Thou beel amy, thou Pardoner," he sayde,<br> <a name="an_319"></a> "Telle us som myrthe or japes right anon."<br> <span class="margnote"><font color="GREEN" size="-1"><a name="an_320">320</a></font></span> "It shal be doon," quod he, "by Seint Ronyon!<br> <a name="an_321"></a> But first," quod he, "heere at this alestake<br> <a name="an_322"></a> I wol bothe drynke and eten of a cake."<br> <a name="an_323"></a> But right anon thise gentils gonne to crye,<br> <a name="an_324"></a> "Nay, lat hym telle us of no ribaudye!<br> <a name="an_325"></a> Telle us som moral thyng, that we may leere<br> <a name="an_326"></a> Som wit, and thanne wol we gladly heere."<br> <a name="an_327"></a> "I graunte, ywis," quod he, "but I moot thynke<br> <a name="an_328"></a> Upon som honest thyng while that I drynke."<br> <a name="an_329"></a> "Lordynges," quod he, "in chirches whan I preche,<br> <span class="margnote"><font color="GREEN" size="-1"><a name="an_330">330</a></font></span> I peyne me to han an hauteyn speche,<br> <a name="an_331"></a> And rynge it out as round as gooth a belle,<br> <a name="an_332"></a> For I kan al by rote that I telle.<br> <a name="an_333"></a> My theme is alwey oon, and evere was --<br> <a name="an_334"></a> Radix malorum est Cupiditas.<br> <a name="an_335"></a> "First I pronounce whennes that I come,<br> <a name="an_336"></a> And thanne my bulles shewe I, alle and some.<br> <a name="an_337"></a> Oure lige lordes seel on my patente,<br> <a name="an_338"></a> That shewe I first, my body to warente,<br> <a name="an_339"></a> That no man be so boold, ne preest ne clerk,<br> <span class="margnote"><font color="GREEN" size="-1"><a name="an_340">340</a></font></span> Me to destourbe of Cristes hooly werk.<br> <a name="an_341"></a> And after that thanne telle I forth my tales;<br> <a name="an_342"></a> Bulles of popes and of cardynales,<br> <a name="an_343"></a> Of patriarkes and bishopes I shewe,<br> <a name="an_344"></a> And in Latyn I speke a wordes fewe,<br> <a name="an_345"></a> To saffron with my predicacioun,<br> <a name="an_346"></a> And for to stire hem to devocioun.<br> <a name="an_347"></a> Thanne shewe I forth my longe cristal stones,<br> <a name="an_348"></a> Ycrammed ful of cloutes and of bones --<br> <a name="an_349"></a> Relikes been they, as wenen they echoon.<br> <span class="margnote"><font color="GREEN" size="-1"><a name="an_350">350</a></font></span> Thanne have I in latoun a sholder-boon<br> <a name="an_351"></a> Which that was of an hooly Jewes sheep.<br> <a name="an_352"></a> `Goode men,' I seye, `taak of my wordes keep;<br> <a name="an_353"></a> If that this boon be wasshe in any welle,<br> <a name="an_354"></a> If cow, or calf, or sheep, or oxe swelle<br> <a name="an_355"></a> That any worm hath ete, or worm ystonge,<br> <a name="an_356"></a> Taak water of that welle and wassh his tonge,<br> <a name="an_357"></a> And it is hool anon; and forthermoore,<br> <a name="an_358"></a> Of pokkes and of scabbe, and every soore<br> <a name="an_359"></a> Shal every sheep be hool that of this welle<br> <span class="margnote"><font color="GREEN" size="-1"><a name="an_360">360</a></font></span> Drynketh a draughte. Taak kep eek what I telle:<br> <a name="an_361"></a> If that the good-man that the beestes oweth<br> <a name="an_362"></a> Wol every wyke, er that the cok hym croweth,<br> <a name="an_363"></a> Fastynge, drynken of this welle a draughte,<br> <a name="an_364"></a> As thilke hooly Jew oure eldres taughte,<br> <a name="an_365"></a> His beestes and his stoor shal multiplie.<br> <a name="an_366"></a> `And, sires, also it heeleth jalousie;<br> <a name="an_367"></a> For though a man be falle in jalous rage,<br> <a name="an_368"></a> Lat maken with this water his potage,<br> <a name="an_369"></a> And nevere shal he moore his wyf mystriste,<br> <span class="margnote"><font color="GREEN" size="-1"><a name="an_370">370</a></font></span> Though he the soothe of hir defaute wiste,<br> <a name="an_371"></a> Al had she taken prestes two or thre.<br> <a name="an_372"></a> `Heere is a miteyn eek, that ye may se.<br> <a name="an_373"></a> He that his hand wol putte in this mitayn,<br> <a name="an_374"></a> He shal have multipliyng of his grayn,<br> <a name="an_375"></a> Whan he hath sowen, be it whete or otes,<br> <a name="an_376"></a> So that he offre pens, or elles grotes.<br> <a name="an_377"></a> `Goode men and wommen, o thyng warne I yow:<br> <a name="an_378"></a> If any wight be in this chirche now<br> <a name="an_379"></a> That hath doon synne horrible, that he<br> <span class="margnote"><font color="GREEN" size="-1"><a name="an_380">380</a></font></span> Dar nat, for shame, of it yshryven be,<br> <a name="an_381"></a> Or any womman, be she yong or old,<br> <a name="an_382"></a> That hath ymaked hir housbonde cokewold,<br> <a name="an_383"></a> Swich folk shal have no power ne no grace<br> <a name="an_384"></a> To offren to my relikes in this place.<br> <a name="an_385"></a> And whoso fyndeth hym out of swich blame,<br> <a name="an_386"></a> He wol come up and offre a Goddes name,<br> <a name="an_387"></a> And I assoille him by the auctoritee<br> <a name="an_388"></a> Which that by bulle ygraunted was to me.'<br> <a name="an_389"></a> "By this gaude have I wonne, yeer by yeer,<br> <span class="margnote"><font color="GREEN" size="-1"><a name="an_390">390</a></font></span> An hundred mark sith I was pardoner.<br> <a name="an_391"></a> I stonde lyk a clerk in my pulpet,<br> <a name="an_392"></a> And whan the lewed peple is doun yset,<br> <a name="an_393"></a> I preche so as ye han herd bifoore<br> <a name="an_394"></a> And telle an hundred false japes moore.<br> <a name="an_395"></a> Thanne peyne I me to strecche forth the nekke,<br> <a name="an_396"></a> And est and west upon the peple I bekke,<br> <a name="an_397"></a> As dooth a dowve sittynge on a berne.<br> <a name="an_398"></a> Myne handes and my tonge goon so yerne<br> <a name="an_399"></a> That it is joye to se my bisynesse.<br> <span class="margnote"><font color="GREEN" size="-1"><a name="an_400">400</a></font></span> Of avarice and of swich cursednesse<br> <a name="an_401"></a> Is al my prechyng, for to make hem free<br> <a name="an_402"></a> To yeven hir pens, and namely unto me.<br> <a name="an_403"></a> For myn entente is nat but for to wynne,<br> <a name="an_404"></a> And nothyng for correccioun of synne.<br> <a name="an_405"></a> I rekke nevere, whan that they been beryed,<br> <a name="an_406"></a> Though that hir soules goon a-blakeberyed!<br> <a name="an_407"></a> For certes, many a predicacioun<br> <a name="an_408"></a> Comth ofte tyme of yvel entencioun;<br> <a name="an_409"></a> Som for plesance of folk and flaterye,<br> <span class="margnote"><font color="GREEN" size="-1"><a name="an_410">410</a></font></span> To been avaunced by ypocrisye,<br> <a name="an_411"></a> And som for veyne glorie, and som for hate.<br> <a name="an_412"></a> For whan I dar noon oother weyes debate,<br> <a name="an_413"></a> Thanne wol I stynge hym with my tonge smerte<br> <a name="an_414"></a> In prechyng, so that he shal nat asterte<br> <a name="an_415"></a> To been defamed falsly, if that he<br> <a name="an_416"></a> Hath trespased to my bretheren or to me.<br> <a name="an_417"></a> For though I telle noght his propre name,<br> <a name="an_418"></a> Men shal wel knowe that it is the same,<br> <a name="an_419"></a> By signes, and by othere circumstances.<br> <span class="margnote"><font color="GREEN" size="-1"><a name="an_420">420</a></font></span> Thus quyte I folk that doon us displesances;<br> <a name="an_421"></a> Thus spitte I out my venym under hewe<br> <a name="an_422"></a> Of hoolynesse, to semen hooly and trewe.<br> <a name="an_423"></a> "But shortly myn entente I wol devyse:<br> <a name="an_424"></a> I preche of no thyng but for coveityse.<br> <a name="an_425"></a> Therfore my theme is yet, and evere was,<br> <a name="an_426"></a> Radix malorum est Cupiditas.<br> <a name="an_427"></a> Thus kan I preche agayn that same vice<br> <a name="an_428"></a> Which that I use, and that is avarice.<br> <a name="an_429"></a> But though myself be gilty in that synne,<br> <span class="margnote"><font color="GREEN" size="-1"><a name="an_430">430</a></font></span> Yet kan I maken oother folk to twynne<br> <a name="an_431"></a> From avarice and soore to repente.<br> <a name="an_432"></a> But that is nat my principal entente;<br> <a name="an_433"></a> I preche nothyng but for coveitise.<br> <a name="an_434"></a> Of this mateere it oghte ynogh suffise.<br> <a name="an_435"></a> "Thanne telle I hem ensamples many oon<br> <a name="an_436"></a> Of olde stories longe tyme agoon.<br> <a name="an_437"></a> For lewed peple loven tales olde;<br> <a name="an_438"></a> Swiche thynges kan they wel reporte and holde.<br> <a name="an_439"></a> What, trowe ye, that whiles I may preche,<br> <span class="margnote"><font color="GREEN" size="-1"><a name="an_440">440</a></font></span> And wynne gold and silver for I teche,<br> <a name="an_441"></a> That I wol lyve in poverte wilfully?<br> <a name="an_442"></a> Nay, nay, I thoghte it nevere, trewely!<br> <a name="an_443"></a> For I wol preche and begge in sondry landes;<br> <a name="an_444"></a> I wol nat do no labour with myne handes,<br> <a name="an_445"></a> Ne make baskettes and lyve therby,<br> <a name="an_446"></a> By cause I wol nat beggen ydelly.<br> <a name="an_447"></a> I wol noon of the apostles countrefete;<br> <a name="an_448"></a> I wol have moneie, wolle, chese, and whete,<br> <a name="an_449"></a> Al were it yeven of the povereste page,<br> <span class="margnote"><font color="GREEN" size="-1"><a name="an_450">450</a></font></span> Or of the povereste wydwe in a village,<br> <a name="an_451"></a> Al sholde hir children sterve for famyne.<br> <a name="an_452"></a> Nay, I wol drynke licour of the vyne<br> <a name="an_453"></a> And have a joly wenche in every toun.<br> <a name="an_454"></a> But herkneth, lordynges, in conclusioun:<br> <a name="an_455"></a> Youre likyng is that I shal telle a tale.<br> <a name="an_456"></a> Now have I dronke a draughte of corny ale,<br> <a name="an_457"></a> By God, I hope I shal yow telle a thyng<br> <a name="an_458"></a> That shal by reson been at youre likyng.<br> <a name="an_459"></a> For though myself be a ful vicious man,<br> <span class="margnote"><font color="GREEN" size="-1"><a name="an_460">460</a></font></span> A moral tale yet I yow telle kan,<br> <a name="an_461"></a> Which I am wont to preche for to wynne.<br> <a name="an_462"></a> Now hoold youre pees! My tale I wol bigynne."<br>  
 <p></p><hr>
 <center>
 <a href="mect28.htm">Next: The Pardoner's Tale</a></center>
 </body>