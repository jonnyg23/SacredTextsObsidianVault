<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect30.htm">Previous</a> 
 <a href="mect32.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Prioress' Tale</h3> <a name="an_488"></a> Ther was in Asye, in a greet citee,<br> <a name="an_489"></a> Amonges Cristene folk a Jewerye,<br> <span class="margnote"><font color="GREEN" size="-1"><a name="an_490">490</a></font></span> Sustened by a lord of that contree<br> <a name="an_491"></a> For foule usure and lucre of vileynye,<br> <a name="an_492"></a> Hateful to Crist and to his compaignye;<br> <a name="an_493"></a> And thurgh the strete men myghte ride or wende,<br> <a name="an_494"></a> For it was free and open at eyther ende.<br> <a name="an_495"></a> A litel scole of Cristen folk ther stood<br> <a name="an_496"></a> Doun at the ferther ende, in which ther were<br> <a name="an_497"></a> Children an heep, ycomen of Cristen blood,<br> <a name="an_498"></a> That lerned in that scole yeer by yere<br> <a name="an_499"></a> Swich manere doctrine as men used there,<br> <span class="margnote"><font color="GREEN" size="-1"><a name="an_500">500</a></font></span> This is to seyn, to syngen and to rede,<br> <a name="an_501"></a> As smale children doon in hire childhede.<br> <a name="an_502"></a> Among thise children was a wydwes sone,<br> <a name="an_503"></a> A litel clergeon, seven yeer of age,<br> <a name="an_504"></a> That day by day to scole was his wone,<br> <a name="an_505"></a> And eek also, where as he saugh th' ymage<br> <a name="an_506"></a> Of Cristes mooder, hadde he in usage,<br> <a name="an_507"></a> As hym was taught, to knele adoun and seye<br> <a name="an_508"></a> His Ave Marie, as he goth by the weye.<br> <a name="an_509"></a> Thus hath this wydwe hir litel sone ytaught<br> <span class="margnote"><font color="GREEN" size="-1"><a name="an_510">510</a></font></span> Oure blisful Lady, Cristes mooder deere,<br> <a name="an_511"></a> To worshipe ay, and he forgat it naught,<br> <a name="an_512"></a> For sely child wol alday soone leere.<br> <a name="an_513"></a> But ay, whan I remembre on this mateere,<br> <a name="an_514"></a> Seint Nicholas stant evere in my presence,<br> <a name="an_515"></a> For he so yong to Crist dide reverence.<br> <a name="an_516"></a> This litel child, his litel book lernynge,<br> <a name="an_517"></a> As he sat in the scole at his prymer,<br> <a name="an_518"></a> He Alma redemptoris herde synge,<br> <a name="an_519"></a> As children lerned hire antiphoner;<br> <span class="margnote"><font color="GREEN" size="-1"><a name="an_520">520</a></font></span> And as he dorste, he drough hym ner and ner,<br> <a name="an_521"></a> And herkned ay the wordes and the noote,<br> <a name="an_522"></a> Til he the firste vers koude al by rote.<br> <a name="an_523"></a> Noght wiste he what this Latyn was to seye,<br> <a name="an_524"></a> For he so yong and tendre was of age.<br> <a name="an_525"></a> But on a day his felawe gan he preye<br> <a name="an_526"></a> T' expounden hym this song in his langage,<br> <a name="an_527"></a> Or telle hym why this song was in usage;<br> <a name="an_528"></a> This preyde he hym to construe and declare<br> <a name="an_529"></a> Ful often tyme upon his knowes bare.<br> <span class="margnote"><font color="GREEN" size="-1"><a name="an_530">530</a></font></span> His felawe, which that elder was than he,<br> <a name="an_531"></a> Answerde hym thus: "This song, I have herd seye,<br> <a name="an_532"></a> Was maked of our blisful Lady free,<br> <a name="an_533"></a> Hire to salue, and eek hire for to preye<br> <a name="an_534"></a> To been oure help and socour whan we deye.<br> <a name="an_535"></a> I kan namoore expounde in this mateere.<br> <a name="an_536"></a> I lerne song; I kan but smal grammeere."<br> <a name="an_537"></a> "And is this song maked in reverence<br> <a name="an_538"></a> Of Cristes mooder?" seyde this innocent.<br> <a name="an_539"></a> "Now, certes, I wol do my diligence<br> <span class="margnote"><font color="GREEN" size="-1"><a name="an_540">540</a></font></span> To konne it al er Cristemasse be went.<br> <a name="an_541"></a> Though that I for my prymer shal be shent<br> <a name="an_542"></a> And shal be beten thries in an houre,<br> <a name="an_543"></a> I wol it konne Oure Lady for to honoure!"<br> <a name="an_544"></a> His felawe taughte hym homward prively,<br> <a name="an_545"></a> Fro day to day, til he koude it by rote,<br> <a name="an_546"></a> And thanne he song it wel and boldely,<br> <a name="an_547"></a> Fro word to word, acordynge with the note.<br> <a name="an_548"></a> Twies a day it passed thurgh his throte,<br> <a name="an_549"></a> To scoleward and homward whan he wente;<br> <span class="margnote"><font color="GREEN" size="-1"><a name="an_550">550</a></font></span> On Cristes mooder set was his entente.<br> <a name="an_551"></a> As I have seyd, thurghout the Juerie<br> <a name="an_552"></a> This litel child, as he cam to and fro,<br> <a name="an_553"></a> Ful murily than wolde he synge and crie<br> <a name="an_554"></a> O Alma redemptoris everemo.<br> <a name="an_555"></a> The swetnesse his herte perced so<br> <a name="an_556"></a> Of Cristes mooder that, to hire to preye,<br> <a name="an_557"></a> He kan nat stynte of syngyng by the weye.<br> <a name="an_558"></a> Oure firste foo, the serpent Sathanas,<br> <a name="an_559"></a> That hath in Jues herte his waspes nest,<br> <span class="margnote"><font color="GREEN" size="-1"><a name="an_560">560</a></font></span> Up swal, and seide, "O Hebrayk peple, allas!<br> <a name="an_561"></a> Is this to yow a thyng that is honest,<br> <a name="an_562"></a> That swich a boy shal walken as hym lest<br> <a name="an_563"></a> In youre despit, and synge of swich sentence,<br> <a name="an_564"></a> Which is agayn youre lawes reverence?"<br> <a name="an_565"></a> Fro thennes forth the Jues han conspired<br> <a name="an_566"></a> This innocent out of this world to chace.<br> <a name="an_567"></a> An homycide therto han they hyred,<br> <a name="an_568"></a> That in an aleye hadde a privee place;<br> <a name="an_569"></a> And as the child gan forby for to pace,<br> <span class="margnote"><font color="GREEN" size="-1"><a name="an_570">570</a></font></span> This cursed Jew hym hente, and heeld hym faste,<br> <a name="an_571"></a> And kitte his throte, and in a pit hym caste.<br> <a name="an_572"></a> I seye that in a wardrobe they hym threwe<br> <a name="an_573"></a> Where as thise Jewes purgen hire entraille.<br> <a name="an_574"></a> O cursed folk of Herodes al newe,<br> <a name="an_575"></a> What may youre yvel entente yow availle?<br> <a name="an_576"></a> Mordre wol out, certeyn, it wol nat faille,<br> <a name="an_577"></a> And namely ther th' onour of God shal sprede;<br> <a name="an_578"></a> The blood out crieth on youre cursed dede.<br> <a name="an_579"></a> O martir, sowded to virginitee,<br> <span class="margnote"><font color="GREEN" size="-1"><a name="an_580">580</a></font></span> Now maystow syngen, folwynge evere in oon<br> <a name="an_581"></a> The white Lamb celestial -- quod she --<br> <a name="an_582"></a> Of which the grete evaungelist, Seint John,<br> <a name="an_583"></a> In Pathmos wroot, which seith that they that goon<br> <a name="an_584"></a> Biforn this Lamb and synge a song al newe,<br> <a name="an_585"></a> That nevere, flesshly, wommen they ne knewe.<br> <a name="an_586"></a> This poure wydwe awaiteth al that nyght<br> <a name="an_587"></a> After hir litel child, but he cam noght;<br> <a name="an_588"></a> For which, as soone as it was dayes lyght,<br> <a name="an_589"></a> With face pale of drede and bisy thoght,<br> <span class="margnote"><font color="GREEN" size="-1"><a name="an_590">590</a></font></span> She hath at scole and elleswhere hym soght,<br> <a name="an_591"></a> Til finally she gan so fer espie<br> <a name="an_592"></a> That he last seyn was in the Juerie.<br> <a name="an_593"></a> With moodres pitee in hir brest enclosed,<br> <a name="an_594"></a> She gooth, as she were half out of hir mynde,<br> <a name="an_595"></a> To every place where she hath supposed<br> <a name="an_596"></a> By liklihede hir litel child to fynde;<br> <a name="an_597"></a> And evere on Cristes mooder meeke and kynde<br> <a name="an_598"></a> She cride, and atte laste thus she wroghte:<br> <a name="an_599"></a> Among the cursed Jues she hym soghte.<br> <span class="margnote"><font color="GREEN" size="-1"><a name="an_600">600</a></font></span> She frayneth and she preyeth pitously<br> <a name="an_601"></a> To every Jew that dwelte in thilke place,<br> <a name="an_602"></a> To telle hire if hir child wente oght forby.<br> <a name="an_603"></a> They seyde "nay"; but Jhesu of his grace<br> <a name="an_604"></a> Yaf in hir thoght inwith a litel space<br> <a name="an_605"></a> That in that place after hir sone she cryde,<br> <a name="an_606"></a> Where he was casten in a pit bisyde.<br> <a name="an_607"></a> O grete God, that parfournest thy laude<br> <a name="an_608"></a> By mouth of innocentz, lo, heere thy myght!<br> <a name="an_609"></a> This gemme of chastite, this emeraude,<br> <span class="margnote"><font color="GREEN" size="-1"><a name="an_610">610</a></font></span> And eek of martirdom the ruby bright,<br> <a name="an_611"></a> Ther he with throte ykorven lay upright,<br> <a name="an_612"></a> He Alma redemptoris gan to synge<br> <a name="an_613"></a> So loude that al the place gan to rynge.<br> <a name="an_614"></a> The Cristene folk that thurgh the strete wente<br> <a name="an_615"></a> In coomen for to wondre upon this thyng,<br> <a name="an_616"></a> And hastily they for the provost sente;<br> <a name="an_617"></a> He cam anon withouten tariyng,<br> <a name="an_618"></a> And herieth Crist that is of hevene kyng,<br> <a name="an_619"></a> And eek his mooder, honour of mankynde,<br> <span class="margnote"><font color="GREEN" size="-1"><a name="an_620">620</a></font></span> And after that the Jewes leet he bynde.<br> <a name="an_621"></a> This child with pitous lamentacioun<br> <a name="an_622"></a> Up taken was, syngynge his song alway,<br> <a name="an_623"></a> And with honour of greet processioun<br> <a name="an_624"></a> They carien hym unto the nexte abbay.<br> <a name="an_625"></a> His mooder swownynge by his beere lay;<br> <a name="an_626"></a> Unnethe myghte the peple that was theere<br> <a name="an_627"></a> This newe Rachel brynge fro his beere.<br> <a name="an_628"></a> With torment and with shameful deeth echon,<br> <a name="an_629"></a> This provost dooth thise Jewes for to sterve<br> <span class="margnote"><font color="GREEN" size="-1"><a name="an_630">630</a></font></span> That of this mordre wiste, and that anon.<br> <a name="an_631"></a> He nolde no swich cursednesse observe.<br> <a name="an_632"></a> "Yvele shal have that yvele wol deserve";<br> <a name="an_633"></a> Therfore with wilde hors he dide hem drawe,<br> <a name="an_634"></a> And after that he heng hem by the lawe.<br> <a name="an_635"></a> Upon this beere ay lith this innocent<br> <a name="an_636"></a> Biforn the chief auter, whil the masse laste;<br> <a name="an_637"></a> And after that, the abbot with his covent<br> <a name="an_638"></a> Han sped hem for to burien hym ful faste;<br> <a name="an_639"></a> And whan they hooly water on hym caste,<br> <span class="margnote"><font color="GREEN" size="-1"><a name="an_640">640</a></font></span> Yet spak this child, whan spreynd was hooly water,<br> <a name="an_641"></a> And song O Alma redemptoris mater!<br> <a name="an_642"></a> This abbot, which that was an hooly man,<br> <a name="an_643"></a> As monkes been -- or elles oghte be --<br> <a name="an_644"></a> This yonge child to conjure he bigan,<br> <a name="an_645"></a> And seyde, "O deere child, I halse thee,<br> <a name="an_646"></a> In vertu of the hooly Trinitee,<br> <a name="an_647"></a> Tel me what is thy cause for to synge,<br> <a name="an_648"></a> Sith that thy throte is kut to my semynge?"<br> <a name="an_649"></a> "My throte is kut unto my nekke boon,"<br> <span class="margnote"><font color="GREEN" size="-1"><a name="an_650">650</a></font></span> Seyde this child, "and as by wey of kynde<br> <a name="an_651"></a> I sholde have dyed, ye, longe tyme agon.<br> <a name="an_652"></a> But Jesu Crist, as ye in bookes fynde,<br> <a name="an_653"></a> Wil that his glorie laste and be in mynde,<br> <a name="an_654"></a> And for the worship of his Mooder deere<br> <a name="an_655"></a> Yet may I synge O Alma loude and cleere.<br> <a name="an_656"></a> "This welle of mercy, Cristes mooder sweete,<br> <a name="an_657"></a> I loved alwey, as after my konnynge;<br> <a name="an_658"></a> And whan that I my lyf sholde forlete,<br> <a name="an_659"></a> To me she cam, and bad me for to synge<br> <span class="margnote"><font color="GREEN" size="-1"><a name="an_660">660</a></font></span> This anthem verraily in my deyynge,<br> <a name="an_661"></a> As ye han herd, and whan that I hadde songe,<br> <a name="an_662"></a> Me thoughte she leyde a greyn upon my tonge.<br> <a name="an_663"></a> "Wherfore I synge, and synge moot certeyn,<br> <a name="an_664"></a> In honour of that blisful Mayden free<br> <a name="an_665"></a> Til fro my tonge of taken is the greyn;<br> <a name="an_666"></a> And after that thus seyde she to me:<br> <a name="an_667"></a> `My litel child, now wol I fecche thee,<br> <a name="an_668"></a> Whan that the greyn is fro thy tonge ytake.<br> <a name="an_669"></a> Be nat agast; I wol thee nat forsake.'"<br> <span class="margnote"><font color="GREEN" size="-1"><a name="an_670">670</a></font></span> This hooly monk, this abbot, hym meene I,<br> <a name="an_671"></a> His tonge out caughte, and took awey the greyn,<br> <a name="an_672"></a> And he yaf up the goost ful softely.<br> <a name="an_673"></a> And whan this abbot hadde this wonder seyn,<br> <a name="an_674"></a> His salte teeris trikled doun as reyn,<br> <a name="an_675"></a> And gruf he fil al plat upon the grounde,<br> <a name="an_676"></a> And stille he lay as he had ben ybounde.<br> <a name="an_677"></a> The covent eek lay on the pavement<br> <a name="an_678"></a> Wepynge, and herying Cristes mooder deere,<br> <a name="an_679"></a> And after that they ryse, and forth been went,<br> <span class="margnote"><font color="GREEN" size="-1"><a name="an_680">680</a></font></span> And tooken awey this martir from his beere;<br> <a name="an_681"></a> And in a tombe of marbul stones cleere<br> <a name="an_682"></a> Enclosen they his litel body sweete.<br> <a name="an_683"></a> Ther he is now, God leve us for to meete!<br> <a name="an_684"></a> O yonge Hugh of Lyncoln, slayn also<br> <a name="an_685"></a> With cursed Jewes, as it is notable,<br> <a name="an_686"></a> For it is but a litel while ago,<br> <a name="an_687"></a> Preye eek for us, we synful folk unstable,<br> <a name="an_688"></a> That of his mercy God so merciable<br> <a name="an_689"></a> On us his grete mercy multiplie,<br> <span class="margnote"><font color="GREEN" size="-1"><a name="an_690">690</a></font></span> For reverence of his mooder Marie. Amen.<br>  
 <p></p><hr>
 <center>
 <a href="mect32.htm">Next: The Prologue to the Tale of Sir Thopas</a></center>
 </body>