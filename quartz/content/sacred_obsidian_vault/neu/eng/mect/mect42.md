<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect41.htm">Previous</a> 
 <a href="mect43.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Canon's Yeoman's Prologue</h3> <a name="an_554"></a> Whan ended was the lyf of Seinte Cecile,<br> <a name="an_555"></a> Er we hadde riden fully fyve mile,<br> <a name="an_556"></a> At Boghtoun under Blee us gan atake<br> <a name="an_557"></a> A man that clothed was in clothes blake,<br> <a name="an_558"></a> And undernethe he hadde a whyt surplys.<br> <a name="an_559"></a> His hakeney, that was al pomely grys,<br> <span class="margnote"><font color="GREEN" size="-1"><a name="an_560">560</a></font></span> So swatte that it wonder was to see;<br> <a name="an_561"></a> It semed as he had priked miles three.<br> <a name="an_562"></a> The hors eek that his yeman rood upon<br> <a name="an_563"></a> So swatte that unnethe myghte it gon.<br> <a name="an_564"></a> Aboute the peytrel stood the foom ful hye;<br> <a name="an_565"></a> He was of foom al flekked as a pye.<br> <a name="an_566"></a> A male tweyfoold on his croper lay;<br> <a name="an_567"></a> It semed that he caried lite array.<br> <a name="an_568"></a> Al light for somer rood this worthy man,<br> <a name="an_569"></a> And in myn herte wondren I bigan<br> <span class="margnote"><font color="GREEN" size="-1"><a name="an_570">570</a></font></span> What that he was til that I understood<br> <a name="an_571"></a> How that his cloke was sowed to his hood,<br> <a name="an_572"></a> For which, whan I hadde longe avysed me,<br> <a name="an_573"></a> I demed hym som chanoun for to be.<br> <a name="an_574"></a> His hat heeng at his bak doun by a laas,<br> <a name="an_575"></a> For he hadde riden moore than trot or paas;<br> <a name="an_576"></a> He hadde ay priked lik as he were wood.<br> <a name="an_577"></a> A clote-leef he hadde under his hood<br> <a name="an_578"></a> For swoot and for to keep his heed from heete.<br> <a name="an_579"></a> But it was joye for to seen hym swete!<br> <span class="margnote"><font color="GREEN" size="-1"><a name="an_580">580</a></font></span> His forheed dropped as a stillatorie<br> <a name="an_581"></a> Were ful of plantayne and of paritorie.<br> <a name="an_582"></a> And whan that he was come, he gan to crye,<br> <a name="an_583"></a> "God save," quod he, "this joly compaignye!<br> <a name="an_584"></a> Faste have I priked," quod he, "for youre sake,<br> <a name="an_585"></a> By cause that I wolde yow atake,<br> <a name="an_586"></a> To riden in this myrie compaignye."<br> <a name="an_587"></a> His yeman eek was ful of curteisye,<br> <a name="an_588"></a> And seyde, "Sires, now in the morwe-tyde<br> <a name="an_589"></a> Out of youre hostelrie I saugh yow ryde,<br> <span class="margnote"><font color="GREEN" size="-1"><a name="an_590">590</a></font></span> And warned heer my lord and my soverayn,<br> <a name="an_591"></a> Which that to ryden with yow is ful fayn<br> <a name="an_592"></a> For his desport; he loveth daliaunce."<br> <a name="an_593"></a> "Freend, for thy warnyng God yeve thee good chaunce,"<br> <a name="an_594"></a> Thanne seyde oure Hoost, "for certein it wolde seme<br> <a name="an_595"></a> Thy lord were wys, and so I may wel deme.<br> <a name="an_596"></a> He is ful jocunde also, dar I leye!<br> <a name="an_597"></a> Can he oght telle a myrie tale or tweye,<br> <a name="an_598"></a> With which he glade may this compaignye?"<br> <a name="an_599"></a> "Who, sire? My lord? Ye, ye, withouten lye,<br> <span class="margnote"><font color="GREEN" size="-1"><a name="an_600">600</a></font></span> He kan of murthe and eek of jolitee<br> <a name="an_601"></a> Nat but ynough; also, sire, trusteth me,<br> <a name="an_602"></a> And ye hym knewe as wel as do I,<br> <a name="an_603"></a> Ye wolde wondre how wel and craftily<br> <a name="an_604"></a> He koude werke, and that in sondry wise.<br> <a name="an_605"></a> He hath take on hym many a greet emprise,<br> <a name="an_606"></a> Which were ful hard for any that is heere<br> <a name="an_607"></a> To brynge aboute, but they of hym it leere.<br> <a name="an_608"></a> As hoomly as he rit amonges yow,<br> <a name="an_609"></a> If ye hym knewe, it wolde be for youre prow.<br> <span class="margnote"><font color="GREEN" size="-1"><a name="an_610">610</a></font></span> Ye wolde nat forgoon his aqueyntaunce<br> <a name="an_611"></a> For muchel good, I dar leye in balaunce<br> <a name="an_612"></a> Al that I have in my possessioun.<br> <a name="an_613"></a> He is a man of heigh discrecioun;<br> <a name="an_614"></a> I warne yow wel, he is a passyng man."<br> <a name="an_615"></a> "Wel," quod oure Hoost, "I pray thee, tel me than,<br> <a name="an_616"></a> Is he a clerk, or noon? Telle what he is."<br> <a name="an_617"></a> "Nay, he is gretter than a clerk, ywis,"<br> <a name="an_618"></a> Seyde this Yeman, "and in wordes fewe,<br> <a name="an_619"></a> Hoost, of his craft somwhat I wol yow shewe.<br> <span class="margnote"><font color="GREEN" size="-1"><a name="an_620">620</a></font></span> "I seye, my lord kan swich subtilitee --<br> <a name="an_621"></a> But al his craft ye may nat wite at me,<br> <a name="an_622"></a> And somwhat helpe I yet to his wirkyng --<br> <a name="an_623"></a> That al this ground on which we been ridyng,<br> <a name="an_624"></a> Til that we come to Caunterbury toun,<br> <a name="an_625"></a> He koude al clene turnen up-so-doun,<br> <a name="an_626"></a> And pave it al of silver and of gold."<br> <a name="an_627"></a> And whan this Yeman hadde this tale ytold<br> <a name="an_628"></a> Unto oure Hoost, he seyde, "Benedicitee!<br> <a name="an_629"></a> This thyng is wonder merveillous to me,<br> <span class="margnote"><font color="GREEN" size="-1"><a name="an_630">630</a></font></span> Syn that thy lord is of so heigh prudence,<br> <a name="an_631"></a> By cause of which men sholde hym reverence,<br> <a name="an_632"></a> That of his worshipe rekketh he so lite.<br> <a name="an_633"></a> His overslope nys nat worth a myte,<br> <a name="an_634"></a> As in effect, to hym, so moot I go,<br> <a name="an_635"></a> It is al baudy and totore also.<br> <a name="an_636"></a> Why is thy lord so sluttissh, I the preye,<br> <a name="an_637"></a> And is of power bettre clooth to beye,<br> <a name="an_638"></a> If that his dede accorde with thy speche?<br> <a name="an_639"></a> Telle me that, and that I thee biseche."<br> <span class="margnote"><font color="GREEN" size="-1"><a name="an_640">640</a></font></span> "Why?" quod this Yeman, "wherto axe ye me?<br> <a name="an_641"></a> God help me so, for he shal nevere thee!<br> <a name="an_642"></a> (But I wol nat avowe that I seye,<br> <a name="an_643"></a> And therfore keepe it secree, I yow preye.)<br> <a name="an_644"></a> He is to wys, in feith, as I bileeve.<br> <a name="an_645"></a> That that is overdoon, it wol nat preeve<br> <a name="an_646"></a> Aright, as clerkes seyn; it is a vice.<br> <a name="an_647"></a> Wherfore in that I holde hym lewed and nyce.<br> <a name="an_648"></a> For whan a man hath over-greet a wit,<br> <a name="an_649"></a> Ful oft hym happeth to mysusen it.<br> <span class="margnote"><font color="GREEN" size="-1"><a name="an_650">650</a></font></span> So dooth my lord, and that me greveth soore;<br> <a name="an_651"></a> God it amende! I kan sey yow namoore."<br> <a name="an_652"></a> "Ther-of no fors, good Yeman," quod oure Hoost;<br> <a name="an_653"></a> "Syn of the konnyng of thy lord thow woost,<br> <a name="an_654"></a> Telle how he dooth, I pray thee hertely,<br> <a name="an_655"></a> Syn that he is so crafty and so sly.<br> <a name="an_656"></a> Where dwelle ye, if it to telle be?"<br> <a name="an_657"></a> "In the suburbes of a toun," quod he,<br> <a name="an_658"></a> "Lurkynge in hernes and in lanes blynde,<br> <a name="an_659"></a> Whereas thise robbours and thise theves by kynde<br> <span class="margnote"><font color="GREEN" size="-1"><a name="an_660">660</a></font></span> Holden hir pryvee fereful residence,<br> <a name="an_661"></a> As they that dar nat shewen hir presence;<br> <a name="an_662"></a> So faren we, if I shal seye the sothe."<br> <a name="an_663"></a> "Now," quod oure Hoost, "yit lat me talke to the.<br> <a name="an_664"></a> Why artow so discoloured of thy face?"<br> <a name="an_665"></a> "Peter!" quod he, "God yeve it harde grace,<br> <a name="an_666"></a> I am so used in the fyr to blowe<br> <a name="an_667"></a> That it hath chaunged my colour, I trowe.<br> <a name="an_668"></a> I am nat wont in no mirour to prie,<br> <a name="an_669"></a> But swynke soore and lerne multiplie.<br> <span class="margnote"><font color="GREEN" size="-1"><a name="an_670">670</a></font></span> We blondren evere and pouren in the fir,<br> <a name="an_671"></a> And for al that we faille of oure desir,<br> <a name="an_672"></a> For evere we lakken oure conclusioun.<br> <a name="an_673"></a> To muchel folk we doon illusioun,<br> <a name="an_674"></a> And borwe gold, be it a pound or two,<br> <a name="an_675"></a> Or ten, or twelve, or manye sommes mo,<br> <a name="an_676"></a> And make hem wenen, at the leeste weye,<br> <a name="an_677"></a> That of a pound we koude make tweye.<br> <a name="an_678"></a> Yet is it fals, but ay we han good hope<br> <a name="an_679"></a> It for to doon, and after it we grope.<br> <span class="margnote"><font color="GREEN" size="-1"><a name="an_680">680</a></font></span> But that science is so fer us biforn,<br> <a name="an_681"></a> We mowen nat, although we hadden it sworn,<br> <a name="an_682"></a> It overtake, it slit awey so faste.<br> <a name="an_683"></a> It wole us maken beggers atte laste."<br> <a name="an_684"></a> Whil this Yeman was thus in his talkyng,<br> <a name="an_685"></a> This Chanoun drough hym neer and herde al thyng<br> <a name="an_686"></a> Which this Yeman spak, for suspecioun<br> <a name="an_687"></a> Of mennes speche evere hadde this Chanoun.<br> <a name="an_688"></a> For Catoun seith that he that gilty is<br> <a name="an_689"></a> Demeth alle thyng be spoke of hym, ywis.<br> <span class="margnote"><font color="GREEN" size="-1"><a name="an_690">690</a></font></span> That was the cause he gan so ny hym drawe<br> <a name="an_691"></a> To his Yeman, to herknen al his sawe.<br> <a name="an_692"></a> And thus he seyde unto his Yeman tho:<br> <a name="an_693"></a> "Hoold thou thy pees and spek no wordes mo,<br> <a name="an_694"></a> For if thou do, thou shalt it deere abye.<br> <a name="an_695"></a> Thou sclaundrest me heere in this compaignye,<br> <a name="an_696"></a> And eek discoverest that thou sholdest hyde."<br> <a name="an_697"></a> "Ye," quod oure Hoost, "telle on, what so bityde.<br> <a name="an_698"></a> Of al his thretyng rekke nat a myte!"<br> <a name="an_699"></a> "In feith," quod he, "namoore I do but lyte."<br> <span class="margnote"><font color="GREEN" size="-1"><a name="an_700">700</a></font></span> And whan this Chanon saugh it wolde nat bee,<br> <a name="an_701"></a> But his Yeman wolde telle his pryvetee,<br> <a name="an_702"></a> He fledde awey for verray sorwe and shame.<br> <a name="an_703"></a> "A!" quod the Yeman, "heere shal arise game;<br> <a name="an_704"></a> Al that I kan anon now wol I telle.<br> <a name="an_705"></a> Syn he is goon, the foule feend hym quelle!<br> <a name="an_706"></a> For nevere heerafter wol I with hym meete<br> <a name="an_707"></a> For peny ne for pound, I yow biheete.<br> <a name="an_708"></a> He that me broghte first unto that game,<br> <a name="an_709"></a> Er that he dye, sorwe have he and shame!<br> <span class="margnote"><font color="GREEN" size="-1"><a name="an_710">710</a></font></span> For it is ernest to me, by my feith;<br> <a name="an_711"></a> That feele I wel, what so any man seith.<br> <a name="an_712"></a> And yet, for al my smert and al my grief,<br> <a name="an_713"></a> For al my sorwe, labour, and meschief,<br> <a name="an_714"></a> I koude nevere leve it in no wise.<br> <a name="an_715"></a> Now wolde God my wit myghte suffise<br> <a name="an_716"></a> To tellen al that longeth to that art!<br> <a name="an_717"></a> But nathelees yow wol I tellen part.<br> <a name="an_718"></a> Syn that my lord is goon, I wol nat spare;<br> <a name="an_719"></a> Swich thyng as that I knowe, I wol declare.<br>  
 <p></p><hr>
 <center>
 <a href="mect43.htm">Next: The Canon's Yeoman's Tale</a></center>
 </body>