<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect17.htm">Previous</a> 
 <a href="mect19.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Clerk's Tale</h3> <a name="an_57"></a> Ther is, at the west syde of Ytaille,<br> <a name="an_58"></a> Doun at the roote of Vesulus the colde,<br> <a name="an_59"></a> A lusty playn, habundant of vitaille,<br> <span class="margnote"><font color="GREEN" size="-1"><a name="an_60">60</a></font></span> Where many a tour and toun thou mayst biholde,<br> <a name="an_61"></a> That founded were in tyme of fadres olde,<br> <a name="an_62"></a> And many another delitable sighte,<br> <a name="an_63"></a> And Saluces this noble contree highte.<br> <a name="an_64"></a> A markys whilom lord was of that lond,<br> <a name="an_65"></a> As were his worthy eldres hym bifore;<br> <a name="an_66"></a> And obeisant, ay redy to his hond,<br> <a name="an_67"></a> Were alle his liges, bothe lasse and moore.<br> <a name="an_68"></a> Thus in delit he lyveth, and hath doon yoore,<br> <a name="an_69"></a> Biloved and drad, thurgh favour of Fortune,<br> <span class="margnote"><font color="GREEN" size="-1"><a name="an_70">70</a></font></span> Bothe of his lordes and of his commune.<br> <a name="an_71"></a> Therwith he was, to speke as of lynage,<br> <a name="an_72"></a> The gentilleste yborn of Lumbardye,<br> <a name="an_73"></a> A fair persone, and strong, and yong of age,<br> <a name="an_74"></a> And ful of honour and of curteisye;<br> <a name="an_75"></a> Discreet ynogh his contree for to gye,<br> <a name="an_76"></a> Save in somme thynges that he was to blame;<br> <a name="an_77"></a> And Walter was this yonge lordes name.<br> <a name="an_78"></a> I blame hym thus: that he considered noght<br> <a name="an_79"></a> In tyme comynge what myghte hym bityde,<br> <span class="margnote"><font color="GREEN" size="-1"><a name="an_80">80</a></font></span> But on his lust present was al his thoght,<br> <a name="an_81"></a> As for to hauke and hunte on every syde.<br> <a name="an_82"></a> Wel ny alle othere cures leet he slyde,<br> <a name="an_83"></a> And eek he nolde -- and that was worst of alle --<br> <a name="an_84"></a> Wedde no wyf, for noght that may bifalle.<br> <a name="an_85"></a> Oonly that point his peple bar so soore<br> <a name="an_86"></a> That flokmeele on a day they to hym wente,<br> <a name="an_87"></a> And oon of hem, that wisest was of loore --<br> <a name="an_88"></a> Or elles that the lord best wolde assente<br> <a name="an_89"></a> That he sholde telle hym what his peple mente,<br> <span class="margnote"><font color="GREEN" size="-1"><a name="an_90">90</a></font></span> Or elles koude he shewe wel swich mateere --<br> <a name="an_91"></a> He to the markys seyde as ye shul heere:<br> <a name="an_92"></a> "O noble markys, youre humanitee<br> <a name="an_93"></a> Asseureth us and yeveth us hardinesse,<br> <a name="an_94"></a> As ofte as tyme is of necessitee,<br> <a name="an_95"></a> That we to yow mowe telle oure hevynesse.<br> <a name="an_96"></a> Accepteth, lord, now of youre gentillesse<br> <a name="an_97"></a> That we with pitous herte unto yow pleyne,<br> <a name="an_98"></a> And lat youre eres nat my voys desdeyne.<br> <a name="an_99"></a> "Al have I noght to doone in this mateere<br> <span class="margnote"><font color="GREEN" size="-1"><a name="an_100">100</a></font></span> Moore than another man hath in this place,<br> <a name="an_101"></a> Yet for as muche as ye, my lord so deere,<br> <a name="an_102"></a> Han alwey shewed me favour and grace<br> <a name="an_103"></a> I dar the bettre aske of yow a space<br> <a name="an_104"></a> Of audience to shewen oure requeste,<br> <a name="an_105"></a> And ye, my lord, to doon right as yow leste.<br> <a name="an_106"></a> "For certes, lord, so wel us liketh yow<br> <a name="an_107"></a> And al youre werk, and evere han doon, that we<br> <a name="an_108"></a> Ne koude nat us self devysen how<br> <a name="an_109"></a> We myghte lyven in moore felicitee,<br> <span class="margnote"><font color="GREEN" size="-1"><a name="an_110">110</a></font></span> Save o thyng, lord, if it youre wille be,<br> <a name="an_111"></a> That for to been a wedded man yow leste;<br> <a name="an_112"></a> Thanne were youre peple in sovereyn hertes reste.<br> <a name="an_113"></a> "Boweth youre nekke under that blisful yok<br> <a name="an_114"></a> Of soveraynetee, noght of servyse,<br> <a name="an_115"></a> Which that men clepe spousaille or wedlok;<br> <a name="an_116"></a> And thenketh, lord, among youre thoghtes wyse<br> <a name="an_117"></a> How that oure dayes passe in sondry wyse,<br> <a name="an_118"></a> For thogh we slepe, or wake, or rome, or ryde,<br> <a name="an_119"></a> Ay fleeth the tyme; it nyl no man abyde.<br> <span class="margnote"><font color="GREEN" size="-1"><a name="an_120">120</a></font></span> "And thogh youre grene youthe floure as yit,<br> <a name="an_121"></a> In crepeth age alwey, as stille as stoon,<br> <a name="an_122"></a> And deeth manaceth every age, and smyt<br> <a name="an_123"></a> In ech estaat, for ther escapeth noon;<br> <a name="an_124"></a> And al so certein as we knowe echoon<br> <a name="an_125"></a> That we shul deye, as uncerteyn we alle<br> <a name="an_126"></a> Been of that day whan deeth shal on us falle.<br> <a name="an_127"></a> "Accepteth thanne of us the trewe entente,<br> <a name="an_128"></a> That nevere yet refuseden youre heeste,<br> <a name="an_129"></a> And we wol, lord, if that ye wole assente,<br> <span class="margnote"><font color="GREEN" size="-1"><a name="an_130">130</a></font></span> Chese yow a wyf, in short tyme atte leeste,<br> <a name="an_131"></a> Born of the gentilleste and of the meeste<br> <a name="an_132"></a> Of al this land, so that it oghte seme<br> <a name="an_133"></a> Honour to God and yow, as we kan deeme.<br> <a name="an_134"></a> "Delivere us out of al this bisy drede,<br> <a name="an_135"></a> And taak a wyf, for hye Goddes sake!<br> <a name="an_136"></a> For if it so bifelle, as God forbede,<br> <a name="an_137"></a> That thurgh youre deeth youre lyne sholde slake,<br> <a name="an_138"></a> And that a straunge successour sholde take<br> <a name="an_139"></a> Youre heritage, O wo were us alyve!<br> <span class="margnote"><font color="GREEN" size="-1"><a name="an_140">140</a></font></span> Wherfore we pray you hastily to wyve."<br> <a name="an_141"></a> Hir meeke preyere and hir pitous cheere<br> <a name="an_142"></a> Made the markys herte han pitee.<br> <a name="an_143"></a> "Ye wol," quod he, "myn owene peple deere,<br> <a name="an_144"></a> To that I nevere erst thoughte streyne me.<br> <a name="an_145"></a> I me rejoysed of my liberte,<br> <a name="an_146"></a> That seelde tyme is founde in mariage;<br> <a name="an_147"></a> Ther I was free, I moot been in servage.<br> <a name="an_148"></a> "But nathelees I se youre trewe entente,<br> <a name="an_149"></a> And truste upon youre wit, and have doon ay;<br> <span class="margnote"><font color="GREEN" size="-1"><a name="an_150">150</a></font></span> Wherfore of my free wyl I wole assente<br> <a name="an_151"></a> To wedde me, as soone as evere I may.<br> <a name="an_152"></a> But ther as ye han profred me to-day<br> <a name="an_153"></a> To chese me a wyf, I yow relesse<br> <a name="an_154"></a> That choys and prey yow of that profre cesse.<br> <a name="an_155"></a> "For God it woot, that children ofte been<br> <a name="an_156"></a> Unlyk hir worthy eldres hem bifore;<br> <a name="an_157"></a> Bountee comth al of God, nat of the streen<br> <a name="an_158"></a> Of which they been engendred and ybore.<br> <a name="an_159"></a> I truste in Goddes bountee, and therfore<br> <span class="margnote"><font color="GREEN" size="-1"><a name="an_160">160</a></font></span> My mariage and myn estaat and reste<br> <a name="an_161"></a> I hym bitake; he may doon as hym leste.<br> <a name="an_162"></a> "Lat me allone in chesynge of my wyf --<br> <a name="an_163"></a> That charge upon my bak I wole endure.<br> <a name="an_164"></a> But I yow preye, and charge upon youre lyf,<br> <a name="an_165"></a> What wyf that I take, ye me assure<br> <a name="an_166"></a> To worshipe hire, whil that hir lyf may dure,<br> <a name="an_167"></a> In word and werk, bothe heere and everywheere,<br> <a name="an_168"></a> As she an emperoures doghter weere.<br> <a name="an_169"></a> "And forthermoore, this shal ye swere: that ye<br> <span class="margnote"><font color="GREEN" size="-1"><a name="an_170">170</a></font></span> Agayn my choys shul neither grucche ne stryve;<br> <a name="an_171"></a> For sith I shal forgoon my libertee<br> <a name="an_172"></a> At youre requeste, as evere moot I thryve,<br> <a name="an_173"></a> Ther as myn herte is set, ther wol I wyve;<br> <a name="an_174"></a> And but ye wole assente in swich manere,<br> <a name="an_175"></a> I prey yow, speketh namoore of this matere."<br> <a name="an_176"></a> With hertely wyl they sworen and assenten<br> <a name="an_177"></a> To al this thyng -- ther seyde no wight nay --<br> <a name="an_178"></a> Bisekynge hym of grace, er that they wenten,<br> <a name="an_179"></a> That he wolde graunten hem a certein day<br> <span class="margnote"><font color="GREEN" size="-1"><a name="an_180">180</a></font></span> Of his spousaille, as soone as evere he may;<br> <a name="an_181"></a> For yet alwey the peple somwhat dredde,<br> <a name="an_182"></a> Lest that the markys no wyf wolde wedde.<br> <a name="an_183"></a> He graunted hem a day, swich as hym leste,<br> <a name="an_184"></a> On which he wolde be wedded sikerly,<br> <a name="an_185"></a> And seyde he dide al this at hir requeste.<br> <a name="an_186"></a> And they, with humble entente, buxomly,<br> <a name="an_187"></a> Knelynge upon hir knees ful reverently,<br> <a name="an_188"></a> Hym thonken alle; and thus they han an ende<br> <a name="an_189"></a> Of hire entente, and hoom agayn they wende.<br> <span class="margnote"><font color="GREEN" size="-1"><a name="an_190">190</a></font></span> And heerupon he to his officeres<br> <a name="an_191"></a> Comaundeth for the feste to purveye,<br> <a name="an_192"></a> And to his privee knyghtes and squieres<br> <a name="an_193"></a> Swich charge yaf as hym liste on hem leye;<br> <a name="an_194"></a> And they to his comandement obeye,<br> <a name="an_195"></a> And ech of hem dooth al his diligence<br> <a name="an_196"></a> To doon unto the feeste reverence.<br> <a name="an_197"></a> Noght fer fro thilke paleys honurable,<br> <a name="an_198"></a> Wher as this markys shoop his mariage,<br> <a name="an_199"></a> There stood a throop, of site delitable,<br> <span class="margnote"><font color="GREEN" size="-1"><a name="an_200">200</a></font></span> In which that povre folk of that village<br> <a name="an_201"></a> Hadden hir beestes and hir herbergage,<br> <a name="an_202"></a> And of hire labour tooke hir sustenance,<br> <a name="an_203"></a> After that the erthe yaf hem habundance.<br> <a name="an_204"></a> Amonges thise povre folk ther dwelte a man<br> <a name="an_205"></a> Which that was holden povrest of hem alle;<br> <a name="an_206"></a> But hye God somtyme senden kan<br> <a name="an_207"></a> His grace into a litel oxes stalle;<br> <a name="an_208"></a> Janicula men of that throop hym calle.<br> <a name="an_209"></a> A doghter hadde he, fair ynogh to sighte,<br> <span class="margnote"><font color="GREEN" size="-1"><a name="an_210">210</a></font></span> And Grisildis this yonge mayden highte.<br> <a name="an_211"></a> But for to speke of vertuous beautee,<br> <a name="an_212"></a> Thanne was she oon the faireste under sonne;<br> <a name="an_213"></a> For povreliche yfostred up was she,<br> <a name="an_214"></a> No likerous lust was thurgh hire herte yronne.<br> <a name="an_215"></a> Wel ofter of the welle than of the tonne<br> <a name="an_216"></a> She drank, and for she wolde vertu plese,<br> <a name="an_217"></a> She knew wel labour but noon ydel ese.<br> <a name="an_218"></a> But thogh this mayde tendre were of age,<br> <a name="an_219"></a> Yet in the brest of hire virginitee<br> <span class="margnote"><font color="GREEN" size="-1"><a name="an_220">220</a></font></span> Ther was enclosed rype and sad corage;<br> <a name="an_221"></a> And in greet reverence and charitee<br> <a name="an_222"></a> Hir olde povre fader fostred shee.<br> <a name="an_223"></a> A fewe sheep, spynnynge, on feeld she kepte;<br> <a name="an_224"></a> She wolde noght been ydel til she slepte.<br> <a name="an_225"></a> And whan she homward cam, she wolde brynge<br> <a name="an_226"></a> Wortes or othere herbes tymes ofte,<br> <a name="an_227"></a> The whiche she shredde and seeth for hir lyvynge,<br> <a name="an_228"></a> And made hir bed ful hard and nothyng softe;<br> <a name="an_229"></a> And ay she kepte hir fadres lyf on-lofte<br> <span class="margnote"><font color="GREEN" size="-1"><a name="an_230">230</a></font></span> With everich obeisaunce and diligence<br> <a name="an_231"></a> That child may doon to fadres reverence.<br> <a name="an_232"></a> Upon Grisilde, this povre creature,<br> <a name="an_233"></a> Ful ofte sithe this markys sette his ye<br> <a name="an_234"></a> As he on huntyng rood paraventure;<br> <a name="an_235"></a> And whan it fil that he myghte hire espye,<br> <a name="an_236"></a> He noght with wantown lookyng of folye<br> <a name="an_237"></a> His eyen caste on hire, but in sad wyse<br> <a name="an_238"></a> Upon hir chiere he wolde hym ofte avyse,<br> <a name="an_239"></a> Commendynge in his herte hir wommanhede,<br> <span class="margnote"><font color="GREEN" size="-1"><a name="an_240">240</a></font></span> And eek hir vertu, passynge any wight<br> <a name="an_241"></a> Of so yong age, as wel in chiere as dede.<br> <a name="an_242"></a> For thogh the peple have no greet insight<br> <a name="an_243"></a> In vertu, he considered ful right<br> <a name="an_244"></a> Hir bountee, and disposed that he wolde<br> <a name="an_245"></a> Wedde hire oonly, if evere he wedde sholde.<br> <a name="an_246"></a> The day of weddyng cam, but no wight kan<br> <a name="an_247"></a> Telle what womman that it sholde be;<br> <a name="an_248"></a> For which merveille wondred many a man,<br> <a name="an_249"></a> And seyden, whan they were in privetee,<br> <span class="margnote"><font color="GREEN" size="-1"><a name="an_250">250</a></font></span> "Wol nat oure lord yet leve his vanytee?<br> <a name="an_251"></a> Wol he nat wedde? Allas! Allas, the while!<br> <a name="an_252"></a> Why wole he thus hymself and us bigile?"<br> <a name="an_253"></a> But nathelees this markys hath doon make<br> <a name="an_254"></a> Of gemmes, set in gold and in asure,<br> <a name="an_255"></a> Brooches and rynges, for Grisildis sake;<br> <a name="an_256"></a> And of hir clothyng took he the mesure<br> <a name="an_257"></a> By a mayde lyk to hire stature,<br> <a name="an_258"></a> And eek of othere aornementes alle<br> <a name="an_259"></a> That unto swich a weddyng sholde falle.<br> <span class="margnote"><font color="GREEN" size="-1"><a name="an_260">260</a></font></span> The time of undren of the same day<br> <a name="an_261"></a> Approcheth, that this weddyng sholde be,<br> <a name="an_262"></a> And al the paleys put was in array,<br> <a name="an_263"></a> Bothe halle and chambres, ech in his degree;<br> <a name="an_264"></a> Houses of office stuffed with plentee<br> <a name="an_265"></a> Ther maystow seen, of deyntevous vitaille<br> <a name="an_266"></a> That may be founde as fer as last Ytaille.<br> <a name="an_267"></a> This roial markys, richely arrayed,<br> <a name="an_268"></a> Lordes and ladyes in his compaignye,<br> <a name="an_269"></a> The whiche that to the feeste weren yprayed,<br> <span class="margnote"><font color="GREEN" size="-1"><a name="an_270">270</a></font></span> And of his retenue the bachelrye,<br> <a name="an_271"></a> With many a soun of sondry melodye,<br> <a name="an_272"></a> Unto the village of the which I tolde<br> <a name="an_273"></a> In this array the righte wey han holde.<br> <a name="an_274"></a> Grisilde of this, God woot, ful innocent,<br> <a name="an_275"></a> That for hire shapen was al this array,<br> <a name="an_276"></a> To fecchen water at a welle is went,<br> <a name="an_277"></a> And cometh hoom as soone as ever she may;<br> <a name="an_278"></a> For wel she hadde herd seyd that thilke day<br> <a name="an_279"></a> The markys sholde wedde, and if she myghte,<br> <span class="margnote"><font color="GREEN" size="-1"><a name="an_280">280</a></font></span> She wolde fayn han seyn som of that sighte.<br> <a name="an_281"></a> She thoghte, "I wole with othere maydens stonde,<br> <a name="an_282"></a> That been my felawes, in oure dore and se<br> <a name="an_283"></a> The markysesse, and therfore wol I fonde<br> <a name="an_284"></a> To doon at hoom, as soone as it may be,<br> <a name="an_285"></a> The labour which that longeth unto me,<br> <a name="an_286"></a> And thanne I may at leyser hire biholde,<br> <a name="an_287"></a> If she this wey unto the castel holde."<br> <a name="an_288"></a> And as she wolde over hir thresshfold gon,<br> <a name="an_289"></a> The markys cam and gan hire for to calle;<br> <span class="margnote"><font color="GREEN" size="-1"><a name="an_290">290</a></font></span> And she set doun hir water pot anon,<br> <a name="an_291"></a> Biside the thresshfold, in an oxes stalle,<br> <a name="an_292"></a> And doun upon hir knes she gan to falle,<br> <a name="an_293"></a> And with sad contenance kneleth stille,<br> <a name="an_294"></a> Til she had herd what was the lordes wille.<br> <a name="an_295"></a> This thoghtful markys spak unto this mayde<br> <a name="an_296"></a> Ful sobrely, and seyde in this manere:<br> <a name="an_297"></a> "Where is youre fader, O Grisildis?" he sayde.<br> <a name="an_298"></a> And she with reverence, in humble cheere,<br> <a name="an_299"></a> Answerde, "Lord, he is al redy heere."<br> <span class="margnote"><font color="GREEN" size="-1"><a name="an_300">300</a></font></span> And in she gooth withouten lenger lette,<br> <a name="an_301"></a> And to the markys she hir fader fette.<br> <a name="an_302"></a> He by the hand thanne took this olde man,<br> <a name="an_303"></a> And seyde thus, whan he hym hadde asyde:<br> <a name="an_304"></a> "Janicula, I neither may ne kan<br> <a name="an_305"></a> Lenger the plesance of myn herte hyde.<br> <a name="an_306"></a> If that thou vouche sauf, what so bityde,<br> <a name="an_307"></a> Thy doghter wol I take, er that I wende,<br> <a name="an_308"></a> As for my wyf, unto hir lyves ende.<br> <a name="an_309"></a> "Thou lovest me, I woot it wel certeyn,<br> <span class="margnote"><font color="GREEN" size="-1"><a name="an_310">310</a></font></span> And art my feithful lige man ybore,<br> <a name="an_311"></a> And al that liketh me, I dar wel seyn<br> <a name="an_312"></a> It liketh thee, and specially therfore<br> <a name="an_313"></a> Tel me that poynt that I have seyd bifore,<br> <a name="an_314"></a> If that thou wolt unto that purpos drawe,<br> <a name="an_315"></a> To take me as for thy sone-in-lawe."<br> <a name="an_316"></a> This sodeyn cas this man astonyed so<br> <a name="an_317"></a> That reed he wax; abayst and al quakynge<br> <a name="an_318"></a> He stood; unnethes seyde he wordes mo,<br> <a name="an_319"></a> But oonly thus: "Lord," quod he, "my willynge<br> <span class="margnote"><font color="GREEN" size="-1"><a name="an_320">320</a></font></span> Is as ye wole, ne ayeynes youre likynge<br> <a name="an_321"></a> I wol no thyng, ye be my lord so deere;<br> <a name="an_322"></a> Right as yow lust, governeth this mateere."<br> <a name="an_323"></a> "Yet wol I," quod this markys softely,<br> <a name="an_324"></a> "That in thy chambre I and thou and she<br> <a name="an_325"></a> Have a collacioun, and wostow why?<br> <a name="an_326"></a> For I wol axe if it hire wille be<br> <a name="an_327"></a> To be my wyf and reule hire after me.<br> <a name="an_328"></a> And al this shal be doon in thy presence;<br> <a name="an_329"></a> I wol noght speke out of thyn audience."<br> <span class="margnote"><font color="GREEN" size="-1"><a name="an_330">330</a></font></span> And in the chambre, whil they were aboute<br> <a name="an_331"></a> Hir tretys, which as ye shal after heere,<br> <a name="an_332"></a> The peple cam unto the hous withoute,<br> <a name="an_333"></a> And wondred hem in how honest manere<br> <a name="an_334"></a> And tentifly she kepte hir fader deere.<br> <a name="an_335"></a> But outrely Grisildis wondre myghte,<br> <a name="an_336"></a> For nevere erst ne saugh she swich a sighte.<br> <a name="an_337"></a> No wonder is thogh that she were astoned<br> <a name="an_338"></a> To seen so greet a gest come in that place;<br> <a name="an_339"></a> She nevere was to swiche gestes woned,<br> <span class="margnote"><font color="GREEN" size="-1"><a name="an_340">340</a></font></span> For which she looked with ful pale face.<br> <a name="an_341"></a> But shortly forth this matere for to chace,<br> <a name="an_342"></a> Thise arn the wordes that the markys sayde<br> <a name="an_343"></a> To this benigne, verray, feithful mayde:<br> <a name="an_344"></a> "Grisilde," he seyde, "ye shal wel understonde<br> <a name="an_345"></a> It liketh to youre fader and to me<br> <a name="an_346"></a> That I yow wedde, and eek it may so stonde,<br> <a name="an_347"></a> As I suppose, ye wol that it so be.<br> <a name="an_348"></a> But thise demandes axe I first," quod he,<br> <a name="an_349"></a> "That, sith it shal be doon in hastif wyse,<br> <span class="margnote"><font color="GREEN" size="-1"><a name="an_350">350</a></font></span> Wol ye assente, or elles yow avyse?<br> <a name="an_351"></a> "I seye this: be ye redy with good herte<br> <a name="an_352"></a> To al my lust, and that I frely may,<br> <a name="an_353"></a> As me best thynketh, do yow laughe or smerte,<br> <a name="an_354"></a> And nevere ye to grucche it, nyght ne day?<br> <a name="an_355"></a> And eek whan I sey `ye,' ne sey nat `nay,'<br> <a name="an_356"></a> Neither by word ne frownyng contenance?<br> <a name="an_357"></a> Swere this, and heere I swere oure alliance."<br> <a name="an_358"></a> Wondrynge upon this word, quakynge for drede,<br> <a name="an_359"></a> She seyde, "Lord, undigne and unworthy<br> <span class="margnote"><font color="GREEN" size="-1"><a name="an_360">360</a></font></span> Am I to thilke honour that ye me beede,<br> <a name="an_361"></a> But as ye wole youreself, right so wol I.<br> <a name="an_362"></a> And heere I swere that nevere willyngly,<br> <a name="an_363"></a> In werk ne thoght, I nyl yow disobeye,<br> <a name="an_364"></a> For to be deed, though me were looth to deye."<br> <a name="an_365"></a> "This is ynogh, Grisilde myn," quod he.<br> <a name="an_366"></a> And forth he gooth with a ful sobre cheere<br> <a name="an_367"></a> Out at the dore, and after that cam she,<br> <a name="an_368"></a> And to the peple he seyde in this manere:<br> <a name="an_369"></a> "This is my wyf," quod he, "that standeth heere.<br> <span class="margnote"><font color="GREEN" size="-1"><a name="an_370">370</a></font></span> Honoureth hire and loveth hire, I preye,<br> <a name="an_371"></a> Whoso me loveth; ther is namoore to seye."<br> <a name="an_372"></a> And for that no thyng of hir olde geere<br> <a name="an_373"></a> She sholde brynge into his hous, he bad<br> <a name="an_374"></a> That wommen sholde dispoillen hire right theere;<br> <a name="an_375"></a> Of which thise ladyes were nat right glad<br> <a name="an_376"></a> To handle hir clothes, wherinne she was clad.<br> <a name="an_377"></a> But nathelees, this mayde bright of hewe<br> <a name="an_378"></a> Fro foot to heed they clothed han al newe.<br> <a name="an_379"></a> Hir heris han they kembd, that lay untressed<br> <span class="margnote"><font color="GREEN" size="-1"><a name="an_380">380</a></font></span> Ful rudely, and with hir fyngres smale<br> <a name="an_381"></a> A corone on hire heed they han ydressed,<br> <a name="an_382"></a> And sette hire ful of nowches grete and smale.<br> <a name="an_383"></a> Of hire array what sholde I make a tale?<br> <a name="an_384"></a> Unnethe the peple hir knew for hire fairnesse<br> <a name="an_385"></a> Whan she translated was in swich richesse.<br> <a name="an_386"></a> This markys hath hire spoused with a ryng<br> <a name="an_387"></a> Broght for the same cause, and thanne hire sette<br> <a name="an_388"></a> Upon an hors, snow-whit and wel amblyng,<br> <a name="an_389"></a> And to his paleys, er he lenger lette,<br> <span class="margnote"><font color="GREEN" size="-1"><a name="an_390">390</a></font></span> With joyful peple that hire ladde and mette,<br> <a name="an_391"></a> Conveyed hire; and thus the day they spende<br> <a name="an_392"></a> In revel, til the sonne gan descende.<br> <a name="an_393"></a> And shortly forth this tale for to chace,<br> <a name="an_394"></a> I seye that to this newe markysesse<br> <a name="an_395"></a> God hath swich favour sent hire of his grace<br> <a name="an_396"></a> That it ne semed nat by liklynesse<br> <a name="an_397"></a> That she was born and fed in rudenesse,<br> <a name="an_398"></a> As in a cote or in an oxe-stalle,<br> <a name="an_399"></a> But norissed in an emperoures halle.<br> <span class="margnote"><font color="GREEN" size="-1"><a name="an_400">400</a></font></span> To every wight she woxen is so deere<br> <a name="an_401"></a> And worshipful that folk ther she was bore,<br> <a name="an_402"></a> And from hire birthe knewe hire yeer by yeere,<br> <a name="an_403"></a> Unnethe trowed they -- but dorste han swore --<br> <a name="an_404"></a> That to Janicle, of which I spak bifore,<br> <a name="an_405"></a> She doghter were, for, as by conjecture,<br> <a name="an_406"></a> Hem thoughte she was another creature.<br> <a name="an_407"></a> For though that evere vertuous was she,<br> <a name="an_408"></a> She was encressed in swich excellence<br> <a name="an_409"></a> Of thewes goode, yset in heigh bountee,<br> <span class="margnote"><font color="GREEN" size="-1"><a name="an_410">410</a></font></span> And so discreet and fair of eloquence,<br> <a name="an_411"></a> So benigne and so digne of reverence,<br> <a name="an_412"></a> And koude so the peples herte embrace,<br> <a name="an_413"></a> That ech hire lovede that looked on hir face.<br> <a name="an_414"></a> Noght oonly of Saluces in the toun<br> <a name="an_415"></a> Publiced was the bountee of hir name,<br> <a name="an_416"></a> But eek biside in many a regioun,<br> <a name="an_417"></a> If oon seide wel, another seyde the same;<br> <a name="an_418"></a> So spradde of hire heighe bountee the fame<br> <a name="an_419"></a> That men and wommen, as wel yonge as olde,<br> <span class="margnote"><font color="GREEN" size="-1"><a name="an_420">420</a></font></span> Goon to Saluce upon hire to biholde.<br> <a name="an_421"></a> Thus Walter lowely -- nay, but roially --<br> <a name="an_422"></a> Wedded with fortunat honestetee,<br> <a name="an_423"></a> In Goddes pees lyveth ful esily<br> <a name="an_424"></a> At hoom, and outward grace ynogh had he;<br> <a name="an_425"></a> And for he saugh that under low degree<br> <a name="an_426"></a> Was ofte vertu hid, the peple hym heelde<br> <a name="an_427"></a> A prudent man, and that is seyn ful seelde.<br> <a name="an_428"></a> Nat oonly this Grisildis thurgh hir wit<br> <a name="an_429"></a> Koude al the feet of wyfly hoomlinesse,<br> <span class="margnote"><font color="GREEN" size="-1"><a name="an_430">430</a></font></span> But eek, whan that the cas required it,<br> <a name="an_431"></a> The commune profit koude she redresse.<br> <a name="an_432"></a> Ther nas discord, rancour, ne hevynesse<br> <a name="an_433"></a> In al that land that she ne koude apese,<br> <a name="an_434"></a> And wisely brynge hem alle in reste and ese.<br> <a name="an_435"></a> Though that hire housbonde absent were anon,<br> <a name="an_436"></a> If gentil men or othere of hire contree<br> <a name="an_437"></a> Were wrothe, she wolde bryngen hem aton;<br> <a name="an_438"></a> So wise and rype wordes hadde she,<br> <a name="an_439"></a> And juggementz of so greet equitee,<br> <span class="margnote"><font color="GREEN" size="-1"><a name="an_440">440</a></font></span> That she from hevene sent was, as men wende,<br> <a name="an_441"></a> Peple to save and every wrong t' amende.<br> <a name="an_442"></a> Nat longe tyme after that this Grisild<br> <a name="an_443"></a> Was wedded, she a doghter hath ybore,<br> <a name="an_444"></a> Al had hire levere have born a knave child;<br> <a name="an_445"></a> Glad was this markys and the folk therfore,<br> <a name="an_446"></a> For though a mayde child coome al bifore,<br> <a name="an_447"></a> She may unto a knave child atteyne<br> <a name="an_448"></a> By liklihede, syn she nys nat bareyne.<br> <a name="an_449"></a> Ther fil, as it bifalleth tymes mo,<br> <span class="margnote"><font color="GREEN" size="-1"><a name="an_450">450</a></font></span> Whan that this child had souked but a throwe,<br> <a name="an_451"></a> This markys in his herte longeth so<br> <a name="an_452"></a> To tempte his wyf, hir sadnesse for to knowe,<br> <a name="an_453"></a> That he ne myghte out of his herte throwe<br> <a name="an_454"></a> This merveillous desir his wyf t' assaye;<br> <a name="an_455"></a> Nedelees, God woot, he thoghte hire for t' affraye.<br> <a name="an_456"></a> He hadde assayed hire ynogh bifore,<br> <a name="an_457"></a> And foond hire evere good; what neded it<br> <a name="an_458"></a> Hire for to tempte, and alwey moore and moore,<br> <a name="an_459"></a> Though som men preise it for a subtil wit?<br> <span class="margnote"><font color="GREEN" size="-1"><a name="an_460">460</a></font></span> But as for me, I seye that yvele it sit<br> <a name="an_461"></a> To assaye a wyf whan that it is no nede,<br> <a name="an_462"></a> And putten hire in angwyssh and in drede.<br> <a name="an_463"></a> For which this markys wroghte in this manere:<br> <a name="an_464"></a> He cam allone a-nyght, ther as she lay,<br> <a name="an_465"></a> With stierne face and with ful trouble cheere,<br> <a name="an_466"></a> And seyde thus: "Grisilde," quod he, "that day<br> <a name="an_467"></a> That I yow took out of youre povere array,<br> <a name="an_468"></a> And putte yow in estaat of heigh noblesse --<br> <a name="an_469"></a> Ye have nat that forgeten, as I gesse?<br> <span class="margnote"><font color="GREEN" size="-1"><a name="an_470">470</a></font></span> "I seye, Grisilde, this present dignitee,<br> <a name="an_471"></a> In which that I have put yow, as I trowe,<br> <a name="an_472"></a> Maketh yow nat foryetful for to be<br> <a name="an_473"></a> That I yow took in povre estaat ful lowe,<br> <a name="an_474"></a> For any wele ye moot youreselven knowe.<br> <a name="an_475"></a> Taak heede of every word that y yow seye;<br> <a name="an_476"></a> Ther is no wight that hereth it but we tweye.<br> <a name="an_477"></a> "Ye woot youreself wel how that ye cam heere<br> <a name="an_478"></a> Into this hous, it is nat longe ago;<br> <a name="an_479"></a> And though to me that ye be lief and deere,<br> <span class="margnote"><font color="GREEN" size="-1"><a name="an_480">480</a></font></span> Unto my gentils ye be no thyng so.<br> <a name="an_481"></a> They seyn, to hem it is greet shame and wo<br> <a name="an_482"></a> For to be subgetz and been in servage<br> <a name="an_483"></a> To thee, that born art of a smal village.<br> <a name="an_484"></a> "And namely sith thy doghter was ybore<br> <a name="an_485"></a> Thise wordes han they spoken, doutelees.<br> <a name="an_486"></a> But I desire, as I have doon bifore,<br> <a name="an_487"></a> To lyve my lyf with hem in reste and pees.<br> <a name="an_488"></a> I may nat in this caas be recchelees;<br> <a name="an_489"></a> I moot doon with thy doghter for the beste,<br> <span class="margnote"><font color="GREEN" size="-1"><a name="an_490">490</a></font></span> Nat as I wolde, but as my peple leste.<br> <a name="an_491"></a> "And yet, God woot, this is ful looth to me;<br> <a name="an_492"></a> But nathelees withoute youre wityng<br> <a name="an_493"></a> I wol nat doon; but this wol I," quod he,<br> <a name="an_494"></a> "That ye to me assente as in this thyng.<br> <a name="an_495"></a> Shewe now youre pacience in youre werkyng,<br> <a name="an_496"></a> That ye me highte and swore in youre village<br> <a name="an_497"></a> That day that maked was oure mariage."<br> <a name="an_498"></a> Whan she had herd al this, she noght ameved<br> <a name="an_499"></a> Neither in word, or chiere, or contenaunce,<br> <span class="margnote"><font color="GREEN" size="-1"><a name="an_500">500</a></font></span> For, as it semed, she was nat agreved.<br> <a name="an_501"></a> She seyde, "Lord, al lyth in youre plesaunce.<br> <a name="an_502"></a> My child and I, with hertely obeisaunce,<br> <a name="an_503"></a> Been youres al, and ye mowe save or spille<br> <a name="an_504"></a> Youre owene thyng; werketh after youre wille.<br> <a name="an_505"></a> "Ther may no thyng, God so my soule save,<br> <a name="an_506"></a> Liken to yow that may displese me;<br> <a name="an_507"></a> Ne I desire no thyng for to have,<br> <a name="an_508"></a> Ne drede for to leese, save oonly yee.<br> <a name="an_509"></a> This wyl is in myn herte, and ay shal be;<br> <span class="margnote"><font color="GREEN" size="-1"><a name="an_510">510</a></font></span> No lengthe of tyme or deeth may this deface,<br> <a name="an_511"></a> Ne chaunge my corage to another place."<br> <a name="an_512"></a> Glad was this markys of hire answeryng,<br> <a name="an_513"></a> But yet he feyned as he were nat so;<br> <a name="an_514"></a> Al drery was his cheere and his lookyng,<br> <a name="an_515"></a> Whan that he sholde out of the chambre go.<br> <a name="an_516"></a> Soone after this, a furlong wey or two,<br> <a name="an_517"></a> He prively hath toold al his entente<br> <a name="an_518"></a> Unto a man, and to his wyf hym sente.<br> <a name="an_519"></a> A maner sergeant was this privee man,<br> <span class="margnote"><font color="GREEN" size="-1"><a name="an_520">520</a></font></span> The which that feithful ofte he founden hadde<br> <a name="an_521"></a> In thynges grete, and eek swich folk wel kan<br> <a name="an_522"></a> Doon execucioun in thynges badde.<br> <a name="an_523"></a> The lord knew wel that he hym loved and dradde;<br> <a name="an_524"></a> And whan this sergeant wiste his lordes wille,<br> <a name="an_525"></a> Into the chambre he stalked hym ful stille.<br> <a name="an_526"></a> "Madame," he seyde, "ye moote foryeve it me,<br> <a name="an_527"></a> Though I do thyng to which I am constreyned.<br> <a name="an_528"></a> Ye been so wys that ful wel knowe ye<br> <a name="an_529"></a> That lordes heestes mowe nat been yfeyned;<br> <span class="margnote"><font color="GREEN" size="-1"><a name="an_530">530</a></font></span> They mowe wel been biwailled or compleyned,<br> <a name="an_531"></a> But men moote nede unto hire lust obeye,<br> <a name="an_532"></a> And so wol I; ther is namoore to seye.<br> <a name="an_533"></a> "This child I am comanded for to take" --<br> <a name="an_534"></a> And spak namoore, but out the child he hente<br> <a name="an_535"></a> Despitously, and gan a cheere make<br> <a name="an_536"></a> As though he wolde han slayn it er he wente.<br> <a name="an_537"></a> Grisildis moot al suffre and al consente,<br> <a name="an_538"></a> And as a lamb she sitteth meke and stille,<br> <a name="an_539"></a> And leet this crueel sergeant doon his wille.<br> <span class="margnote"><font color="GREEN" size="-1"><a name="an_540">540</a></font></span> Suspecious was the diffame of this man,<br> <a name="an_541"></a> Suspect his face, suspect his word also;<br> <a name="an_542"></a> Suspect the tyme in which he this bigan.<br> <a name="an_543"></a> Allas! Hir doghter that she loved so,<br> <a name="an_544"></a> She wende he wolde han slawen it right tho.<br> <a name="an_545"></a> But nathelees she neither weep ne syked,<br> <a name="an_546"></a> Conformynge hire to that the markys lyked.<br> <a name="an_547"></a> But atte laste to speken she bigan,<br> <a name="an_548"></a> And mekely she to the sergeant preyde,<br> <a name="an_549"></a> So as he was a worthy gentil man,<br> <span class="margnote"><font color="GREEN" size="-1"><a name="an_550">550</a></font></span> That she moste kisse hire child er that it deyde.<br> <a name="an_551"></a> And in hir barm this litel child she leyde<br> <a name="an_552"></a> With ful sad face, and gan the child to blisse,<br> <a name="an_553"></a> And lulled it, and after gan it kisse.<br> <a name="an_554"></a> And thus she seyde in hire benigne voys,<br> <a name="an_555"></a> "Fareweel my child! I shal thee nevere see.<br> <a name="an_556"></a> But sith I thee have marked with the croys<br> <a name="an_557"></a> Of thilke Fader -- blessed moote he be! --<br> <a name="an_558"></a> That for us deyde upon a croys of tree,<br> <a name="an_559"></a> Thy soule, litel child, I hym bitake,<br> <span class="margnote"><font color="GREEN" size="-1"><a name="an_560">560</a></font></span> For this nyght shaltow dyen for my sake."<br> <a name="an_561"></a> I trowe that to a norice in this cas<br> <a name="an_562"></a> It had been hard this reuthe for to se;<br> <a name="an_563"></a> Wel myghte a mooder thanne han cryd "allas!"<br> <a name="an_564"></a> But nathelees so sad stidefast was she<br> <a name="an_565"></a> That she endured al adversitee,<br> <a name="an_566"></a> And to the sergeant mekely she sayde,<br> <a name="an_567"></a> "Have heer agayn youre litel yonge mayde.<br> <a name="an_568"></a> "Gooth now," quod she, "and dooth my lordes heeste;<br> <a name="an_569"></a> But o thyng wol I prey yow of youre grace,<br> <span class="margnote"><font color="GREEN" size="-1"><a name="an_570">570</a></font></span> That, but my lord forbad yow, atte leeste<br> <a name="an_571"></a> Burieth this litel body in som place<br> <a name="an_572"></a> That beestes ne no briddes it torace."<br> <a name="an_573"></a> But he no word wol to that purpos seye,<br> <a name="an_574"></a> But took the child and wente upon his weye.<br> <a name="an_575"></a> This sergeant cam unto his lord ageyn,<br> <a name="an_576"></a> And of Grisildis wordes and hire cheere<br> <a name="an_577"></a> He tolde hym point for point, in short and pleyn,<br> <a name="an_578"></a> And hym presenteth with his doghter deere.<br> <a name="an_579"></a> Somwhat this lord hadde routhe in his manere,<br> <span class="margnote"><font color="GREEN" size="-1"><a name="an_580">580</a></font></span> But nathelees his purpos heeld he stille,<br> <a name="an_581"></a> As lordes doon, whan they wol han hir wille;<br> <a name="an_582"></a> And bad this sergeant that he pryvely<br> <a name="an_583"></a> Sholde this child softe wynde and wrappe,<br> <a name="an_584"></a> With alle circumstances tendrely,<br> <a name="an_585"></a> And carie it in a cofre or in a lappe;<br> <a name="an_586"></a> But, upon peyne his heed of for to swappe,<br> <a name="an_587"></a> That no man sholde knowe of his entente,<br> <a name="an_588"></a> Ne whenne he cam, ne whider that he wente;<br> <a name="an_589"></a> But at Boloigne to his suster deere,<br> <span class="margnote"><font color="GREEN" size="-1"><a name="an_590">590</a></font></span> That thilke tyme of Panik was countesse,<br> <a name="an_591"></a> He sholde it take and shewe hire this mateere,<br> <a name="an_592"></a> Bisekynge hire to doon hire bisynesse<br> <a name="an_593"></a> This child to fostre in alle gentillesse;<br> <a name="an_594"></a> And whos child that it was he bad hire hyde<br> <a name="an_595"></a> From every wight, for oght that may bityde.<br> <a name="an_596"></a> The sergeant gooth, and hath fulfild this thyng;<br> <a name="an_597"></a> But to this markys now retourne we.<br> <a name="an_598"></a> For now gooth he ful faste ymaginyng<br> <a name="an_599"></a> If by his wyves cheere he myghte se,<br> <span class="margnote"><font color="GREEN" size="-1"><a name="an_600">600</a></font></span> Or by hire word aperceyve, that she<br> <a name="an_601"></a> Were chaunged; but he nevere hire koude fynde<br> <a name="an_602"></a> But evere in oon ylike sad and kynde.<br> <a name="an_603"></a> As glad, as humble, as bisy in servyse,<br> <a name="an_604"></a> And eek in love, as she was wont to be,<br> <a name="an_605"></a> Was she to hym in every maner wyse;<br> <a name="an_606"></a> Ne of hir doghter noght a word spak she.<br> <a name="an_607"></a> Noon accident, for noon adversitee,<br> <a name="an_608"></a> Was seyn in hire, ne nevere hir doghter name<br> <a name="an_609"></a> Ne nempned she, in ernest nor in game.<br> <span class="margnote"><font color="GREEN" size="-1"><a name="an_610">610</a></font></span> In this estaat ther passed been foure yeer<br> <a name="an_611"></a> Er she with childe was, but, as God wolde,<br> <a name="an_612"></a> A knave child she bar by this Walter,<br> <a name="an_613"></a> Ful gracious and fair for to biholde.<br> <a name="an_614"></a> And whan that folk it to his fader tolde,<br> <a name="an_615"></a> Nat oonly he but al his contree merye<br> <a name="an_616"></a> Was for this child, and God they thanke and herye.<br> <a name="an_617"></a> Whan it was two yeer old, and fro the brest<br> <a name="an_618"></a> Departed of his norice, on a day<br> <a name="an_619"></a> This markys caughte yet another lest<br> <span class="margnote"><font color="GREEN" size="-1"><a name="an_620">620</a></font></span> To tempte his wyf yet ofter, if he may.<br> <a name="an_621"></a> O nedelees was she tempted in assay!<br> <a name="an_622"></a> But wedded men ne knowe no mesure,<br> <a name="an_623"></a> Whan that they fynde a pacient creature.<br> <a name="an_624"></a> "Wyf," quod this markys, "ye han herd er this<br> <a name="an_625"></a> My peple sikly berth oure mariage;<br> <a name="an_626"></a> And namely sith my sone yboren is,<br> <a name="an_627"></a> Now is it worse than evere in al oure age.<br> <a name="an_628"></a> The murmur sleeth myn herte and my corage,<br> <a name="an_629"></a> For to myne eres comth the voys so smerte<br> <span class="margnote"><font color="GREEN" size="-1"><a name="an_630">630</a></font></span> That it wel ny destroyed hath myn herte.<br> <a name="an_631"></a> "Now sey they thus: `Whan Walter is agon,<br> <a name="an_632"></a> Thanne shal the blood of Janicle succede<br> <a name="an_633"></a> And been oure lord, for oother have we noon.'<br> <a name="an_634"></a> Swiche wordes seith my peple, out of drede.<br> <a name="an_635"></a> Wel oughte I of swich murmur taken heede,<br> <a name="an_636"></a> For certeinly I drede swich sentence,<br> <a name="an_637"></a> Though they nat pleyn speke in myn audience.<br> <a name="an_638"></a> "I wolde lyve in pees, if that I myghte;<br> <a name="an_639"></a> Wherfore I am disposed outrely,<br> <span class="margnote"><font color="GREEN" size="-1"><a name="an_640">640</a></font></span> As I his suster servede by nyghte,<br> <a name="an_641"></a> Right so thenke I to serve hym pryvely.<br> <a name="an_642"></a> This warne I yow, that ye nat sodeynly<br> <a name="an_643"></a> Out of youreself for no wo sholde outreye;<br> <a name="an_644"></a> Beth pacient, and therof I yow preye."<br> <a name="an_645"></a> "I have," quod she, "seyd thus, and evere shal:<br> <a name="an_646"></a> I wol no thyng, ne nyl no thyng, certayn,<br> <a name="an_647"></a> But as yow list. Naught greveth me at al,<br> <a name="an_648"></a> Though that my doughter and my sone be slayn --<br> <a name="an_649"></a> At youre comandement, this is to sayn.<br> <span class="margnote"><font color="GREEN" size="-1"><a name="an_650">650</a></font></span> I have noght had no part of children tweyne<br> <a name="an_651"></a> But first siknesse, and after, wo and peyne.<br> <a name="an_652"></a> "Ye been oure lord; dooth with youre owene thyng<br> <a name="an_653"></a> Right as yow list; axeth no reed at me.<br> <a name="an_654"></a> For as I lefte at hoom al my clothyng,<br> <a name="an_655"></a> Whan I first cam to yow, right so," quod she,<br> <a name="an_656"></a> "Lefte I my wyl and al my libertee,<br> <a name="an_657"></a> And took youre clothyng; wherfore I yow preye,<br> <a name="an_658"></a> Dooth youre plesaunce; I wol youre lust obeye.<br> <a name="an_659"></a> "And certes, if I hadde prescience<br> <span class="margnote"><font color="GREEN" size="-1"><a name="an_660">660</a></font></span> Youre wyl to knowe, er ye youre lust me tolde,<br> <a name="an_661"></a> I wolde it doon withouten necligence;<br> <a name="an_662"></a> But now I woot youre lust, and what ye wolde,<br> <a name="an_663"></a> Al youre plesance ferme and stable I holde;<br> <a name="an_664"></a> For wiste I that my deeth wolde do yow ese,<br> <a name="an_665"></a> Right gladly wolde I dyen, yow to plese.<br> <a name="an_666"></a> "Deth may noght make no comparisoun<br> <a name="an_667"></a> Unto youre love." And whan this markys say<br> <a name="an_668"></a> The constance of his wyf, he caste adoun<br> <a name="an_669"></a> His eyen two, and wondreth that she may<br> <span class="margnote"><font color="GREEN" size="-1"><a name="an_670">670</a></font></span> In pacience suffre al this array;<br> <a name="an_671"></a> And forth he goth with drery contenance,<br> <a name="an_672"></a> But to his herte it was ful greet plesance.<br> <a name="an_673"></a> This ugly sergeant, in the same wyse<br> <a name="an_674"></a> That he hire doghter caughte, right so he --<br> <a name="an_675"></a> Or worse, if men worse kan devyse --<br> <a name="an_676"></a> Hath hent hire sone, that ful was of beautee.<br> <a name="an_677"></a> And evere in oon so pacient was she<br> <a name="an_678"></a> That she no chiere maade of hevynesse,<br> <a name="an_679"></a> But kiste hir sone, and after gan it blesse;<br> <span class="margnote"><font color="GREEN" size="-1"><a name="an_680">680</a></font></span> Save this, she preyede hym that, if he myghte,<br> <a name="an_681"></a> Hir litel sone he wolde in erthe grave<br> <a name="an_682"></a> His tendre lymes, delicaat to sighte,<br> <a name="an_683"></a> Fro foweles and fro beestes for to save.<br> <a name="an_684"></a> But she noon answere of hym myghte have.<br> <a name="an_685"></a> He wente his wey, as hym no thyng ne roghte,<br> <a name="an_686"></a> But to Boloigne he tendrely it broghte.<br> <a name="an_687"></a> This markys wondred, evere lenger the moore,<br> <a name="an_688"></a> Upon hir pacience, and if that he<br> <a name="an_689"></a> Ne hadde soothly knowen therbifoore<br> <span class="margnote"><font color="GREEN" size="-1"><a name="an_690">690</a></font></span> That parfitly hir children loved she,<br> <a name="an_691"></a> He wolde have wend that of som subtiltee,<br> <a name="an_692"></a> And of malice, or for crueel corage,<br> <a name="an_693"></a> That she hadde suffred this with sad visage.<br> <a name="an_694"></a> But wel he knew that next hymself, certayn,<br> <a name="an_695"></a> She loved hir children best in every wyse.<br> <a name="an_696"></a> But now of wommen wolde I axen fayn<br> <a name="an_697"></a> If thise assayes myghte nat suffise?<br> <a name="an_698"></a> What koude a sturdy housbonde moore devyse<br> <a name="an_699"></a> To preeve hir wyfhod and hir stedefastnesse,<br> <span class="margnote"><font color="GREEN" size="-1"><a name="an_700">700</a></font></span> And he continuynge evere in sturdinesse?<br> <a name="an_701"></a> But ther been folk of swich condicion<br> <a name="an_702"></a> That whan they have a certein purpos take,<br> <a name="an_703"></a> They kan nat stynte of hire entencion,<br> <a name="an_704"></a> But, right as they were bounden to that stake,<br> <a name="an_705"></a> They wol nat of that firste purpos slake.<br> <a name="an_706"></a> Right so this markys fulliche hath purposed<br> <a name="an_707"></a> To tempte his wyf as he was first disposed.<br> <a name="an_708"></a> He waiteth if by word or contenance<br> <a name="an_709"></a> That she to hym was changed of corage,<br> <span class="margnote"><font color="GREEN" size="-1"><a name="an_710">710</a></font></span> But nevere koude he fynde variance.<br> <a name="an_711"></a> She was ay oon in herte and in visage,<br> <a name="an_712"></a> And ay the forther that she was in age,<br> <a name="an_713"></a> The moore trewe, if that it were possible,<br> <a name="an_714"></a> She was to hym in love, and moore penyble.<br> <a name="an_715"></a> For which it semed thus: that of hem two<br> <a name="an_716"></a> Ther nas but o wyl, for as Walter leste,<br> <a name="an_717"></a> The same lust was hire plesance also.<br> <a name="an_718"></a> And, God be thanked, al fil for the beste.<br> <a name="an_719"></a> She shewed wel, for no worldly unreste<br> <span class="margnote"><font color="GREEN" size="-1"><a name="an_720">720</a></font></span> A wyf, as of hirself, nothing ne sholde<br> <a name="an_721"></a> Wille in effect, but as hir housbonde wolde.<br> <a name="an_722"></a> The sclaundre of Walter ofte and wyde spradde,<br> <a name="an_723"></a> That of a crueel herte he wikkedly,<br> <a name="an_724"></a> For he a povre womman wedded hadde,<br> <a name="an_725"></a> Hath mordred bothe his children prively.<br> <a name="an_726"></a> Swich murmur was among hem comunly.<br> <a name="an_727"></a> No wonder is, for to the peples ere<br> <a name="an_728"></a> Ther cam no word but that they mordred were.<br> <a name="an_729"></a> For which, where as his peple therbifore<br> <span class="margnote"><font color="GREEN" size="-1"><a name="an_730">730</a></font></span> Hadde loved hym wel, the sclaundre of his diffame<br> <a name="an_731"></a> Made hem that they hym hatede therfore.<br> <a name="an_732"></a> To been a mordrere is an hateful name;<br> <a name="an_733"></a> But nathelees, for ernest ne for game,<br> <a name="an_734"></a> He of his crueel purpos nolde stente;<br> <a name="an_735"></a> To tempte his wyf was set al his entente.<br> <a name="an_736"></a> Whan that his doghter twelve yeer was of age,<br> <a name="an_737"></a> He to the court of Rome, in subtil wyse<br> <a name="an_738"></a> Enformed of his wyl, sente his message,<br> <a name="an_739"></a> Comaundynge hem swiche bulles to devyse<br> <span class="margnote"><font color="GREEN" size="-1"><a name="an_740">740</a></font></span> As to his crueel purpos may suffyse --<br> <a name="an_741"></a> How that the pope, as for his peples reste,<br> <a name="an_742"></a> Bad hym to wedde another, if hym leste.<br> <a name="an_743"></a> I seye, he bad they sholde countrefete<br> <a name="an_744"></a> The popes bulles, makynge mencion<br> <a name="an_745"></a> That he hath leve his firste wyf to lete,<br> <a name="an_746"></a> As by the popes dispensacion,<br> <a name="an_747"></a> To stynte rancour and dissencion<br> <a name="an_748"></a> Bitwixe his peple and hym; thus seyde the bulle,<br> <a name="an_749"></a> The which they han publiced atte fulle.<br> <span class="margnote"><font color="GREEN" size="-1"><a name="an_750">750</a></font></span> The rude peple, as it no wonder is,<br> <a name="an_751"></a> Wenden ful wel that it hadde be right so;<br> <a name="an_752"></a> But whan thise tidynges came to Grisildis,<br> <a name="an_753"></a> I deeme that hire herte was ful wo.<br> <a name="an_754"></a> But she, ylike sad for everemo,<br> <a name="an_755"></a> Disposed was, this humble creature,<br> <a name="an_756"></a> The adversitee of Fortune al t' endure,<br> <a name="an_757"></a> Abidynge evere his lust and his plesance,<br> <a name="an_758"></a> To whom that she was yeven herte and al,<br> <a name="an_759"></a> As to hire verray worldly suffisance.<br> <span class="margnote"><font color="GREEN" size="-1"><a name="an_760">760</a></font></span> But shortly if this storie I tellen shal,<br> <a name="an_761"></a> This markys writen hath in special<br> <a name="an_762"></a> A lettre, in which he sheweth his entente,<br> <a name="an_763"></a> And secreely he to Boloigne it sente.<br> <a name="an_764"></a> To the Erl of Panyk, which that hadde tho<br> <a name="an_765"></a> Wedded his suster, preyde he specially<br> <a name="an_766"></a> To bryngen hoom agayn his children two<br> <a name="an_767"></a> In honurable estaat al openly.<br> <a name="an_768"></a> But o thyng he hym preyede outrely,<br> <a name="an_769"></a> That he to no wight, though men wolde enquere,<br> <span class="margnote"><font color="GREEN" size="-1"><a name="an_770">770</a></font></span> Sholde nat telle whos children that they were,<br> <a name="an_771"></a> But seye the mayden sholde ywedded be<br> <a name="an_772"></a> Unto the Markys of Saluce anon.<br> <a name="an_773"></a> And as this erl was preyed, so dide he;<br> <a name="an_774"></a> For at day set he on his wey is goon<br> <a name="an_775"></a> Toward Saluce, and lordes many oon<br> <a name="an_776"></a> In riche array, this mayden for to gyde,<br> <a name="an_777"></a> Hir yonge brother ridynge hire bisyde.<br> <a name="an_778"></a> Arrayed was toward hir mariage<br> <a name="an_779"></a> This fresshe mayde, ful of gemmes cleere;<br> <span class="margnote"><font color="GREEN" size="-1"><a name="an_780">780</a></font></span> Hir brother, which that seven yeer was of age,<br> <a name="an_781"></a> Arrayed eek ful fressh in his manere.<br> <a name="an_782"></a> And thus in greet noblesse and with glad cheere,<br> <a name="an_783"></a> Toward Saluces shapynge hir journey,<br> <a name="an_784"></a> Fro day to day they ryden in hir wey.<br> <a name="an_785"></a> Among al this, after his wikke usage,<br> <a name="an_786"></a> This markys, yet his wyf to tempte moore<br> <a name="an_787"></a> To the outtreste preeve of hir corage,<br> <a name="an_788"></a> Fully to han experience and loore<br> <a name="an_789"></a> If that she were as stidefast as bifoore,<br> <span class="margnote"><font color="GREEN" size="-1"><a name="an_790">790</a></font></span> He on a day in open audience<br> <a name="an_791"></a> Ful boistously hath seyd hire this sentence:<br> <a name="an_792"></a> "Certes, Grisilde, I hadde ynogh plesance<br> <a name="an_793"></a> To han yow to my wyf for youre goodnesse,<br> <a name="an_794"></a> As for youre trouthe and for youre obeisance,<br> <a name="an_795"></a> Noght for youre lynage, ne for youre richesse;<br> <a name="an_796"></a> But now knowe I in verray soothfastnesse<br> <a name="an_797"></a> That in greet lordshipe, if I wel avyse,<br> <a name="an_798"></a> Ther is greet servitute in sondry wyse.<br> <a name="an_799"></a> "I may nat doon as every plowman may.<br> <span class="margnote"><font color="GREEN" size="-1"><a name="an_800">800</a></font></span> My peple me constreyneth for to take<br> <a name="an_801"></a> Another wyf, and crien day by day;<br> <a name="an_802"></a> And eek the pope, rancour for to slake,<br> <a name="an_803"></a> Consenteth it -- that dar I undertake --<br> <a name="an_804"></a> And trewely thus muche I wol yow seye:<br> <a name="an_805"></a> My newe wyf is comynge by the weye.<br> <a name="an_806"></a> "Be strong of herte, and voyde anon hir place;<br> <a name="an_807"></a> And thilke dowere that ye broghten me,<br> <a name="an_808"></a> Taak it agayn; I graunte it of my grace.<br> <a name="an_809"></a> Retourneth to youre fadres hous," quod he;<br> <span class="margnote"><font color="GREEN" size="-1"><a name="an_810">810</a></font></span> "No man may alwey han prosperitee.<br> <a name="an_811"></a> With evene herte I rede yow t' endure<br> <a name="an_812"></a> The strook of Fortune or of aventure."<br> <a name="an_813"></a> And she agayn answerde in pacience:<br> <a name="an_814"></a> "My lord," quod she, "I woot, and wiste alway,<br> <a name="an_815"></a> How that bitwixen youre magnificence<br> <a name="an_816"></a> And my poverte no wight kan ne may<br> <a name="an_817"></a> Maken comparison; it is no nay.<br> <a name="an_818"></a> I ne heeld me nevere digne in no manere<br> <a name="an_819"></a> To be youre wyf, no, ne youre chamberere.<br> <span class="margnote"><font color="GREEN" size="-1"><a name="an_820">820</a></font></span> "And in this hous, ther ye me lady maade --<br> <a name="an_821"></a> The heighe God take I for my witnesse,<br> <a name="an_822"></a> And also wysly he my soule glaade --<br> <a name="an_823"></a> I nevere heeld me lady ne mistresse,<br> <a name="an_824"></a> But humble servant to youre worthynesse,<br> <a name="an_825"></a> And evere shal, whil that my lyf may dure,<br> <a name="an_826"></a> Aboven every worldly creature.<br> <a name="an_827"></a> "That ye so longe of youre benignitee<br> <a name="an_828"></a> Han holden me in honour and nobleye,<br> <a name="an_829"></a> Where as I was noght worthy for to bee,<br> <span class="margnote"><font color="GREEN" size="-1"><a name="an_830">830</a></font></span> That thonke I God and yow, to whom I preye<br> <a name="an_831"></a> Foryelde it yow; ther is namoore to seye.<br> <a name="an_832"></a> Unto my fader gladly wol I wende,<br> <a name="an_833"></a> And with hym dwelle unto my lyves ende.<br> <a name="an_834"></a> "Ther I was fostred of a child ful smal,<br> <a name="an_835"></a> Til I be deed my lyf ther wol I lede,<br> <a name="an_836"></a> A wydwe clene in body, herte, and al.<br> <a name="an_837"></a> For sith I yaf to yow my maydenhede,<br> <a name="an_838"></a> And am youre trewe wyf, it is no drede,<br> <a name="an_839"></a> God shilde swich a lordes wyf to take<br> <span class="margnote"><font color="GREEN" size="-1"><a name="an_840">840</a></font></span> Another man to housbonde or to make!<br> <a name="an_841"></a> "And of youre newe wyf God of his grace<br> <a name="an_842"></a> So graunte yow wele and prosperitee!<br> <a name="an_843"></a> For I wol gladly yelden hire my place,<br> <a name="an_844"></a> In which that I was blisful wont to bee.<br> <a name="an_845"></a> For sith it liketh yow, my lord," quod shee,<br> <a name="an_846"></a> "That whilom weren al myn hertes reste,<br> <a name="an_847"></a> That I shal goon, I wol goon whan yow leste.<br> <a name="an_848"></a> "But ther as ye me profre swich dowaire<br> <a name="an_849"></a> As I first broghte, it is wel in my mynde<br> <span class="margnote"><font color="GREEN" size="-1"><a name="an_850">850</a></font></span> It were my wrecched clothes, nothyng faire,<br> <a name="an_851"></a> The whiche to me were hard now for to fynde.<br> <a name="an_852"></a> O goode God! How gentil and how kynde<br> <a name="an_853"></a> Ye semed by youre speche and youre visage<br> <a name="an_854"></a> The day that maked was oure mariage!<br> <a name="an_855"></a> "But sooth is seyd -- algate I fynde it trewe,<br> <a name="an_856"></a> For in effect it preeved is on me --<br> <a name="an_857"></a> Love is noght oold as whan that it is newe.<br> <a name="an_858"></a> But certes, lord, for noon adversitee,<br> <a name="an_859"></a> To dyen in the cas, it shal nat bee<br> <span class="margnote"><font color="GREEN" size="-1"><a name="an_860">860</a></font></span> That evere in word or werk I shal repente<br> <a name="an_861"></a> That I yow yaf myn herte in hool entente.<br> <a name="an_862"></a> "My lord, ye woot that in my fadres place<br> <a name="an_863"></a> Ye dide me streepe out of my povre weede,<br> <a name="an_864"></a> And richely me cladden, of youre grace.<br> <a name="an_865"></a> To yow broghte I noght elles, out of drede,<br> <a name="an_866"></a> But feith, and nakednesse, and maydenhede;<br> <a name="an_867"></a> And heere agayn your clothyng I restoore,<br> <a name="an_868"></a> And eek your weddyng ryng, for everemore.<br> <a name="an_869"></a> "The remenant of youre jueles redy be<br> <span class="margnote"><font color="GREEN" size="-1"><a name="an_870">870</a></font></span> Inwith youre chambre, dar I saufly sayn.<br> <a name="an_871"></a> Naked out of my fadres hous," quod she,<br> <a name="an_872"></a> "I cam, and naked moot I turne agayn.<br> <a name="an_873"></a> Al youre plesance wol I folwen fayn;<br> <a name="an_874"></a> But yet I hope it be nat youre entente<br> <a name="an_875"></a> That I smoklees out of youre paleys wente.<br> <a name="an_876"></a> "Ye koude nat doon so dishonest a thyng,<br> <a name="an_877"></a> That thilke wombe in which youre children leye<br> <a name="an_878"></a> Sholde biforn the peple, in my walkyng,<br> <a name="an_879"></a> Be seyn al bare; wherfore I yow preye,<br> <span class="margnote"><font color="GREEN" size="-1"><a name="an_880">880</a></font></span> Lat me nat lyk a worm go by the weye.<br> <a name="an_881"></a> Remembre yow, myn owene lord so deere,<br> <a name="an_882"></a> I was youre wyf, though I unworthy weere.<br> <a name="an_883"></a> "Wherfore, in gerdon of my maydenhede,<br> <a name="an_884"></a> Which that I broghte, and noght agayn I bere,<br> <a name="an_885"></a> As voucheth sauf to yeve me, to my meede,<br> <a name="an_886"></a> But swich a smok as I was wont to were,<br> <a name="an_887"></a> That I therwith may wrye the wombe of here<br> <a name="an_888"></a> That was youre wyf. And heer take I my leeve<br> <a name="an_889"></a> Of yow, myn owene lord, lest I yow greve."<br> <span class="margnote"><font color="GREEN" size="-1"><a name="an_890">890</a></font></span> "The smok," quod he, "that thou hast on thy bak,<br> <a name="an_891"></a> Lat it be stille, and bere it forth with thee."<br> <a name="an_892"></a> But wel unnethes thilke word he spak,<br> <a name="an_893"></a> But wente his wey, for routhe and for pitee.<br> <a name="an_894"></a> Biforn the folk hirselven strepeth she,<br> <a name="an_895"></a> And in hir smok, with heed and foot al bare,<br> <a name="an_896"></a> Toward hir fadre hous forth is she fare.<br> <a name="an_897"></a> The folk hire folwe, wepynge in hir weye,<br> <a name="an_898"></a> And Fortune ay they cursen as they goon;<br> <a name="an_899"></a> But she fro wepyng kepte hire eyen dreye,<br> <span class="margnote"><font color="GREEN" size="-1"><a name="an_900">900</a></font></span> Ne in this tyme word ne spak she noon.<br> <a name="an_901"></a> Hir fader, that this tidynge herde anoon,<br> <a name="an_902"></a> Curseth the day and tyme that Nature<br> <a name="an_903"></a> Shoop hym to been a lyves creature.<br> <a name="an_904"></a> For out of doute this olde poure man<br> <a name="an_905"></a> Was evere in suspect of hir mariage;<br> <a name="an_906"></a> For evere he demed, sith that it bigan,<br> <a name="an_907"></a> That whan the lord fulfild hadde his corage,<br> <a name="an_908"></a> Hym wolde thynke it were a disparage<br> <a name="an_909"></a> To his estaat so lowe for t' alighte,<br> <span class="margnote"><font color="GREEN" size="-1"><a name="an_910">910</a></font></span> And voyden hire as soone as ever he myghte.<br> <a name="an_911"></a> Agayns his doghter hastily goth he,<br> <a name="an_912"></a> For he by noyse of folk knew hire comynge,<br> <a name="an_913"></a> And with hire olde coote, as it myghte be<br> <a name="an_914"></a> He covered hire, ful sorwefully wepynge.<br> <a name="an_915"></a> But on hire body myghte he it nat brynge,<br> <a name="an_916"></a> For rude was the clooth, and moore of age<br> <a name="an_917"></a> By dayes fele than at hire mariage.<br> <a name="an_918"></a> Thus with hire fader for a certeyn space<br> <a name="an_919"></a> Dwelleth this flour of wyfly pacience,<br> <span class="margnote"><font color="GREEN" size="-1"><a name="an_920">920</a></font></span> That neither by hire wordes ne hire face,<br> <a name="an_921"></a> Biforn the folk, ne eek in hire absence,<br> <a name="an_922"></a> Ne shewed she that hire was doon offence;<br> <a name="an_923"></a> Ne of hire heighe estaat no remembraunce<br> <a name="an_924"></a> Ne hadde she, as by hire contenaunce.<br> <a name="an_925"></a> No wonder is, for in hire grete estaat<br> <a name="an_926"></a> Hire goost was evere in pleyn humylitee;<br> <a name="an_927"></a> No tendre mouth, noon herte delicaat,<br> <a name="an_928"></a> No pompe, no semblant of roialtee,<br> <a name="an_929"></a> But ful of pacient benyngnytee,<br> <span class="margnote"><font color="GREEN" size="-1"><a name="an_930">930</a></font></span> Discreet and pridelees, ay honurable,<br> <a name="an_931"></a> And to hire housbonde evere meke and stable.<br> <a name="an_932"></a> Men speke of Job, and moost for his humblesse,<br> <a name="an_933"></a> As clerkes, whan hem list, konne wel endite,<br> <a name="an_934"></a> Namely of men, but as in soothfastnesse,<br> <a name="an_935"></a> Though clerkes preise wommen but a lite,<br> <a name="an_936"></a> Ther kan no man in humblesse hym acquite<br> <a name="an_937"></a> As womman kan, ne kan been half so trewe<br> <a name="an_938"></a> As wommen been, but it be falle of newe.<br> <a name="an_939"></a> Fro Boloigne is this Erl of Panyk come,<br> <span class="margnote"><font color="GREEN" size="-1"><a name="an_940">940</a></font></span> Of which the fame up sprang to moore and lesse,<br> <a name="an_941"></a> And to the peples eres, alle and some,<br> <a name="an_942"></a> Was kouth eek that a newe markysesse<br> <a name="an_943"></a> He with hym broghte, in swich pompe and richesse<br> <a name="an_944"></a> That nevere was ther seyn with mannes ye<br> <a name="an_945"></a> So noble array in al West Lumbardye.<br> <a name="an_946"></a> The markys, which that shoop and knew al this,<br> <a name="an_947"></a> Er that this erl was come, sente his message<br> <a name="an_948"></a> For thilke sely povre Grisildis;<br> <a name="an_949"></a> And she with humble herte and glad visage,<br> <span class="margnote"><font color="GREEN" size="-1"><a name="an_950">950</a></font></span> Nat with no swollen thoght in hire corage,<br> <a name="an_951"></a> Cam at his heste, and on hire knees hire sette,<br> <a name="an_952"></a> And reverently and wisely she hym grette.<br> <a name="an_953"></a> "Grisilde," quod he, "my wyl is outrely<br> <a name="an_954"></a> This mayden, that shal wedded been to me,<br> <a name="an_955"></a> Received be to-morwe as roially<br> <a name="an_956"></a> As it possible is in myn hous to be,<br> <a name="an_957"></a> And eek that every wight in his degree<br> <a name="an_958"></a> Have his estaat, in sittyng and servyse<br> <a name="an_959"></a> And heigh plesaunce, as I kan best devyse.<br> <span class="margnote"><font color="GREEN" size="-1"><a name="an_960">960</a></font></span> "I have no wommen suffisaunt, certayn,<br> <a name="an_961"></a> The chambres for t' arraye in ordinaunce<br> <a name="an_962"></a> After my lust, and therfore wolde I fayn<br> <a name="an_963"></a> That thyn were al swich manere governaunce.<br> <a name="an_964"></a> Thou knowest eek of old al my plesaunce;<br> <a name="an_965"></a> Thogh thyn array be badde and yvel biseye,<br> <a name="an_966"></a> Do thou thy devoir at the leeste weye."<br> <a name="an_967"></a> "Nat oonly, lord, that I am glad," quod she,<br> <a name="an_968"></a> "To doon youre lust, but I desire also<br> <a name="an_969"></a> Yow for to serve and plese in my degree<br> <span class="margnote"><font color="GREEN" size="-1"><a name="an_970">970</a></font></span> Withouten feyntyng, and shal everemo;<br> <a name="an_971"></a> Ne nevere, for no wele ne no wo,<br> <a name="an_972"></a> Ne shal the goost withinne myn herte stente<br> <a name="an_973"></a> To love yow best with al my trewe entente."<br> <a name="an_974"></a> And with that word she gan the hous to dighte,<br> <a name="an_975"></a> And tables for to sette, and beddes make;<br> <a name="an_976"></a> And peyned hire to doon al that she myghte,<br> <a name="an_977"></a> Preyynge the chambereres, for Goddes sake,<br> <a name="an_978"></a> To hasten hem, and faste swepe and shake;<br> <a name="an_979"></a> And she, the mooste servysable of alle,<br> <span class="margnote"><font color="GREEN" size="-1"><a name="an_980">980</a></font></span> Hath every chambre arrayed and his halle.<br> <a name="an_981"></a> Abouten undren gan this erl alighte,<br> <a name="an_982"></a> That with hym broghte thise noble children tweye,<br> <a name="an_983"></a> For which the peple ran to seen the sighte<br> <a name="an_984"></a> Of hire array, so richely biseye;<br> <a name="an_985"></a> And thanne at erst amonges hem they seye<br> <a name="an_986"></a> That Walter was no fool, thogh that hym leste<br> <a name="an_987"></a> To chaunge his wyf, for it was for the beste.<br> <a name="an_988"></a> For she is fairer, as they deemen alle,<br> <a name="an_989"></a> Than is Grisilde, and moore tendre of age,<br> <span class="margnote"><font color="GREEN" size="-1"><a name="an_990">990</a></font></span> And fairer fruyt bitwene hem sholde falle,<br> <a name="an_991"></a> And moore plesant, for hire heigh lynage.<br> <a name="an_992"></a> Hir brother eek so fair was of visage<br> <a name="an_993"></a> That hem to seen the peple hath caught plesaunce,<br> <a name="an_994"></a> Commendynge now the markys governaunce.<br> <a name="an_995"></a> "O stormy peple! Unsad and evere untrewe!<br> <a name="an_996"></a> Ay undiscreet and chaungynge as a fane!<br> <a name="an_997"></a> Delitynge evere in rumbul that is newe,<br> <a name="an_998"></a> For lyk the moone ay wexe ye and wane!<br> <a name="an_999"></a> Ay ful of clappyng, deere ynogh a jane!<br> <span class="margnote"><font color="GREEN" size="-1"><a name="an_1000">1000</a></font></span> Youre doom is fals, youre constance yvele preeveth;<br> <a name="an_1001"></a> A ful greet fool is he that on yow leeveth."<br> <a name="an_1002"></a> Thus seyden sadde folk in that citee,<br> <a name="an_1003"></a> Whan that the peple gazed up and doun,<br> <a name="an_1004"></a> For they were glad, right for the noveltee,<br> <a name="an_1005"></a> To han a newe lady of hir toun.<br> <a name="an_1006"></a> Namoore of this make I now mencioun,<br> <a name="an_1007"></a> But to Grisilde agayn wol I me dresse,<br> <a name="an_1008"></a> And telle hir constance and hir bisynesse.<br> <a name="an_1009"></a> Ful bisy was Grisilde in every thyng<br> <span class="margnote"><font color="GREEN" size="-1"><a name="an_1010">1010</a></font></span> That to the feeste was apertinent.<br> <a name="an_1011"></a> Right noght was she abayst of hire clothyng,<br> <a name="an_1012"></a> Thogh it were rude and somdeel eek torent;<br> <a name="an_1013"></a> But with glad cheere to the yate is went<br> <a name="an_1014"></a> With oother folk to greete the markysesse,<br> <a name="an_1015"></a> And after that dooth forth hire bisynesse.<br> <a name="an_1016"></a> With so glad chiere his gestes she receyveth,<br> <a name="an_1017"></a> And so konnyngly, everich in his degree,<br> <a name="an_1018"></a> That no defaute no man aperceyveth,<br> <a name="an_1019"></a> But ay they wondren what she myghte bee<br> <span class="margnote"><font color="GREEN" size="-1"><a name="an_1020">1020</a></font></span> That in so povre array was for to see,<br> <a name="an_1021"></a> And koude swich honour and reverence,<br> <a name="an_1022"></a> And worthily they preisen hire prudence.<br> <a name="an_1023"></a> In al this meene while she ne stente<br> <a name="an_1024"></a> This mayde and eek hir brother to commende<br> <a name="an_1025"></a> With al hir herte, in ful benyngne entente,<br> <a name="an_1026"></a> So wel that no man koude hir pris amende.<br> <a name="an_1027"></a> But atte laste, whan that thise lordes wende<br> <a name="an_1028"></a> To sitten doun to mete, he gan to calle<br> <a name="an_1029"></a> Grisilde, as she was bisy in his halle.<br> <span class="margnote"><font color="GREEN" size="-1"><a name="an_1030">1030</a></font></span> "Grisilde," quod he, as it were in his pley,<br> <a name="an_1031"></a> "How liketh thee my wyf and hire beautee?"<br> <a name="an_1032"></a> "Right wel," quod she, "my lord; for, in good fey,<br> <a name="an_1033"></a> A fairer saugh I nevere noon than she.<br> <a name="an_1034"></a> I prey to God yeve hire prosperitee;<br> <a name="an_1035"></a> And so hope I that he wol to yow sende<br> <a name="an_1036"></a> Plesance ynogh unto youre lyves ende.<br> <a name="an_1037"></a> "O thyng biseke I yow, and warne also,<br> <a name="an_1038"></a> That ye ne prikke with no tormentynge<br> <a name="an_1039"></a> This tendre mayden, as ye han doon mo;<br> <span class="margnote"><font color="GREEN" size="-1"><a name="an_1040">1040</a></font></span> For she is fostred in hire norissynge<br> <a name="an_1041"></a> Moore tendrely, and, to my supposynge,<br> <a name="an_1042"></a> She koude nat adversitee endure<br> <a name="an_1043"></a> As koude a povre fostred creature."<br> <a name="an_1044"></a> And whan this Walter saugh hire pacience,<br> <a name="an_1045"></a> Hir glade chiere, and no malice at al,<br> <a name="an_1046"></a> And he so ofte had doon to hire offence,<br> <a name="an_1047"></a> And she ay sad and constant as a wal,<br> <a name="an_1048"></a> Continuynge evere hire innocence overal,<br> <a name="an_1049"></a> This sturdy markys gan his herte dresse<br> <span class="margnote"><font color="GREEN" size="-1"><a name="an_1050">1050</a></font></span> To rewen upon hire wyfly stedfastnesse.<br> <a name="an_1051"></a> "This is ynogh, Grisilde myn," quod he;<br> <a name="an_1052"></a> "Be now namoore agast ne yvele apayed.<br> <a name="an_1053"></a> I have thy feith and thy benyngnytee,<br> <a name="an_1054"></a> As wel as evere womman was, assayed,<br> <a name="an_1055"></a> In greet estaat and povreliche arrayed.<br> <a name="an_1056"></a> Now knowe I, dere wyf, thy stedfastnesse" --<br> <a name="an_1057"></a> And hire in armes took and gan hire kesse.<br> <a name="an_1058"></a> And she for wonder took of it no keep;<br> <a name="an_1059"></a> She herde nat what thyng he to hire seyde;<br> <span class="margnote"><font color="GREEN" size="-1"><a name="an_1060">1060</a></font></span> She ferde as she had stert out of a sleep,<br> <a name="an_1061"></a> Til she out of hire mazednesse abreyde.<br> <a name="an_1062"></a> "Grisilde," quod he, "by God, that for us deyde,<br> <a name="an_1063"></a> Thou art my wyf, ne noon oother I have,<br> <a name="an_1064"></a> Ne nevere hadde, as God my soule save!<br> <a name="an_1065"></a> "This is thy doghter, which thou hast supposed<br> <a name="an_1066"></a> To be my wyf; that oother feithfully<br> <a name="an_1067"></a> Shal be myn heir, as I have ay disposed;<br> <a name="an_1068"></a> Thou bare hym in thy body trewely.<br> <a name="an_1069"></a> At Boloigne have I kept hem prively;<br> <span class="margnote"><font color="GREEN" size="-1"><a name="an_1070">1070</a></font></span> Taak hem agayn, for now maystow nat seye<br> <a name="an_1071"></a> That thou hast lorn noon of thy children tweye.<br> <a name="an_1072"></a> "And folk that ootherweys han seyd of me,<br> <a name="an_1073"></a> I warne hem wel that I have doon this deede<br> <a name="an_1074"></a> For no malice, ne for no crueltee,<br> <a name="an_1075"></a> But for t' assaye in thee thy wommanheede,<br> <a name="an_1076"></a> And nat to sleen my children -- God forbeede! --<br> <a name="an_1077"></a> But for to kepe hem pryvely and stille,<br> <a name="an_1078"></a> Til I thy purpos knewe and al thy wille."<br> <a name="an_1079"></a> Whan she this herde, aswowne doun she falleth<br> <span class="margnote"><font color="GREEN" size="-1"><a name="an_1080">1080</a></font></span> For pitous joye, and after hire swownynge<br> <a name="an_1081"></a> She bothe hire yonge children to hire calleth,<br> <a name="an_1082"></a> And in hire armes, pitously wepynge,<br> <a name="an_1083"></a> Embraceth hem, and tendrely kissynge<br> <a name="an_1084"></a> Ful lyk a mooder, with hire salte teeres<br> <a name="an_1085"></a> She bathed bothe hire visage and hire heeres.<br> <a name="an_1086"></a> O which a pitous thyng it was to se<br> <a name="an_1087"></a> Hir swownyng, and hire humble voys to heere!<br> <a name="an_1088"></a> "Grauntmercy, lord, God thanke it yow," quod she,<br> <a name="an_1089"></a> "That ye han saved me my children deere!<br> <span class="margnote"><font color="GREEN" size="-1"><a name="an_1090">1090</a></font></span> Now rekke I nevere to been deed right heere;<br> <a name="an_1091"></a> Sith I stonde in youre love and in youre grace,<br> <a name="an_1092"></a> No fors of deeth, ne whan my spirit pace!<br> <a name="an_1093"></a> "O tendre, o deere, o yonge children myne!<br> <a name="an_1094"></a> Youre woful mooder wende stedfastly<br> <a name="an_1095"></a> That crueel houndes or som foul vermyne<br> <a name="an_1096"></a> Hadde eten yow; but God of his mercy<br> <a name="an_1097"></a> And youre benyngne fader tendrely<br> <a name="an_1098"></a> Hath doon yow kept" -- and in that same stounde<br> <a name="an_1099"></a> Al sodeynly she swapte adoun to grounde.<br> <span class="margnote"><font color="GREEN" size="-1"><a name="an_1100">1100</a></font></span> And in hire swough so sadly holdeth she<br> <a name="an_1101"></a> Hire children two, whan she gan hem t' embrace,<br> <a name="an_1102"></a> That with greet sleighte and greet difficultee<br> <a name="an_1103"></a> The children from hire arm they gonne arace.<br> <a name="an_1104"></a> O many a teere on many a pitous face<br> <a name="an_1105"></a> Doun ran of hem that stooden hire bisyde;<br> <a name="an_1106"></a> Unnethe abouten hire myghte they abyde.<br> <a name="an_1107"></a> Walter hire gladeth and hire sorwe slaketh;<br> <a name="an_1108"></a> She riseth up, abaysed, from hire traunce,<br> <a name="an_1109"></a> And every wight hire joye and feeste maketh<br> <span class="margnote"><font color="GREEN" size="-1"><a name="an_1110">1110</a></font></span> Til she hath caught agayn hire contenaunce.<br> <a name="an_1111"></a> Walter hire dooth so feithfully plesaunce<br> <a name="an_1112"></a> That it was deyntee for to seen the cheere<br> <a name="an_1113"></a> Bitwixe hem two, now they been met yfeere.<br> <a name="an_1114"></a> Thise ladyes, whan that they hir tyme say,<br> <a name="an_1115"></a> Han taken hire and into chambre gon,<br> <a name="an_1116"></a> And strepen hire out of hire rude array,<br> <a name="an_1117"></a> And in a clooth of gold that brighte shoon,<br> <a name="an_1118"></a> With a coroune of many a riche stoon<br> <a name="an_1119"></a> Upon hire heed, they into halle hire broghte,<br> <span class="margnote"><font color="GREEN" size="-1"><a name="an_1120">1120</a></font></span> And ther she was honured as hire oghte.<br> <a name="an_1121"></a> Thus hath this pitous day a blisful ende,<br> <a name="an_1122"></a> For every man and womman dooth his myght<br> <a name="an_1123"></a> This day in murthe and revel to dispende<br> <a name="an_1124"></a> Til on the welkne shoon the sterres lyght.<br> <a name="an_1125"></a> For moore solempne in every mannes syght<br> <a name="an_1126"></a> This feste was, and gretter of costage,<br> <a name="an_1127"></a> Than was the revel of hire mariage.<br> <a name="an_1128"></a> Ful many a yeer in heigh prosperitee<br> <a name="an_1129"></a> Lyven thise two in concord and in reste,<br> <span class="margnote"><font color="GREEN" size="-1"><a name="an_1130">1130</a></font></span> And richely his doghter maryed he<br> <a name="an_1131"></a> Unto a lord, oon of the worthieste<br> <a name="an_1132"></a> Of al Ytaille; and thanne in pees and reste<br> <a name="an_1133"></a> His wyves fader in his court he kepeth,<br> <a name="an_1134"></a> Til that the soule out of his body crepeth.<br> <a name="an_1135"></a> His sone succedeth in his heritage<br> <a name="an_1136"></a> In reste and pees, after his fader day,<br> <a name="an_1137"></a> And fortunat was eek in mariage,<br> <a name="an_1138"></a> Al putte he nat his wyf in greet assay.<br> <a name="an_1139"></a> This world is nat so strong, it is no nay,<br> <span class="margnote"><font color="GREEN" size="-1"><a name="an_1140">1140</a></font></span> As it hath been in olde tymes yoore,<br> <a name="an_1141"></a> And herkneth what this auctour seith therfoore.<br> <a name="an_1142"></a> This storie is seyd nat for that wyves sholde<br> <a name="an_1143"></a> Folwen Grisilde as in humylitee,<br> <a name="an_1144"></a> For it were inportable, though they wolde,<br> <a name="an_1145"></a> But for that every wight, in his degree,<br> <a name="an_1146"></a> Sholde be constant in adversitee<br> <a name="an_1147"></a> As was Grisilde; therfore Petrak writeth<br> <a name="an_1148"></a> This storie, which with heigh stile he enditeth.<br> <a name="an_1149"></a> For sith a womman was so pacient<br> <span class="margnote"><font color="GREEN" size="-1"><a name="an_1150">1150</a></font></span> Unto a mortal man, wel moore us oghte<br> <a name="an_1151"></a> Receyven al in gree that God us sent;<br> <a name="an_1152"></a> For greet skile is he preeve that he wroghte.<br> <a name="an_1153"></a> But he ne tempteth no man that he boghte,<br> <a name="an_1154"></a> As seith Seint Jame, if ye his pistel rede;<br> <a name="an_1155"></a> He preeveth folk al day, it is no drede,<br> <a name="an_1156"></a> And suffreth us, as for oure excercise,<br> <a name="an_1157"></a> With sharpe scourges of adversitee<br> <a name="an_1158"></a> Ful ofte to be bete in sondry wise;<br> <a name="an_1159"></a> Nat for to knowe oure wyl, for certes he,<br> <span class="margnote"><font color="GREEN" size="-1"><a name="an_1160">1160</a></font></span> Er we were born, knew al oure freletee;<br> <a name="an_1161"></a> And for oure beste is al his governaunce.<br> <a name="an_1162"></a> Lat us thanne lyve in vertuous suffraunce.<br> <a name="an_1163"></a> But o word, lordynges, herkneth er I go:<br> <a name="an_1164"></a> It were ful hard to fynde now-a-dayes<br> <a name="an_1165"></a> In al a toun Grisildis thre or two;<br> <a name="an_1166"></a> For if that they were put to swiche assayes,<br> <a name="an_1167"></a> The gold of hem hath now so badde alayes<br> <a name="an_1168"></a> With bras, that thogh the coyne be fair at ye,<br> <a name="an_1169"></a> It wolde rather breste a-two than plye.<br> <span class="margnote"><font color="GREEN" size="-1"><a name="an_1170">1170</a></font></span> For which heere, for the Wyves love of Bathe --<br> <a name="an_1171"></a> Whos lyf and al hire secte God mayntene<br> <a name="an_1172"></a> In heigh maistrie, and elles were it scathe --<br> <a name="an_1173"></a> I wol with lusty herte, fressh and grene,<br> <a name="an_1174"></a> Seyn yow a song to glade yow, I wene;<br> <a name="an_1175"></a> And lat us stynte of ernestful matere.<br> <a name="an_1176"></a> Herkneth my song that seith in this manere:<br> <a name="an_1177"></a> Grisilde is deed, and eek hire pacience,<br> <a name="an_1178"></a> And bothe atones buryed in Ytaille;<br> <a name="an_1179"></a> For which I crie in open audience<br> <span class="margnote"><font color="GREEN" size="-1"><a name="an_1180">1180</a></font></span> No wedded man so hardy be t' assaille<br> <a name="an_1181"></a> His wyves pacience in trust to fynde<br> <a name="an_1182"></a> Grisildis, for in certein he shal faille.<br> <a name="an_1183"></a> O noble wyves, ful of heigh prudence,<br> <a name="an_1184"></a> Lat noon humylitee youre tonge naille,<br> <a name="an_1185"></a> Ne lat no clerk have cause or diligence<br> <a name="an_1186"></a> To write of yow a storie of swich mervaille<br> <a name="an_1187"></a> As of Grisildis pacient and kynde,<br> <a name="an_1188"></a> Lest Chichevache yow swelwe in hire entraille!<br> <a name="an_1189"></a> Folweth Ekko, that holdeth no silence,<br> <span class="margnote"><font color="GREEN" size="-1"><a name="an_1190">1190</a></font></span> But evere answereth at the countretaille.<br> <a name="an_1191"></a> Beth nat bidaffed for youre innocence,<br> <a name="an_1192"></a> But sharply taak on yow the governaille.<br> <a name="an_1193"></a> Emprenteth wel this lessoun in youre mynde,<br> <a name="an_1194"></a> For commune profit sith it may availle.<br> <a name="an_1195"></a> Ye archewyves, stondeth at defense,<br> <a name="an_1196"></a> Syn ye be strong as is a greet camaille;<br> <a name="an_1197"></a> Ne suffreth nat that men yow doon offense.<br> <a name="an_1198"></a> And sklendre wyves, fieble as in bataille,<br> <a name="an_1199"></a> Beth egre as is a tygre yond in Ynde;<br> <span class="margnote"><font color="GREEN" size="-1"><a name="an_1200">1200</a></font></span> Ay clappeth as a mille, I yow consaille.<br> <a name="an_1201"></a> Ne dreed hem nat; doth hem no reverence,<br> <a name="an_1202"></a> For though thyn housbonde armed be in maille,<br> <a name="an_1203"></a> The arwes of thy crabbed eloquence<br> <a name="an_1204"></a> Shal perce his brest and eek his aventaille.<br> <a name="an_1205"></a> In jalousie I rede eek thou hym bynde,<br> <a name="an_1206"></a> And thou shalt make hym couche as doth a quaille.<br> <a name="an_1207"></a> If thou be fair, ther folk been in presence,<br> <a name="an_1208"></a> Shewe thou thy visage and thyn apparaille;<br> <a name="an_1209"></a> If thou be foul, be fre of thy dispence;<br> <span class="margnote"><font color="GREEN" size="-1"><a name="an_1210">1210</a></font></span> To gete thee freendes ay do thy travaille;<br> <a name="an_1211"></a> Be ay of chiere as light as leef on lynde,<br> <a name="an_1212"></a> And lat hym care, and wepe, and wrynge, and waille!<br> <a name="an_1212a"></a> [This worthy Clerk, whan ended was his tale,<br> <a name="an_1212b"></a> Oure Hooste seyde, and swoor, "By Goddes bones,<br> <a name="an_1212c"></a> Me were levere than a barel ale<br> <a name="an_1212d"></a> My wyf at hoom had herd this legende ones!<br> <a name="an_1212e"></a> This is a gentil tale for the nones,<br> <a name="an_1212f"></a> As to my purpos, wiste ye my wille;<br> <a name="an_1212g"></a> But thyng that wol nat be, lat it be stille."]<br>  
 <p></p><hr>
 <center>
 <a href="mect19.htm">Next: The Merchant's Prologue</a></center>
 </body>