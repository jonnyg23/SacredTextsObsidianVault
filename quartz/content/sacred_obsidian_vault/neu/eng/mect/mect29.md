<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect28.htm">Previous</a> 
 <a href="mect30.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Shipman's Tale</h3> <a name="an_1"></a> A marchant whilom dwelled at Seint-Denys,<br> <a name="an_2"></a> That riche was, for which men helde hym wys.<br> <a name="an_3"></a> A wyf he hadde of excellent beautee;<br> <a name="an_4"></a> And compaignable and revelous was she,<br> <a name="an_5"></a> Which is a thyng that causeth more dispence<br> <a name="an_6"></a> Than worth is al the chiere and reverence<br> <a name="an_7"></a> That men hem doon at festes and at daunces.<br> <a name="an_8"></a> Swiche salutaciouns and contenaunces<br> <a name="an_9"></a> Passen as dooth a shadwe upon the wal;<br> <span class="margnote"><font color="GREEN" size="-1"><a name="an_10">10</a></font></span> But wo is hym that payen moot for al!<br> <a name="an_11"></a> The sely housbonde, algate he moot paye,<br> <a name="an_12"></a> He moot us clothe, and he moot us arraye,<br> <a name="an_13"></a> Al for his owene worshipe richely,<br> <a name="an_14"></a> In which array we daunce jolily.<br> <a name="an_15"></a> And if that he noght may, par aventure,<br> <a name="an_16"></a> Or ellis list no swich dispence endure,<br> <a name="an_17"></a> But thynketh it is wasted and ylost,<br> <a name="an_18"></a> Thanne moot another payen for oure cost,<br> <a name="an_19"></a> Or lene us gold, and that is perilous.<br> <span class="margnote"><font color="GREEN" size="-1"><a name="an_20">20</a></font></span> This noble marchaunt heeld a worthy hous,<br> <a name="an_21"></a> For which he hadde alday so greet repair<br> <a name="an_22"></a> For his largesse, and for his wyf was fair,<br> <a name="an_23"></a> That wonder is; but herkneth to my tale.<br> <a name="an_24"></a> Amonges alle his gestes, grete and smale,<br> <a name="an_25"></a> Ther was a monk, a fair man and a boold --<br> <a name="an_26"></a> I trowe a thritty wynter he was oold --<br> <a name="an_27"></a> That evere in oon was drawynge to that place.<br> <a name="an_28"></a> This yonge monk, that was so fair of face,<br> <a name="an_29"></a> Aqueynted was so with the goode man,<br> <span class="margnote"><font color="GREEN" size="-1"><a name="an_30">30</a></font></span> Sith that hir firste knoweliche bigan,<br> <a name="an_31"></a> That in his hous as famulier was he<br> <a name="an_32"></a> As it is possible any freend to be.<br> <a name="an_33"></a> And for as muchel as this goode man,<br> <a name="an_34"></a> And eek this monk of which that I bigan,<br> <a name="an_35"></a> Were bothe two yborn in o village,<br> <a name="an_36"></a> The monk hym claymeth as for cosynage,<br> <a name="an_37"></a> And he agayn; he seith nat ones nay,<br> <a name="an_38"></a> But was as glad therof as fowel of day,<br> <a name="an_39"></a> For to his herte it was a greet plesaunce.<br> <span class="margnote"><font color="GREEN" size="-1"><a name="an_40">40</a></font></span> Thus been they knyt with eterne alliaunce,<br> <a name="an_41"></a> And ech of hem gan oother for t' assure<br> <a name="an_42"></a> Of bretherhede whil that hir lyf may dure.<br> <a name="an_43"></a> Free was daun John, and manly of dispence,<br> <a name="an_44"></a> As in that hous, and ful of diligence<br> <a name="an_45"></a> To doon plesaunce, and also greet costage.<br> <a name="an_46"></a> He noght forgat to yeve the leeste page<br> <a name="an_47"></a> In al that hous; but after hir degree,<br> <a name="an_48"></a> He yaf the lord, and sitthe al his meynee,<br> <a name="an_49"></a> Whan that he cam, som manere honest thyng,<br> <span class="margnote"><font color="GREEN" size="-1"><a name="an_50">50</a></font></span> For which they were as glad of his comyng<br> <a name="an_51"></a> As fowel is fayn whan that the sonne up riseth.<br> <a name="an_52"></a> Na moore of this as now, for it suffiseth.<br> <a name="an_53"></a> But so bifel, this marchant on a day<br> <a name="an_54"></a> Shoop hym to make redy his array<br> <a name="an_55"></a> Toward the toun of Brugges for to fare,<br> <a name="an_56"></a> To byen there a porcioun of ware;<br> <a name="an_57"></a> For which he hath to Parys sent anon<br> <a name="an_58"></a> A messager, and preyed hath daun John<br> <a name="an_59"></a> That he sholde come to Seint-Denys to pleye<br> <span class="margnote"><font color="GREEN" size="-1"><a name="an_60">60</a></font></span> With hym and with his wyf a day or tweye,<br> <a name="an_61"></a> Er he to Brugges wente, in alle wise.<br> <a name="an_62"></a> This noble monk, of which I yow devyse,<br> <a name="an_63"></a> Hath of his abbot, as hym list, licence,<br> <a name="an_64"></a> By cause he was a man of heigh prudence<br> <a name="an_65"></a> And eek an officer, out for to ryde,<br> <a name="an_66"></a> To seen hir graunges and hire bernes wyde,<br> <a name="an_67"></a> And unto Seint-Denys he comth anon.<br> <a name="an_68"></a> Who was so welcome as my lord daun John,<br> <a name="an_69"></a> Oure deere cosyn, ful of curteisye?<br> <span class="margnote"><font color="GREEN" size="-1"><a name="an_70">70</a></font></span> With hym broghte he a jubbe of malvesye,<br> <a name="an_71"></a> And eek another ful of fyn vernage,<br> <a name="an_72"></a> And volatyl, as ay was his usage.<br> <a name="an_73"></a> And thus I lete hem ete and drynke and pleye,<br> <a name="an_74"></a> This marchant and this monk, a day or tweye.<br> <a name="an_75"></a> The thridde day, this marchant up ariseth,<br> <a name="an_76"></a> And on his nedes sadly hym avyseth,<br> <a name="an_77"></a> And up into his countour-hous gooth he<br> <a name="an_78"></a> To rekene with hymself, wel may be,<br> <a name="an_79"></a> Of thilke yeer how that it with hym stood,<br> <span class="margnote"><font color="GREEN" size="-1"><a name="an_80">80</a></font></span> And how that he despended hadde his good,<br> <a name="an_81"></a> And if that he encressed were or noon.<br> <a name="an_82"></a> His bookes and his bagges many oon<br> <a name="an_83"></a> He leith biforn hym on his countyng-bord.<br> <a name="an_84"></a> Ful riche was his tresor and his hord,<br> <a name="an_85"></a> For which ful faste his countour-dore he shette;<br> <a name="an_86"></a> And eek he nolde that no man sholde hym lette<br> <a name="an_87"></a> Of his acountes, for the meene tyme;<br> <a name="an_88"></a> And thus he sit til it was passed pryme.<br> <a name="an_89"></a> Daun John was rysen in the morwe also,<br> <span class="margnote"><font color="GREEN" size="-1"><a name="an_90">90</a></font></span> And in the gardyn walketh to and fro,<br> <a name="an_91"></a> And hath his thynges seyd ful curteisly.<br> <a name="an_92"></a> This goode wyf cam walkynge pryvely<br> <a name="an_93"></a> Into the gardyn, there he walketh softe,<br> <a name="an_94"></a> And hym saleweth, as she hath doon ofte.<br> <a name="an_95"></a> A mayde child cam in hire compaignye,<br> <a name="an_96"></a> Which as hir list she may governe and gye,<br> <a name="an_97"></a> For yet under the yerde was the mayde.<br> <a name="an_98"></a> "O deere cosyn myn, daun John," she sayde,<br> <a name="an_99"></a> "What eyleth yow so rathe for to ryse?"<br> <span class="margnote"><font color="GREEN" size="-1"><a name="an_100">100</a></font></span> "Nece," quod he, "it oghte ynough suffise<br> <a name="an_101"></a> Fyve houres for to slepe upon a nyght,<br> <a name="an_102"></a> But it were for an old appalled wight,<br> <a name="an_103"></a> As been thise wedded men, that lye and dare<br> <a name="an_104"></a> As in a fourme sit a wery hare,<br> <a name="an_105"></a> Were al forstraught with houndes grete and smale.<br> <a name="an_106"></a> But deere nece, why be ye so pale?<br> <a name="an_107"></a> I trowe, certes, that oure goode man<br> <a name="an_108"></a> Hath yow laboured sith the nyght bigan<br> <a name="an_109"></a> That yow were nede to resten hastily."<br> <span class="margnote"><font color="GREEN" size="-1"><a name="an_110">110</a></font></span> And with that word he lough ful murily,<br> <a name="an_111"></a> And of his owene thought he wax al reed.<br> <a name="an_112"></a> This faire wyf gan for to shake hir heed<br> <a name="an_113"></a> And seyde thus, "Ye, God woot al," quod she.<br> <a name="an_114"></a> "Nay, cosyn myn, it stant nat so with me;<br> <a name="an_115"></a> For, by that God that yaf me soule and lyf,<br> <a name="an_116"></a> In al the reawme of France is ther no wyf<br> <a name="an_117"></a> That lasse lust hath to that sory pley.<br> <a name="an_118"></a> For I may synge `allas and weylawey<br> <a name="an_119"></a> That I was born,' but to no wight," quod she,<br> <span class="margnote"><font color="GREEN" size="-1"><a name="an_120">120</a></font></span> "Dar I nat telle how that it stant with me.<br> <a name="an_121"></a> Wherfore I thynke out of this land to wende,<br> <a name="an_122"></a> Or elles of myself to make an ende,<br> <a name="an_123"></a> So ful am I of drede and eek of care."<br> <a name="an_124"></a> This monk bigan upon this wyf to stare,<br> <a name="an_125"></a> And seyde, "Allas, my nece, God forbede<br> <a name="an_126"></a> That ye, for any sorwe or any drede,<br> <a name="an_127"></a> Fordo youreself; but telleth me youre grief.<br> <a name="an_128"></a> Paraventure I may, in youre meschief,<br> <a name="an_129"></a> Conseille or helpe; and therfore telleth me<br> <span class="margnote"><font color="GREEN" size="-1"><a name="an_130">130</a></font></span> Al youre anoy, for it shal been secree.<br> <a name="an_131"></a> For on my portehors I make an ooth<br> <a name="an_132"></a> That nevere in my lyf, for lief ne looth,<br> <a name="an_133"></a> Ne shal I of no conseil yow biwreye."<br> <a name="an_134"></a> "The same agayn to yow," quod she, "I seye.<br> <a name="an_135"></a> By God and by this portehors I swere,<br> <a name="an_136"></a> Though men me wolde al into pieces tere,<br> <a name="an_137"></a> Ne shal I nevere, for to goon to helle,<br> <a name="an_138"></a> Biwreye a word of thyng that ye me telle,<br> <a name="an_139"></a> Nat for no cosynage ne alliance,<br> <span class="margnote"><font color="GREEN" size="-1"><a name="an_140">140</a></font></span> But verraily for love and affiance."<br> <a name="an_141"></a> Thus been they sworn, and heerupon they kiste,<br> <a name="an_142"></a> And ech of hem tolde oother what hem liste.<br> <a name="an_143"></a> "Cosyn," quod she, "if that I hadde a space,<br> <a name="an_144"></a> As I have noon, and namely in this place,<br> <a name="an_145"></a> Thanne wolde I telle a legende of my lyf,<br> <a name="an_146"></a> What I have suffred sith I was a wyf<br> <a name="an_147"></a> With myn housbonde, al be he youre cosyn."<br> <a name="an_148"></a> "Nay," quod this monk, "by God and Seint Martyn,<br> <a name="an_149"></a> He is na moore cosyn unto me<br> <span class="margnote"><font color="GREEN" size="-1"><a name="an_150">150</a></font></span> Than is this leef that hangeth on the tree!<br> <a name="an_151"></a> I clepe hym so, by Seint Denys of Fraunce,<br> <a name="an_152"></a> To have the moore cause of aqueyntaunce<br> <a name="an_153"></a> Of yow, which I have loved specially<br> <a name="an_154"></a> Aboven alle wommen, sikerly.<br> <a name="an_155"></a> This swere I yow on my professioun.<br> <a name="an_156"></a> Telleth youre grief, lest that he come adoun;<br> <a name="an_157"></a> And hasteth yow, and gooth youre wey anon."<br> <a name="an_158"></a> "My deere love," quod she, "O my daun John,<br> <a name="an_159"></a> Ful lief were me this conseil for to hyde,<br> <span class="margnote"><font color="GREEN" size="-1"><a name="an_160">160</a></font></span> But out it moot; I may namoore abyde.<br> <a name="an_161"></a> Myn housbonde is to me the worste man<br> <a name="an_162"></a> That evere was sith that the world bigan.<br> <a name="an_163"></a> But sith I am a wyf, it sit nat me<br> <a name="an_164"></a> To tellen no wight of oure privetee,<br> <a name="an_165"></a> Neither abedde ne in noon oother place;<br> <a name="an_166"></a> God shilde I sholde it tellen, for his grace!<br> <a name="an_167"></a> A wyf ne shal nat seyn of hir housbonde<br> <a name="an_168"></a> But al honour, as I kan understonde;<br> <a name="an_169"></a> Save unto yow thus muche I tellen shal:<br> <span class="margnote"><font color="GREEN" size="-1"><a name="an_170">170</a></font></span> As helpe me God, he is noght worth at al<br> <a name="an_171"></a> In no degree the value of a flye.<br> <a name="an_172"></a> But yet me greveth moost his nygardye.<br> <a name="an_173"></a> And wel ye woot that wommen naturelly<br> <a name="an_174"></a> Desiren thynges sixe as wel as I:<br> <a name="an_175"></a> They wolde that hir housbondes sholde be<br> <a name="an_176"></a> Hardy and wise, and riche, and therto free,<br> <a name="an_177"></a> And buxom unto his wyf and fressh abedde.<br> <a name="an_178"></a> But by that ilke Lord that for us bledde,<br> <a name="an_179"></a> For his honour, myself for to arraye,<br> <span class="margnote"><font color="GREEN" size="-1"><a name="an_180">180</a></font></span> A Sonday next I moste nedes paye<br> <a name="an_181"></a> An hundred frankes, or ellis I am lorn.<br> <a name="an_182"></a> Yet were me levere that I were unborn<br> <a name="an_183"></a> Than me were doon a sclaundre or vileynye;<br> <a name="an_184"></a> And if myn housbonde eek it myghte espye,<br> <a name="an_185"></a> I nere but lost; and therfore I yow preye,<br> <a name="an_186"></a> Lene me this somme, or ellis moot I deye.<br> <a name="an_187"></a> Daun John, I seye, lene me thise hundred frankes.<br> <a name="an_188"></a> Pardee, I wol nat faille yow my thankes,<br> <a name="an_189"></a> If that yow list to doon that I yow praye.<br> <span class="margnote"><font color="GREEN" size="-1"><a name="an_190">190</a></font></span> For at a certeyn day I wol yow paye,<br> <a name="an_191"></a> And doon to yow what plesance and service<br> <a name="an_192"></a> That I may doon, right as yow list devise.<br> <a name="an_193"></a> And but I do, God take on me vengeance<br> <a name="an_194"></a> As foul as evere hadde Genylon of France."<br> <a name="an_195"></a> This gentil monk answerde in this manere:<br> <a name="an_196"></a> "Now trewely, myn owene lady deere,<br> <a name="an_197"></a> I have," quod he, "on yow so greet a routhe<br> <a name="an_198"></a> That I yow swere, and plighte yow my trouthe,<br> <a name="an_199"></a> That whan youre housbonde is to Flaundres fare,<br> <span class="margnote"><font color="GREEN" size="-1"><a name="an_200">200</a></font></span> I wol delyvere yow out of this care;<br> <a name="an_201"></a> For I wol brynge yow an hundred frankes."<br> <a name="an_202"></a> And with that word he caughte hire by the flankes,<br> <a name="an_203"></a> And hire embraceth harde, and kiste hire ofte.<br> <a name="an_204"></a> "Gooth now youre wey," quod he, "al stille and softe,<br> <a name="an_205"></a> And lat us dyne as soone as that ye may;<br> <a name="an_206"></a> For by my chilyndre it is pryme of day.<br> <a name="an_207"></a> Gooth now, and beeth as trewe as I shal be."<br> <a name="an_208"></a> "Now elles God forbede, sire," quod she;<br> <a name="an_209"></a> And forth she gooth as jolif as a pye,<br> <span class="margnote"><font color="GREEN" size="-1"><a name="an_210">210</a></font></span> And bad the cookes that they sholde hem hye,<br> <a name="an_211"></a> So that men myghte dyne, and that anon.<br> <a name="an_212"></a> Up to hir housbonde is this wyf ygon,<br> <a name="an_213"></a> And knokketh at his countour boldely.<br> <a name="an_214"></a> "Quy la?" quod he. "Peter! it am I,"<br> <a name="an_215"></a> Quod she; "What, sire, how longe wol ye faste?<br> <a name="an_216"></a> How longe tyme wol ye rekene and caste<br> <a name="an_217"></a> Youre sommes, and youre bookes, and youre thynges?<br> <a name="an_218"></a> The devel have part on alle swiche rekenynges!<br> <a name="an_219"></a> Ye have ynough, pardee, of Goddes sonde;<br> <span class="margnote"><font color="GREEN" size="-1"><a name="an_220">220</a></font></span> Com doun to-day, and lat youre bagges stonde.<br> <a name="an_221"></a> Ne be ye nat ashamed that daun John<br> <a name="an_222"></a> Shal fasting al this day alenge goon?<br> <a name="an_223"></a> What, lat us heere a messe, and go we dyne."<br> <a name="an_224"></a> "Wyf," quod this man, "litel kanstow devyne<br> <a name="an_225"></a> The curious bisynesse that we have.<br> <a name="an_226"></a> For of us chapmen, also God me save,<br> <a name="an_227"></a> And by that lord that clepid is Seint Yve,<br> <a name="an_228"></a> Scarsly amonges twelve tweye shul thryve<br> <a name="an_229"></a> Continuelly, lastynge unto oure age.<br> <span class="margnote"><font color="GREEN" size="-1"><a name="an_230">230</a></font></span> We may wel make chiere and good visage,<br> <a name="an_231"></a> And dryve forth the world as it may be,<br> <a name="an_232"></a> And kepen oure estaat in pryvetee,<br> <a name="an_233"></a> Til we be deed, or elles that we pleye<br> <a name="an_234"></a> A pilgrymage, or goon out of the weye.<br> <a name="an_235"></a> And therfore have I greet necessitee<br> <a name="an_236"></a> Upon this queynte world t' avyse me,<br> <a name="an_237"></a> For everemoore we moote stonde in drede<br> <a name="an_238"></a> Of hap and fortune in oure chapmanhede.<br> <a name="an_239"></a> "To Flaundres wol I go to-morwe at day,<br> <span class="margnote"><font color="GREEN" size="-1"><a name="an_240">240</a></font></span> And come agayn, as soone as evere I may.<br> <a name="an_241"></a> For which, my deere wyf, I thee biseke,<br> <a name="an_242"></a> As be to every wight buxom and meke,<br> <a name="an_243"></a> And for to kepe oure good be curious,<br> <a name="an_244"></a> And honestly governe wel oure hous.<br> <a name="an_245"></a> Thou hast ynough, in every maner wise,<br> <a name="an_246"></a> That to a thrifty houshold may suffise.<br> <a name="an_247"></a> Thee lakketh noon array ne no vitaille;<br> <a name="an_248"></a> Of silver in thy purs shaltow nat faille."<br> <a name="an_249"></a> And with that word his countour-dore he shette,<br> <span class="margnote"><font color="GREEN" size="-1"><a name="an_250">250</a></font></span> And doun he gooth, no lenger wolde he lette.<br> <a name="an_251"></a> But hastily a messe was ther seyd,<br> <a name="an_252"></a> And spedily the tables were yleyd,<br> <a name="an_253"></a> And to the dyner faste they hem spedde,<br> <a name="an_254"></a> And richely this monk the chapman fedde.<br> <a name="an_255"></a> At after-dyner daun John sobrely<br> <a name="an_256"></a> This chapman took apart, and prively<br> <a name="an_257"></a> He seyde hym thus: "Cosyn, it standeth so,<br> <a name="an_258"></a> That wel I se to Brugges wol ye go.<br> <a name="an_259"></a> God and Seint Austyn spede yow and gyde!<br> <span class="margnote"><font color="GREEN" size="-1"><a name="an_260">260</a></font></span> I prey yow, cosyn, wisely that ye ryde.<br> <a name="an_261"></a> Governeth yow also of youre diete<br> <a name="an_262"></a> Atemprely, and namely in this hete.<br> <a name="an_263"></a> Bitwix us two nedeth no strange fare;<br> <a name="an_264"></a> Farewel, cosyn; God shilde yow fro care!<br> <a name="an_265"></a> And if that any thyng by day or nyght,<br> <a name="an_266"></a> If it lye in my power and my myght,<br> <a name="an_267"></a> That ye me wol comande in any wyse,<br> <a name="an_268"></a> It shal be doon right as ye wol devyse.<br> <a name="an_269"></a> "O thyng, er that ye goon, if it may be,<br> <span class="margnote"><font color="GREEN" size="-1"><a name="an_270">270</a></font></span> I wolde prey yow: for to lene me<br> <a name="an_271"></a> An hundred frankes, for a wyke or tweye,<br> <a name="an_272"></a> For certein beestes that I moste beye,<br> <a name="an_273"></a> To stoore with a place that is oures.<br> <a name="an_274"></a> God helpe me so, I wolde it were youres!<br> <a name="an_275"></a> I shal nat faille surely of my day,<br> <a name="an_276"></a> Nat for a thousand frankes, a mile way.<br> <a name="an_277"></a> But lat this thyng be secree, I yow preye,<br> <a name="an_278"></a> For yet to-nyght thise beestes moot I beye.<br> <a name="an_279"></a> And fare now wel, myn owene cosyn deere;<br> <span class="margnote"><font color="GREEN" size="-1"><a name="an_280">280</a></font></span> Graunt mercy of youre cost and of youre cheere."<br> <a name="an_281"></a> This noble marchant gentilly anon<br> <a name="an_282"></a> Answerde and seyde, "O cosyn myn, daun John,<br> <a name="an_283"></a> Now sikerly this is a smal requeste.<br> <a name="an_284"></a> My gold is youres, whan that it yow leste,<br> <a name="an_285"></a> And nat oonly my gold, but my chaffare.<br> <a name="an_286"></a> Take what yow list; God shilde that ye spare.<br> <a name="an_287"></a> "But o thyng is, ye knowe it wel ynogh<br> <a name="an_288"></a> Of chapmen, that hir moneie is hir plogh.<br> <a name="an_289"></a> We may creaunce whil we have a name,<br> <span class="margnote"><font color="GREEN" size="-1"><a name="an_290">290</a></font></span> But goldlees for to be, it is no game.<br> <a name="an_291"></a> Paye it agayn whan it lith in youre ese;<br> <a name="an_292"></a> After my myght ful fayn wolde I yow plese."<br> <a name="an_293"></a> Thise hundred frankes he fette forth anon,<br> <a name="an_294"></a> And prively he took hem to daun John.<br> <a name="an_295"></a> No wight in al this world wiste of this loone<br> <a name="an_296"></a> Savynge this marchant and daun John allone.<br> <a name="an_297"></a> They drynke, and speke, and rome a while and pleye,<br> <a name="an_298"></a> Til that daun John rideth to his abbeye.<br> <a name="an_299"></a> The morwe cam, and forth this marchant rideth<br> <span class="margnote"><font color="GREEN" size="-1"><a name="an_300">300</a></font></span> To Flaundres-ward; his prentys wel hym gydeth<br> <a name="an_301"></a> Til he came into Brugges murily.<br> <a name="an_302"></a> Now gooth this marchant faste and bisily<br> <a name="an_303"></a> Aboute his nede, and byeth and creaunceth.<br> <a name="an_304"></a> He neither pleyeth at the dees ne daunceth,<br> <a name="an_305"></a> But as a marchaunt, shortly for to telle,<br> <a name="an_306"></a> He let his lyf, and there I lete hym dwelle.<br> <a name="an_307"></a> The Sonday next the marchant was agon,<br> <a name="an_308"></a> To Seint-Denys ycomen is daun John,<br> <a name="an_309"></a> With crowne and berd al fressh and newe yshave.<br> <span class="margnote"><font color="GREEN" size="-1"><a name="an_310">310</a></font></span> In al the hous ther nas so litel a knave,<br> <a name="an_311"></a> Ne no wight elles, that he nas ful fayn<br> <a name="an_312"></a> That my lord daun John was come agayn.<br> <a name="an_313"></a> And shortly to the point right for to gon,<br> <a name="an_314"></a> This faire wyf acorded with daun John<br> <a name="an_315"></a> That for thise hundred frankes he sholde al nyght<br> <a name="an_316"></a> Have hire in his armes bolt upright;<br> <a name="an_317"></a> And this acord parfourned was in dede.<br> <a name="an_318"></a> In myrthe al nyght a bisy lyf they lede<br> <a name="an_319"></a> Til it was day, that daun John wente his way,<br> <span class="margnote"><font color="GREEN" size="-1"><a name="an_320">320</a></font></span> And bad the meynee "Farewel, have good day!"<br> <a name="an_321"></a> For noon of hem, ne no wight in the toun,<br> <a name="an_322"></a> Hath of daun John right no suspecioun.<br> <a name="an_323"></a> And forth he rydeth hoom to his abbeye,<br> <a name="an_324"></a> Or where hym list; namoore of hym I seye.<br> <a name="an_325"></a> This marchant, whan that ended was the faire,<br> <a name="an_326"></a> To Seint-Denys he gan for to repaire,<br> <a name="an_327"></a> And with his wyf he maketh feeste and cheere,<br> <a name="an_328"></a> And telleth hire that chaffare is so deere<br> <a name="an_329"></a> That nedes moste he make a chevyssaunce,<br> <span class="margnote"><font color="GREEN" size="-1"><a name="an_330">330</a></font></span> For he was bounden in a reconyssaunce<br> <a name="an_331"></a> To paye twenty thousand sheeld anon.<br> <a name="an_332"></a> For which this marchant is to Parys gon<br> <a name="an_333"></a> To borwe of certeine freendes that he hadde<br> <a name="an_334"></a> A certeyn frankes; and somme with him he ladde.<br> <a name="an_335"></a> And whan that he was come into the toun,<br> <a name="an_336"></a> For greet chiertee and greet affeccioun,<br> <a name="an_337"></a> Unto daun John he first gooth hym to pleye;<br> <a name="an_338"></a> Nat for to axe or borwe of hym moneye,<br> <a name="an_339"></a> But for to wite and seen of his welfare,<br> <span class="margnote"><font color="GREEN" size="-1"><a name="an_340">340</a></font></span> And for to tellen hym of his chaffare,<br> <a name="an_341"></a> As freendes doon whan they been met yfeere.<br> <a name="an_342"></a> Daun John hym maketh feeste and murye cheere,<br> <a name="an_343"></a> And he hym tolde agayn, ful specially,<br> <a name="an_344"></a> How he hadde wel yboght and graciously,<br> <a name="an_345"></a> Thanked be God, al hool his marchandise,<br> <a name="an_346"></a> Save that he moste, in alle maner wise,<br> <a name="an_347"></a> Maken a chevyssaunce, as for his beste,<br> <a name="an_348"></a> And thanne he sholde been in joye and reste.<br> <a name="an_349"></a> Daun John answerde, "Certes, I am fayn<br> <span class="margnote"><font color="GREEN" size="-1"><a name="an_350">350</a></font></span> That ye in heele ar comen hom agayn.<br> <a name="an_351"></a> And if that I were riche, as have I blisse,<br> <a name="an_352"></a> Of twenty thousand sheeld sholde ye nat mysse,<br> <a name="an_353"></a> For ye so kyndely this oother day<br> <a name="an_354"></a> Lente me gold; and as I kan and may,<br> <a name="an_355"></a> I thanke yow, by God and by Seint Jame!<br> <a name="an_356"></a> But nathelees, I took unto oure dame,<br> <a name="an_357"></a> Youre wyf, at hom, the same gold ageyn<br> <a name="an_358"></a> Upon youre bench; she woot it wel, certeyn,<br> <a name="an_359"></a> By certeyn tokenes that I kan hire telle.<br> <span class="margnote"><font color="GREEN" size="-1"><a name="an_360">360</a></font></span> Now, by youre leve, I may no lenger dwelle;<br> <a name="an_361"></a> Oure abbot wole out of this toun anon,<br> <a name="an_362"></a> And in his compaignye moot I goon.<br> <a name="an_363"></a> Grete wel oure dame, myn owene nece sweete,<br> <a name="an_364"></a> And fare wel, deere cosyn, til we meete!"<br> <a name="an_365"></a> This marchant, which that was ful war and wys,<br> <a name="an_366"></a> Creanced hath, and payd eek in Parys<br> <a name="an_367"></a> To certeyn Lumbardes, redy in hir hond,<br> <a name="an_368"></a> The somme of gold, and gat of hem his bond;<br> <a name="an_369"></a> And hoom he gooth, murie as a papejay,<br> <span class="margnote"><font color="GREEN" size="-1"><a name="an_370">370</a></font></span> For wel he knew he stood in swich array<br> <a name="an_371"></a> That nedes moste he wynne in that viage<br> <a name="an_372"></a> A thousand frankes aboven al his costage.<br> <a name="an_373"></a> His wyf ful redy mette hym atte gate,<br> <a name="an_374"></a> As she was wont of oold usage algate,<br> <a name="an_375"></a> And al that nyght in myrthe they bisette;<br> <a name="an_376"></a> For he was riche and cleerly out of dette.<br> <a name="an_377"></a> Whan it was day, this marchant gan embrace<br> <a name="an_378"></a> His wyf al newe, and kiste hire on hir face,<br> <a name="an_379"></a> And up he gooth and maketh it ful tough.<br> <span class="margnote"><font color="GREEN" size="-1"><a name="an_380">380</a></font></span> "Namoore," quod she, "by God, ye have ynough!"<br> <a name="an_381"></a> And wantownly agayn with hym she pleyde<br> <a name="an_382"></a> Til atte laste thus this marchant seyde:<br> <a name="an_383"></a> "By God," quod he, "I am a litel wrooth<br> <a name="an_384"></a> With yow, my wyf, although it be me looth.<br> <a name="an_385"></a> And woot ye why? By God, as that I gesse<br> <a name="an_386"></a> That ye han maad a manere straungenesse<br> <a name="an_387"></a> Bitwixen me and my cosyn daun John.<br> <a name="an_388"></a> Ye sholde han warned me, er I had gon,<br> <a name="an_389"></a> That he yow hadde an hundred frankes payed<br> <span class="margnote"><font color="GREEN" size="-1"><a name="an_390">390</a></font></span> By redy token; and heeld hym yvele apayed,<br> <a name="an_391"></a> For that I to hym spak of chevyssaunce;<br> <a name="an_392"></a> Me semed so, as by his contenaunce.<br> <a name="an_393"></a> But nathelees, by God, oure hevene kyng,<br> <a name="an_394"></a> I thoughte nat to axen hym no thyng.<br> <a name="an_395"></a> I prey thee, wyf, ne do namoore so;<br> <a name="an_396"></a> Telle me alwey, er that I fro thee go,<br> <a name="an_397"></a> If any dettour hath in myn absence<br> <a name="an_398"></a> Ypayed thee, lest thurgh thy necligence<br> <a name="an_399"></a> I myghte hym axe a thing that he hath payed."<br> <span class="margnote"><font color="GREEN" size="-1"><a name="an_400">400</a></font></span> This wyf was nat afered nor affrayed,<br> <a name="an_401"></a> But boldely she seyde, and that anon,<br> <a name="an_402"></a> "Marie, I deffie the false monk, daun John!<br> <a name="an_403"></a> I kepe nat of his tokenes never a deel;<br> <a name="an_404"></a> He took me certeyn gold, that woot I weel --<br> <a name="an_405"></a> What! Yvel thedam on his monkes snowte!<br> <a name="an_406"></a> For, God it woot, I wende, withouten doute,<br> <a name="an_407"></a> That he hadde yeve it me bycause of yow<br> <a name="an_408"></a> To doon therwith myn honour and my prow,<br> <a name="an_409"></a> For cosynage, and eek for beele cheere<br> <span class="margnote"><font color="GREEN" size="-1"><a name="an_410">410</a></font></span> That he hath had ful ofte tymes heere.<br> <a name="an_411"></a> But sith I se I stonde in this disjoynt,<br> <a name="an_412"></a> I wol answere yow shortly to the poynt.<br> <a name="an_413"></a> Ye han mo slakkere dettours than am I!<br> <a name="an_414"></a> For I wol paye yow wel and redily<br> <a name="an_415"></a> Fro day to day, and if so be I faille,<br> <a name="an_416"></a> I am youre wyf; score it upon my taille,<br> <a name="an_417"></a> And I shal paye as soone as ever I may.<br> <a name="an_418"></a> For by my trouthe, I have on myn array,<br> <a name="an_419"></a> And nat on wast, bistowed every deel;<br> <span class="margnote"><font color="GREEN" size="-1"><a name="an_420">420</a></font></span> And for I have bistowed it so weel<br> <a name="an_421"></a> For youre honour, for Goddes sake, I seye,<br> <a name="an_422"></a> As be nat wrooth, but lat us laughe and pleye.<br> <a name="an_423"></a> Ye shal my joly body have to wedde;<br> <a name="an_424"></a> By God, I wol nat paye yow but abedde!<br> <a name="an_425"></a> Forgyve it me, myn owene spouse deere;<br> <a name="an_426"></a> Turne hiderward, and maketh bettre cheere."<br> <a name="an_427"></a> This marchant saugh ther was no remedie,<br> <a name="an_428"></a> And for to chide it nere but folie,<br> <a name="an_429"></a> Sith that the thyng may nat amended be.<br> <span class="margnote"><font color="GREEN" size="-1"><a name="an_430">430</a></font></span> "Now wyf," he seyde, "and I foryeve it thee;<br> <a name="an_431"></a> But, by thy lyf, ne be namoore so large.<br> <a name="an_432"></a> Keep bet thy good, this yeve I thee in charge."<br> <a name="an_433"></a> Thus endeth my tale, and God us sende<br> <a name="an_434"></a> Taillynge ynough unto oure lyves ende. Amen<br> <a name="an_435"></a> "Wel seyd, by corpus dominus," quod oure Hoost,<br> <a name="an_436"></a> "Now longe moote thou saille by the cost,<br> <a name="an_437"></a> Sire gentil maister, gentil maryneer!<br> <a name="an_438"></a> God yeve the monk a thousand last quade yeer!<br> <a name="an_439"></a> A ha! Felawes, beth ware of swich a jape!<br> <span class="margnote"><font color="GREEN" size="-1"><a name="an_440">440</a></font></span> The monk putte in the mannes hood an ape,<br> <a name="an_441"></a> And in his wyves eek, by Seint Austyn!<br> <a name="an_442"></a> Draweth no monkes moore unto youre in.<br> <a name="an_443"></a> "But now passe over, and lat us seke aboute,<br> <a name="an_444"></a> Who shal now telle first of al this route<br> <a name="an_445"></a> Another tale;" and with that word he sayde,<br> <a name="an_446"></a> As curteisly as it had been a mayde,<br> <a name="an_447"></a> "My lady Prioresse, by youre leve,<br> <a name="an_448"></a> So that I wiste I sholde yow nat greve,<br> <a name="an_449"></a> I wolde demen that ye tellen sholde<br> <span class="margnote"><font color="GREEN" size="-1"><a name="an_450">450</a></font></span> A tale next, if so were that ye wolde.<br> <a name="an_451"></a> Now wol ye vouche sauf, my lady deere?"<br> <a name="an_452"></a> "Gladly," quod she, and seyde as ye shal heere.<br>  
 <p></p><hr>
 <center>
 <a href="mect30.htm">Next: The Prioress' Prologue</a></center>
 </body>