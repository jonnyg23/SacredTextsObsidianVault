<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune24.htm">English</a> 
 <a href="23.htm">Previous</a> 
 <a href="25.htm">Next</a> 
 </small></center>
 <hr>
 <center><h1>Neljäskolmatta runo</h1></center>
 <p>Jo nyt on neiti neuvottuna, morsian opastettuna.
 <br>Vielä virkin veijolleni, sulholleni suin puhelen:
 <br>"Sulho, viljon veikkoseni, vielä veikkoa parempi,
 <br>emon lasta armahampi, ison lasta lauhkeampi!
 <br>Kuulesta, ma kuin sanelen, kuin sanelen, kuin puhelen
 <br>tästä liinalinnustasi, saamaisestasi kanasta!
 </p><p>"Kiitä, sulho, onneasi hyvän saaman saamastasi!
 <br>Kun kiität, hyvinki kiitä! Hyvän sait, hyvän tapasit,
 <br>hyvän Luojasi lupasi, hyvän antoi armollinen.
 <br>Lue kiitokset isolle, emoselle viel' enemmin,
 <br>ku tuuti tytön mokoman, niin mokoman morsiamen!
 </p><p>"Puhas on neiti puolellasi, neiti kirkas kihloissasi.
 <br>Valkeainen vallassasi, soreainen suojassasi,
 <br>tytär riski rinnallasi, vereväinen vieressäsi,
 <br>tytär riski, riihenpuija, hempulainen heinänlyöjä,
 <br>pulski poukkujen pesijä, varski vaatevalkaisija,
 <br>kensti rihman kehreäjä, karski kankahan kutoja.
 </p><p>"Niin sen piukki pirran ääni, kuin käki mäellä kukkui;
 <br>niin sen suihki sukkulainen, kuin on portimo pinossa;
 <br>niin sen käämi käännähteli, kuin käpy oravan suussa.
 <br>Ei kylä sike'in maannut, linnakunta uinaellut
 <br>neien pirran pirkeheltä, sukkulan surinehelta.
 </p><p>"Sulhokainen, nuorukainen, miehen kanta kaunokainen!
 <br>Tao viikate terävä, vaali vartehen hyvähän,
 <br>veistele veräjän suussa, kannon päässä kalkuttele!
 <br>Kun tulevi päiväpaiste, viepä neiti nurmen päälle:
 <br>näet, kuin heinä herskähtävi, kova heinä korskahtavi,
 <br>vihviläinen viuskahtavi, suolaheinä suiskahtavi,
 <br>mätäs myötähän menevi, vesan kanta katkeavi.
 </p><p>"Kun tulevi toinen päivä, hanki suora sukkulainen,
 <br>pirran-päällinen pätevä, käärinlauta laaullinen,
 <br>vuoli suksekset soreat, hanki kaikki kangasneuvot!
 <br>Laita neiti kangaspuille, pirran-päällinen piohon:
 <br>äsken pirta piukkoavi, kangaspuut kamahtelevi,
 <br>kuuluvi kylähän kalske, pirran pirske loitommalle.
 <br>Akat tuosta arvelevat, kysyvät kyläiset naiset:
 <br>'Kuka kangasta kutovi?' Sinun vastata sopivi:
 <br>'Oma kultani kutovi, herttaiseni helskyttävi.
 <br>Laskiko lapoja kangas, päästi pirta piitämiä?'
 <br>'Ei laske lapoja kangas, päästä ei pirta piitämiä:
 <br>on kuin Kuuttaren kutoma, Päivättären kehreämä,
 <br>Otavattaren osaama, Tähettären täyttelemä.'
 </p><p>"Sulhokainen, nuorukainen, miehen kanta kaunokainen!
 <br>Kun nyt lähet kulkemahan, saat tästä ajelemahan
 <br>kera nuoren neitosesi, kanssa kaunihin kanasi,
 <br>ellös vainen varpuistasi, tätä liinalinnuistasi,
 <br>ellös vieruhun ve'elkö, aian kolkkihin ajelko,
 <br>kaa'atelko kannon päähän, kivilöihin kiskotelko!
 <br>Ei ennen ison ko'issa, emon kaunon kartanoilla
 <br>neittä vieruihin ve'elty, aian kolkkihin ajeltu,
 <br>kaa'ateltu kannon päähän, kivilöihin kiskoteltu.
 </p><p>"Sulhokainen, nuorukainen, miehen kanta kaunokainen!
 <br>Ellös viekö neioistasi, kuletelko kullaistasi
 <br>nurkkihin nuhajamahan, soppihin sohajamahan!
 <br>Ei neiti ison kotona, emon entisen tuvilla
 <br>eip' on nurkissa nuhannut, ei sohannut soppiloissa:
 <br>aina istui ikkunoissa, keikkui keskilattioilla,
 <br>illat taattonsa ilona, aamut äitin armahana.
 </p><p>"Ellös vainen, sulho rukka, ellös sie tätä kanaista
 <br>viekö vehkahuhmarelle, panko parkin survontahan,
 <br>olkileivän leivontahan, petäjäisen pieksäntähän!
 <br>Ei neittä ison kotona, emon kaunon kartanossa
 <br>viety vehkahuhmarelle, pantu parkin survontahan,
 <br>olkileivän leivontahan, petäjäisen pieksäntähän.
 </p><p>"Vieös sä tätä kanoa, vieös viljamättähälle,
 <br>ru'ispurnun purkajaksi, ohrapurnun ottajaksi,
 <br>leivän paksun paistajaksi, oluen osoajaksi,
 <br>vehnäleivän leipojaksi, taikinan taputtajaksi!
 </p><p>"Sulho, viljon veljyeni! Ellös sie tätä kanoa,
 <br>ellös meiän hanhoistamme ikävillä itketelkö!
 <br>Tulisiko tuhma tunti, saisi neiollen ikävä,
 <br>pistä puuru puikkoloihin tahi valkko valjahisin,
 <br>tuo neittä ison kotihin, emon tuttavan tuville!
 </p><p>"Ellös sie tätä kanaista, ellös liinalinnuistamme
 <br>oletelko orjanasi, palkanpiikana pi'elkö,
 <br>elä kiellä kellarista eläkä aitasta epeä!
 <br>Ei neittä ison kotona, emon kaunon kartanossa
 <br>oleteltu orjan arvon, palkanpiikana pi'elty,
 <br>ei kielletty kellarista eikä aitasta evätty:
 <br>aina viilti vehnäsiä, katseli kananmunia
 <br>maitotiinun tienohilla, olutpuolikon povella,
 <br>aamut aittoja avellen, illat luhtia lukiten.
 </p><p>"Sulhokainen, nuorukainen, miehen kanta kaunokainen!
 <br>Kun neittä hyvin pitelet, niin hyväksi tunnetahan:
 <br>kun tulet apen kotihin, luoksi ainoan anopin,
 <br>itseäsi syötetähän, syötetähän, juotetahan,
 <br>hevosesi riisutahan, tallihin talutetahan,
 <br>syötetähän, juotetahan, kauravakka kannetahan.
 </p><p>"Ellös vainen neioistamme, tätä liinalinnuistamme
 <br>sanoko su'uttomaksi, laatiko lajittomaksi!
 <br>Onpa tällä neiollamme suku suuri, laji laaja:
 <br>kappa ois kylveä papuja, jyvä kullenki tulisi,
 <br>kappa panna pellavaista, kuitu kullenki tulisi.
 </p><p>"Ellös vainen, sulho rukka, neioista pahoin pi'elkö,
 <br>opastelko orjan ruoskin, nahkaruoskin nau'utelko,
 <br>vitsoin viisin vingutelko, vajan päässä vangutelko!
 <br>Eipä neittä ennenkänä, ei ennen ison kotona
 <br>opasteltu orjan ruoskin, nahkaruoskin nau'uteltu,
 <br>vitsoin viisin vinguteltu, vajan päässä vanguteltu.
 </p><p>"Seiso seinänä e'essä, pysy pihtipuolisena:
 <br>elä anna anopin lyöä eläkä apen torua,
 <br>elä vierahan vihata, talon toisen soimaella!
 <br>Pere käski pieksämähän, muu väki mukittamahan:
 <br>ethän raahi raukaistasi etkä henno hertaistasi.
 <br>vuosin kolmin kuultuasi, ainoisin aneltuasi!
 </p><p>"Neuvo, sulho, neitoasi, opeta omenoasi,
 <br>neuvo neittä vuotehella, opeta oven takana,
 <br>vuosikausi kummassaki, yksi vuosi suusanalla,
 <br>toinen silmän iskennällä, kolmas on jalan polulla!
 </p><p>"Kun ei sitte siitä huoli eikä tuostana totelle,
 <br>ota ruoko ruo'ostosta, karvakorte kankahalta!
 <br>Sillä neuvo neitoasi, neuvo neittä neljäs vuosi,
 <br>korahuta korttehella, saran syrjällä syseä;
 <br>viel' elä siimalla sivalla, neittä raipalla rapoa!
 </p><p>"Vaan jos sitte siit' ei huoli, viel' ei tuostana totelle,
 <br>veä vitsa viiakosta, koivu korpinotkelmosta
 <br>tuopa turkin helman alla, talon toisen tietämättä:
 <br>sitä näytä neiollesi, hepäise, elä sivalla!
 </p><p>"Kun ei vielä siitä huoli, ota tuostana totella,
 <br>neuvo neittä vitsasella, koivun oksalla opasta!
 <br>Neuvo nelisnurkkaisessa, sano sammalhuonehessa,
 <br>elä nurmella nukita, pieksä pellon pientarella:
 <br>kuuluisi kumu kylähän, tora toisehen talohon,
 <br>naisen itku naapurihin, metsähän iso meteli.
 </p><p>"Aina hauo hartioita, pehmitä perälihoja,
 <br>elä silmiä sivele eläkä korvia koseta:
 <br>kuppi kulmalle tulisi, sinimarja silmän päälle.
 <br>Tuostapa kyty kysyisi, tuosta appi arveleisi,
 <br>kylän kyntäjät näkisi, nauraisi kyläiset naiset:
 <br>'Onko tuo soassa ollut, talununna tappelossa,
 <br>vai onko suen repimä, metsän karhun kaapaisema,
 <br>vai susiko sulhasena, karhu kanssakumppalina?'"
 </p><p>Olipa ukko uunin päällä, mieronkierto kiukahalla.
 <br>Lausui ukko uunin päältä, mieronkierto kiukahalta:
 <br>"Ellös vainen, sulho rukka, nouatelko naisen mieltä,
 <br>naisen mieltä, kiurun kieltä, kuin minä, poloinen poika!
 <br>Lihat ostin, leivät ostin, voit ostin, oluet ostin,
 <br>kalat ostin kaikenlaiset, särpimet monensukuiset,
 <br>oluet omilta mailta, vehnät mailta vierahilta.
 </p><p>"En sillä hyveä saanut enkä siistiä tavannut.
 <br>Nainen kun tuli tupahan, tuli kuin tukan repijä,
 <br>muotoansa mullistellen, silmiänsä väännitellen;
 <br>aina äyhki ähmissänsä, vihoissansa virkkaeli,
 <br>kutsui kuppeloperäksi, haukkui halkohakkuriksi.
 </p><p>"Jopa muistin uuen mutkan, toki toisen tien osasin:
 <br>kun kolotin koivun oksan, jo likisti linnuksensa;
 <br>kun karsin katajan latvan, jo kumarsi kullaksensa;
 <br>kun vielä panin pajuilla, jo kapusi kaulahani."
 </p><p>Neito parka huokaiseikse, huokaiseikse, henkäiseikse,
 <br>itse itkulle hyräytyi. Sanan virkkoi, noin nimesi:
 <br>"Lässäp' on nyt muien lähtö, liki saanut muien liitto,
 <br>minun lähtöni lähemmä, minun liittoni likemmä,
 <br>vaikk' on läyli lähteäki, erota tukala tunti
 <br>tästä kuulusta kylästä, kaunihista kartanosta,
 <br>jossa kasvoin kaunihisti, ylenin ylen ehosti
 <br>kaiken kasvantoikäni, lapsipuolen polveani.
 </p><p>"Enkä tuota ennen luullut enkä uskonut ikänä,
 <br>en mä luullut luopuvani, uskonut eroavani
 <br>tämän linnan liepeheltä, tämän harjun hartiolta.
 <br>Jo nyt luulen, jotta luovun, jopa uskon ja eroan:
 <br>ero- on tuopit tyhjettynä, ero- juotuna oluet,
 <br>kohta korjat käännettynä päin ulos, perin tupahan,
 <br>lappe'in ison latohon, kalten karjahuonehesen.
 </p><p>"Millä nyt erotessani, lähtiessäni, katala,
 <br>millä maksan maammon maion sekä taattoni hyvyyen,
 <br>millä veikon armauen, mielisiivot siskoseni?
 </p><p>"Kiitän mä, iso, sinua entisistäni eloista,
 <br>murkinoista muinaisista, parahimmista paloista.
 </p><p>"Kiitän mä, emo, sinua nuorna tuuiteltuasi,
 <br>pienoisna pi'eltyäsi, rinnoin ruokkieltuasi.
 </p><p>"Vielä kiitän veikkoseni, veikkoseni, siskoseni,
 <br>kostelen koko perehen, kaikki kasvinkumppalini,
 <br>joien joukossa elelin, kasvoin kanssa kasvinaian.
 </p><p>"Ellös nyt, hyvä isoni, ellös, ehtoinen emoni,
 <br>tahi muu sukuni suuri, heimokuntani heleä,
 <br>tuosta huolelle ruvetko, saako suurelle surulle,
 <br>jos menenki muille maille, kulkenen johonkuhunki!
 <br>Paistanevi Luojan päivä, kuu Luojan kumottanevi,
 <br>tähet taivon välkynevi, otavat ojentunevi
 <br>ilmassa etempänäki, maailmassa muuallaki,
 <br>ei yksin ison pihoilla, näillä kasvinkartanoilla.
 </p><p>"Lähen nyt tästä kuin lähenki, tästä kullasta ko'ista,
 <br>ison saamasta salista, äitin kestikellarista.
 <br>Heitän suoni, heitän maani, heitän heinikkopihani,
 <br>heitän valkeat veteni, heitän hiekkarantaseni
 <br>kylpeä kylän akoille, pasikoia paimenille.
 </p><p>"Heitän suot sorehtijoille, maat heitän maleksijoille,
 <br>lepiköt lepeäjille, kanervikot kaahlajille,
 <br>aitavieret astujille, kujavarret kulkijoille,
 <br>pihat pitkin juoksijoille, seinävieret seisojille,
 <br>siltalauat siivojille, lattiat lakaisijoille.
 <br>Pellot heitän peuran juosta, salot ilveksen samota,
 <br>ahot hanhien asua, lehot lintujen levätä.
 </p><p>"Lähen tästä kuin lähenki toisen lähtijän keralla
 <br>syksyisen yön sylihin, kevä'isen kierän päälle,
 <br>jottei jälki jäällä tunnu, jalan isku iljangolla,
 <br>hangella hamosen toimi, helman hiepsintä lumella.
 </p><p>"Sitte toiste tultuani, kotihini käytyäni
 <br>eipä äiti ääntä kuulle, iso ei itkua tajunne,
 <br>jos ma kulmilla kujerran, päälaella laulattelen:
 <br>jo on nousnut nuori nurmi, kasvanut katajapehko
 <br>iholle imettäjäni, kasvopäille kantajani.
 </p><p>"Minun toiste tullessani näille pitkille pihoille
 <br>muut ei tuntene minua kuin ne kaksi kappaletta:
 <br>alimainen aian vitsa, perimäinen pellon seiväs,
 <br>nuo on piennä pistämäni, neitona vitsastamani.
 </p><p>"Emoni mahova lehmä, minun nuorna juottamani,
 <br>vasikkana vaalimani, ammoa rikottelevi
 <br>pitkillä piharikoilla, talvisilla tanterilla:
 <br>tuntenevi tuo minua kotoiseksi tyttäreksi.
 </p><p>"Isoni ikioronen, minun piennä syöttämäni,
 <br>neitona apattamani, hirnua rikottelevi
 <br>pitkillä piharikoilla, talvisilla tanterilla:
 <br>tuntenevi tuo minua kotoiseksi tyttäreksi.
 </p><p>"Veikkoni ikuinen koira, minun lasna syöttämäni,
 <br>neitona opastamani, haukkua rikottelevi
 <br>pitkillä piharikoilla, talvisilla tanterilla:
 <br>tuo minua tuntenevi kotoiseksi tyttäreksi.
 </p><p>"Muut ne ei minua tunne kotihini tultuani,
 <br>vaikk' on vanhat valkamani, entiset elosijani,
 <br>sijoillansa siikasalmet, asemillansa apajat...
 </p><p>"Jää nyt, pirtti, terveheksi, pirtti lautakattoinesi!
 <br>Hyvä on toiste tullakseni, kaunis kaaputellakseni.
 </p><p>"Jää nyt, sintsi, terveheksi, sintsi lautasiltoinesi!
 <br>Hyvä on toiste tullakseni, kaunis kaaputellakseni.
 </p><p>"Jääpä, piha, terveheksi, piha pihlajaisinesi!
 <br>Hyvä on toiste tullakseni, kaunis kaaputellakseni.
 </p><p>"Jätän kaikki terveheksi: maat ja metsät marjoinensa,
 <br>kujavieret kukkinensa, kankahat kanervinensa,
 <br>järvet saoin saarinensa, syvät salmet siikoinensa,
 <br>hyvät kummut kuusinensa, korpinotkot koivuinensa."
 </p><p>Silloin seppo Ilmarinen koppoi neien korjahansa,
 <br>iski virkkua vitsalla, sanan virkkoi, noin nimesi:
 <br>"Jää hyvästi, järven rannat, järven rannat, pellon penkat,
 <br>kaikki mäntyset mäellä, puut pitkät petäjikössä,
 <br>tuomikko tuvan takana, katajikko kaivotiellä,
 <br>kaikki maassa marjan varret, marjan varret, heinän korret,
 <br>pajupehkot, kuusenjuuret, lepän lehvät, koivun kuoret!"
 </p><p>Siinä seppo Ilmarinen läksi Pohjolan pihoilta.
 <br>Jäivät lapset laulamahan; lapset lauloi jotta lausui:
 <br>"Lenti tänne musta lintu, läpi korven koikutteli,
 <br>suostutteli meiltä sorsan, maanitteli meiltä marjan,
 <br>otti tuo omenan meiltä, vietteli ve'en kalasen,
 <br>petti pienillä rahoilla, hope'illa houkutteli.
 <br>Ken nyt vie ve'elle meitä, ken joelle juohattavi?
 <br>Saapi saavit seistäksensä, kolataksensa korennot,
 <br>olla sillat siivomatta, lattiat lakaisematta,
 <br>pinttyä pikarin laiat, tuopin korvat tummentua."
 </p><p>Itse seppo Ilmarinen nuoren neitonsa keralla
 <br>ajoa kahuttelevi noita Pohjan rannikoita,
 <br>simasalmien sivutse, hietaharjun hartioitse.
 <br>Somer soitti, hiekka helkki, reki vieri, tie vilisi,
 <br>rahe rautainen ramasi, jalas koivuinen kolasi,
 <br>kapla patvinen pasasi, vemmel tuominen tutasi,
 <br>vinkui vitsaiset saverkot, vapoi vaskirenkahaiset
 <br>juostessa hyvän hevosen, hyvän laukin laukatessa.
 </p><p>Ajoi päivän, tuosta toisen, ajoi kohta kolmannenki,
 <br>käsi ohjassa orosen, toinen neien kainalossa,
 <br>jalka laialla rekosen, jalka toinen viltin alla.
 </p><p>Virkku juoksi, matka joutui, päivä vieri, tie lyheni.
 <br>Päivänäpä kolmantena aletessa aurinkoisen
 <br>jo sepon koti näkyvi, tuvat Ilman tuulottavi.
 <br>Noki nousi nuoraisena, savu paksuna pakeni,
 <br>tuprusi savu tuvasta, ylös pilvihin kohosi.
 <br clear="all"></p><hr noshade><tt>
 <center><a href="25.htm">Next: Viideskolmatta runo</a></center><br>
 </tt></body>