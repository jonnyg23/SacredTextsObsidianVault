<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune19.htm">English</a> 
 <a href="18.htm">Previous</a> 
 <a href="20.htm">Next</a> 
 </small></center>
 <hr>
 <center><h1>Yhdeksästoista runo</h1></center>
 <p>Siitä seppo Ilmarinen, takoja iän-ikuinen,
 <br>itse tungeikse tupahan, kaivaikse katoksen alle.
 </p><p>Tuotihin simoa tuoppi, mettä kannu kannettihin
 <br>seppo Ilmarin kätehen. Seppo tuon sanoiksi virkki:
 <br>"En ennen sinä ikänä, kuuna kullan valkeana
 <br>juone näitä juomisia, kuin ma saan nähä omani,
 <br>onko valmis valvattini, valmis valvateltavani."
 </p><p>Tuop' on Pohjolan emäntä sanan virkkoi, noin nimesi:
 <br>"Vaiv' on suuri valvatissa, vaiva valvateltavassa:
 <br>jalk' on kesken kenkimistä, toinen vieläki kesempi.
 <br>Äsken on valmis valvattisi, oike'in otettavasi,
 <br>kun sa kynnät kyisen pellon, käärmehisen käännättelet
 <br>ilman auran astumatta, vaarnojen värisemättä.
 <br>Senpä Hiisi ennen kynti, Lempo varsinki vakoili
 <br>vaarnasilla vaskisilla, auralla tuliterällä;
 <br>oma poikani poloinen heitti kesken kyntämättä."
 </p><p>Silloin seppo Ilmarinen meni neitonsa tupahan.
 <br>Itse tuon sanoiksi virkki: "Yön tyttö, hämärän neito!
 <br>Muistatko ajan mokoman, kun kuvasin uuen sammon,
 <br>kirjokannen kalkuttelin? Sie vannoit ikivalasi
 <br>eessä julkisen Jumalan, alla kasvon kaikkivallan,
 <br>tullaksesi toivottelit mulle, miehelle hyvälle,
 <br>ikuiseksi ystäväksi, kainaloiseksi kanaksi:
 <br>nyt ei äiti annakana, työnnä mulle tyttöänsä
 <br>kyntämättä kyisen pellon, käärmehisen kääntämättä."
 </p><p>Antoi morsian apua, työnti neito neuvokkia:
 <br>"Ohoh seppo Ilmarinen, takoja iän-ikuinen!
 <br>Aura kultainen kuvoa, hope'inen huolittele!
 <br>Sillä kynnät kyisen pellon, käärmehisen käännättelet."
 </p><p>Tuop' on seppo Ilmarinen kullan ahjohon asetti,
 <br>hopeansa lietsimehen, tuosta aurasen takovi.
 <br>Takoi rautaiset talukset, teräksiset säärystimet,
 <br>ne on päällensä pukevi, säärillensä säätelevi;
 <br>rautapaitahan paneikse, teräsvöihin vyöteleikse,
 <br>otti rautarukkasensa, nouti kintahat kiviset.
 <br>Sai siitä tulisen ruunan, valjasti hyvän hevosen,
 <br>läksi pellon kynnäntähän, vainion vakoantahan.
 </p><p>Näki päitä pyöriviä, raivoja ratisevia.
 <br>Sanovi sanalla tuolla: "Hoi mato, Jumalan luoma!
 <br>Kuka nosti nokkoasi, kenpä käski ja kehoitti
 <br>päätä pystössä piteä, kaulan vartta kankeata?
 <br>Pois nyt tieltä poikellaite, tungeite kulohon, kurja,
 <br>alas kursohon kuoite, heilauta heinikkohon!
 <br>Josp' on tuolta pääsi nostat, Ukko pääsi särkenevi
 <br>nuolilla teräsnenillä, rakehilla rautaisilla."
 </p><p>Siitä kynti kyisen pellon, vakoeli maan matoisen,
 <br>nosti kyitä kynnökselle, käärmehiä käännökselle.
 <br>Sanoi tuolta tultuansa: "Jo nyt kynnin kyisen pellon,
 <br>vakoelin maan matoisen, käärmehisen käännättelin.
 <br>Joko tyttö työnnetähän, annetahan ainoiseni?"
 </p><p>Tuop' on Pohjolan emäntä sanan virkkoi, noin nimesi:
 <br>"Äsken neiti annetahan, tyttö täältä työnnetähän,
 <br>kun sa tuonet Tuonen karhun, suistanet suen Manalan
 <br>tuolta Tuonelan salosta, Manalan majan periltä;
 <br>sata on saanut suistamahan, tullut ei yhtänä takaisin."
 </p><p>Siitä seppo Ilmarinen meni neitonsa tupahan.
 <br>Sanan virkkoi, noin nimesi: "Työ minulle määrättihin:
 <br>suistoa suet Manalan, Tuonen karhut tuoakseni
 <br>tuolta Tuonelan salosta, Manalan majan periltä."
 </p><p>Antoi morsian apua, työnti neito neuvokkia:
 <br>"Ohoh seppo Ilmarinen, takoja iän-ikuinen!
 <br>Teräksestä tehkös suitset, päitset rauasta rakenna
 <br>yhellä vesikivellä, kolmen kosken kuohumilla!
 <br>Niillä tuonet Tuonen karhut, suistanet suet Manalan."
 </p><p>Siitä seppo Ilmarinen, takoja iän-ikuinen,
 <br>teräksestä suitti suitset, päitset rauasta rakenti
 <br>yhellä vesikivellä, kolmen kosken kuohumilla.
 </p><p>Kävi siitä suistamahan; itse noin sanoiksi virkki:
 <br>"Ututyttö Terhenetär! Seulo seulalla utua,
 <br>terhenistä tepsuttele viljan vierimäsijoille,
 <br>jottei kuule kulkevaksi eik' on eestäni pakene!"
 </p><p>Sai sutosen suitsi-suuhun, karhun rautakahlehesen
 <br>tuolta Tuonen kankahalta, sinisen salon sisästä.
 <br>Sanoi tuolta tultuansa: "Anna, akka, tyttäresi!
 <br>Jo olen tuonut Tuonen karhun, suistanut suen Manalan."
 </p><p>Tuop' on Pohjolan emäntä sanan virkkoi, noin nimesi:
 <br>"Äsken alli annetahan, sinisotka suoritahan,
 <br>kun saat suuren suomuhauin, liikkuvan kalan lihavan,
 <br>tuolta Tuonelan joesta, Manalan alantehesta
 <br>ilman nuotan nostamatta, käsiverkon kääntämättä.
 <br>Sata on saanut pyytämähän, tullut ei yhtänä takaisin."
 </p><p>Jopa tuskiksi tulevi, läylemmäksi lankeavi.
 <br>Meni neitonsa tupahan, itse tuon sanoiksi virkki:
 <br>"Työ minulle määrättihin aina entistä parempi:
 <br>saa'a suuri suomuhauki, liikkuva kala lihava,
 <br>Tuonen mustasta joesta, Manalan ikipurosta
 <br>verkotoinna, nuotatoinna, ilman muutta pyy'yksettä."
 </p><p>Antoi morsian apua, työnti neito neuvokkia:
 <br>"Ohoh seppo Ilmarinen! Ellös olko milläskänä!
 <br>Taop' on tulinen kokko, vaakalintu valke'inen!
 <br>Sillä saanet suuren hauin, liikkuvan kalan lihavan,
 <br>Tuonen mustasta joesta, Manalan alantehesta."
 </p><p>Se on seppo Ilmarinen, takoja iän-ikuinen,
 <br>takovi kokon tulisen, vaakalinnun valke'isen;
 <br>kourat rauasta kuvasi, teräksestä temmottimet,
 <br>siiviksi venehen vieret. Itse siiville yleni,
 <br>selkähän sijoittelihe, kokon kynkkäluun nenille.
 </p><p>Siitä neuvoi kokkoansa, vaakalintua varoitti:
 <br>"Kokkoseni, lintuseni! Menes, lennä, kunne käsken:
 <br>Tuonen mustalle joelle, Manalan alantehelle!
 <br>Iske suuri suomuhauki, liikkuva kala lihava!"
 </p><p>Tuo kokko, komea lintu, lenteä lekuttelevi;
 <br>lenti hauin pyyäntähän, hirmuhampahan hakuhun,
 <br>tuonne Tuonelan joelle, Manalan alantehelle.
 <br>Yksi siipi vettä viisti, toinen taivasta tapasi,
 <br>kourat merta kuopaeli, nokka luotoja lotaisi.
 </p><p>Siitä seppo Ilmarinen lähtevi haroamahan
 <br>tuota Tuonelan jokea, kokko luona vahtimahan.
 </p><p>Vetehinen veestä nousi, koppoi kiinni Ilmarisen.
 <br>Kokko niskahan kohahti, Vetehisen päätä väänti,
 <br>polki päätä pohjemmaksi, kohti mustia mutia.
 </p><p>Jo tulevi Tuonen hauki, ve'en koira vengottavi.
 <br>Ei ole hauki pienen pieni eikä hauki suuren suuri:
 <br>kieli kahta kirvesvartta, hampahat haravan varren,
 <br>kita kolmen kosken verta, selkä seitsemän venehen.
 <br>Tahtoi seppoa tavata, syöä seppo Ilmarisen.
 </p><p>Tuli kokko kouotellen, isketellen ilman lintu.
 <br>Eik' ole kokko pienen pieni eikä aivan suuren suuri:
 <br>suu sen on satoa syltä, kita kuusi koskellista,
 <br>kieli kuutta keihäsvartta, kynnet viittä viikatetta.
 <br>Keksi suuren suomuhauin, liikkuvan kalan lihavan,
 <br>iskevi kaloa tuota, vasten suomuja sukaisi.
 </p><p>Silloin suuri suomuhauki, liikkuja kala lihava,
 <br>painavi kokon kynimen alle selvien vesien.
 <br>Niin kokko kohotteleikse, ilmahan ylenteleikse:
 <br>nosti mustia muria päälle selvien vesien.
 </p><p>Liiteleikse, laateleikse; toki toisesti kokevi.
 <br>Yhen iski kynsiänsä hauin hirmun hartioihin,
 <br>ve'en koiran koukkuluihin; toisen iski kynsiänsä
 <br>vuorehen teräksisehen, rautaisehen kalliohon.
 <br>Kilpestyi kivestä kynsi, kalpistihe kalliosta:
 <br>jo hauki sukeltelihe, ve'en venkale vetihe
 <br>kynsistä kokon kynimen, vaakalinnun varpahista,
 <br>jälet kynnen kylkiluilla, halennehet hartioilla.
 </p><p>Siitä kokko rautakoura kivastihe vielä kerran;
 <br>siivet välkkyi valkeana, silmät selvänä tulena:
 <br>saip' on hauin kynsihinsä, ve'en koiran kourihinsa.
 <br>Nosti suuren suomuhauin, ve'en venkalan veälti
 <br>alta aaltojen syvien päälle selvien vesien.
 </p><p>Niinp' on kokko rautakoura kerrallansa kolmannella
 <br>toki saapi Tuonen hauin, liikkuvan kalan lihavan,
 <br>tuosta Tuonelan joesta, Manalan alantehesta:
 <br>ei vesi ve'elle tullut hauin suuren suomuloista,
 <br>ilma ei ilmalle hajaisnut kokon suuren höyhenistä.
 </p><p>Siitä kokko rautakoura kantoi suuren suomuhauin
 <br>oksalle omenatammen, päähän lakkapään petäjän.
 <br>Siinä maisteli makua, viilti halki hauin vatsan,
 <br>riipoeli rintapäätä, pään on varsin poikki pahkoi.
 </p><p>Sanoi seppo Ilmarinen: "Oi sinua, kurja kokko!
 <br>Mikä lienet lintujasi, ku ollet otuksiasi,
 <br>kun nyt maistelit makua, viillit halki hauin vatsan,
 <br>kanssa riivoit rintapäätä, pään on varsin poikki pahkoit!"
 </p><p>Tuop' on kokko rautakoura siitä syäntyi lentämähän.
 <br>Ylös ilmahan kohosi pitkän pilven rannan päälle:
 <br>pilvet liikkui, taivot naukui, ilman kannet kallistihe,
 <br>katkesi Ukolta kaari, kuulta sarviset sakarat.
 </p><p>Siitä seppo Ilmarinen itse kantoi pään kaloa
 <br>anopille antehiksi. Sanan virkkoi, noin nimesi:
 <br>"Tuoss' onpi ikuinen tuoli hyvän Pohjolan tupahan."
 </p><p>Siitä tuon sanoiksi virkki, itse lausui ja pakisi:
 <br>"Jo nyt kynnin kyiset pellot, vakoelin maat matoiset,
 <br>suistelin suet Manalan, Tuonen karhut kahlestutin;
 <br>sain on suuren suomuhauin, liikkuvan kalan lihavan,
 <br>tuosta Tuonelan joesta, Manalan alantehesta.
 <br>Joko nyt neiti annetahan, tyttö täältä työnnetähän?"
 </p><p>Sanoi Pohjolan emäntä: "Pahoinpa sinäki laait,
 <br>kun sa päätä poikki pahkoit, laskit halki hauin vatsan,
 <br>vielä riivoit rintapäätä, kanssa maistelit makua."
 </p><p>Silloin seppo Ilmarinen itse tuon sanoiksi virkki:
 <br>"Ei saalis viatta saa'a paikoilta paremmiltana,
 <br>saati Tuonelan joesta, Manalan alantehesta.
 <br>Joko on valmis valvattini, valmis valvateltavani?"
 </p><p>Sanoi Pohjolan emäntä, itse lausui ja nimesi:
 <br>"Jo on valmis valvattisi, valmis valvateltavasi!
 <br>Annettava on alliseni, sorsaseni suorittava
 <br>Ilmariselle sepolle ikuiseksi istujaksi,
 <br>polviseksi puolisoksi, kainaloiseksi kanaksi."
 </p><p>Olipa lapsi lattialla. Lauloi lapsi lattialta:
 <br>"Jo tuli tuville näille liika lintu linnahamme.
 <br>Lenti kokko koillisesta, halki taivahan havukka;
 <br>siipi iski ilman äärtä, toinen lainetta lakaisi,
 <br>pursto merta pyyhätteli, päähyt taivoa tapasi.
 <br>Katseleikse, käänteleikse, liiteleikse, laateleikse;
 <br>liiti miesten linnan päälle, nokalla kolistelevi;
 <br>miesten linna rautakatto: ei siihen sisälle pääsnyt.
 </p><p>"Katseleikse, käänteleikse, liiteleikse, laateleikse.
 <br>Liiti naisten linnan päälle, nokalla kolistelevi;
 <br>naisten linna vaskikatto: ei siihen sisälle pääsnyt.
 </p><p>"Katseleikse, käänteleikse, liiteleikse, laateleikse.
 <br>Liiti neitten linnan päälle, nokalla kolistelevi;
 <br>neitten linna liinakatto: jo siihen sisälle pääsi!
 </p><p>"Liiti linnan patsahalle, siitä laskihe laelle;
 <br>liikahutti linnan lauan, istui linnan ikkunalle,
 <br>seinälle selinäsulka, satasulka salvoimelle.
 </p><p>"Katselevi kassapäitä, tukkapäitä tunnusteli,
 <br>neitiparvesta parasta, kassapäistä kaunihinta,
 <br>hele'intä helmipäistä, kukkapäistä kuuluisinta.
 </p><p>"Siitä kokko kouraisevi, havulintu haivertavi:
 <br>iski parvesta parahan, sorsajoukosta somimman,
 <br>hele'immän, hempe'immän, verevimmän, valke'imman.
 <br>Senpä iski ilman lintu, kynsi pitkä piirrällytti,
 <br>ku oli pysty pään piolta sekä varrelta valittu,
 <br>sulkasiltahan sulavin, hienukaisin höyheniltä."
 </p><p>Siitä Pohjolan emäntä sanan virkkoi, noin nimesi:
 <br>"Mistä tiesit, teltamoinen, kuulit, kultainen omena,
 <br>tämän neien kasvavaksi, tukan liina liikkuvaksi?
 <br>Huohtiko hopeat neien, neien kullat sinne kuului,
 <br>sinne paistoi meiän päivät, meiän kuuhuet kumotti?"
 </p><p>Lausui lapsi lattialta, vasta kasvava karehti:
 <br>"Siitä tiesi teltamoinen, onnen myyrä tien osasi
 <br>neien kuuluhun kotihin, kaunihisen kartanohon:
 <br>hyvä oli isosta huuto laivan suuren laskennalta,
 <br>emosta sitäi parempi leivän paksun paistannalta,
 <br>vehnäleivän leivonnalta, vierahan ravitsennalta.
 </p><p>"Siitä tiesi teltamoinen, äkkioutoinen älysi
 <br>neien nuoren nousneheksi, impyen ylenneheksi:
 <br>kun kävi pihatse kerran, astui aittojen alatse
 <br>varsin aamulla varahin, aivan aika-huomenessa,
 <br>noki nousi nuoraisesti, savu paksusti pakeni
 <br>neien kuulusta ko'ista, kasvavaisen kartanosta;
 <br>neiti oli itse jauhamassa, kivenpuussa kiikkumassa:
 <br>kivenpuu käkenä kukkui, laklana kiven lapatta,
 <br>kiven siili sirkkusena, kivi helmenä heläsi.
 </p><p>"Kävi siitä toisen kerran, astui pellon pientaretse:
 <br>neiti oli mataramaalla, keikkui keltakankahilla,
 <br>paineli punapatoja, keitti keltakattiloita.
 </p><p>"Kävi kerran kolmannenki neien akkunan alatse,
 <br>kuuli neitosen kutovan, pirta käessä piukkoavan:
 <br>sukkulainen suikahteli kuin kärppä kiven kolossa,
 <br>pirkaeli pirran pii'it kuin on tikka puun kylessä,
 <br>käärilauta käännähteli kuin orava oksapuussa."
 </p><p>Siitä Pohjolan emäntä sanan virkkoi, noin nimesi:
 <br>"Kutti, kutti, neitoseni! Enkö jo sanonut aina:
 <br>elä kuusissa kukahu, elä laula laksoloissa,
 <br>näytä kaulan kaarevuutta, käsivarren valkeutta,
 <br>ripeyttä rinnan nuoren, muun on muo'on muhkeutta!
 </p><p>"Kaiken syystä syyättelin, keikutin tämän kesosen,
 <br>jop' on kerkeän keväimen, jopa toisen toukoaian:
 <br>laatiomme piilopirtti, pienet piiloikkunaiset,
 <br>neien kangasta kutoa, neljin niisin niukutella,
 <br>ettei kuule Suomen sulhot, Suomen sulhot, maan
 <br>kosijat!"
 </p><p>Lausui lapsi lattialta, kaksiviikkoinen kajahui:
 <br>"Helppo on hepo salata, sorajouhi suojaella,
 <br>paha on neitonen salata, hivus pitkä piilotella.
 <br>Laatisit kivisen linnan keskelle meren seläistä
 <br>siellä piikoja pi'ellä, kanojasi kasvatella,
 <br>eip' on piile piiat siellä, eipä impyet ylene,
 <br>ettei pääse suuret sulhot, suuret sulhot, maan kosijat,
 <br>miehet pystyisin kypärin, heposet teräskape'in."
 </p><p>Itse vanha Väinämöinen alla päin, pahoilla mielin
 <br>kotihinsa kulkiessa sanan virkkoi, noin nimesi:
 <br>"Voi minua, mies kuluista, kun en tuota tuntenunna,
 <br>naia nuorella iällä, etsiä elon ajalla!
 <br>Kaikkiansa se katuvi, joka nuorta naimistansa,
 <br>lasna lapsen saamistansa, pienenä perehtimistä."
 </p><p>Siinä kielti Väinämöinen, epäsi suvantolainen
 <br>vanhan nuorta noutamasta, kaunista käkeämästä;
 <br>kielti uimasta uhalla, veikan vettä soutamasta,
 <br>kilvoin neittä kosjomasta toisen, nuoremman keralla.
 <br clear="all"></p><hr noshade><tt>
 <center><a href="20.htm">Next: Kahdeskymmenes runo</a></center><br>
 </tt></body>