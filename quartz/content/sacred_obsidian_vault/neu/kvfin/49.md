<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune49.htm">English</a> 
 <a href="48.htm">Previous</a> 
 <a href="50.htm">Next</a> 
 </small></center>
 <hr>
 <center><h1>Yhdeksäsviidettä runo</h1></center>
 <p>Sin' on päivä paistamatta, kuu kulta kumottamatta
 <br>noilla Väinölän tuvilla, Kalevalan kankahilla.
 <br>Vilu viljalle tulevi, karjoille olo kamala,
 <br>outo ilman lintusille, ikävä imehnoisille,
 <br>kun ei konsa päivyt paista eikä kuuhuet kumota.
 </p><p>Hauki tiesi hauan pohjat, kokko lintujen kulennan,
 <br>tuuli haahen päiväyksen; ei tieä imehnon lapset,
 <br>milloin aamu alkanevi, milloin yö yrittänevi
 <br>nenässä utuisen niemen, päässä saaren terhenisen.
 </p><p>Nuoret neuvoa pitävät, ikäpuolet arvelevat,
 <br>kuinka kuutta lietänehe, päivättä elettänehe
 <br>noilla raukoilla rajoilla, poloisilla Pohjan mailla.
 </p><p>Neiet neuvoa pitävät, orpanat osaelevat.
 <br>Päätyvät sepon pajahan. Sanovat sanalla tuolla:
 <br>"Nouse, seppo, seinän alta, takoja, kiven takoa
 <br>takomahan uutta kuuta, uutta auringon keheä!
 <br>Pah' on kuun kumottamatta, outo päivän paistamatta."
 </p><p>Nousi seppo seinän alta, takoja kiven takoa
 <br>takomahan uutta kuuta, uutta auringon kehäistä.
 <br>Kuun on kullasta kuvasi, hopeasta päivän laati.
 </p><p>Tuli vanha Väinämöinen, ovelle asetteleikse.
 <br>Sanan virkkoi, noin nimesi: "Oi on seppo veikkoseni!
 <br>Mitä paukutat pajassa, ajan kaiken kalkuttelet?"
 </p><p>Se on seppo Ilmarinen sanan virkkoi, noin nimesi:
 <br>"Kuuta kullaista kuvoan, hope'ista aurinkoa
 <br>tuonne taivahan laelle, päälle kuuen kirjokannen."
 </p><p>Silloin vanha Väinämöinen itse tuon sanoiksi virkki:
 <br>"Ohoh seppo Ilmarinen! Jo nyt laait joutavia!
 <br>Ei kumota kulta kuuna, paista päivänä hopea."
 </p><p>Seppo kuuhuen kuvasi, takoi päivän valmihiksi.
 <br>Noita nosteli halulla, kaunihisti kannatteli,
 <br>kuun on kuusen latvasehen, päivän pitkän männyn päähän.
 <br>Hiki vieri viejän päästä, kaste kantajan otsasta
 <br>työssä tuiki työlähässä, nostannassa vaikeassa.
 </p><p>Saipa kuun kohotetuksi, auringon asetetuksi,
 <br>kuun on kuusen kukkuralle, päivyen petäjän päähän:
 <br>eipä kuu kumotakana eikä päivyt paistakana.
 </p><p>Silloin vanha Väinämöinen
 <br> itse tuon sanoiksi virkki:
 <br> 
 <br>"Nyt on aika arvan käyä, miehen merkkiä kysyä,
 <br>minne meiltä päivä päätyi, kunne meiltä kuu katosi."
 </p><p>Itse vanha Väinämöinen, tietäjä iän-ikuinen,
 <br>leikkasi lepästä lastut, laittoi lastut laaullensa,
 <br>kävi arvat kääntämähän, sormin arvat suortamahan.
 <br>Sanovi sanalla tuolla, lausui tuolla lausehella:
 <br>"Kysyn Luojalta lupoa, vaain varsin vastinetta.
 <br>Sano totta, Luojan merkki, juttele, Jumalan arpa:
 <br>minne meiltä päivä päätyi, kunne meiltä kuu katosi,
 <br>kun ei ilmoisna ikänä nähä noita taivahalla?
 </p><p>"Sano, arpa, syytä myöten, elä miehen mieltä myöten,
 <br>tuo tänne toet sanomat, varmat liitot liikahuta!
 <br>Jos arpa valehteleisi, niin arvo alennetahan:
 <br>arpa luoahan tulehen, merkki miesten poltetahan."
 </p><p>Toi arpa toet sanomat, merkki miesten vastoavi:
 <br>sanoi päivän saaneheksi, kuun tuonne kaonneheksi
 <br>Pohjolan kivimäkehen, vaaran vaskisen sisähän.
 </p><p>Vaka vanha Väinämöinen siitä tuon sanoiksi virkki:
 <br>"Jos ma nyt lähen Pohjolahan, Pohjan poikien poluille,
 <br>saan ma kuun kumottamahan, päivä kullan paistamahan."
 </p><p>Jopa läksi jotta joutui pimeähän Pohjolahan.
 <br>Astui päivän, astui toisen: päivänäpä kolmantena
 <br>jo näkyvi Pohjan portti, kivikummut kuumottavi.
 </p><p>Ensin huuti huikahutti tuolla Pohjolan joella:
 <br>"Tuokatte venettä tänne joen poikki päästäkseni!"
 </p><p>Kun ei huuto kuulununna eikä tuotuna venettä,
 <br>keräsi kekosen puita, kuivan kuusen lehväsiä;
 <br>teki tulen rantaselle, saavutti savun sakean.
 <br>Tuli nousi taivahalle, savu ilmahan sakeni.
 </p><p>Louhi, Pohjolan emäntä, itse päätyi ikkunahan.
 <br>Katsoi tuonne salmen suuhun, sanan virkkoi, noin nimesi:
 <br>"Mi tuolla tuli palavi, tuolla saaren salmen suulla?
 <br>Pieni on sotatuliksi, suuri nuottavalke'iksi."
 </p><p>Itse poika pohjolaisen pian pistihe pihalle
 <br>katsomahan, kuulemahan, tarkasti tähyämähän:
 <br>"On tuolla joen takana mies kempi kävelemässä."
 </p><p>Siinä vanha Väinämöinen jo huhusi toisen kerran:
 <br>"Tuo venettä, Pohjan poika, Väinämöiselle venettä!"
 </p><p>Niin sanovi Pohjan poika, itse lausui, vastaeli:
 <br>"Ei täältä venehet joua. Tule sormin soutimina,
 <br>kämmenin käsimeloina poikki Pohjolan joesta!"
 </p><p>Siinä vanha Väinämöinen arvelee, ajattelevi:
 <br>"Sep' ei miesi lienekänä, ku on tieltä myösteleikse."
 <br>Meni haukina merehen, siikana silajoelle,
 <br>pian uipi salmen poikki, välehen välin samosi.
 <br>Astui jalan, astui toisen, Pohjan rannalle rapasi.
 </p><p>Niin sanovi Pohjan poiat, paha parvi pauhoavi:
 <br>"Käypä Pohjolan pihalle!" Meni Pohjolan pihalle.
 </p><p>Pohjan poikaset sanovat, paha parvi pauhoavi:
 <br>"Tules Pohjolan tupahan!" Meni Pohjolan tupahan;
 <br>jalan polki porstuahan, laski kääkähän kätensä,
 <br>siitä tunkihe tupahan, ajoihe katoksen alle.
 </p><p>Siellä miehet mettä juovat, simoa sirettelevät,
 <br>miehet kaikki miekka vyöllä, urohot sota-aseissa
 <br>pään varalle Väinämöisen, surmaksi suvantolaisen.
 </p><p>Nuo kysyivät tullehelta, sanoivat sanalla tuolla:
 <br>"Ku sanoma kurjan miehen, tuuma uinehen urohon?"
 </p><p>Vaka vanha Väinämöinen sanan virkkoi, noin nimesi:
 <br>"Kuusta on sanomat kummat, päivästä iki-imehet.
 <br>Minnes meiltä päivä päätyi, kunnes meiltä kuu katosi?"
 </p><p>Pohjan poikaset sanovi, paha parvi lausueli:
 <br>"Tuonne teiltä päivä päätyi, päivä päätyi, kuu katosi
 <br>kirjarintahan kivehen, rautaisehen kalliohon.
 <br>Sielt' ei pääse päästämättä, selviä selittämättä."
 </p><p>Silloin vanha Väinämöinen itse tuon sanoiksi virkki:
 <br>"Kun
 <br>ei kuu kivestä pääsne, pääsne päivä kalliosta,
 <br>käykämme käsirysyhyn, ruvetkamme miekkasille!"
 </p><p>Veti miekan, riisti rauan, tempasi tupesta tuiman,
 <br>jonka kuu kärestä paistoi, päivä västistä välähyi,
 <br>hepo seisovi selällä, kasi naukui naulan tiessä.
 </p><p>Mittelivät miekkojansa, koittelivat korttiansa:
 <br>olipa pikkuista pitempi miekka vanhan Väinämöisen,
 <br>yhtä ohrasen jyveä, olen kortta korkeampi.
 </p><p>Mentihin ulos pihalle, tasarinnan tanterelle.
 <br>Siitä vanha Väinämöinen löip' on kerran leimahutti,
 <br>löipä kerran, löipä toisen: listi kuin naurihin napoja,
 <br>lippasi kuin liinan päitä päitä Pohjan poikasien.
 </p><p>Siitä vanha Väinämöinen kävi kuuta katsomahan,
 <br>päiveä kerittämähän kirjarinnasta kivestä,
 <br>vuoresta teräksisestä, rautaisesta kalliosta.
 </p><p>Astui tietä pikkuruisen, kulki matkoa vähäisen,
 <br>niin näki vihannan saaren. Saarell' on komea koivu,
 <br>koivun alla paasi paksu, alla paaen kallioinen,
 <br>yheksin ovia eessä, saoin salpoja ovilla.
 </p><p>Keksi piirtämän kivessä, valeviivan kalliossa.
 <br>Veti miekkansa tupesta, kirjoitti kivehen kirjan
 <br>miekalla tuliterällä, säilällä säkenevällä:
 <br>katkesi kivi kaheksi, paasi kolmeksi pakahtui.
 </p><p>Vaka vanha Väinämöinen katsovi kiven rakohon:
 <br>siellä kyyt olutta juovat, maot vierrettä vetävät
 <br>kirjavan kiven sisässä, maksankarvaisen malossa.
 </p><p>Sanoi vanha Väinämöinen, itse lausui, noin nimesi:
 <br>"Sentähen emäntä raukat vähemmin olutta saavat,
 <br>kunp' on kyyt oluen juovat, maot viertehen vetävät."
 </p><p>Leikkasip' on pään maolta, katkoi kaulan käärmeheltä.
 <br>Sanovi sanalla tuolla, lausui tuolla lausehella:
 <br>"Elköhön sinä ikänä, tämän päivyen perästä
 <br>kyyt juoko olosiamme, maot mallasjuomiamme!"
 </p><p>Siitä vanha Väinämöinen, tietäjä iän-ikuinen,
 <br>kourin koitteli ovia, salpoja sanan väellä:
 <br>ei ovet käsin avau, salvat ei sanoista huoli.
 </p><p>Silloin vanha Väinämöinen itse tuon sanoiksi virkki:
 <br>"Akka mies asehitoinna, konna kirves-kuokatoinna."
 <br>Kohta lähtevi kotia, alla  päin, pahoilla mielin,
 <br>kun ei vielä kuuta saanut eikä päiveä tavannut.
 </p><p>Sanoi lieto Lemminkäinen: "Ohoh vanha Väinämöinen!
 <br>Miks'et ottanut minua kanssasi karehtijaksi?
 <br>Oisi lukot luikahtanna, takasalvat taittununna,
 <br>pääsnyt kuu kumottamahan, nousnut päivä paistamahan."
 </p><p>Vaka vanha Väinämöinen itse tuon sanoiksi virkki:
 <br>"Ei salvat sanoilla taitu, lukot loihulla murene
 <br>eikä kourin koskemalla, käsivarsin vääntämällä."
 </p><p>Meni sepponsa pajahan. Sanan virkkoi, noin nimesi:
 <br>"Ohoh seppo Ilmarinen! Taos kuokka kolmihaara,
 <br>tao tuuria tusina, avaimia aika kimppu,
 <br>jolla kuun kivestä päästän, päivän päästän kalliosta!"
 </p><p>Se on seppo Ilmarinen, takoja iän-ikuinen,
 <br>takoi miehen tarpehia; takoi tuuria tusinan,
 <br>avaimia aika kimpun, kelpo kimpun keihä'itä,
 <br>eikä suurta eikä pientä, takoi kerran keskoisia.
 </p><p>Louhi, Pohjolan emäntä, Pohjan akka harvahammas,
 <br>siitti siivet sulkinensa, levahutti lentämähän.
 <br>Lenteli liki kotia, tuosta loihe loitommaksi,
 <br>poikki Pohjolan merestä sepon Ilmarin pajalle.
 </p><p>Aukoi seppo ikkunansa, katsoi, kuin tulisi tuuli:
 <br>ei ollut tulento tuulen, oli harmoa havukka.
 </p><p>Se on seppo Ilmarinen sanan virkkoi, noin nimesi:
 <br>"Mit' olet, otus, hakeva, istut alla ikkunani?"
 </p><p>Lintu kielelle paneikse, havukkainen haastelevi:
 <br>"Ohoh seppo Ilmarinen, takoja alinomainen,
 <br>kuin olet kovin osaava, varsin taitava takoja!"
 </p><p>Sanoi seppo Ilmarinen, itse lausui, noin nimesi:
 <br>"Ei tuo kumma ollekana, jos olen takoja tarkka,
 <br>kun olen taivoa takonut, ilman kantta kalkutellut."
 </p><p>Lintu kielelle paneikse, havukkainen haastelevi:
 <br>"Mitä, seppo, siitä laait, kuta, rautio, rakennat?"
 </p><p>Se on seppo Ilmarinen sanan vastaten sanovi:
 <br>"Taon kaularenkahaista tuolle Pohjolan akalle,
 <br>jolla kiinni kytketähän vaaran vankan liepehesen."
 </p><p>Louhi, Pohjolan emäntä, Pohjan akka harvahammas,
 <br>jo tunsi tuhon tulevan, hätäpäivän päälle saavan.
 <br>Heti loihe lentämähän, pääsi poies Pohjolahan.
 </p><p>Laski kuun kivestä irti, päästi päivän kalliosta.
 </p><p>Itse muuksi muutaltihe, kyhäisihe kyyhkyseksi;
 <br>lenteä lekuttelevi sepon Ilmarin pajahan.
 <br>Lenti lintuna ovelle, kyyhkysenä kynnykselle.
 </p><p>Se on seppo Ilmarinen sanan virkkoi, noin nimesi:
 <br>"Mitä, lintu, tänne lennit, tulit, kyyhky, kynnykselle?"
 </p><p>Vastasi otus ovelta, virkkoi kyyhky kynnykseltä:
 <br>"Tuota lienen kynnyksellä sanomata saattamassa:
 <br>jopa kuu kivestä nousi, päivä pääsi kalliosta."
 </p><p>Se on seppo Ilmarinen kävi itse katsomahan.
 <br>Astuvi pajan ovelle, katsoi tarkan taivahalle:
 <br>katsoi kuun kumottavaksi, näki päivän paistavaksi.
 </p><p>Meni luoksi Väinämöisen, sanan virkkoi, noin nimesi:
 <br>"Ohoh vanha Väinämöinen, laulaja iän-ikuinen!
 <br>Käypä kuuta katsomahan, päiveä tähyämähän!
 <br>Jo ovat tarkoin taivahalla, sijoillansa muinaisilla."
 </p><p>Vaka vanha Väinämöinen itse pistihe pihalle,
 <br>varsin päätänsä kohotti, katsahtavi taivahalle:
 <br>kuu oli nousnut, päivä pääsnyt, taivon aurinko tavannut.
 </p><p>Silloin vanha Väinämöinen sai itse sanelemahan.
 <br>Sanovi sanalla tuolla, lausui tuolla lausehella:
 <br>"Terve, kuu, kumottamasta, kaunis, kasvot näyttämästä,
 <br>päivä kulta, koittamasta, aurinko, ylenemästä!
 </p><p>"Kuu kulta, kivestä pääsit, päivä kaunis, kalliosta,
 <br>nousit kullaisna käkenä, hope'isna kyyhkyläisnä
 <br>elollesi entiselle, matkoillesi muinaisille.
 </p><p>"Nouse aina aamusilla tämän päivänki perästä!
 <br>Teepä meille terveyttä, siirrä saama saatavihin,
 <br>pyytö päähän peukalomme, onni onkemme nenähän!
 </p><p>"Käy nyt tiesi tervehenä, matkasi imantehena,
 <br>päätä kaari kaunihisti, pääse illalla ilohon!"
 <br clear="all"></p><hr noshade><tt>
 <center><a href="50.htm">Next: Viideskymmenes runo</a></center><br>
 </tt></body>