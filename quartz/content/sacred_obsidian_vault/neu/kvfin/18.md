<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune18.htm">English</a> 
 <a href="17.htm">Previous</a> 
 <a href="19.htm">Next</a> 
 </small></center>
 <hr>
 <center><h1>Kahdeksastoista runo</h1></center>
 <p>Vaka vanha Väinämöinen arveli, ajattelihe
 <br>mennä neittä kosjomahan, päätä kassa katsomahan
 <br>pimeästä Pohjolasta, summasta Sariolasta,
 <br>Pohjan kuulua tytärtä, Pohjan mointa morsianta.
 </p><p>Pani haahen haljakkahan, punaisehen pursipuolen,
 <br>kokat kullalla kuvasi, hopealla holvaeli.
 <br>Niin huomenna muutamana, aamulla ani varahin
 <br>lykkäsi venon vesille, satalauan lainehille
 <br>kuorikiskoilta teloilta, mäntyisiltä järkälöiltä.
 </p><p>Nosti päälle purjepuunsa, veti puuhun purjehia:
 <br>veti purjehen punaisen, toisen purjehen sinisen;
 <br>itse laivahan laseikse, aluksehen asteleikse.
 <br>Läksi merta laskemahan, sinistä sirottamahan.
 </p><p>Siinä tuon sanoiksi virkki, itse lausui ja pakisi:
 <br>"Tule nyt purtehen, Jumala, aluksehen, armollinen,
 <br>väeksi vähän urohon, miehen pienen miehuueksi
 <br>noilla väljillä vesillä, lake'illa lainehilla!
 </p><p>"Tuuittele, tuuli, purtta, aalto, laivoa ajele
 <br>ilman sormin soutamatta, ve'en kieron rikkomatta,
 <br>väljille meren selille, ulapalle aukealle!"
 </p><p>Annikki hyväniminen, yön tytti, hämärän neiti,
 <br>pitkän puhtehen pitäjä, aamun valvoja varainen,
 <br>joutui sotkut sotkemassa, vaattehet viruttamassa
 <br>päässä portahan punaisen, laajan laiturin laella,
 <br>nenässä utuisen niemen, päässä saaren terhenisen.
 </p><p>Katselevi, kääntelevi ympäri ihalat ilmat,
 <br>päänsä päälle taivahalle, rannatse meriä myöten:
 <br>ylähällä päivä paistoi, alahalla aallot välkkyi.
 </p><p>Loip' on silmänsä selälle, käänti päätä päivän alle
 <br>suitse Suomelan joesta, päitse Väinölän vesistä:
 <br>keksi mustasen merellä, sinervöisen lainehilla.
 </p><p>Sanan virkkoi, noin nimesi, itse lausui ja pakisi:
 <br>"Mi olet merellä musta, ku sinervä lainehilla?
 <br>Kun sa ollet hanhikarja tahi armas alliparvi,
 <br>niin sä lentohon lemaha ylähäksi taivahalle!
 </p><p>"Kun ollet lohinen luoto tahi muu kalainen karja,
 <br>niin sä uimahan pulaha, veäite ve'en sisähän!
 </p><p>"Olisit kivinen luoto tahikka vesihakonen,
 <br>aalto päällesi ajaisi, vesi päälle vierähtäisi."
 </p><p>Vene vierivi lähemmä, uusi pursi purjehtivi
 <br>nenätse utuisen niemen, päitse saaren terhenisen.
 </p><p>Annikki hyväniminen jo tunsi venon tulevan,
 <br>satalauan laiehtivan. Sanan virkkoi, noin nimesi:
 <br>"Lienet veikkoni venonen elikkä isoni pursi,
 <br>niin koe kohin kotia, käänny päin omille maille,
 <br>nenin näihin valkamoihin, perin muille valkamoille!
 <br>Lienet pursi ventovieras, ulommaksi uiksennellos,
 <br>vastoin muita valkamoita, perin näihin valkamoihin!"
 </p><p>Ei ollut veno kotoinen eikä pursi ventovieras:
 <br>olipa pursi Väinämöisen, laiva laulajan ikuisen.
 <br>Jo luoksi lähentelihe, pakinoille painatteli,
 <br>sanan vieä, toisen tuoa, kolmannen kovin puhua.
 </p><p>Annikki hyväniminen, yön tytti, hämärän neiti,
 <br>purrelta kyselemähän: "Kunne läksit, Väinämöinen,
 <br>suorihit, suvannon sulho, maan valio, valmistihit?"
 </p><p>Tuop' on vanha Väinämöinen puhelevi purrestansa:
 <br>"Läksin lohta pyytämähän, kuujoa kuettamahan
 <br>Tuonen mustasta joesta, syvästä saraojasta."
 </p><p>Annikki hyväniminen, hänpä tuon sanoiksi virkki:
 <br>"Elä tyhjiä valehi, tunnen mie kalanku'unki!
 <br>Toisinpa isoni ennen, toisin valtavanhempani
 <br>läksi lohta pyytämähän, taimenta tavottamahan:
 <br>oli verkkoja venonen, laivan täysi laskimia,
 <br>siinä nuotat, siinä nuorat, siinä tarpoimet sivulla,
 <br>atra'imet alla teljon, pitkät sauvoimet perässä.
 <br>Kunne läksit, Väinämöinen, ulkosit, uvantolainen?"
 </p><p>Sanoi vanha Väinämöinen: "Läksin hanhien hakuhun,
 <br>kirjasiipien kisahan, kuolasuien korjelohon
 <br>Saksan salmilta syviltä, ulapoilta auke'ilta."
 </p><p>Annikki hyväniminen sanan virkkoi, noin nimesi:
 <br>"Tunnen mie toen puhujan sekä keksin kielastajan!
 <br>Toisinpa isoni ennen, toisin valtavanhempani
 <br>läksi hanhien ajohon, punasuien puujelohon:
 <br>jousi oli suuri jäntehessä, vetehessä kaari kaunis,
 <br>koira musta kahlehissa, kahle kaarehen siottu;
 <br>rakki juoksi rannan teitä, pennut kiiteli kiviä.
 <br>Sano totta, Väinämöinen: kunne kuitenki käkesit?"
 </p><p>Sanoi vanha Väinämöinen: "Entä jos minä menisin
 <br>noihin suurihin sotihin, tasapäihin tappeloihin,
 <br>joss' on verta säärivarsi, polven korkeus punaista?"
 </p><p>Aina Annikki sanovi, tinarinta riukuttavi:
 <br>"Tunnen mie soanki käynnin! Kun ennen isoni läksi
 <br>noihin suurihin sotihin, tasapäihin tappeloihin,
 <br>sata miest' oli soutamassa, tuhat ilman istumassa,
 <br>nenin jousia nenässä, terin miekat teljopuilla.
 <br>Sano jo toet totiset, valehettomat, vakaiset:
 <br>kunne läksit, Väinämöinen, suorihit, suvantolainen?"
 </p><p>Silloin vanha Väinämöinen sanan virkkoi, noin nimesi:
 <br>"Tule, tytti, purteheni, neitonen, venoseheni,
 <br>niin sanon toet totiset, valehettomat, vakaiset!"
 </p><p>Annikki sanan sanovi, tinarinta riuvahutti:
 <br>"Tuuli sulle purtehesi, ahava venosehesi!
 <br>Käännän purtesi kumohon, alas keulan keikahutan,
 <br>jos en saa tosia kuulla, kunne lähteä käkesit,
 <br>kuulla tarkkoja tosia, valehia viimeisiä."
 </p><p>Silloin vanha Väinämöinen sanan virkkoi, noin nimesi:
 <br>"Toki ma sanon toetki, jos vähän valehtelinki:
 <br>läksin neittä kosjomahan, impeä anelemahan
 <br>pimeästä Pohjolasta, summasta Sariolasta,
 <br>miehen syöjästä sijasta, urohon upottajasta."
 </p><p>Annikki hyväniminen, yön tytti, hämärän neito,
 <br>kun tunsi toet totiset, valehettomat, vakaiset,
 <br>heitti hunnut huuhtomatta, vaattehet viruttamatta
 <br>laajan laiturin laelle, päähän portahan punaisen.
 <br>Käsin vaali vaattehensa, kourin helmansa kokosi,
 <br>siitä sai samoamahan, heti joutui juoksemahan;
 <br>tulevi sepon kotihin, itse astuvi pajahan.
 </p><p>Tuo oli seppo Ilmarinen, takoja iän-ikuinen,
 <br>takoi rautaista rahia, hope'ista huolitteli,
 <br>kyynärä kyventä päässä, syli syttä hartioilla.
 </p><p>Astui Annikki ovelle, sanan virkkoi, noin nimesi:
 <br>"Veli, seppo Ilmarinen, takoja iän-ikuinen!
 <br>Taos mulle sukkulainen, tao sormukset soreat,
 <br>kahet, kolmet korvakullat, viiet, kuuet vyöllisvitjat,
 <br>niin sanon toet totiset, valehettomat, vakaiset!"
 </p><p>Sanoi seppo Ilmarinen: "Kun sanot hyvät sanomat,
 <br>taon sulle sukkulaisen, taon sormukset soreat,
 <br>taon ristin rinnoillesi, päällispankasi parannan;
 <br>sanonet pahat sanomat, rikki murran muinaisetki,
 <br>tungen päältäsi tulehen, alle ahjoni ajelen."
 </p><p>Annikki hyvänimikkö, hänpä tuon sanoiksi virkki:
 <br>"Ohoh seppo Ilmarinen! Muistat sa mokomin naia,
 <br>jonka muinen kihlaelit, varoittelit vaimoksesi!
 </p><p>"Takoa yhä taputat, ajan kaiken kalkuttelet;
 <br>kesän kengität hevoista, talven rautoja rakennat,
 <br>yön kohennat korjiasi, päivän laait laitioita
 <br>kulkeaksesi kosihin, päästäksesi Pohjolahan:
 <br>jo nyt vievät viekkahammat, etevämmät ennättävät,
 <br>ottavat sinun omasi, anastavat armahasi,
 <br>vuosin kaksin katsomasi, kolmin vuosin kosjomasi.
 </p><p>Jo menevi Väinämöinen selässä meren sinisen
 <br>kokan kultaisen kuvussa, melan vaskisen varassa
 <br>pimeähän Pohjolahan, summahan Sariolahan."
 </p><p>Tunkihe sepolle tuska, rautiolle raskas tunti:
 <br>kirposi pihet piosta, vasara käestä vaipui.
 </p><p>Sanoi seppo Ilmarinen: "Annikki sisarueni!
 <br>Taon sulle sukkulaisen, taon sormukset soreat,
 <br>kahet, kolmet korvaskullat, viiet, kuuet vyöllisvitjat:
 <br>lämmitä kyly metinen, saustuta simainen sauna
 <br>hienoisilla halkosilla, pienillä pirastehilla!
 <br>Laai pikkuisen poroa, lipeäistä liuvahuta,
 <br>millä päätäni pesisin, varruttani valkoaisin
 <br>sykysyisistä sysistä, taonnoista talvisista!"
 </p><p>Annikki hyvänimikkö lämmitti saloa saunan
 <br>puilla tuulen taittamilla, Ukon ilman iskemillä.
 <br>Kivet koskesta kokosi, saattoi löylyn lyötäviksi,
 <br>ve'et lemmen lähtehestä, heraisesta hettehestä.
 <br>Taittoi vastan varvikosta, lempivastasen lehosta,
 <br>hauteli metisen vastan metisen kiven nenässä.
 <br>Laati piimäistä poroa, ytelmäistä saipuata,
 <br>saipuata säihkyväistä, säihkyväistä, suihkuvaista,
 <br>sulhon pään pesettimeksi, vartalon valattimeksi.
 </p><p>Itse seppo Ilmarinen, takoja iän-ikuinen,
 <br>takoi neien tarpehia, päällispankoja paranti
 <br>yhen kylyn joutuessa, yhen saunan saapuessa;
 <br>ne työnti tytön kätehen. Tyttö tuon sanoiksi virkki:
 <br>"Jo nyt saunan saustuttelin, lämmitin kylyn utuisen,
 <br>hauoin vastat valmihiksi, lempivastat liehautin.
 <br>Kylve, veikko, kyllältäsi, vala vettä vallaltasi,
 <br>pese pääsi pellaviksi, silmäsi lumisiruiksi!"
 </p><p>Siitä seppo Ilmarinen kävi itse kylpemähän
 <br>sekä kylpi kylläksensä, valelihe valkeaksi;
 <br>pesi silmät sirkeäksi, silmäkulmat kukkeaksi,
 <br>kaulansa kananmuniksi, koko varren valkeaksi.
 <br>Tuli saunasta tupahan,  tuli tuntemattomana,
 <br>kasvot vallan kaunihina, poskipäät punertavina.
 </p><p>Siitä tuon sanoiksi virkki: "Annikki sisarueni!
 <br>Tuo nyt paita palttinainen, kanna vaattehet vakaiset,
 <br>millä vartta valmistelen sulhoseksi suoritessa!"
 </p><p>Annikki hyväniminen toip' on paian palttinaisen
 <br>hipiälle hiettömälle, iholle alastomalle;
 <br>siitä kaatiot kapoiset, nuo emosen ompelemat,
 <br>sivuille syettömille, luien tuntumattomille.
 </p><p>Toi siitä sukat sulavat, emon impenä kutomat,
 <br>säärille säsyttömille, luuttomille pohke'ille;
 <br>siitä kengät kelvolliset, Saksan saappahat parahat
 <br>päälle sukkien sulien, emon neinnä neulomien.
 <br>Haki haljakan sinisen, alta maksankarvallisen,
 <br>päälle paian palttinaisen, tuon on aivan aivinaisen;
 <br>siihen sarkakauhtanaisen, veroin neljin vieritetyn,
 <br>päälle haljakan sinisen, tuon on uuen uutukaisen;
 <br>tuhatnyplän uuen turkin, saoin kaunoin kaunistetun,
 <br>päälle sarkakauhtanaisen, tuon veralla vierittämän;
 <br>vielä vyön on vyöhyställe, kultakirjan kussakkaisen,
 <br>emon impenä kutoman, kassapäänä kaikuttaman;
 <br>siitä kirjakintahaiset, kultasuiset sormikkahat,
 <br>Lapin lapsien latomat, kätösille kaunihille;
 <br>siitä pystyisen kypärin kultaisille kutrisille,
 <br>tuon isonsa ostamaisen, sulhaismiesnä suorittaman.
 </p><p>Siitä seppo Ilmarinen vaatettihe, valmistihe,
 <br>pukihe, somistelihe. Sanoi sitte orjallensa:
 <br>"Valjasta nyt viljo varsa kirjokorjasen etehen
 <br>lähteäkseni ajohon, mennäkseni Pohjolahan!"
 </p><p>Orja tuon sanoiksi virkki: "On meillä oroista kuusi,
 <br>kauran syöpeä hepoa. Minkä noista valjastaisin?"
 </p><p>Sanoi seppo Ilmarinen: "Sie ota paras oronen:
 <br>pistä varsa valjahisin, ruskea re'en etehen!
 <br>Pane kuusi kukkulaista, seitsemän siniotusta
 <br>vempelille viekumahan, rahkehille raukumahan,
 <br>jotta kaunot katsahtaisi, impyet ihasteleisi!
 <br>Kanna tuohon karhun talja päällä istuellakseni,
 <br>tuopa toinen, turskan talja kirjokorjan katteheksi!"
 </p><p>Tuo orja alinomainen, rahan pantu palkkalainen
 <br>pisti varsan valjahisin, ruskean re'en etehen.
 <br>Pani kuusi kukkulaista, seitsemän siniotusta
 <br>vempelille viekumahan, rahkehille raukumahan.
 <br>Kantoi tuohon karhun taljan istuaksensa isännän,
 <br>toip' on toisen, turskan taljan kirjokorjan katteheksi.
 </p><p>Itse seppo Ilmarinen, takoja iän-ikuinen,
 <br>Ukkoa rukoelevi, Pauannetta palvoavi:
 <br>"Laske, Ukko, uutta lunta, visko hienoa vitiä,
 <br>lunta korjan luikutella, vitiä re'en vilata!"
 </p><p>Laskip' Ukko uutta lunta, viskoi hienoista vitiä;
 <br>se katti kanervan varret, peitti maalta marjan varret.
 </p><p>Siitä seppo Ilmarinen istuikse teräsrekehen;
 <br>sanovi sanalla tuolla, lausui tuolla lausehella:
 <br>"Lähe nyt, onni, ohjilleni, Jumala rekoseheni!
 <br>Onni ei taita ohjaksia, Jumala ei riko rekeä."
 </p><p>Otti ohjakset kätehen, siiman toisehen sivalti,
 <br>heitti siimalla hevoista, itse tuon sanoiksi virkki:
 <br>"Lähe nyt, laukki, laskemahan, liinaharja, liikkumahan!"
 </p><p>Ajavi hypittelevi meren hietaharjuloita,
 <br>simasalmien sivutse, leppäharjun hartioitse.
 <br>Ajoi rannat raksutellen, rannan hiekat helskytellen:
 <br>somer silmille sirisi, meri parskui parmahille.
 </p><p>Ajoi päivän, ajoi toisen, kohta kolmannen ajavi;
 <br>jo päivänä kolmantena yllättävi Väinämöisen.
 <br>Sanan virkkoi, noin nimesi, itse lausui ja pakisi:
 <br>"Oi on vanha Väinämöinen! Tehkämme sula sovinto,
 <br>jos on kiistoin kihlonemme, kiistoin käynemme kosissa:
 <br>ei neittä väellä vieä, vastoin mieltä miehelähän."
 </p><p>Sanoi vanha Väinämöinen: "Teen minä sulan sovinnon:
 <br>ei neittä väellä vieä, vastoin mieltä miehelähän.
 <br>Sille neiti antaminen, kelle mielensä tekevi,
 <br>pitämättä pitkän kaihon, vihan viikon kantamatta."
 </p><p>Ajoivat e'elle siitä matkoansa kumpainenki:
 <br>pursi juoksi, ranta roikki, oro juoksi, maa jämäsi.
 </p><p>Kului aikoa vähäisen, pirahteli pikkaraisen.
 <br>Jopa haukkui hallikoira, linnan lukki luskutteli
 <br>pimeässä Pohjolassa, sangassa Sariolassa;
 <br>hiisti ensin hiljemmältä, harviammalta murahti
 <br>perän lyöen pientarehen, hännän maahan torkutellen.
 </p><p>Sanoi Pohjolan isäntä: "Käyös, tyttö, katsomahan,
 <br>mitä haukkui hallikoira, luppakorva luikutteli!"
 </p><p>Tytti taiten vastaeli: "En joua, isäni kulta:
 <br>suur' on läävä läänittävä, karja suuri katsottava,
 <br>paasi paksu jauhettava, jauhot hienot seulottavat;
 <br>paasi paksu, jauhot hienot, jauhaja vähäväkinen."
 </p><p>Hiljan haukkui linnan hiisi, harvoin harmio mureksi.
 <br>Sanoi Pohjolan isäntä: "Käyös, akka, katsomahan,
 <br>mitä haukkuvi halikka, linnan luppa luikuttavi!"
 </p><p>Akka tuon sanoiksi virkki: "En joua, käkeäkänä:
 <br>pere on suuri syötettävä, murkinainen suorittava,
 <br>leipä paksu leivottava, taikina taputettava;
 <br>leipä paksu, jauhot pienet, leipoja vähäväkinen."
 </p><p>Sanoi Pohjolan isäntä: "Ainap' on akoilla kiire,
 <br>aina työtä tyttärillä,  pankollaki paistuessa,
 <br>vuotehellaki venyissä. Mene, poika, katsomahan!"
 </p><p>Poika tuon sanoiksi virkki: "Min' en joua katsomahan:
 <br>kirves on tylsä tahkottava, pölkky paksu leikattava,
 <br>pino suuri pilkottava, halko hieno latjattava;
 <br>pino suuri, halko hieno, pilkkoja vähäväkinen."
 </p><p>Aina haukkui linnan hakki, linnan lukki luksutteli,
 <br>peni julma juhmutteli, saaren vartio valitti
 <br>perän peltohon sysäten, hännän kääten käppyrähän.
 </p><p>Sanoi Pohjolan isäntä: "Ei halli valetta hauku,
 <br>ikipuol' ei ilman virka, ei se honkihin horise."
 </p><p>Kävi itse katsomahan. Astuvi pihalta poikki
 <br>pellolle perimäiselle, ta'immalle tanhualle.
 </p><p>Katsoi koiran suuta myöten, nenävartta valvatteli
 <br>tuulikunnahan kukutse, leppäharjun hartioitse.
 <br>Jo näki toen totisen, mitä haukkui hallikoira,
 <br>maan valio vaikutteli, villahäntä vieretteli:
 <br>purjehti veno punainen selän puolen Lemmenlahta,
 <br>kirjokorja kiitelevi maapuolen Simasaloa.
 </p><p>Itse Pohjolan isäntä pian pirttihin menevi,
 <br>alle kattojen ajaikse; sanan virkkoi, noin nimesi:
 <br>"Jo tulevi vierahia selällä meren sinisen:
 <br>ajetahan kirjokorjin tuon puolen Simasaloa,
 <br>lasketahan laivoin suurin tämän puolen Lemmenlahta."
 </p><p>Sanoi Pohjolan emäntä: "Mistä arpa saatanehe
 <br>tulevista vierahista? Oi on pieni piikaseni!
 <br>Pane pihlajat tulehen, puu valio valkeahan!
 <br>Kun on verta vuotanevi, niin silloin sota tulevi;
 <br>kunp' on vettä vuotanevi, aina rauhassa elämme."
 </p><p>Pohjan piika pikkarainen, neiti nöyrä, käskyläinen,
 <br>pisti pihlajat tulehen, puun valion valkeahan;
 <br>eip' on verta vuoakana, eip' on verta eikä vettä:
 <br>läksi mettä vuotamahan, simoa sirettämähän.
 </p><p>Virkkoi Suovakko sopesta, akka vanha vaipan alta:
 <br>"Puu kun mettä vuotanevi, simoa sirettänevi,
 <br>niin mi saapi vierahia, se on suuri sulhaiskansa."
 </p><p>Siitä Pohjolan emäntä, Pohjan akka, Pohjan tyttö
 <br>pian pistihe pihalle, kaapsahtihe kartanolle
 <br>luoen silmänsä selälle, kääten päätä päivän alle.
 <br>Näki tuolta tuon tulevan, uuen purren purjehtivan,
 <br>satalauan laiehtivan selän puolen Lemmenlahta;
 <br>haaksi paistoi haljakalle, punaiselle pursipuoli;
 <br>mies puhas perässä purren melan vaskisen varassa.
 <br>Näki juoksevan orosen, vierevän reki punaisen,
 <br>kirjokorjan kiiättävän maapuolen Simasaloa,
 <br>kuusin kultaisin käkösin vempelellä kukkumassa,
 <br>seitsemin siniotuksin rahkehella laulamassa;
 <br>mies rehevä reen perässä, uros selvä ohjaksissa.
 </p><p>Sanoi Pohjolan emäntä, itse lausui, noin nimesi:
 <br>"Kummallenp' on mielit mennä, kun tulevat tahtomahan
 <br>ikuiseksi ystäväksi, kainaloiseksi kanaksi?
 </p><p>"Ken se haahella tulevi, laskevi veno punaisin
 <br>selän puolen Lemmenlahta, se on vanha Väinämöinen:
 <br>tuopi laivalla eloa, aluksella aartehia.
 </p><p>"Ken se korjalla ajavi, kirjavalla kiiättävi
 <br>maapuolen Simasaloa, se on seppo Ilmarinen:
 <br>tuopi tyhjeä valetta, korjan täyen luottehia.
 </p><p>"Kunpa tullahan tupahan, tuop' on tuopilla simoa,
 <br>kanna kaksikorvaisella; työnnä tuoppi sen kätehen,
 <br>kellen on mieli mennäksesi! Anna Väinölän ukolle,
 <br>ku tuo haahella hyvyyttä, aluksella aartehia!"
 </p><p>Tuop' on kaunis Pohjan tyttö, tuo osasi noin sanoa:
 <br>"Oi on maammo, kantajani, oi emo, ylentäjäni!
 <br>En mene osan hyvyylle enkä miehen mielevyylle,
 <br>menenp' on otsan hyvyylle, varren kaiken kauneuulle.
 <br>Eikä neittä ennenkänä ei ole myötynä eloihin;
 <br>neiti on ilman antaminen Ilmariselle sepolle,
 <br>ku on sampuen takonut, kirjokannen kalkutellut."
 </p><p>Sanoi Pohjolan emäntä: "Ohoh lasta lampahutta!
 <br>Menet seppo Ilmarille, vaahtiotsalle varaksi,
 <br>sepon hurstin huuhtojaksi, sepon pään pesettimeksi!"
 </p><p>Tyttö tuohon vastoavi, sanan virkkoi, noin nimesi:
 <br>"Mene en Väinölän ukolle, ikivanhalle varaksi:
 <br>vaiva vanhasta tulisi, ikävä iällisestä."
 </p><p>Silloin vanha Väinämöinen oli eellä ennättäjä.
 <br>Ajoi purtensa punaisen, laski haahen haljakkaisen
 <br>teloille teräksisille, vaskisille valkamoille;
 <br>itse tungeikse tupahan, alle kattojen ajaikse.
 </p><p>Siinä lausui lattialta, oven suusta, alta orren,
 <br>sanovi sanalla tuolla, lausui tuolla lausehella:
 <br>"Tuletko minulle, neiti, ikuiseksi ystäväksi,
 <br>polviseksi puolisoksi, kainaloiseksi kanaksi?"
 </p><p>Tuopa kaunis Pohjan tytti itse ennätti sanoa:
 <br>"Joko sie venosen veistit, joko laait laivan suuren
 <br>kehrävarteni muruista, kalpimeni kappaleista?"
 </p><p>Sanoi vanha Väinämöinen, itse lausui ja pakisi:
 <br>"Jo laain hyvänki laivan, veistin ankaran venosen,
 <br>jok' on tuulessa tukeva ja varava vastasäällä
 <br>halki aaltojen ajella, selät vetten seurustella:
 <br>kuplina kohotteleikse, lumpehina luikahaikse
 <br>poikki Pohjolan vesien, lakkipäien lainehien."
 </p><p>Tuopa kaunis Pohjan tytti sanan virkkoi, noin nimesi:
 <br>"En kiitä meristä miestä, aallonlaskija-urosta:
 <br>tuuli vie merellä mielen, aivot särkevi ahava.
 <br>Enkä taia tullakana, en tulla minä sinulle
 <br>ikuiseksi ystäväksi, kainaloiseksi kanaksi,
 <br>sun sijan levittäjäksi, päänalaisen laskijaksi."
 <br clear="all"></p><hr noshade><tt>
 <center><a href="19.htm">Next: Yhdeksästoista runo</a></center><br>
 </tt></body>