<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune32.htm">English</a> 
 <a href="31.htm">Previous</a> 
 <a href="33.htm">Next</a> 
 </small></center>
 <hr>
 <center><h1>Kahdesneljättä runo</h1></center>
 <p>Kullervo, Kalervon poika, sinisukka äijön poika,
 <br>hivus keltainen, korea, kengän kauto kaunokainen,
 <br>jo kohta sepon ko'issa kysyi työtä iltasella
 <br>isännältä iltaseksi, emännältä aamuseksi:
 <br>"Työt tässä nimettäköhön, nimi työlle pantakohon,
 <br>kulle työlle työntyminen, raaolle rakentuminen!"
 </p><p>Seppo Ilmarin emäntä, tuopa tuossa arvelevi,
 <br>kulle työlle uusi orja, raaolle rahan-alainen.
 <br>Pani orjan paimeneksi, karjan suuren kaitsijaksi.
 </p><p>Tuopa ilkoinen emäntä, sepän akka irvihammas,
 <br>leipoi leivän paimenelle, kakun paksun paistelevi:
 <br>kauran alle, vehnän päälle, keskelle kiven kutovi.
 </p><p>Kakun voiti voiheralla, kuoren rasvalla rakenti,
 <br>pani orjalle osaksi, palaseksi paimenelle.
 <br>Itse orjoa opasti, sanan virkkoi, noin nimesi:
 <br>"Ellös tätä ennen syökö karjan mentyä metsälle!"
 </p><p>Siitä Ilmarin emäntä laittoi karjan laitumelle.
 <br>Sanovi sanalla tuolla, lausui tuolla lausehella:
 <br>"Lasken lehmäni leholle, maion antajat aholle,
 <br>hatasarvet haavikolle, kourusarvet koivikolle;
 <br>työnnän kuuta ottamahan, talia tavottamahan
 <br>ahomailta auke'ilta, leve'iltä lehtomailta,
 <br>korke'ilta koivikoilta, mataloilta haavikoilta,
 <br>kultaisilta kuusikoilta, hope'isilta saloilta.
 </p><p>"Katso, kaunoinen Jumala, varjele, vakainen Luoja,
 <br>varjele vahingon tieltä, kaitse kaikista pahoista,
 <br>ettei tuskihin tulisi, häpe'ihin hämmentyisi!
 </p><p>"Kuin katsoit katollisessa, alla varjon vartioitsit,
 <br>niin katso katottomassa, vaali vartijattomassa,
 <br>jotta karja kaunistuisi, eistyisi emännän vilja
 <br>hyvänsuovan mieltä myöten, pahansuovan paitsi mieltä!
 </p><p>"Kun lie kurjat paimeneni, ylen kainut karjapiiat,
 <br>paju pannos paimeneksi, leppä lehmän katsojaksi,
 <br>pihlaja pitelijäksi, tuomi tuojaksi kotihin
 <br>emännäisen etsimättä, muun väen murehtimatta!
 </p><p>"Kun ei paju paimentane, pihlaja hyvin pi'elle,
 <br>leppä ei lehmiä ajane, tuomi ei kotihin tuone,
 <br>niin pane parempiasi, työnnä luonnon tyttäriä
 <br>minun viljan viitsijäksi, katsojaksi karjan kaiken!
 <br>Paljo on piikoja sinulla, saoin käskyn kuulijoita,
 <br>eläjiä ilman alla, luonnottaria hyviä.
 </p><p>"Suvetar, valio vaimo, Etelätär, luonnon eukko,
 <br>Hongatar, hyvä emäntä, Katajatar, kaunis neiti,
 <br>Pihlajatar, piika pieni, Tuometar, tytär Tapion,
 <br>Mielikki, metsän miniä, Tellervo, Tapion neiti!
 <br>Katso'ote karjoani, viitsiöte viljoani
 <br>kesä kaikki kaunihisti, lehen aika leppeästi,
 <br>lehen puussa liehuessa, ruohon maassa roikatessa!
 </p><p>"Suvetar, valio vaimo, Etelätär, luonnon eukko!
 <br>Heitä hienot helmuksesi, esiliinasi levitä
 <br>karjalleni katteheksi, pienilleni peitteheksi,
 <br>vihoin tuulen tuulematta, vihoin saamatta satehen!
 </p><p>"Kaitse karjani pahoista, varjele vahingon teiltä,
 <br>noista soista soiluvista, lähtehistä läilyvistä,
 <br>heiluvista hettehistä, pyöre'istä pyötiköistä,
 <br>ettei tuskihin tulisi, häpe'ihin hämmentyisi,
 <br>sorkka suohon sorkahtaisi, hettehesen herkähtäisi
 <br>ylitse Jumalan tunnin, päitse aivon autuahan!
 </p><p>"Tuo'os torvi tuonnempata, tuolta taivahan navalta,
 <br>mesitorvi taivosesta, simatorvi maaemästä!
 <br>Puhu tuohon torvehesi, kumahuta kuuluhusi:
 <br>puhu kummut kukkahaksi, kangasvieret kaunihiksi,
 <br>ahovieret armahaksi, lehtovieret leppeäksi,
 <br>suovieret sulaksi meeksi, hetevieret vierteheksi!
 </p><p>"Siitä syötä karjoani, raavahiani ravitse,
 <br>syöttele metisin syömin, juottele metisin juomin!
 <br>Syötä kullaista kuloa, hope'ista heinän päätä
 <br>heraisista hettehistä, läikkyvistä lähtehistä,
 <br>koskilta kohisevilta, jokiloilta juoksevilta,
 <br>kultaisilta kunnahilta, hope'isilta ahoilta!
 </p><p>"Kaivo kultainen kuvoa kahen puolen karjan maata,
 <br>josta karja vettä joisi, simoa siretteleisi
 <br>utarihin uhkuvihin, nisihin pakottavihin:
 <br>saisi suonet soutamahan, maitojoet juoksemahan,
 <br>maitopurot purkemahan, maitokosket kuohumahan,
 <br>puhumahan maitoputket, maitohormit huokumahan,
 <br>joka aika antamahan, joka vuoro vuotamahan
 <br>ylitse vihanki suovan, pahansuovan sormiloitse,
 <br>maion saamatta manalle, katehesen karjanannin!
 </p><p>"Paljo on niitä ja pahoja, kut maion manalle vievät,
 <br>katehesen karjanannin, lehmän tuoman toisialle;
 <br>vähä on niitä ja hyviä, kut maion manalta saavat,
 <br>piimänsä kylän piolta, tuorehensa toisialta.
 </p><p>"Ei ennen minun emoni kysynyt kylästä mieltä,
 <br>tointa toisesta talosta; sai se maitonsa manalta,
 <br>piimänsä pitelijältä, tuorehensa toisialta.
 <br>Antoi tulla tuonnempata, ehtiä etempätäki:
 <br>tulla maion Tuonelasta, Manalasta, maankin alta,
 <br>tulla yöllä yksinänsä, pimeällä piilokkali,
 <br>kuulematta kunnottoman, kelvottoman keksimättä,
 <br>vihansuovan sortamatta, katehen kaehtimatta.
 </p><p>"Noin sanoi minun emoni, noin sanon minä itseki:
 <br>minne viipyi lehmän vilja, kunne maitoni katosi?
 <br>Onko viety vierahalle, kytketty kylän pihoille,
 <br>mieron porttojen povehen, katehien kainalohon,
 <br>vai on puihin puuttununna, metsihin menehtynynnä,
 <br>levennynnä lehtomaille, kaonnunna kankahille?
 </p><p>"Ei maito manalle joua, lehmän vilja vierahalle,
 <br>mieron porttojen povehen, katehien kainalohon
 <br>eikä puihin puuttumahan, metsihin menehtymähän,
 <br>lehtoihin levenemähän, kaatumahan kankahalle.
 <br>Maito koissa tarvitahan, ajan kaiken kaivatahan:
 <br>koissa vuottavi emäntä katajainen rainta käessä.
 </p><p>"Suvetar, valio vaimo, Etelätär, luonnon eukko!
 <br>Käy nyt, syötä Syötikkini sekä juota Juotikkini,
 <br>herustele Hermikkiä, tuorustele Tuorikkia,
 <br>anna maito Mairikille, Omenalle uuet piimät
 <br>hele'istä heinänpäistä, kaunihista kastikoista,
 <br>mairehista maaemistä, metisistä mättähistä,
 <br>nurmelta mesinukalta, maalta marjanvartiselta,
 <br>kanervan-kukattarilta, heinän-helpehettäriltä,
 <br>pilven piimätyttäriltä, taivahan-navattarilta,
 <br>tuoa maitoiset maruet, aina uhkuvat utaret
 <br>lypseä lyhyen vaimon, pienen piian piukutella!
 </p><p>"Nouse, neitonen, norosta, hienohelma, hettehestä,
 <br>neiti lämmin, lähtehestä, puhasmuotoinen, muasta!
 <br>Ota vettä lähtehestä, jolla kastat karjoani,
 <br>jotta karja kaunistuisi, eistyisi emännän vilja
 <br>ennen käymistä emännän, katsomista karjapiian,
 <br>emännän epäpätöisen, ylen kainun karjapiian.
 </p><p>"Mielikki, metsän emäntä, lavekämmen karjan eukko!
 <br>Työnnä pisin piikojasi, paras palkkalaisiasi,
 <br>viitsimähän viljoani, katsomahan karjoani
 <br>tänä suurena suvena, Luojan lämminnä kesänä,
 <br>Jumalan suaitsemana, antamana armollisen!
 </p><p>"Tellervo, Tapion neiti, metsän tyttö tylleröinen,
 <br>utupaita, hienohelma, hivus keltainen, korea,
 <br>jok' olet karjan kaitselija, viitsijä emännän viljan
 <br>mieluisassa Metsolassa, tarkassa Tapiolassa!
 <br>Kaitse karja kaunihisti, viitsi vilja virkeästi!
 </p><p>"Kaitse kaunoisin kätösin, somin sormin suorittele,
 <br>su'i ilveksen iholle, kampua kalan evälle,
 <br>karvalle meren kapehen, metsän uuhen untuvalle!
 <br>Illan tullen, yön pimeten, hämärien hämmetessä
 <br>saata karjani kotihin, etehen hyvän emännän,
 <br>hete heiluva selällä, maitolampi lautasilla!
 </p><p>"Päivän mennessä majoille, iltalinnun laulellessa
 <br>itse virki viljalleni, sano sarvijuonelleni:
 <br>'Kotihinne, kourusarvet, maion antajat, majalle!
 <br>Koissa on hyvä ollaksenne, maa imara maataksenne;
 <br>korpi on kolkko käyäksenne, ranta raikutellaksenne.
 <br>Kotihinne tullaksenne vaimot valkean tekevät
 <br>nurmelle mesinukalle, maalle marjanvartiselle.'
 </p><p>"Nyyrikki, Tapion poika, siniviitta viian poika!
 <br>Tyvin pistä pitkät kuuset, latvoin lakkapäät petäjät
 <br>sillaksi likasijoille, paikaksi pahoille maille,
 <br>suosulihin, maasulihin, lätäkköihin läilyvihin!
 <br>Anna käyä käyräsarven, haarasorkan sorkutella,
 <br>joutua joka savulle viatoinna, vilpitöinnä,
 <br>ilman suohon sortumatta, likahan litistymättä!
 </p><p>"Kun ei karja tuosta huoli, yöksi ei kulkene kotihin,
 <br>Pihlajatar, piika pieni, Katajatar, kaunis neiti,
 <br>leikkoa lehosta koivu, ota vitsa viiakosta,
 <br>käyös piiska pihlajainen, katajainen karjanruoska
 <br>takoa Tapion linnan, tuolta puolen Tuomivaaran!
 <br>Aja karja kartanolle, saunan lämmitä-panolle,
 <br>kotihin kotoinen karja, metsän karja Metsolahan!
 </p><p>"Otsonen, metsän omena, mesikämmen käyretyinen!
 <br>Tehkämme sulat sovinnot, rajarauhat rapsakamme
 <br>iäksemme, ilmaksemme, polveksemme, päiviksemme,
 <br>ettet sorra sorkkasäärtä, kaa'a maion kantajata
 <br>tänä suurena suvena, Luojan lämminnä kesänä!
 </p><p>"Kun sa kuulet kellon äänen tahi torven toitotuksen,
 <br>lyöte maata mättähälle, nurmelle nukahtamahan,
 <br>tunge korvasi kulohon, paina pääsi mättähäsen!
 <br>Tahi korpehen kokeos, saaos sammalhuonehesen,
 <br>mene toisille mä'ille, muille kummuille kuvahu,
 <br>jottei kuulu karjan kello eikä paimenen pakina!
 </p><p>"Otsoseni, ainoiseni, mesikämmen, kaunoiseni!
 <br>En sua kiellä kiertämästä enkä käymästä epeä;
 <br>kiellän kielen koskemasta, suun ruman rupeamasta,
 <br>hampahin hajottamasta, kämmenin käpyämästä.
 </p><p>"Käyös kaarten karjamaita, piilten piimäkankahia,
 <br>kierten kellojen remua, ääntä paimenen paeten!
 <br>Konsa on karja kankahalla, sinä suolle soiverraite;
 <br>kun karja solahti suolle, silloin korpehen kokeos!
 <br>Karjan käyessä mäkeä astu sie mäen alatse;
 <br>karjan käyessä alatse mene sie mäkeä myöten!
 <br>Astuessansa aholla sinä viere viiakkoa;
 <br>viiakkoa vierressänsä sinä astuos ahoa!
 <br>Kule kullaisna käkenä, hope'isna kyyhkyläisnä,
 <br>siirry siikana sivutse, veteleite veen kalana,
 <br>viere villakuontalona, kule pellavaskupona,
 <br>kätke kynnet karvoihisi, hampahat ikenihisi,
 <br>jottei karja kammastuisi, pieni vilja pillastuisi!
 </p><p>"Anna rauha raavahille, sorkkasäärille sovinto,
 <br>käyä karjan kaunihisti, soreasti sorkutella
 <br>poikki soista, poikki maista, halki korven kankahista,
 <br>ettet koske konsakana, rupea rumanakana!
 </p><p>"Muista muinainen valasi tuolla Tuonelan joella,
 <br>kynsikoskella kovalla, Luojan polvien e'essä!
 <br>Lupa sulle annettihin kolme kertoa kesässä
 <br>käyä kellon kuuluvilla, tiukujen tirinämailla,
 <br>vaan eipä sitä suattu eikä annettu lupoa
 <br>ruveta rumille töille, häpeähän hämmentyä.
 </p><p>"Jos sulle viha tulisi, hampahat halutteleisi,
 <br>visko viitahan vihasi, honkihin pahat halusi!
 <br>Hakkoa lahoa puuta, kaa'a koivunpökkelöitä,
 <br>vääntele vesihakoja, määhki marjamättähiä!
 </p><p>"Kun tulevi ruoan tarvis, syöä mielesi tekevi,
 <br>syö'ös sieniä metsästä, murra muurahaiskekoja,
 <br>juuria punaisen putken, Metsolan mesipaloja
 <br>ilman ruokaruohoittani, minun henkiheinittäni!
 </p><p>"Metsolan metinen amme hapata hihittelevi
 <br>kultaisella kunnahalla, hope'isella mäellä:
 <br>siin' on syöä syölähänki, juoa miehen juolahanki,
 <br>eikä syöen syömät puutu, juoen juomiset vähene.
 </p><p>"Niin teemme ikisovinnot, ikirauhat ratkoamme
 <br>eleäksemme ehosti, kesän kaiken kaunihisti:
 <br>maat on meillä yhtehiset, evähät erinomaiset.
 </p><p>"Vaan jos tahtonet tapella, eleä soan tavalla,
 <br>tapelkamme talvikauet, lumiajat luskailkamme!
 <br>Suven tullen, suon sulaen, lätäkköjen lämmitessä
 <br>ellös tänne tulkokana karjan kullan kuuluville!
 </p><p>"Josp' on tullet näille maille, sattunet saloille näille,
 <br>täällä aina ammutahan. Kun ei ampujat kotona,
 <br>on meillä osaavat vaimot, emännät alinomaiset,
 <br>jotka tiesi turmelevi, matkasi pahoin panevi,
 <br>ettet koske konsakana, rupea rumanakana
 <br>ylitse tahon Jumalan, päitse auvon autuahan.
 </p><p>"Oi Ukko, ylijumala! Kun kuulet toen tulevan,
 <br>muuta muiksi lehmäseni, kamahuta karjaseni,
 <br>kiviksi minun omani, kantoloiksi kaunoiseni,
 <br>kumman maata kulkiessa, vantturan vaeltaessa!
 </p><p>"Kun ma otsona olisin, mesikämmennä kävisin,
 <br>en mä noissa noin asuisi aina akkojen jaloissa.
 <br>Onpa maata muuallaki, tarhoa taempanaki
 <br>juosta miehen joutilahan, virattoman viiletellä,
 <br>käyä halki kämmenpääsi, poikki pohkealihasi,
 <br>sinisen salon sisässä, korven kuulun kainalossa.
 </p><p>"Käpy- on kangas käyäksesi, hiekka helkytelläksesi,
 <br>tie on tehty mennäksesi, meren ranta juostaksesi
 <br>Pohjan pitkähän perähän, Lapin maahan laakeahan.
 <br>Siell' on onni ollaksesi, armas aikaellaksesi,
 <br>käyä kengättä kesällä, sykysyllä syylingittä
 <br>suurimmilla suon selillä, leve'illä liettehillä.
 </p><p>"Kun et tuonne mennekänä etkä oike'in osanne,
 <br>ota juoni juostaksesi, polku poimetellaksesi
 <br>tuonne Tuonelan salolle tahi Kalman kankahalle!
 <br>Siell' on suohut sorkutella, kanervikko kaalaella,
 <br>siellä Kirjos, siellä Karjos, siellä muita mullukoita
 <br>rautaisissa rahkehissa, kymmenissä kytky'issä.
 <br>Siellä laihatki lihovat, lihaviksi luutki saavat.
 </p><p>"Lepy, lehto, kostu, korpi, lempeä, salo sininen!
 <br>Anna rauha raavahille, sorkkasäärille sovinto
 <br>tänä suurena suvena, Herran hellennä kesänä!
 </p><p>"Kuippana, metsän kuningas, metsän hippa halliparta!
 <br>Korjaele koiriasi, raivaele rakkiasi!
 <br>Pistä sieni sieramehen, toisehen omenamarja,
 <br>jottei henki haisahtele, tuuhahtele karjan tuuhku!
 <br>Silmät silkillä sitele, korvat kääri käärehellä,
 <br>jottei kuule kulkevia, ei näe käveleviä!
 </p><p>"Kun ei tuosta kyllin liene, ei vielä kovin varone,
 <br>kiellä poies poikoasi, epeä äpärettäsi!
 <br>Saattele saloilta näiltä, näiltä rannoilta rapoa,
 <br>kape'ilta karjan mailta, leve'iltä liepehiltä!
 <br>Kätke koirasi kolohon, rakkisi rapoa kiinni
 <br>kultaisihin kytky'ihin, hihnoihin hope'isihin,
 <br>jottei pilloa pitäisi, häpehiä hämmentäisi!
 </p><p>"Kun ei tuosta kyllin liene, ei vielä sitä varone,
 <br>Ukko, kultainen kuningas, hope'inen hallitsija,
 <br>kuule kultaiset sanani, armahaiset lauseheni!
 <br>Paina panta pihlajainen ympäri nenän nykerän!
 <br>Kun ei pihlaja pitäne, niin sä vaskesta valata,
 <br>jos ei vaski vahva liene, panta rautainen rakenna!
 <br>Vaan jos rauan ratkaisnehe, vielä mennehe vioille,
 <br>syökse kultainen korento leukaluusta leukaluuhun,
 <br>päät on päättele lujasti, kotkoa kovasti kiinni,
 <br>ettei liiku liiat leuat, harvat hampahat hajoa,
 <br>kun ei rauoin ratkottane, teräksillä temmottane,
 <br>veitsillä veristettäne, kirvehellä kiskottane!"
 </p><p>Siitä Ilmarin emäntä, tuo takojan tarkka vaimo,
 <br>lehmät läävästä lähetti, laski karjan laitumelle,
 <br>pani paimenen perähän, orjan lehmien ajohon.
 <br clear="all"></p><hr noshade><tt>
 <center><a href="33.htm">Next: Kolmasneljättä runo</a></center><br>
 </tt></body>