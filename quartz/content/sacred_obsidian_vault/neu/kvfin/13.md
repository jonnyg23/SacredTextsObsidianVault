<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune13.htm">English</a> 
 <a href="12.htm">Previous</a> 
 <a href="14.htm">Next</a> 
 </small></center>
 <hr>
 <center><h1>Kolmastoista runo</h1></center>
 <p>Siitä lieto Lemminkäinen sanoi Pohjolan akalle:
 <br>"Anna nyt, akka, piikojasi, tuopa tänne tyttöjäsi,
 <br>paras parvesta minulle, pisin piikajoukostasi!"
 </p><p>Tuop' on Pohjolan emäntä sanan virkkoi, noin nimesi:
 <br>"Anna en sulle piikojani enkä työnnä tyttöjäni,
 <br>en parasta, en pahinta, en pisintä, en lyhintä:
 <br>sull' on ennen naitu nainen, ennen juohettu emäntä."
 </p><p>Sanoi lieto Lemminkäinen: "Kytken Kyllikin kylähän,
 <br>kylän kynnysportahille, veräjille vierahille;
 <br>täältä saan paremman naisen. Tuo nyt tänne tyttäresi,
 <br>impiparvesta ihanin, kassapäistä kaunokaisin!"
 </p><p>Sanoi Pohjolan emäntä: "Enpä anna tyttöäni
 <br>miehille mitättömille, urohille joutaville.
 <br>Äsken tyttöjä anele, kuulustele kukkapäitä,
 <br>kun sa hiihät Hiien hirven Hiien peltojen periltä!"
 </p><p>Siitä lieto Lemminkäinen kengitteli keihojansa,
 <br>jännitteli jousiansa, vasamoitansa varusti.
 <br>Itse tuon sanoiksi virkki: "Jo oisi keihäs kengitetty,
 <br>kaikki valmihit vasamat, jousi jäntehen varassa,
 <br>ei lyly lykittävänä, kalhu kannan lyötävänä."
 </p><p>Siinä lieto Lemminkäinen arvelee, ajattelevi,
 <br>mistäpä sivakat saisi, kusta suksia sukusen.
 </p><p>Kävi Kaupin kartanohon, päätyi Lyylikin pajahan:
 <br>"Oi on viisas vuojelainen, kaunis Kauppi lappalainen!
 <br>Tee mulle sukeat sukset, kalhut kaunoiset kaverra,
 <br>joilla hiihän Hiien hirven Hiien peltojen periltä!"
 </p><p>Lyylikki sanan sanovi, Kauppi kielin kerkiävi:
 <br>"Suotta lähet, Lemminkäinen, Hiien hirveä ajohon:
 <br>saat palan lahoa puuta, senki suurella surulla."
 </p><p>Mitä huoli Lemminkäinen! Itse tuon sanoiksi virkki:
 <br>"Tee lyly lykittäväksi, kalhu kalpoeltavaksi!
 <br>Lähen hirven hiihäntähän Hiien peltojen periltä."
 </p><p>Lyylikki, lylyjen seppä, Kauppi, kalhujen tekijä,
 <br>sykysyn lylyä laati, talven kalhua kaverti,
 <br>päivän vuoli sauvan vartta, toisen sompoa sovitti.
 </p><p>Sai lyly lykittäväksi, kalhu kannan lyötäväksi,
 <br>sauvan varret valmihiksi, sompaset sovitetuksi.
 <br>Saukon maksoi sauvan varsi, sompa ruskean reposen.
 </p><p>Voiti voilla suksiansa, talmasi poron talilla;
 <br>itse tuossa arvelevi, sanovi sanalla tuolla:
 <br>"Liekö tässä nuorisossa, kansassa kasuavassa
 <br>tuon lylyni lykkijäistä, kalhun kannan potkijaista?"
 </p><p>Sanoi lieto Lemminkäinen, virkki veitikkä verevä:
 <br>"Kyll' on tässä nuorisossa, kansassa kasuavassa
 <br>tuon lylysi lykkijäistä, kalhun kannan potkijaista."
 </p><p>Viinen selkähän sitaisi, olallensa uuen jousen,
 <br>sauvan survaisi kätehen; läksi lylyn lykkimähän,
 <br>kalhun kannan potkimahan. Itse tuon sanoiksi virkki:
 <br>"Eip' on ilmalla Jumalan, tämän taivon kannen alla
 <br>löytyne sitä metsässä jalan neljän juoksevata,
 <br>kut' ei näillä yllätetä, kaunihisti kannateta
 <br>kalhuilla Kalevan poian, liukoimilla Lemminkäisen."
 </p><p>Päätyi hiiet kuulemassa, juuttahat tähyämässä.
 <br>Hiiet hirveä rakenti, juuttahat poroa laati:
 <br>pään panevi pökkelöstä, sarvet raian haarukasta,
 <br>jalat rannan raippasista, sääret suolta seipähistä,
 <br>selän aian aiaksesta, suonet kuivista kuloista,
 <br>silmät lammin pulpukoista, korvat lammin lumpehista,
 <br>ketun kuusen koskuesta, muun lihan lahosta puusta.
 </p><p>Hiisi neuvoi hirveänsä, porollensa suin puheli:
 <br>"Nyt sie juokse, hiitten hirvi, jalkoa, jalo tevana,
 <br>poron poikimasijoille, Lapin lasten tanterille!
 <br>Hiihätä hikehen miestä, Lemminkäistä liiatenki!"
 </p><p>Siitä juoksi hiitten hirvi, poropeura poimetteli
 <br>Pohjan aittojen alatse, Lapin lasten tanteritse:
 <br>potkaisi koasta korvon, kaatoi kattilat tulelta,
 <br>lihat tuhkahan tuherti, liemet lietehen levitti.
 </p><p>Nousi melkoinen meteli Lapin lasten tanterilla:
 <br>Lapin koirat haukkumahan, Lapin lapset itkemähän,
 <br>Lapin naiset nauramahan, muu väki murajamahan!
 </p><p>Itse lieto Lemminkäinen ain' oli hirven hiihännässä.
 <br>Hiihti soita, hiihti maita, hiihti aukkoja ahoja:
 <br>tuli suihki suksiloista, savu sauvojen nenistä;
 <br>eikä nähnyt hirveänsä, eip' on nähnyt eikä kuullut.
 </p><p>Liukui linnat, liukui lannat, liukui maat meren-takaiset;
 <br>hiihti kaikki Hiien korvet, kaikki Kalman kankahatki,
 <br>hiihti Surman suun e'etse, Kalman kartanon perätse.
 <br>Surma jo suutansa avavi, Kalma päätä kallistavi
 <br>ottoaksensa urosta, nielläksensä Lemminkäistä:
 <br>ei tarkoin tavannutkana, ennättänyt ensinkänä.
 </p><p>Viel' oli liuska liukumatta, korven kolkka koskematta
 <br>Pohjan pitkässä perässä, Lapin maassa laukeassa.
 <br>Läksi senki liukumahan, korven kolkan koskemahan.
 </p><p>Niin perille päästessänsä kuuli melkoisen metelin
 <br>Pohjan pitkästä perästä, Lapin lasten tanterilta:
 <br>kuuli koirat haukkuvaksi, Lapin lapset itkeväksi,
 <br>Lapin naiset nauravaksi, muun lapin murajavaksi.
 </p><p>Siitä lieto Lemminkäinen heti tuonne hiihtämähän
 <br>koiran haukuntasijoille, Lapin lasten tanterille.
 </p><p>Sanoi sinne saatuansa, tutkaeli tultuansa:
 <br>"Mitä täällä naiset nauroi, naiset nauroi, lapset itki,
 <br>väki vanha vaikeroitsi, kuta haukkui hallikoirat?"
 </p><p>"Sitä täällä naiset nauroi, naiset nauroi, lapset itki,
 <br>väki vanha vaikerteli, sitä haukkui hallikoirat:
 <br>juoksi tästä hiitten hirvi, silosorkka sorkutteli;
 <br>potkaisi koasta korvon, kaatoi kattilat tulelta,
 <br>selin keitot keikahutti, vellit lietehen levitti."
 </p><p>Siitä veitikkä verevä, tuo on lieto Lemminkäinen,
 <br>lykkäsi lylyn lumelle, kuni kyyn kulon-alaisen,
 <br>solahutti suopetäjän, kuni käärmehen elävän;
 <br>itse virkki vierressänsä, sanoi sauvakätteheltä:
 <br>"Mi lienee Lapissa miestä, kaikki hirven kannantahan;
 <br>mi lienee Lapissa naista, kaikki kattilan pesohon;
 <br>mi lienee Lapissa lasta, kaikki lastun poimintahan;
 <br>mi lapsilla kattiloa, kaikki hirven keitäntähän!"
 </p><p>Kiinnistihe, jännistihe, potkaisihe, ponnistihe.
 <br>Ensi kerran potkaisihe silmän siintämättömähän,
 <br>kerran toisen kuopaisihe korvan kuulemattomahan,
 <br>kolmannen kohenteleikse lautasille hiitten hirven.
 </p><p>Otti vaajan vaahterisen, raksin koivuisen rapasi,
 <br>jolla kytki hiitten hirven tarhan tammisen sisähän:
 <br>"Siinä seiso, hiitten hirvi, poropeura, poimittele!"
 </p><p>Selkeä silittelevi, taljoa taputtelevi:
 <br>"Oisi tuossa ollakseni, sopisipa maatakseni
 <br>nuoren neitosen keralla, kanssa kasvavan kanasen!"
 </p><p>Siitä kiihtyi Hiien hirvi, poropeura potkimahan,
 <br>itse virkki, noin sanovi: "Lempo saakohon sinulle
 <br>nuorin nei'in maataksesi, tyttärin elelläksesi!"
 </p><p>Ponnistihe, jännistihe: raksin koivuisen revitti,
 <br>rikkoi vaajan vaahterisen, tarhan tammisen hajotti.
 <br>Siitä sai samoamahan, läksi hirvi hippomahan,
 <br>vasten soita, vasten maita, vasten varvikkomäkeä
 <br>silmän siintämättömihin, korvan kuulemattomihin.
 </p><p>Siinä veitikkä verevä jopa suuttui jotta syäntyi,
 <br>kovin suuttui ja vihastui. Hiihti hirveä jälestä;
 <br>niin kun kerran potkaisevi, lysmätti lyly lävestä,
 <br>sortui suksi pälkähästä, kalhu taittui kannan tiestä,
 <br>keihäs kenkimäsijoilta, sauva somman suoverosta.
 <br>Itse juoksi Hiien hirvi, jottei päätänä näkynnä.
 </p><p>Siinä lieto Lemminkäinen alla päin, pahoilla mielin
 <br>kalujansa katselevi. Itse tuon sanoiksi virkki:
 <br>"Elköhön sinä ikänä menkö toinen miehiämme
 <br>uhalla metsän ajohon, Hiien hirven hiihäntähän,
 <br>kuin menin minä, poloinen! Hävitin hyvät sivakat,
 <br>sauvan kaunihin kaotin, kiihke'immän keihojani!"
 <br clear="all"></p><hr noshade><tt>
 <center><a href="14.htm">Next: Neljästoista runo</a></center><br>
 </tt></body>