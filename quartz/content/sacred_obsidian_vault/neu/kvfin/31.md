<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune31.htm">English</a> 
 <a href="30.htm">Previous</a> 
 <a href="32.htm">Next</a> 
 </small></center>
 <hr>
 <center><h1>Yhdesneljättä runo</h1></center>
 <p>Kasvatti emo kanoja, suuren joukon joutsenia.
 <br>Kanat aialle asetti, joutsenet joelle saattoi.
 <br>Tuli kokko, niin kohotti, tuli haukka, niin hajotti,
 <br>siipilintu, niin sirotti: yhen kantoi Karjalahan,
 <br>toisen vei Venäjän maalle, kolmannen kotihin heitti.
 </p><p>Minkä vei Venäehelle, siitä kasvoi kaupanmiesi;
 <br>minkä kantoi Karjalahan, siitä se Kalervo kasvoi;
 <br>kunkapa kotihin heitti, se sikesi Untamoinen
 <br>ison päiviksi pahoiksi, emon mielimurtehiksi.
 </p><p>Untamoinen verkot laski Kalervon kalavetehen;
 <br>Kalervoinen verkot katsoi, kalat konttihin kokosi.
 <br>Untamo, utala miesi, sepä suuttui ja vihastui.
 <br>Teki soan sormistansa, kämmenpäistänsä keräjät,
 <br>toran nosti totkusilta, artin ahvenmaimasilta.
 </p><p>Torelivat, tappelivat, eikä voita toinen toista:
 <br>minkä toistansa tokaisi, sen sai itse vastahansa.
 </p><p>Jopa tuosta toisen kerran, kahen, kolmen päivän päästä
 <br>Kalervoinen kauran kylvi Untamon tuvan ta'aksi.
 </p><p>Untamolan uljas uuhi söi Kalervon kaurakylvön.
 <br>Kalervoisen kärtsä koira repi uuhen Untamolta.
 </p><p>Untamo uhittelevi Kalervolle veljellensä,
 <br>surmata su'un Kalervon, lyöä suuret, lyöä pienet,
 <br>koko kansan kolhaella, tuvat polttoa poroksi.
 </p><p>Laittoi miehet miekka vyölle, urohot ase kätehen,
 <br>pojat pienet piikki vyölle, kaunot kassara olalle;
 <br>läksi suurehen sotahan vasten veljeä omoa.
 </p><p>Kalervoisen kaunis minjä istui ikkunan lähellä.
 <br>Katsoi ulos ikkunasta, sanan virkkoi, noin nimesi:
 <br>"Onko tuo savu sakea vai onpi pimeä pilvi
 <br>noien peltojen perillä, kujan uuen ulkopäässä?"
 </p><p>Ei ollut ume umakka eikäpä savu sakea:
 <br>ne oli Untamon urohot, tulla suorivat sotahan.
 </p><p>Tuli Untamon urohot, saivat miehet miekka vyöllä.
 <br>Kaatoivat Kalervon joukon, su'un suuren surmasivat,
 <br>talon polttivat poroksi, tasoittivat tantereksi.
 </p><p>Jäi yksi Kalervon impi kera vatsan vaivaloisen.
 <br>Senpä Untamon urohot veivät kanssansa kotihin
 <br>pirtin pienen pyyhkijäksi, lattian lakaisijaksi.
 </p><p>Oli aikoa vähäisen; syntyi pieni poikalapsi
 <br>emollen osattomalle. Miksi tuo nimitetähän?
 <br>Emo kutsui Kullervoksi, Untamo sotijaloksi.
 </p><p>Pantihinpa poika pieni, orpolapsi laitettihin
 <br>tuutuhun tutajamahan, kätkyehen liekkumahan.
 </p><p>Liekkui lapsi kätkyessä, lapsi liekkui, tukka löyhki.
 <br>Liekkui päivän, liekkui toisen; jopa kohta kolmantena,
 <br>kun tuo poika potkaisihe, potkaisihe, ponnistihe,
 <br>katkaisi kapalovyönsä, pääsi päälle peittehensä,
 <br>särki liekun lehmuksisen, kaikki riepunsa revitti.
 </p><p>Nähtihin hyvä tulevan, keksittihin kelpoavan.
 <br>Untamola vuottelevi tätä tästä kasvavaksi,
 <br>mieltyväksi, miestyväksi, oike'in urostuvaksi,
 <br>saavaksi sataisen orjan, tuhantisen turpuvaksi.
 </p><p>Kasvoi kuuta kaksi, kolme. Jopa kuuna kolmantena
 <br>poika polven korkeuisna alkoi itse arvaella:
 <br>"Kunpa saisin suuremmaksi, vahvistuisin varreltani,
 <br>kostaisin isoni kohlut, maksaisin emoni mahlat!"
 </p><p>Saipa kuulla Untamoinen. Itse tuon sanoiksi virkki:
 <br>"Tästä saa sukuni surma, tästä kasvavi Kalervo!"
 </p><p>Urohot ajattelevat, akat kaikki arvelevat,
 <br>minne poika pantanehe, kunne surma saatanehe.
 </p><p>Pannahanpa puolikkohon, työnnetähän tynnyrihin;
 <br>siitä vieähän vetehen, lasketahan lainehesen.
 </p><p>Käyähänpä katsomahan kahen, kolmen yön perästä,
 <br>joko on hukkunut vetehen, kuollut poika puolikkohon!
 </p><p>Ei ole hukkunut vetehen, kuollut poika puolikkohon!
 <br>Poika oli pääsnyt puolikosta  istui aaltojen selässä
 <br>vapa vaskinen käessä, siima silkkinen perässä;
 <br>onkivi meren kaloja, merivettä mittoavi:
 <br>melke'in meressä vettä, kun on kaksi kauhallista;
 <br>oisko oike'in mitata, osa kolmatta tulisi.
 </p><p>Untamo ajattelevi: "Mihin poika pantanehe,
 <br>kunne tuo tuhottanehe, kusta surma saatanehe?"
 </p><p>Käski orjansa kerätä koivuja, kovia puita,
 <br>honkia satahavuja, tiettäviä tervaksia
 <br>yhen poian polttimeksi, Kullervon kaottimeksi.
 </p><p>Koottihin, keräeltihin koivuja, kovia puita,
 <br>honkia satahavuja, tiettäviä tervaksia,
 <br>tuohia tuhat rekeä, sata syltä saarnipuita.
 <br>Tuli puihin tuiskattihin, roviohon roiskattihin,
 <br>siihen poika paiskattihin keskelle tulen palavan.
 </p><p>Paloi päivän, tuosta toisen, paloi päivän kolmannenki.
 <br>Käytihin katsastamahan: poik' oli porossa polvin,
 <br>kypenissä kyynäsvarsin, hiilikoukkunen käessä,
 <br>millä tulta kiihottavi, hiiliä kokoelevi,
 <br>katomatta karvankana, kutrisen kähertymättä!
 </p><p>Untamo ä'itteleikse: "Mihin poika pantanehe,
 <br>kunne tuo tuhottanehe, surma tuolle saatanehe?"
 <br>Poika puuhun hirtetähän, tammehen ripustetahan.
 </p><p>Kului yötä kaksi, kolme, saman verran päiviäki.
 <br>Untamo ajattelevi: "Aik' on käyä katsomahan,
 <br>joko Kullervo katosi, kuoli poika hirsipuuhun."
 </p><p>Laittoi orjan katsomahan. Orja toi sanan takaisin:
 <br>"Ei ole Kullervo kaonnut, kuollut poika hirsipuuhun!
 <br>Poika puuta kirjoittavi pieni piikkonen käessä.
 <br>Koko puu kuvia täynnä, täynnä tammi kirjoitusta:
 <br>siinä miehet, siinä miekat, siinä keihä'ät sivulla."
 </p><p>Mitäs autti Untamoisen tuon pojan katalan kanssa!
 <br>Kuinka surmat suoritteli, kuinka kuolemat sukesi,
 <br>poika ei puutu surman suuhun eikä kuole kuitenkana.
 </p><p>Piti viimeinki väsyä suorimasta surmiansa,
 <br>kasvatella Kullervoinen, orja poikana omana.
 </p><p>Sanoi Untamo sanansa, itse virkki, noin nimesi:
 <br>"Kun elänet kaunihisti, aina siivolla asunet,
 <br>saat olla talossa tässä, orjan töitä toimitella.
 <br>Palkka pannahan jälestä, ansiosta arvatahan:
 <br>vyöhyt vyöllesi korea tahi korvalle kolahus."
 </p><p>Kun oli Kullervo kohonnut, saanut vartta vaaksan verran,
 <br>tuopa työlle työnnetähän, raaolle rakennetahan,
 <br>lapsen pienen katsontahan, sormi pienen souantahan:
 <br>"Katso lasta kaunihisti, syötä lasta, syö itseki!
 <br>Rievut virrassa viruta, pese pienet vaattehuiset!"
 </p><p>Katsoi lasta päivän, kaksi: käen katkoi, silmän kaivoi.
 <br>Siitä kohta kolmannella lapsen tauilla tapatti,
 <br>rievut viskoi virran vieä, kätkyen tulella poltti.
 </p><p>Untamo ajattelevi: "Ei tämä tähän sopiva
 <br>lapsen pienen katsontahan, sormi pienen souantahan!
 <br>En tieä, kuhun panisin, kulle työlle työnteleisin.
 <br>Panenko kasken kaa'antahan?" Pani kasken kaa'antahan.
 </p><p>Kullervo, Kalervon poika, tuossa tuon sanoiksi virkki:
 <br>"Äsken lienen mies minäki, kun saan kirvehen kätehen,
 <br>paljo katsoa parempi, entistäni armahampi:
 <br>lienen mies viien veroinen, uros kuuen-kummallinen."
 </p><p>Meni seppolan pajahan. Sanan virkkoi, noin nimesi:
 <br>"Oi on seppo veikkoseni! Taos mulle tapparainen!
 </p><p>Tao kirves miestä myöten; rauta raatajan mukahan!
 <br>Lähen kasken kaa'antahan, solkikoivun sorrantahan."
 </p><p>Seppä tarpehen takovi, kirvehen kerittelevi.
 <br>Saip' on kirves miestä myöten, rauta raatajan mukahan.
 </p><p>Kullervo, Kalervon poika, hioi siitä kirvehensä;
 <br>päivän kirvestä hiovi, illan vartta valmistavi.
 </p><p>Suorihe kasken ajohon korkealle korpimaalle,
 <br>parahasen parsikkohon, hirveähän hirsikköhön.
 </p><p>Iski puuta kirvehellä, tempasi tasaterällä:
 <br>kerralla hyvätki hirret, pahat puolella menevi.
 </p><p>Vihoin kaatoi viisi puuta, kaiketi kaheksan puuta.
 <br>Siitä tuon sanoiksi virkki, itse lausui, noin nimesi:
 <br>"Lempo tuota raatakohon! Hiisi hirret kaatakohon!"
 </p><p>Kavahutti kannon päähän, niin huhuta heiahutti,
 <br>vihellytti, viuahutti. Sanan virkkoi, noin nimesi:
 <br>"Sini kaski kaatukahan, koivu solki sortukahan,
 <br>kuni ääni kuulunevi, kuni vierrevi vihellys!
 </p><p>"Elköhön vesa venykö, elköhön koretko korsi
 <br>sinä ilmoisna ikänä, kuuna kullan valkeana
 <br>kaskessa Kalervon poian, otoksessa oivan miehen!
 </p><p>"Ottaisiko maa orahan, nousisiko nuori laiho,
 <br>sekä korsi korteuisi, jotta varsi varteuisi,
 <br>elköhön tereä tehkö, varsi päätä valmistako!"
 </p><p>Untamoinen, mies utala, kävi tuota katsomahan
 <br>kaskea Kalervon poian, ajamoa uuen orjan:
 <br>ei kaski kaselle tunnu, ajamaksi nuoren miehen.
 </p><p>Untamo ajattelevi: "Ei tämä tähän sopiva!
 <br>Hyvän hirsikön pilasi, kaatoi parsikon parahan!
 <br>En tieä, kuhun panisin, kulle työlle työnteleisin.
 <br>Panenko aitojen panohon?" Pani aitojen panohon.
 </p><p>Kullervo, Kalervon poika, jopa aitoa panevi.
 <br>Kohastansa kokkahongat aiaksiksi asettelevi,
 <br>kokonansa korpikuuset seipähiksi pistelevi;
 <br>veti vitsakset lujahan pisimmistä pihlajista;
 <br>pani aian umpinaisen, veräjättömän kyhäsi.
 <br>Siitä tuon sanoiksi virkki, itse lausui, noin nimesi:
 <br>"Ku ei lintuna kohonne, kahen siiven siuotelle,
 <br>elköhön ylitse pääskö aiasta Kalervon poian!"
 </p><p>Untamo osaelevi tulla tuota katsomahan
 <br>aitoa Kalervon poian, sotaorjan sortamoa.
 </p><p>Näki aian aukottoman, raottoman, reiättömän,
 <br>jok' oli pantu maaemästä, ylös pilvihin osattu.
 </p><p>Sanan virkkoi, noin nimesi: "Ei tämä tähän sopiva!
 <br>Pani aian aukottoman, veräjättömän kyhäsi,
 <br>tuon on nosti taivosehen, ylös pilvihin kohotti:
 <br>en tuosta ylitse pääse enkä reiästä sisälle!
 <br>En tieä, mihin panisin, kulle työlle työnteleisin.
 <br>Panenko puimahan rukihit?" Pani puimahan rukihit.
 </p><p>Kullervo, Kalervon poika, jo oli puimassa rukihit:
 <br>pui rukihit ruumeniksi, olet kaunaksi kaotti.
 </p><p>Tulipa isäntä tuohon, kävi itse katsomahan
 <br>puintoa Kalervon poian, Kullervoisen kolkintoa:
 <br>rukihit on ruumenina, olet kaunoina kahisi!
 </p><p>Untamo ä'itteleikse: "Ei ole tästä raatajasta!
 <br>Kulle työlle työntänenki, työnsä tuhmin turmelevi.
 <br>Joko vien Venäehelle tahi kaupin Karjalahan
 <br>Ilmariselle sepolle, sepon paljan painajaksi?"
 </p><p>Möi siitä Kalervon poian, pani kaupan Karjalahan
 <br>Ilmariselle sepolle, takojalle taitavalle.
 </p><p>Minpä seppo tuosta antoi? Äijän seppo tuosta antoi:
 <br>kaksi kattilarania, kolme koukun puoliskoa,
 <br>viisi viikatekulua, kuusi kuokan kuolioa
 <br>miehestä mitättömästä, orjasta epäpäöstä.
 <br clear="all"></p><hr noshade><tt>
 <center><a href="32.htm">Next: Kahdesneljättä runo</a></center><br>
 </tt></body>