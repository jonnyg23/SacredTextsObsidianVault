<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune21.htm">English</a> 
 <a href="20.htm">Previous</a> 
 <a href="22.htm">Next</a> 
 </small></center>
 <hr>
 <center><h1>Yhdeskolmatta runo</h1></center>
 <p>Tuop' on Pohjolan emäntä, Sariolan vaimo vanha,
 <br>oli ulkona olija, askareillansa asuja.
 <br>Kuului suolta ruoskan roiske, rannalta re'en ratina.
 <br>Loi silmänsä luotehelle, käänti päätä päivän alle,
 <br>arvelee, ajattelevi: "Mi tämä väki väjyvi
 <br>minun, raukan, rannoilleni? Suurtako sotaväkeä?"
 </p><p>Kaaloi tuota katsomahan, likeltä tähyämähän:
 <br>ei ollut sotaväkeä; oli suuri sulhaiskansa,
 <br>vävy keskellä väkeä, hyvän rahvahan raossa.
 </p><p>Itse Pohjolan emäntä, Sariolan vaimo vanha,
 <br>kun tunsi vävyn tulevan, sanan virkkoi, noin nimesi:
 <br>"Luulin tuulen tuulevaksi, pinon pystyn viereväksi,
 <br>meren rannan roikkivaksi, someren karehtivaksi.
 <br>Kaaloin tuota katsomahan, likeltä tähyämähän;
 <br>eipä tuuli tuullutkana, pino pysty vierrytkänä,
 <br>meren ranta rauennunna, someret karehtinunna:
 <br>vävyni väki tulevi, saoin kaksin käänteleikse!
 </p><p>"Mistä mä vävyni tunnen, vävyni väen seasta?
 <br>Tuttu on vävy väestä, tuttu tuomi muista puista,
 <br>tammi virpivarpasista, kuuhut taivahan tähistä.
 </p><p>"Vävy on mustalla orolla, niinkuin syövällä suella,
 <br>kantavalla kaarnehella, lentävällä lievehellä;
 <br>kuusi kultasirkkulaista vempelellä kukkumassa,
 <br>seitsemän siniotusta rahkehella laulamassa."
 </p><p>Kuuluvi kumu kujasta, aisan kalke kaivotieltä:
 <br>jo vävy pihalle saapi, vävyn kansa kartanolle.
 <br>Vävy on keskellä väkeä, hyvän rahvahan raossa,
 <br>ei ole varsin eellimäisnä eikä aivan jälkimäisnä.
 </p><p>"Pois, pojat, ulos, urohot, pihalle, pitimmät miehet,
 <br>rinnuksia riistamahan, rahkehia raastamahan,
 <br>aisoja alentamahan, tuomahan vävy tupahan!"
 </p><p>Juoksevi vävyn oronen, kirjokorja kiiättävi
 <br>pitkin appelan pihoa. Sanoi Pohjolan emäntä:
 <br>"Oi sie orja, palkkalainen, kylän kaunoinen kasakka!
 <br>Ottaos vävyn oronen, lasketellos laukkiotsa
 <br>vaskisista valjahista, tinaisista rinnuksista,
 <br>rahaisista rahkehista, vesaisista vempelistä!
 <br>Viekösi vävyn oronen, talutellos taitavasti
 <br>sulkkuisista suitsiloista, päitsistä hopeapäistä
 <br>piehtaroille pehme'ille, tasaiselle tanterelle,
 <br>vienolle vitilumelle, maalle maionkarvaiselle!
 </p><p>"Juottaos vävyni varsa lähisestä lähtehestä,
 <br>joka seisovi sulana, heraisena herhettävi
 <br>alla kullan kuusen juuren, alla pensivän petäjän!
 </p><p>"Apata vävyni varsa koropasta kultaisesta,
 <br>vaskisesta vakkasesta pestyin ohrin, lestyin leivin,
 <br>keitetyin kesäisin vehnin, survotuin suvirukihin!
 </p><p>"Vie siitä vävyn oronen soimelle sopimmaiselle,
 <br>ylimäiselle sijalle, ta'impahan tanhuahan!
 <br>Sito'os vävyn oronen kultaisista koltsasista
 <br>rautaisehen renkaisehen, patvisehen patsaisehen!
 <br>Pankosi vävyn orolle kappa kauroja etehen,
 <br>toinen heinän helpehiä, kolmas ruumenen muruja!
 </p><p>"Sukios vävyn oronen mursunluisella sualla,
 <br>jottei karva katkeaisi, sorajouhi sorkahtaisi!
 <br>Kattaos vävyn oronen loimella hope'isella,
 <br>kuomikolla kultaisella, vanumalla vaskisella!
 </p><p>"Kylän poiat, kyyhkyläiset! Viekätte vävy tupahan,
 <br>hivuksin hatuttomana, käen kintahattomana!
 </p><p>"Vuotas katselen vävyä, jos sopii vävy tupahan
 <br>ilman uksen ottamatta, pihtipuolen purkamatta,
 <br>kamanan korottamatta, kynnyksen alentamatta,
 <br>soppiseinän sortamatta, multahirren muuttamatta!
 </p><p>"Ei mahu vävy tupahan, hyvä lahja laipiohon
 <br>ilman uksen ottamatta, pihtipuolen purkamatta,
 <br>kamanan korottamatta, kynnyksen alentamatta,
 <br>soppiseinän sortamatta, multahirren muuttamatta:
 <br>vävy on päätänsä pitempi, korvallista korkeampi.
 </p><p>"Kamanat kohottukohot lakin päästä laskematta,
 <br>kynnykset alentukohot kengän kannan koskematta,
 <br>pihtipuolet välttyköhöt, ovet ilman auetkohot
 <br>tullessa vävyn tupahan, astuessa aimo miehen!
 </p><p>"Kiitos kaunoisen Jumalan, jo saapi vävy sisähän!
 <br>Vuotas katsahan tupoa, silmeän tuvan sisähän,
 <br>onko täällä pöyät pesty, lavitsat vesin valeltu,
 <br>siivottu sileät sillat, lautalattiat la'aistu!
 </p><p>"Katselen tätä tupoa  enkä tuota tunnekana,
 <br>mistä puist' on pirtti tehty, mistä suoja tänne saatu,
 <br>kusta seinät seisotettu sekä lattiat laottu.
 </p><p>"Sivuseinä on siilin luista, periseinä peuran luista,
 <br>oviseinä osman luista, kamana karitsan luista.
 </p><p>"Orret on omenapuista, patsas puista patviloista,
 <br>luaslauat lumpehista, laki lahnan suomuksista.
 </p><p>"Rahi on rauasta rakettu, lautsat Saksan laahkoloista,
 <br>pöytä kullan kirjoiteltu, silta silkillä silattu.
 </p><p>"Uuni vaskesta valettu, pankko paasista hyvistä,
 <br>kiukoa meren kivistä, karsina Kalevan puista."
 </p><p>Sulho tungeikse tupahan, alle kattojen ajaikse.
 <br>Sanan virkkoi, noin nimesi: "Terve tänneki, Jumala,
 <br>alle kuulun kurkihirren, alle kaunihin katoksen!"
 </p><p>Sanoi Pohjolan emäntä: "Terve, terve tultuasi
 <br>tänne pienehen tupahan, matalaisehen majahan,
 <br>honkaisehen huonehesen, petäjäisehen pesähän!
 </p><p>"Ohoh orjapiikaseni, kylän pantu palkkalainen!
 <br>Tuopa tulta tuohen päässä, temmo tervaksen nenässä
 <br>katsellakseni vävyä, nähäkseni sulhon silmät,
 <br>sinisetkö vai punaiset vaiko vaatevalkeuiset!"
 </p><p>Orjapiika pikkarainen, kylän pantu palkkalainen,
 <br>toip' on tulta tuohosessa, tempoi tulta tervaksessa.
 </p><p>"Tuli on tuohinen rämäkkä, savu musta tervaksinen,
 <br>vävyn silmät saastuttaisi, mustuttais' ihanan muo'on:
 <br>tuopa tulta tuohuksella, vahasella valkeaista!"
 </p><p>Orjapiika pikkarainen, kylän pantu palkkalainen,
 <br>toip' on tulta tuohuksella, vahasella valkeaista.
 </p><p>Valkea savu vahainen, tuli kirkas tuohuksinen,
 <br>valotti vävyltä silmät, kirkasti vävyltä kasvot.
 </p><p>"Jo näen vävyni silmät: ei siniset, ei punaiset
 <br>eikä vaatevalkeuiset; meren on vaahen valkeuiset,
 <br>meren ruo'on ruskeuiset, meren kaislan kauneuiset.
 </p><p>"Kylän poiat, kyyhkyläiset! Viekätte tätä vävyä
 <br>isoimmille istuimille, ylimmäisille sijoille,
 <br>selin seineä sinistä, pä'in pöyteä punaista,
 <br>kohin kutsuvierahia, rinnoin rahvahan remua!"
 </p><p>Siitä Pohjolan emäntä syötti, juotti vierahia,
 <br>syötti suin sulassa voissa, kourin kuorekokkaroissa
 <br>noita kutsuvierahia, vävyänsä liiatenki.
 </p><p>Olipa lohta luotasilla, sivulla sianlihoa,
 <br>kupit kukkuraisillansa, va'it varpelaitehilla
 <br>syöä kutsuvierahien ja vävysen liiatenki.
 </p><p>Sanoi Pohjolan emäntä: "Oi sie piika pikkarainen!
 <br>Tuop' on tuopilla olutta, kanna kaksikorvaisella
 <br>noille kutsuvierahille, vävylleni liiatenki!"
 </p><p>Tuop' on piika pikkarainen, raataja rahan-alainen,
 <br>antoi tuopin totta tehä, viisivantehen vikoa,
 <br>huuhtoa humalan parrat, vaahen parrat valkoella
 <br>noilta kutsuvierahilta ja vävyltä liiatenki.
 </p><p>Mitä nyt olut osasi, virkki viisivantehinen,
 <br>kun oli luona laulajansa, kunnollinen kukkujansa?
 <br>Olipa vanha Väinämöinen, virren ponsi polvu'inen,
 <br>laaullisna laulajana, parahana taitajana.
 </p><p>Ensin ottavi olutta, siitä tuon sanoiksi virkki:
 <br>"Olukkainen, juomukkainen! Elä miestä jouten juota!
 <br>Laita miehet laulamahan, kultasuut on kukkumahan!
 <br>Isännät imehtelevät, emännät ajattelevat:
 <br>joko on laulut lauennehet, ilokielet kirvonnehet,
 <br>vai panin pahan oluen, juoksuttelin juoman kehnon,
 <br>kun ei laula laulajamme, hyreksi hyvät runomme,
 <br>kuku kultavierahamme, iloitse ilokäkemme?
 </p><p>"Kukas tässä kukkunevi, kenpä kielin laulanevi
 <br>näissä Pohjolan pioissa, Sariolan juomingissa?
 <br>Eipä tässä lautsat laula, kun ei lautsan istujaiset,
 <br>lattiat ei lausahtele, kun ei lattian kävijät;
 <br>eikä ikkunat iloitse, kun ei ikkunan isännät,
 <br>eikä pöykä pöyän ääret, kun ei pöyän äärelliset,
 <br>ei ne reppänät remuile, kun ei reppänän alaiset."
 </p><p>Oli lapsi lattialla, maitoparta pankon päässä.
 <br>Lausui lapsi lattialta, poika pankolta pakisi:
 <br>"En ole iso iältä, vahva varren kasvannolta,
 <br>vaan kuitenki kaikitenki, jos ei muut lihavat laula,
 <br>miehet paksummat pajaha, verevämmät vierettele,
 <br>niin mä laulan, laiha poika, poika kuiva, kuikuttelen;
 <br>laulan laihoilta lihoilta, kupehilta kuuttomilta
 <br>tämän iltamme iloksi, päivän kuulun kunniaksi."
 </p><p>Olipa ukko uunin päällä. Tuopa tuon sanoiksi virkki:
 <br>"Ei ole lasten laululoista, kurjien kujerteloista:
 <br>valehia lasten laulut, tyhjiä tytärten virret!
 <br>Anna virsi viisahalle, laulu lautsan istujalle!"
 </p><p>Silloin vanha Väinämöinen itse tuon sanoiksi virkki:
 <br>"Onko tässä nuorisossa, koko suuressa su'ussa,
 <br>ken panisi käen kätehen, ha'an toisehen hakahan
 <br>ja saisi sanelemahan, laikahtaisi laulamahan
 <br>päivän päätyvän iloksi, illan kuulun kunniaksi?"
 </p><p>Sanoi ukko uunin päältä: "Ei ole tässä ennen kuultu,
 <br>ei ole kuultu eikä nähty sinä ilmoisna ikänä
 <br>parempata laulajata, tarkempata taitajata,
 <br>kuin mitä minä kujerrin, lauleskelin lapsempana,
 <br>laulelin lahen vesillä, kajahtelin kankahilla,
 <br>kukkuelin kuusikoilla, sanelin salometsillä.
 </p><p>"Ääni oli suuri ja sorea, säveleni sangen kaunis:
 <br>se silloin jokena juoksi, vesivirtana vilisi,
 <br>kulki kuin lyly lumella, purjelaiva lainehilla.
 <br>Vaan en nyt sanoa saata, tuot' en tarkoin tunnekana,
 <br>mikä sorti suuren äänen, äänen armahan alenti:
 <br>ei se nyt jokena juokse, lainehina lailattele,
 <br>on kuin karhi kannostossa, hangella havupetäjä,
 <br>reki rannan hiekkasilla, vene kuivilla kivillä."
 </p><p>Silloin vanha Väinämöinen itse tuon sanoiksi virkki:
 <br>"Kun ei toista tullekana kerallani laulamahan,
 <br>yksin lähtenen runoille, laikahtanen laulamahan:
 <br>kun olen luotu laulajaksi, sattunut sanelijaksi,
 <br>en kysy kylästä tietä, päätä virren vierahalta."
 </p><p>Siitä vanha Väinämöinen, virren ponsi polvu'inen,
 <br>istuihen ilon teolle, laulutyölle työntelihe,
 <br>ilovirret vieressänsä, saatavillansa sanaset.
 </p><p>Lauloi vanha Väinämöinen, sekä lauloi jotta taitoi:
 <br>ei sanat sanoihin puutu, virret veisaten vähene;
 <br>ennen kalliot kiviä, umpilammit lumpehia.
 </p><p>Siinä lauloi Väinämöinen, pitkin iltoa iloitsi.
 <br>Naiset kaikki naurusuulla, miehet mielellä hyvällä
 <br>kuuntelivat, kummeksivat Väinämöisen väännätystä,
 <br>kun oli kumma kuulijanki, ime ilmankin olijan.
 </p><p>Sanoi vanha Väinämöinen, virkki virtensä lopulla:
 <br>"Mitäpä minusta onpi laulajaksi, taitajaksi!
 <br>En minä mitänä saata, en kuhunkana kykene.
 <br>Oisi Luoja laulamassa, suin sulin sanelemassa!
 <br>Luoja laulun lauleleisi, lauleleisi, taiteleisi.
 </p><p>"Laulaisi meret mesiksi, meren hiekat hernehiksi,
 <br>meren mullat maltahiksi, suoloiksi meren someret,
 <br>lehot laajat leipämaiksi, ahovieret vehnämaiksi,
 <br>mäet mämmikakkaroiksi, kalliot kananmuniksi.
 </p><p>"Lauleleisi, taiteleisi, saneleisi, saatteleisi,
 <br>laulaisi tähän talohon läävät täysi lähtemiä,
 <br>kujat täysi kukkapäitä, ahot maion antajia,
 <br>sata sarven kantajata, tuhat tuojoa utaren.
 </p><p>"Lauleleisi, taiteleisi, saneleisi, saatteleisi
 <br>isännille ilvesturkit, emännille verkaviitat,
 <br>tyttärille ummiskengät, pojille punaiset paiat.
 </p><p>"Annap' ainaki, Jumala, toisteki, totinen Luoja,
 <br>näin näissä elettäväksi, toiste toimieltavaksi
 <br>näissä Pohjolan pioissa, Sariolan juomingissa,
 <br>oloset jokena juosta, me'et virtana vilata
 <br>näissä Pohjolan tuvissa, Sariolan salvoksissa,
 <br>jotta päivin lauleltaisi, illoin tehtäisi iloa
 <br>iällä tämän isännän, elinajalla emännän!
 </p><p>"Pankohon Jumala palkan, Luoja koston kostakohon
 <br>isännälle pöyän päähän, emännällen aittahansa,
 <br>pojillen apajaveelle, kangaspuihin tyttärille,
 <br>jottei konsana katuisi, vuonna toisna voikahtaisi
 <br>näitä pitkiä pitoja, suuren joukon juominkia!"
 <br clear="all"></p><hr noshade><tt>
 <center><a href="22.htm">Next: Kahdeskolmatta runo</a></center><br>
 </tt></body>