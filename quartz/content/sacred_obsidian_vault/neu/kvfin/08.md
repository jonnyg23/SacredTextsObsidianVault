<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune08.htm">English</a> 
 <a href="07.htm">Previous</a> 
 <a href="09.htm">Next</a> 
 </small></center>
 <hr>
 <center><h1>Kahdeksas runo</h1></center>
 <p>Tuo oli kaunis Pohjan neiti, maan kuulu, ve'en valio.
 <br>Istui ilman vempelellä, taivon kaarella kajotti
 <br>pukehissa puhta'issa, valke'issa vaattehissa;
 <br>kultakangasta kutovi, hope'ista huolittavi
 <br>kultaisesta sukkulasta, pirralla hope'isella.
 </p><p>Suihki sukkula piossa, käämi käessä kääperöitsi,
 <br>niiet vaskiset vatisi, hope'inen pirta piukki
 <br>neien kangasta kutoissa, hope'ista huolittaissa.
 </p><p>Vaka vanha Väinämöinen ajoa karittelevi
 <br>pimeästä Pohjolasta, summasta Sariolasta.
 <br>Ajoi matkoa palasen, pikkaraisen piirrätteli:
 <br>kuuli sukkulan surinan ylähältä päänsä päältä.
 </p><p>Tuossa päätänsä kohotti, katsahtavi taivahalle:
 <br>kaari on kaunis taivahalla, neiti kaaren kannikalla,
 <br>kultakangasta kutovi, hope'ista helkyttävi.
 </p><p>Vaka vanha Väinämöinen heti seisatti hevosen.
 <br>Tuossa tuon sanoiksi virkki, itse lausui, noin nimesi:
 <br>"Tule, neiti, korjahani, laskeite rekoseheni!"
 </p><p>Neiti tuon sanoiksi virkki, itse lausui ja kysyvi:
 <br>"Miksi neittä korjahasi, tyttöä rekosehesi?"
 </p><p>Vaka vanha Väinämöinen tuop' on tuohon vastaeli:
 <br>"Siksi neittä korjahani, tyttöä rekoseheni:
 <br>mesileivän leipojaksi, oluen osoajaksi,
 <br>joka lautsan laulajaksi, ikkunan iloitsijaksi
 <br>noilla Väinölän tiloilla, Kalevalan kartanoilla."
 </p><p>Neiti tuon sanoiksi virkki, itse lausui ja pakisi:
 <br>"Kun kävin mataramaalla, keikuin keltakankahalla
 <br>eilen iltamyöhäsellä, aletessa aurinkoisen,
 <br>lintu lauleli lehossa, kyntörastas raksutteli:
 <br>lauleli tytärten mielen ja lauloi miniän mielen.
 </p><p>"Mie tuota sanelemahan, linnulta kyselemähän:
 <br>'Oi sie kyntörastahainen! Laula korvin kuullakseni:
 <br>kumman on parempi olla, kumman olla kuuluisampi,
 <br>tyttärenkö taattolassa vai miniän miehelässä?'
 </p><p>"Tiainenpa tieon antoi, kyntörastas raksahutti:
 <br>'Valkea kesäinen päivä, neitivalta valkeampi;
 <br>vilu on rauta pakkasessa, vilumpi miniävalta.
 <br>Niin on neiti taattolassa, kuin marja hyvällä maalla,
 <br>niin miniä miehelässä, kuin on koira kahlehissa.
 <br>Harvoin saapi orja lemmen, ei miniä milloinkana.'"
 </p><p>Vaka vanha Väinämöinen itse tuon sanoiksi virkki:
 <br>"Tyhjiä tiaisen virret, rastahaisen raksutukset!
 <br>Lapsi on tytär kotona, vasta on neiti naituansa.
 <br>Tule, neiti, korjahani, laskeite rekoseheni!
 <br>En ole mitätön miesi, uros muita untelompi."
 </p><p>Neiti taiten vastaeli, sanan virkkoi, noin nimesi:
 <br>"Sitte sun mieheksi sanoisin, urohoksi arveleisin,
 <br>jospa jouhen halkaiseisit veitsellä kärettömällä,
 <br>munan solmuhun vetäisit solmun tuntumattomaksi."
 </p><p>Vaka vanha Väinämöinen jouhen halki halkaisevi
 <br>veitsellä kärettömällä, aivan tutkaimettomalla;
 <br>munan solmuhun vetävi solmun tuntumattomaksi.
 <br>Käski neittä korjahansa, tyttöä rekosehensa.
 </p><p>Neiti taiten vastaeli: "Ehkäpä tulen sinulle,
 <br>kun kiskot kivestä tuohta, säret jäästä aiaksia
 <br>ilman palan pakkumatta, pilkkehen pirahtamatta."
 </p><p>Vaka vanha Väinämöinen ei tuosta kovin hätäile:
 <br>kiskoipa kivestä tuohta, särki jäästä aiaksia
 <br>ilman palan pakkumatta, pilkkehen pirahtamatta.
 <br>Kutsui neittä korjahansa, tyttöä rekosehensa.
 </p><p>Neiti taiten vastoavi, sanovi sanalla tuolla:
 <br>"Sillenpä minä menisin, kenp' on veistäisi venosen
 <br>kehrävarteni muruista, kalpimeni kappaleista,
 <br>työntäisi venon vesille, uuen laivan lainehille
 <br>ilman polven polkematta, ilman kouran koskematta,
 <br>käsivarren kääntämättä, olkapään ojentamatta."
 </p><p>Siitä vanha Väinämöinen itse tuon sanoiksi virkki:
 <br>"Liene ei maassa, maailmassa, koko ilman kannen alla
 <br>mointa laivan laatijata, vertoani veistäjätä."
 </p><p>Otti värttinän muruja, kehrävarren kiertimiä;
 <br>läksi veistohon venosen, satalauan laittelohon
 <br>vuorelle teräksiselle, rautaiselle kalliolle.
 </p><p>Veikaten venettä veisti, purtta puista uhkaellen.
 <br>Veisti päivän, veisti toisen, veisti kohta kolmannenki:
 <br>ei kirves kivehen koske, kasa ei kalka kalliohon.
 </p><p>Niin päivällä kolmannella Hiisi pontta pyörähytti,
 <br>Lempo tempasi tereä, Paha vartta vaapahutti.
 <br>Kävipä kivehen kirves, kasa kalkkoi kalliohon;
 <br>kirves kilpistyi kivestä, terä liuskahti liha'an,
 <br>polvehen pojan pätöisen, varpahasen Väinämöisen.
 <br>Sen Lempo lihoille liitti, Hiisi suonille sovitti:
 <br>veri pääsi vuotamahan, hurme huppelehtamahan.
 </p><p>Vaka vanha Väinämöinen, tietäjä iän-ikuinen,
 <br>tuossa tuon sanoiksi virkki, noin on lausui ja pakisi:
 <br>"Oi sie kirves kikkanokka, tasaterä tapparainen!
 <br>Luulitko puuta purrehesi, honkoa hotaisnehesi,
 <br>petäjätä pannehesi, koivua kohannehesi,
 <br>kun sa lipsahit liha'an, solahutit suonilleni?"
 </p><p>Loihe siitä loitsimahan, sai itse sanelemahan.
 <br>Luki synnyt syitä myöten, luottehet lomia myöten,
 <br>mutt' ei muista muutamia rauan suuria sanoja,
 <br>joista salpa saataisihin, luja lukko tuotaisihin
 <br>noille rauan ratkomille, suu sinervän silpomille.
 </p><p>Jo veri jokena juoksi, hurme koskena kohisi:
 <br>peitti maassa marjan varret, kanervaiset kankahalla.
 <br>Eik' ollut sitä mätästä, jok' ei tullut tulvillehen
 <br>noita liikoja veriä, hurmehia huurovia
 <br>polvesta pojan totisen, varpahasta Väinämöisen.
 </p><p>Vaka vanha Väinämöinen ketti villoja kiveltä,
 <br>otti suolta sammalia, maasta mättähän repäisi
 <br>tukkeheksi tuiman reiän, paikaksi pahan veräjän;
 <br>ei vääjä vähäistäkänä, pikkuistakana piätä.
 </p><p>Jopa tuskaksi tulevi, läylemmäksi lankeavi.
 <br>Vaka vanha Väinämöinen itse itkuhun hyräytyi;
 <br>pani varsan valjahisin, ruskean re'en etehen,
 <br>siitä reuoikse rekehen, kohennaikse korjahansa.
 </p><p>Laski virkkua vitsalla, helähytti helmisvyöllä;
 <br>virkku juoksi, matka joutui, reki vieri, tie lyheni.
 <br>Jo kohta kylä tulevi: kolme tietä kohtoavi.
 </p><p>Vaka vanha Väinämöinen ajavi alinta tietä
 <br>alimaisehen talohon. Yli kynnyksen kysyvi:
 <br>"Oisiko talossa tässä rauan raannan katsojata,
 <br>uron tuskan tuntijata, vammojen vakittajata?"
 </p><p>Olipa lapsi lattialla, poika pieni pankon päässä.
 <br>Tuop' on tuohon vastoavi: "Ei ole talossa tässä
 <br>rauan raannan katsojata, uron tuskan tuntijata,
 <br>kivun kiinniottajata, vammojen vakittajata;
 <br>onpi toisessa talossa: aja toisehen talohon!"
 </p><p>Vaka vanha Väinämöinen laski virkkua vitsalla,
 <br>ajoa suhuttelevi. Ajoi matkoa palasen,
 <br>keskimäistä tietä myöten keskimäisehen talohon.
 <br>Kysyi kynnyksen takoa, anoi alta ikkunaisen:
 <br>"Oisiko talossa tässä rauan raannan katsojata,
 <br>salpoa verisatehen, suonikosken sortajata?"
 </p><p>Akka oli vanha vaipan alla, kielipalku pankon päässä.
 <br>Akka varsin vastaeli, hammas kolmi kolkkaeli:
 <br>"Ei ole talossa tässä rauan raannan katsojata,
 <br>verisynnyn tietäjätä, kivun kiinniottajata;
 <br>onpi toisessa talossa: aja toisehen talohon!"
 </p><p>Vaka vanha Väinämöinen laski virkkua vitsalla,
 <br>ajoa suhuttelevi. Ajoi matkoa palasen,
 <br>ylimäistä tietä myöten ylimäisehen talohon.
 <br>Yli kynnyksen kysyvi, lausui lakkapuun takoa:
 <br>"Oisiko talossa tässä rauan raannan katsojata,
 <br>tämän tulvan tukkijata, veren summan sulkijata?"
 </p><p>Ukko oli uunilla asuva, halliparta harjun alla.
 <br>Ukko uunilta urahti, halliparta paukutteli:
 <br>"On sulettu suuremmatki, jalommatki jaksettuna
 <br>Luojan kolmella sanalla, syvän synnyn säätämällä;
 <br>joet suista, järvet päistä, virrat niskalta vihaiset,
 <br>lahet niemien nenistä, kannakset kape'immilta."
 <br clear="all"></p><hr noshade><tt>
 <center><a href="09.htm">Next: Yhdeksäs runo</a></center><br>
 </tt></body>