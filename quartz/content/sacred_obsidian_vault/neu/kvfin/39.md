<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune39.htm">English</a> 
 <a href="38.htm">Previous</a> 
 <a href="40.htm">Next</a> 
 </small></center>
 <hr>
 <center><h1>Yhdeksäsneljättä runo</h1></center>
 <p>Vaka vanha Väinämöinen itse tuon sanoiksi virkki:
 <br>"Ohoh seppo Ilmarinen! Lähtekämme Pohjolahan
 <br>hyvän sammon saa'antahan, kirjokannen katsantahan!"
 </p><p>Se on seppo Ilmarinen sanan virkkoi, noin nimesi:
 <br>"Ei ole sampo saatavana, kirjokansi tuotavana
 <br>pimeästä Pohjolasta, summasta Sariolasta!
 <br>Siell' on sampo saatettuna, kirjokansi kannettuna
 <br>Pohjolan kivimäkehen, vaaran vaskisen sisähän
 <br>yheksän lukon ta'aksi, siihen juuret juurruteltu
 <br>yheksän sylen syvähän, yksi juuri maaemähän,
 <br>toinen vesiviertehesen, kolmas on kotimäkehen."
 </p><p>Sanoi vanha Väinämöinen: "Veli seppo, veikkoseni!
 <br>Lähtekämme Pohjolahan tuon on sammon saa'antahan!
 <br>Laatikamme laiva suuri, johon sampo saatetahan,
 <br>kirjokansi kannetahan Pohjolan kivimäestä,
 <br>vaaran vaskisen sisästä, yheksän lukon takoa!"
 </p><p>Sanoi seppo Ilmarinen: "Vakavampi maisin matka.
 <br>Lempo menköhön merelle, surma suurelle selälle!
 <br>Siellä tuuli turjuttaisi, siellä viskaisi vihuri,
 <br>saisi sormet soutimeksi, kämmenet käsimeloiksi."
 </p><p>Sanoi vanha Väinämöinen: "Vakavampi maisin matka,
 <br>vakavampi, vaikeampi, vielä muuten mutkaisempi.
 <br>Lysti on venon vesillä, purren juosta jolkutella,
 <br>ve'et väljät välkytellä, selät selvät seurustella:
 <br>tuuli purtta tuuittavi, aalto laivoa ajavi,
 <br>länsituuli läikyttävi, etelä e'elle viepi.
 <br>Vaan kuitenki kaikitenki, kun et mieline merisin,
 <br>niin on maisin matkatkamme, rantaisin ratustelkamme!
 </p><p>"Tao nyt mulle uusi miekka, tee miekka tuliteräinen,
 <br>jolla hurttia hutelen, Pohjan kansan kaikottelen
 <br>saaessa otolle sammon tuonne kylmähän kylähän,
 <br>pimeähän Pohjolahan, summahan Sariolahan!"
 </p><p>Tuo on seppo Ilmarinen, takoja iän-ikuinen,
 <br>tunki rautoja tulehen, teräksiä hiiloksehen,
 <br>kultia koko piosen, hope'ita kourallisen.
 <br>Laittoi orjat lietsomahan, palkkalaiset painamahan.
 </p><p>Orjat lietsoi löyhytteli, hyvin painoi palkkalaiset:
 <br>rauta vellinä venyvi, teräs taipui tahtahana,
 <br>hopea vetenä välkkyi, kulta läikkyi lainehena.
 </p><p>Siitä seppo Ilmarinen, takoja iän-ikuinen,
 <br>katsoi alle ahjoksensa, lietsimensä liepehelle:
 <br>näki miekan syntyväksi, pää kullan kuvauvaksi.
 </p><p>Otti ainehet tulesta, tempasi hyvät takehet
 <br>ahjosta alasimelle, vasarille, valkkamille.
 <br>Takoi miekan mieltä myöten, kalvan kaikkien parahan,
 <br>jonka kullalla kuvasi, hopealla huolitteli.
 </p><p>Vaka vanha Väinämöinen tuli tuota katsomahan.
 <br>Sai miekan tuliteräisen kätehensä oikeahan.
 <br>Katselevi, kääntelevi; sanan virkkoi, noin nimesi:
 <br>"Onko miekka miestä myöten, kalpa kantajan mukahan?"
 </p><p>Olipa miekka miestä myöten, kalpa kantajan mukahan,
 <br>jonka kuu kärestä paistoi, päivä paistoi lappeasta,
 <br>tähet västistä välötti, hevonen terällä hirnui,
 <br>kasi naukui naulan päässä, penu putkessa puhusi.
 </p><p>Sylkytteli miekkoansa vuoren rautaisen raossa.
 <br>Itse tuon sanoiksi virkki: "Jo minä terällä tällä
 <br>vaikka vuoret poikki löisin, kalliot kaha jakaisin!"
 </p><p>Itse seppo Ilmarinen sanan virkkoi, noin nimesi:
 <br>"Milläpä minä poloinen, millä, tuima, turveleime,
 <br>hyöteleime, vyöteleime maan varalle, veen varalle?
 <br>Joko luustoihin lueime, rautapaitoihin paneime,
 <br>teräsvöihin telkitäime? Mies on luustossa lujempi,
 <br>rautapaiassa parempi, teräsvyössä tenhoisampi."
 </p><p>Lähteä luku tulevi, liitto käyä kerkiävi.
 <br>Yks' on vanha Väinämöinen, toinen seppo Ilmarinen
 <br>läksivät hevon hakuhun, kuloharjan kuuntelohon,
 <br>suvikunnan suitset vyöllä, varsan valjahat olalla.
 <br>Kahen etsivät hevoista, päätä puitse katselevat,
 <br>tarkasti tähystelevät ympäri salon sinisen:
 <br>löytivät hevon lehosta, kuloharjan kuusikosta.
 </p><p>Vaka vanha Väinämöinen, toinen seppo Ilmarinen
 <br>painoi päähän kullan päitset, suvikunnan suitset suuhun.
 <br>Ajoa ratustelevat kahen miehen rantamaata:
 <br>kuului rannalta kujerrus, valitanta valkamalta.
 </p><p>Vaka vanha Väinämöinen sanan virkkoi, noin nimesi:
 <br>"Siell' on impi itkemässä, kana kaikerrehtamassa!
 <br>Joko käymme katsomahan, likeltä tähystämähän?"
 </p><p>Itse astuvi likemmä, meni luota katsomahan.
 <br>Eipä impi itkekänä eikä kaikerra kananen:
 <br>oli pursi itkemässä, venonen valittamassa.
 </p><p>Virkki vanha Väinämöinen luoksi purren päästyänsä:
 <br>"Mitä itket, puinen pursi, vene hankava, valitat?
 <br>Itketkö sä puisuuttasi, hankavuuttasi haveksit?"
 </p><p>Pursi puinen vastoavi, vene hankava sanovi:
 <br>"Vesille venosen mieli tervaisiltaki teloilta,
 <br>mieli neien miehelähän korkeastaki ko'ista.
 <br>Sitä itken, pursi raukka, vene vaivainen, valitan:
 <br>itken viejäistä vesille, laskijaista lainehille.
 </p><p>"Sanottihin tehtäessä, laulettihin laitettaissa
 <br>saatavan sotivenettä, vainopurtta puuhattavan,
 <br>tuovan täyteni eloa, alustani aartehia:
 <br>ei ole sotahan saatu, eloteillen ensinkänä!
 </p><p>"Muut purret, pahatki purret, ne aina sotia käyvät,
 <br>tappeloita tallustavat: kolme kertoa kesässä
 <br>tuovat täytensä rahoja, alustansa aartehia.
 <br>Minä, veistämä venonen, satalauta laaittama,
 <br>tässä lahon lastuillani, venyn veistännäisilläni.
 <br>Pahimmatki maan matoset alla kaarien asuvat,
 <br>linnut ilman ilke'immät pesän pielessä pitävät,
 <br>kaikki korven konnikatki kokillani koksentavat.
 <br>Oisi kahta kaunihimpi, kahta, kolmea parempi
 <br>olla mäntynä mäellä, petäjänä kankahalla,
 <br>oksilla oravan juosta, penun alla pyörähellä."
 </p><p>Vaka vanha Väinämöinen tuossa tuon sanoiksi virkki:
 <br>"Elä itke, puinen pursi, vene hankava, havise!
 <br>Kohta saat sotia käyä, tappeloita tallustella.
 </p><p>"Lienet pursi Luojan luoma, Luojan luoma, tuojan
 <br>tuoma,
 <br>syrjin syökseite vetehen, laioin aalloillen ajaite,
 <br>ilman kouran koskematta, käen päälle käyttämättä,
 <br>olkapään ojentamatta, käsivarren vaalimatta!"
 </p><p>Pursi puinen vastoavi, vene hankava sanovi:
 <br>"Eipä muu sukuni suuri eikä veljeni, venoset,
 <br>lähe työnnyttä vesille, laskematta lainehille,
 <br>kun ei kourin koskettane, käsivarsin käännettäne."
 </p><p>Sanoi vanha Väinämöinen: "Jos ma sun vesille työnnän,
 <br>joko juokset soutamatta, airoilla avittamatta,
 <br>huoparilla huopimatta, puhumatta purjehesen?"
 </p><p>Pursi puinen vastoavi, vene hankava sanovi:
 <br>"Eipä muu sukuni suuri eikä toinen joukkioni
 <br>juokse sormin soutamatta, airoilla avittamatta,
 <br>huoparilla huopimatta, puhumatta purjehesen."
 </p><p>Vaka vanha Väinämöinen tuosta tuon sanoiksi virkki:
 <br>"Joko juokset soutamalla, airoilla avittamalla,
 <br>huoparilla huopimalla, puhumalla purjehesen?"
 </p><p>Pursi puinen vastoavi, vene hankava sanovi:
 <br>"Jo vainen sukuni muuki, kaikki veljeni, venoset,
 <br>juoksi sormin soutamalla, airoilla avittamalla,
 <br>huoparilla huopimalla, puhumalla purjehesen."
 </p><p>Siitä vanha Väinämöinen heitti hiekalle hevosen,
 <br>painoi puuhun marhaminnan, ohjat oksalle ojenti,
 <br>lykkäsi venon vesille, lauloi purren lainehille.
 <br>Kysytteli puista purtta, sanan virkkoi, noin nimesi:
 <br>"Oi sie kaareva venonen, pursi puinen, hankaniekka!
 <br>Ootko kaunis kannannalta, kuin oot kaunis katsonnalta?"
 </p><p>Pursi puinen vastoavi, vene hankava sanovi:
 <br>"Oonpa kaunis kannannalta sekä pohjalta sijava:
 <br>soutoa sa'an urohon, ilman istua tuhannen."
 </p><p>Siitä vanha Väinämöinen lauloa hyrähtelevi.
 <br>Lauloi ensin laitapuolen sukapäitä sulhosia,
 <br>sukapäitä, piipioja, saapasjalkoja jaloja.
 <br>Lauloi toisen laitapuolen tinapäitä tyttäriä,
 <br>tinapäitä, vaskivöitä, kultasormia somia.
 </p><p>Lauloi vielä Väinämöinen teljot täytehen väkeä,
 <br>ne on vanhoa väkeä, iän kaiken istunutta,
 <br>kuss' oli vähän sijoa nuorukaisilta esinnä.
 </p><p>Itse istuvi perähän, kokan koivuisen kuvulle,
 <br>lasketteli laivoansa. Sanan virkkoi, noin nimesi:
 <br>"Juokse, pursi, puittomia, vene, väljiä vesiä!
 <br>Kule kuplina merellä, lumpehina lainehilla!"
 </p><p>Pani sulhot soutamahan, neiet ilman istumahan.
 <br>Sulhot souti, airot notkui: eipä matka eistykänä.
 </p><p>Pani neiet soutamahan, sulhot ilman istumahan.
 <br>Neiet souti, sormet notkui: eipä vielä matka eisty.
 </p><p>Muutti vanhat soutamahan, nuoret päältä katsomahan.
 <br>Vanhat souti, päät vapisi: eipä vielä matka eisty.
 </p><p>Siitä seppo Ilmarinen itse istui soutamahan:
 <br>jopa juoksi puinen pursi, pursi juoksi, matka joutui.
 <br>Loitos kuului airon loiske, kauas hankojen hamina.
 </p><p>Soutavi sorehtelevi: teljot rytkyi, laiat notkui,
 <br>airot piukki pihlajaiset, airon pyörät pyinä vinkui,
 <br>terät teirinä kukerti, nenä joikui joutsenena,
 <br>perä kaarskui kaarnehena, hangat hanhina havisi.
 </p><p>Itse vanha Väinämöinen laskea karehtelevi
 <br>perässä punaisen purren, melan vartevan varassa.
 <br>Niemi matkalla näkyvi, kylä kurja kuumottavi.
 </p><p>Ahti niemellä asuvi, Kauko niemen kainalossa.
 <br>Kalatuutta Kauko itki, leivätyyttä Lemminkäinen,
 <br>Ahti aitan pieneyttä, veitikkä osan vähyyttä.
 </p><p>Veisti laitoja venehen, uuen purren pohjapuuta
 <br>päässä pitkän nälkäniemen, paltalla kylän katalan.
 </p><p>Se oli korvalta korea, silmältä sitäi parempi.
 <br>Loi silmänsä luotehelle, käänti päätä päivän alle:
 <br>kaaren kaukoa näkevi, pilven longan loitompata.
 </p><p>Eipä kaari ollutkana eikä pieni pilven lonka:
 <br>oli pursi kulkemassa, venonen vaeltamassa
 <br>selvällä meren selällä, ulapalla aukealla;
 <br>mies puhas perässä purren, mies sorea soutimilla.
 </p><p>Sanoi lieto Lemminkäinen: "En mä tunne tuota purtta,
 <br>keksi kelvoista venettä; souten Suomesta tulevi,
 <br>airon iske'in iästä, melan luoen luotehesen."
 </p><p>Jo huhuta huikahutti, mäjellytti, mäikähytti,
 <br>huuti mies nenästä niemen, verevä vesien poikki:
 <br>"Kenen on veno vesillä, kenen laiva lainehilla?"
 </p><p>Miehet purresta puhuvat sekä vaimot vastoavat:
 <br>"Mi olet mies metsän asuja, uros korven kolkuttaja,
 <br>kun et tunne tuota purtta, keksi Väinölän venettä,
 <br>et tunne peräurosta etkä miestä airollista?"
 </p><p>Sanoi lieto Lemminkäinen: "Jo tunnen peränpitäjän
 <br>ja älyän airollisen: vaka vanha Väinämöinen
 <br>itse on perän piossa, Ilmarinen airollisna.
 <br>Minnekkä menette, miehet, kunne läksitte, urohot?"
 </p><p>Sanoi vanha Väinämöinen: "Kohti pohjaista kulemme,
 <br>kohti kuohuja kovia, lakkipäitä lainehia:
 <br>sampoa tapoamahan, kirjokantta katsomahan
 <br>Pohjolan kivimäestä, vaaran vaskisen sisästä."
 </p><p>Sanoi lieto Lemminkäinen: "Ohoh vanha Väinämöinen!
 <br>Otapa minua, miestä, urohoksi kolmanneksi,
 <br>kun saat sammon nostantahan, kirjokannen kannantahan!
 <br>Vielä mieki miesnä maksan, jos saisi tapella tarve:
 <br>annan käskyn kämmenille, olkapäilleni opaston."
 </p><p>Vaka vanha Väinämöinen otti miehen matkoihinsa,
 <br>veitikän venosehensa. Se on lieto Lemminkäinen
 <br>jo tulla tuhuttelevi, käyä luikerrehtelevi.
 <br>Tuopi laian tullessansa venehesen Väinämöisen.
 </p><p>Sanoi vanha Väinämöinen: "Oisi puuta purressani,
 <br>laitoa venehessäni, parahiksi painoaki.
 <br>Miksi laitat laitoasi, puuta purtehen liseät?"
 </p><p>Sanoi lieto Lemminkäinen: "Ei vara venettä kaa'a,
 <br>tuki suovoa tuhoa. Use'in merellä Pohjan
 <br>tuuli laitoa kysyvi, vastatuuli varppehia."
 </p><p>Sanoi vanha Väinämöinen: "Sentähen sotavenosen
 <br>rinta rautahan rakettu ja tehty teräsnenähän,
 <br>jottei tuulen tuiki vieä eikä viskoa vihurin."
 <br clear="all"></p><hr noshade><tt>
 <center><a href="40.htm">Next: Neljäskymmenes runo</a></center><br>
 </tt></body>