<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune06.htm">English</a> 
 <a href="05.htm">Previous</a> 
 <a href="07.htm">Next</a> 
 </small></center>
 <hr>
 <center><h1>Kuudes runo</h1></center>
 <p>Vaka vanha Väinämöinen lähteäksensä käkesi
 <br>tuonne kylmähän kylähän, pimeähän Pohjolahan.
 </p><p>Otti olkisen orihin, hernevartisen hevosen,
 <br>pisti suitset kullan suuhun, päitsensä hopean päähän:
 <br>itse istuvi selälle, löihe reisin ratsahille.
 <br>Ajoa hyryttelevi, matkoansa mittelevi
 <br>orihilla olkisella, hernevarrella hevolla.
 </p><p>Ajoi Väinölän ahoja, Kalevalan kankahia:
 <br>hepo juoksi, matka joutui, koti jääpi, tie lyheni.
 <br>Jo ajoi meren selälle, ulapalle aukealle
 <br>kapioisen kastumatta, vuohisen vajoumatta.
 </p><p>Olipa nuori Joukahainen, laiha poika lappalainen.
 <br>Piti viikoista vihoa, ylen kauaista kaetta
 <br>kera vanhan Väinämöisen, päälle laulajan ikuisen.
 </p><p>Laativi tulisen jousen, jalon kaaren kaunistavi:
 <br>kaaren rauasta rakenti, vaskesta selän valavi;
 <br>noita on kullalla kuvaili, hopealla huolitteli.
 </p><p>Mistä siihen nauhan saapi, kusta jäntehen tapasi?
 <br>Hiien hirven suoniloista, Lemmon liinanuorasista!
 </p><p>Sai kaaren kanineheksi, jousen varsin valmihiksi.
 <br>Kaari on kaunihin näköinen, jousi jonki maksavainen:
 <br>hevonen selällä seisoi, varsa juoksi vartta myöten,
 <br>kapo kaarella makasi, jänö jäntimen sijassa.
 </p><p>Vuoli piiliä pinosen, kolmisulkia kokosen:
 <br>varret tammesta vanuvi, päät tekevi tervaksesta.
 <br>Minkä saapi valmihiksi, sen sitte sulittelevi
 <br>pääskyn pienillä sulilla, varpusen vivustimilla.
 </p><p>Karkaeli nuoliansa, puretteli piiliänsä
 <br>maon mustissa mujuissa, käärmehen kähyverissä.
 </p><p>Sai vasamat valmihiksi, jousen jänniteltäväksi.
 <br>Siitä vuotti Väinämöistä, saavaksi suvantolaista;
 <br>vuotti illan, vuotti aamun, vuotti kerran keskipäivän.
 </p><p>Viikon vuotti Väinämöistä, viikon vuotti, ei väsynyt,
 <br>istuellen ikkunoissa, valvoen vajojen päissä,
 <br>kuunnellen kujan perällä, vahtaellen vainiolla,
 <br>viini nuolia selässä, hyvä kaari kainalossa.
 </p><p>Vuotteli ulompanaki, talon toisen tuolla puolla:
 <br>nenässä tulisen niemen, tulikaiskun kainalossa,
 <br>korvalla tulisen kosken, pyhän virran viertimellä.
 </p><p>Niin päivänä muutamana, huomenna moniahana
 <br>loi silmänsä luotehelle, käänti päätä päivän alle;
 <br>keksi mustasen merellä, sinerväisen lainehilla:
 <br>"Onko se iässä pilvi, päivän koite koillisessa?"
 </p><p>Ei ollut iässä pilvi, päivän koite koillisessa:
 <br>oli vanha Väinämöinen, laulaja iän-ikuinen,
 <br>matkoava Pohjolahan, kulkeva Pimentolahan
 <br>orihilla olkisella, hernevarrella hevolla.
 </p><p>Tuop' on nuori Joukahainen, laiha poika lappalainen,
 <br>jou'utti tulisen jousen, koppoi kaaren kaunihimman
 <br>pään varalle Väinämöisen, surmaksi suvantolaisen.
 </p><p>Ennätti emo kysyä, vanhempansa tutkaella:
 <br>"Kellen jousta jouahutat, kaarta rauta rauahutat?"
 </p><p>Tuop' on nuori Joukahainen sanan virkkoi, noin nimesi:
 <br>"Tuohon jousta jouahutan, kaarta rauta rauahutan:
 <br>pään varalle Väinämöisen, surmaksi suvantolaisen.
 <br>Ammun vanhan Väinämöisen, lasken laulajan ikuisen
 <br>läpi syämen, maksan kautta, halki hartiolihojen."
 </p><p>Emo kielti ampumasta, emo kielti ja epäsi:
 <br>"Elä ammu Väinämöistä, kaota kalevalaista!
 <br>Väinö on sukua suurta: lankoni sisaren poika.
 </p><p>"Ampuisitko Väinämöisen, kaataisit kalevalaisen,
 <br>ilo ilmalta katoisi, laulu maalta lankeaisi.
 <br>Ilo on ilmalla parempi, laulu maalla laatuisampi,
 <br>kuin onpi Manalan mailla, noilla Tuonelan tuvilla."
 </p><p>Tuossa nuori Joukahainen jo vähän ajattelevi,
 <br>pikkuisen piättelevi: käsi käski ampumahan,
 <br>käsi käski, toinen kielti, sormet suoniset pakotti.
 </p><p>Virkki viimeinki sanoiksi, itse lausui, noin nimesi:
 <br>"Kaotkohot jos kahesti kaikki ilmaiset ilomme,
 <br>kaikki laulut langetkohot! Varsin ammun, en varanne."
 </p><p>Jännitti tulisen jousen, veti vaskisen vekaran
 <br>vasten polvea vasenta, jalan alta oikeansa.
 <br>Veti viinestä vasaman, sulan kolmikoipisesta,
 <br>otti nuolen orhe'imman, valitsi parahan varren;
 <br>tuon on juonelle asetti, liitti liinajäntehelle.
 </p><p>Oikaisi tulisen jousen olallehen oikealle,
 <br>asetaiksen ampumahan, ampumahan Väinämöistä.
 <br>Itse tuon sanoiksi virkki: "Iske nyt, koivuinen sakara,
 <br>petäjäinen selkä, lyö'ös, jänne liina, lippaellos!
 <br>Min käsi alentanehe, sen nuoli ylentäköhön;
 <br>min käsi ylentänehe, sen nuoli alentakohon!"
 </p><p>Lekahutti liipaisinta, ampui nuolen ensimäisen:
 <br>se meni kovan ylätse, päältä pään on taivahalle,
 <br>pilvihin pirajavihin, hattaroihin pyörivihin.
 </p><p>Toki ampui, ei totellut. Ampui toisen nuoliansa:
 <br>se meni kovan alatse, alaisehen maa-emähän;
 <br>tahtoi maa manalle mennä, hietaharju halkiella.
 </p><p>Ampui kohta kolmannenki: kävi kohti kolmannesti,
 <br>sapsohon sinisen hirven alta vanhan Väinämöisen;
 <br>ampui olkisen orihin, hernevartisen hevosen
 <br>läpi länkiluun lihoista, kautta kainalon vasemman.
 </p><p>Siitä vanha Väinämöinen sormin suistuvi sulahan,
 <br>käsin kääntyi lainehesen, kourin kuohu'un kohahti
 <br>selästä sinisen hirven, hernevartisen hevosen.
 </p><p>Nousi siitä suuri tuuli, aalto ankara merellä;
 <br>kantoi vanhan Väinämöisen, uitteli ulomma maasta
 <br>noille väljille vesille, ulapoille auke'ille.
 </p><p>Siitä nuori Joukahainen itse kielin kerskaeli:
 <br>"Et sinä, vanha Väinämöinen, enämpi elävin silmin
 <br>sinä ilmoisna ikänä, kuuna kullan valkeana
 <br>astu Väinölän ahoja, Kalevalan kankahia!
 </p><p>"Kupli nyt siellä kuusi vuotta, seuro seitsemän kesyttä,
 <br>karehi kaheksan vuotta noilla väljillä vesillä,
 <br>lake'illa lainehilla: vuotta kuusi kuusipuuna,
 <br>seitsemän petäjäpuuna, kannon pölkkynä kaheksan!"
 </p><p>Siitä pistihe sisälle. Sai emo kysyneheksi:
 <br>"Joko ammuit Väinämöisen, kaotit Kalevan poian?"
 </p><p>Tuop' on nuori Joukahainen sanan vastahan sanovi:
 <br>"Jo nyt ammuin Väinämöisen ja kaaoin kalevalaisen,
 <br>loin on merta luutimahan, lainetta lakaisemahan.
 <br>Tuohon lietohon merehen, aivan aaltojen sekahan
 <br>sortui ukko sormillehen, kääntyi kämmenyisillehen;
 <br>siitä kyykertyi kylelle, selällehen seisottihe
 <br>meren aaltojen ajella, meren tyrskyn tyyräellä."
 </p><p>Tuon emo sanoiksi virkki: "Pahoin teit sinä poloinen,
 <br>kun on ammuit Väinämöisen, kaotit kalevalaisen,
 <br>Suvantolan suuren miehen, Kalevalan kaunihimman!"
 <br clear="all"></p><hr noshade><tt>
 <center><a href="07.htm">Next: Seitsemäs runo</a></center><br>
 </tt></body>