<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune36.htm">English</a> 
 <a href="35.htm">Previous</a> 
 <a href="37.htm">Next</a> 
 </small></center>
 <hr>
 <center><h1>Kuudesneljättä runo</h1></center>
 <p>Kullervo, Kalervon poika, sinisukka äijön lapsi,
 <br>siitä suorikse sotahan, vainotielle valmistaikse.
 <br>Hioi hetken miekkoansa, toisen keihoa teroitti.
 </p><p>Emo tuon sanoiksi virkki: "Ellös, poikani poloinen,
 <br>saako suurehen sotahan, menkö miekan melskehesen!
 <br>Ken suotta sotahan saapi, tahallansa tappelohon,
 <br>se soassa surmatahan, tapetahan tappelossa,
 <br>miekkoihin menetetähän, kalpoihinsa kaaetahan.
 </p><p>"Lähet vuohella sotahan, kaurihilla tappelohon.
 <br>Pian vuohi voitetahan, kauris kaatahan likahan:
 <br>tulet koiralla kotihin, sammakolla saat piha'an."
 </p><p>Kullervo, Kalervon poika, sanan virkkoi, noin nimesi:
 <br>"En mä silloin suohon sorru enkä kaau kankahalle,
 <br>korppien kotisijoille, variksien vainioille,
 <br>kun sorrun sotatiloille, vaivun vainotanterille.
 <br>Somap' on sotahan kuolla, kaunis miekan kalskehesen!
 <br>Sorea sotainen tauti: äkin poika pois tulevi,
 <br>potematta pois menevi, laihtumatta lankeavi."
 </p><p>Tuon emo sanoiksi virkki: "Kun sinä sotahan kuolet,
 <br>mitä jääpi taatollesi vanhan päivänsä varaksi?"
 </p><p>Kullervo, Kalervon poika, sanan virkkoi, noin nimesi:
 <br>"Kuolkohon kujarikoille, kaatukohon kartanolle!"
 </p><p>"Mitä jääpi maammollesi vanhan päivänsä varaksi?"
 </p><p>"Kuolkohon kupo sylihin, läävähän läkähtyköhön!"
 </p><p>"Mitä jääpi veikollesi päivän vastaisen varaksi?"
 </p><p>"Metsähän menettyköhön, vainiolle vaipukohon!"
 </p><p>"Mitä jääpi siskollesi päivän vastaisen varaksi?"
 </p><p>"Kaivotielle kaatukohon, sotkutielle sortukohon!"
 </p><p>Kullervo, Kalervon poika, kohta lähtevi ko'ista.
 <br>Sanovi sanan isolle: "Hyvästi, hyvä isoni!
 <br>Itketkö sinä minua, koskas kuulet kuolleheksi,
 <br>kansasta kaonneheksi, sortuneheksi su'usta?"
 </p><p>Tuon isä sanoiksi virkki: "En minä sinua itke,
 <br>jospa kuulen kuolleheksi: poika toinen tehtänehe,
 <br>poika paljoa parempi, äijeä älykkähämpi."
 </p><p>Kullervo, Kalervon poika, sanan virkkoi, noin nimesi:
 <br>"Enkä itke mie sinua, kuulisinko kuolleheksi.
 <br>Saan minä mokoman taaton: suun savesta, pään kivestä,
 <br>silmät suolta karpaloista, parran kuivista kuloista,
 <br>jalat raian haarukasta, muun lihan lahosta puusta."
 </p><p>Virkkoi siitä veikollensa: "Jää hyvästi, veikkoseni!
 <br>Itketkö sinä minua, koskas kuulet kuolleheksi,
 <br>kansasta kaonneheksi, sortuneheksi su'usta?"
 </p><p>Veikko tuon sanoiksi virkki: "En itke minä sinua,
 <br>josko kuulen kuolleheksi: veli toinen saatanehe,
 <br>veli paljoa parempi, kahta mointa kaunihimpi."
 </p><p>Kullervo, Kalervon poika, sanan virkkoi, noin nimesi:
 <br>"Enkä itke mie sinua, kuulisinko kuolleheksi.
 <br>Saan minä mokoman veljen: pään kivestä, suun savesta,
 <br>silmät suolta karpaloista, hiukset kuivista kuloista,
 <br>jalat raian haarukasta, muun lihan lahosta puusta."
 </p><p>Sanoi siitä siskollensa: "Hyvästi, sisarueni!
 <br>Itketkö sinä minua, koskas kuulet kuolleheksi,
 <br>kansasta kaonneheksi, sortuneheksi su'usta?"
 </p><p>Noin sisar sanoiksi virkki: "En itke minä sinua,
 <br>josko kuulen kuolleheksi: veli toinen saatanehe,
 <br>veli paljoa parempi, äijeä älykkähämpi."
 </p><p>Kullervo, Kalervon poika, sanan virkkoi, noin nimesi:
 <br>"Enkä itke mie sinua, kuulisinko kuolleheksi.
 <br>Saan minä mokoman siskon: pään kivestä, suun savesta,
 <br>silmät suolta karpaloista, hiukset kuivista kuloista,
 <br>korvat lammin lumpehista, varren vaahteren vesasta."
 </p><p>Sanoi siitä äitillensä: "Äitiseni, armaiseni,
 <br>minun kaunis kantajani, kultainen kulettajani!
 <br>Itketkö sinä minua, koskas kuulet kuolleheksi,
 <br>kansasta kaonneheksi, sortuneheksi su'usta?"
 </p><p>Tuon emo sanoiksi virkki, itse lausui, noin nimesi:
 <br>"Et älyä äitin mieltä, arvoa emon syäntä.
 <br>Itkenpä minä sinua, kun sun kuulen kuolleheksi,
 <br>väestä vähenneheksi, sortuneheksi su'usta:
 <br>itken tulville tupamme, siltalauat lainehille,
 <br>kujat kaikki kuurullani, läävät länkämöisilläni;
 <br>lumet itken iljeniksi, iljenet suliksi maiksi,
 <br>sulat maat vihottaviksi, vihottavat viereviksi.
 </p><p>"Mit' en itkeä ilenne, kut' en voine voivotella,
 <br>itkeä inehmisissä, itken saunassa saloa,
 <br>yliset kulasvesille, saunan lauat lainehille."
 </p><p>Kullervo, Kalervon poika, sinisukka äijön lapsi,
 <br>läksi soitellen sotahan, iloitellen tappelohon.
 <br>Soitti suolla, soitti maalla, kajahutti kankahalla,
 <br>rojahutti ruohokossa, kulahutteli kulossa.
 </p><p>Vieri viestinen jälestä, sai sanoma korvihinsa:
 <br>"Jo iso kotona kuoli, vaipui valtavanhempasi.
 <br>Käypäs tuota katsomahan, kuten kuollut hauatahan!"
 </p><p>Kullervo, Kalervon poika, hänpä varsin vastaeli:
 <br>"Kun lie kuollut, kuolkahansa! On meillä kotona ruuna,
 <br>millä maahan vietäkähän, kalmahan katettakahan!"
 </p><p>Soitti suolla mennessänsä, patakoitteli palolla.
 <br>Vieri viestinen jälestä, sai sanoma korvihinsa:
 <br>"Jo veli kotona kuoli, vaipui lapsi vanhempasi.
 <br>Käypäs tuota katsomahan, kuten kuollut hauatahan!"
 </p><p>Kullervo, Kalervon poika, hänpä varsin vastaeli:
 <br>"Kun lie kuollut, kuolkahansa! On siellä ori kotona,
 <br>millä maahan vietäkähän, kalmahan katettakahan!"
 </p><p>Soitti suolla käyessänsä, kullervoitsi kuusikossa.
 <br>Vieri viestinen jälestä, sai sanoma korvihinsa:
 <br>"Jo sisar kotona kuoli, vaipui lapsi vanhempasi.
 <br>Käypäs tuota katsomahan, kuten kuollut hauatahan!"
 </p><p>Kullervo, Kalervon poika, hänpä varsin vastaeli:
 <br>"Kun lie kuollut, kuolkahansa! On meillä kotona tamma,
 <br>millä maahan vietäkähän, kalmahan katettakahan!"
 </p><p>Kulaten kulossa astui, heläellen heinikossa.
 <br>Vieri viestinen jälestä, sai sanoma korvihinsa:
 <br>"Kuoli ehtoinen emosi, kaatui maire maammuesi.
 <br>Käypäs tuota katsomahan, miten miero hautoavi!"
 </p><p>Kullervo, Kalervon poika, sanan virkkoi, noin nimesi:
 <br>"Voi minä poloinen poika, kun kuoli emo minulta,
 <br>uupui uutimen tekijä, vaipui vaipan kirjoittaja,
 <br>pitkän piustan kehreäjä, väkivärttinän vetäjä;
 <br>enk' ollut luona luopuessa, läsnä hengen lähtiessä!
 <br>Lie kuollut kovin viluhun vainko leivän puuttehesen?
 </p><p>"Kuollut koissa pestäköhön Saksan saippuavesillä,
 <br>silkkihin si'eltäköhön, palttinoihin pantakohon!
 <br>Siitä maahan vietäköhön, kalmahan katettakohon,
 <br>itkuvirsin vietäköhön, laulaen lasettakohon!
 <br>En vielä kotihin joua: viel' on Unto kostamatta,
 <br>mies katala kaatamatta, ilkeä hävittämättä."
 </p><p>Meni soitellen sotahan, ilon lyöen Untolahan.
 <br>Sanan virkkoi, noin nimesi: "Oi Ukko, ylijumala!
 <br>Jos nyt mulle miekan saisit sekä kalvan kaunihimman,
 <br>joka joukolle pitäisi, saattaisi satalu'ulle!"
 </p><p>Saip' on miekan mielehisen, kalvan kaikkien parahan,
 <br>jolla kaatoi kaiken kansan, joukon Untamon hävitti.
 <br>Tuvat poltteli poroksi, kypeniksi kyyetteli:
 <br>kivet jätti kiukahista, pitkän pihlajan pihoista.
 </p><p>Kullervo, Kalervon poika, jo tuosta kotihin kääntyi
 <br>ison entisen tuville, vanhempansa vainioille:
 <br>tupa on tyhjä tultuansa, autio avattuansa;
 <br>ei tulla likistämähän, käyä kättä antamahan.
 </p><p>Antoi kättä hiilokselle: hiilet kylmät hiiloksessa.
 <br>Tuosta tunsi tultuansa: ei ole emo elossa.
 </p><p>Pisti kättä kiukahalle: kivet kylmät kiukahassa.
 <br>Tuosta tunsi tultuansa: ei ole iso elossa.
 </p><p>Loi on silmät sillan päälle: silta kaikki siivomatta.
 <br>Tuosta tunsi tultuansa: ei ole sisar elossa.
 </p><p>Vieri valkamavesille: ei venettä valkamassa.
 <br>Tuosta tunsi tultuansa: ei ole veli elossa.
 </p><p>Loihe siitä itkemähän; itki päivän, itki toisen.
 <br>Itse tuon sanoiksi virkki: "Oi on ehtoinen emoni!
 <br>Mitäs mulle tänne heitit eläessä tällä maalla?
 </p><p>"Et kuule, emo, minua, jos ma silmillä siherrän
 <br>eli kulmilla kujerran, päälaella lausuelen!"
 </p><p>Emo hauasta havasi, alta mullan muistuttavi:
 <br>"Jäihän multa Musti koira käyäksesi metsämaille.
 <br>Ota koirasi keralle, mene tuonne metsämaille,
 <br>ylös korpehen kohoa metsän tyttöjen tyköhön,
 <br>sinipiikojen pihalle, havulinnan liepehille,
 <br>evähiä etsimähän, antia anelemahan!"
 </p><p>Kullervo, Kalervon poika, otti koiransa keralle,
 <br>läksi tietä telkkimähän, korpehen kohoamahan.
 <br>Kävi matkoa vähäisen, astui tietä pikkaraisen;
 <br>tuli tuolle saarekselle, tuolle paikalle tapahtui,
 <br>kuss' oli piian pillannunna, turmellut emonsa tuoman.
 </p><p>Siin' itki ihana nurmi, aho armahin valitti,
 <br>nuoret heinät hellitteli, kuikutti kukat kanervan
 <br>tuota piian pillamusta, emon tuoman turmelusta:
 <br>eikä nousnut nuori heinä, kasvanut kanervan kukka,
 <br>ylennyt sijalla sillä, tuolla paikalla pahalla,
 <br>kuss' oli piian pillannunna, emon tuoman turmellunna.
 </p><p>Kullervo, Kalervon poika, tempasi terävän miekan;
 <br>katselevi, kääntelevi, kyselevi, tietelevi.
 <br>Kysyi mieltä miekaltansa, tokko tuon tekisi mieli
 <br>syöä syyllistä lihoa, viallista verta juoa.
 </p><p>Miekka mietti miehen mielen, arvasi uron pakinan.
 <br>Vastasi sanalla tuolla: "Miks' en söisi mielelläni,
 <br>söisi syyllistä lihoa, viallista verta joisi?
 <br>Syön lihoa syyttömänki, juon verta viattomanki."
 </p><p>Kullervo, Kalervon poika, sinisukka äijön lapsi,
 <br>pään on peltohon sysäsi, perän painoi kankahasen,
 <br>kären käänti rintahansa, itse iskihe kärelle.
 <br>Siihen surmansa sukesi, kuolemansa kohtaeli.
 </p><p>Se oli surma nuoren miehen, kuolo Kullervo urohon,
 <br>loppu ainakin urosta, kuolema kovaosaista.
 </p><p>Silloin vanha Väinämöinen, kunpa kuuli kuolleheksi,
 <br>Kullervon kaonneheksi, sanan virkkoi, noin nimesi:
 <br>"Elkötte, etinen kansa, lasta kaltoin kasvatelko
 <br>luona tuhman tuuittajan, vierahan väsyttelijän!
 <br>Lapsi kaltoin kasvattama, poika tuhmin tuuittama
 <br>ei tule älyämähän, miehen mieltä ottamahan,
 <br>vaikka vanhaksi eläisi, varreltansa vahvistuisi."
 <br clear="all"></p><hr noshade><tt>
 <center><a href="37.htm">Next: Seitsemäsneljättä runo</a></center><br>
 </tt></body>