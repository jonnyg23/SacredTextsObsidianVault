<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune27.htm">English</a> 
 <a href="26.htm">Previous</a> 
 <a href="28.htm">Next</a> 
 </small></center>
 <hr>
 <center><h1>Seitsemäskolmatta runo</h1></center>
 <p>Jo nyt Kaukoni kuletin, saatoin Ahti Saarelaisen
 <br>monen surman suun ohitse, Kalman kielen kantimetse
 <br>noille Pohjolan pihoille, salakansan kartanoille.
 <br>Nyt onpi saneltavana, kielin kertoeltavana,
 <br>miten lieto Lemminkäinen, tuo on kaunis Kaukomieli,
 <br>tuli Pohjolan tupihin, Sariolan salvoksihin,
 <br>ilman kutsutta pitoihin, airuhitta juominkihin.
 </p><p>Tuop' on lieto Lemminkäinen, poika, veitikkä verevä,
 <br>heti kun tuli tupahan, astui keskilattialle:
 <br>silta liekkui lehmuksinen, tupa kuusinen kumahti.
 </p><p>Sanoi lieto Lemminkäinen, itse virkki, noin nimesi:
 <br>"Terve tänne tultuani, terve tervehyttäjälle!
 <br>Kuules, Pohjolan isäntä! Oisiko talossa tässä
 <br>ohria orosen purra, olutta urohon juoa?"
 </p><p>Itse Pohjolan isäntä istui pitkän pöyän päässä.
 <br>Tuop' on tuolta vastoavi, sanan virkkoi, noin nimesi:
 <br>"Ollevi talossa tässä tannerta orosen olla.
 <br>Eikä kielletä sinua, jos olet siivolla tuvassa,
 <br>oven suussa seisomasta, oven suussa, orren alla,
 <br>kahen kattilan välissä, kolmen koukun koskevilla."
 </p><p>Siinä lieto Lemminkäinen murti mustoa haventa,
 <br>kattilaisen-karvallista. Sanan virkkoi, noin nimesi:
 <br>"Lempo tänne lähteköhön oven suuhun seisomahan,
 <br>nokianne nuohomahan, karstoja karistamahan!
 <br>Eip' ennen minun isoni eikä valtavanhempani
 <br>seisonut sijalla sillä, oven suussa, orren alla.
 <br>Olipa sijoa silloin: tanhua orihin olla,
 <br>tupa pesty miesten tulla, sopet luoa sormikasta,
 <br>vaarnat miesten vanttuhia, seinät miekkoja laella.
 <br>Miksip' ei ole minulle kuin ennen minun isolle?"
 </p><p>Siitä siirtihen ylemmä, pyörähtihe pöyän päähän;
 <br>istuihe rahin nenähän, petäjäisen penkin päähän:
 <br>rahi vastahan rasahti, petäjäinen penkki notkui.
 </p><p>Sanoi lieto Lemminkäinen: "Enpäs liene lempivieras,
 <br>kun ei tuotane olutta tulevalle vierahalle."
 </p><p>Ilpotar, hyvä emäntä, sanan virkkoi, noin nimesi:
 <br>"Ohoh poika Lemminkäisen! Mi sinusta vierahasta!
 <br>Tulit pääni polkemahan, aivoni alentamahan!
 <br>Ohrina oluet meillä, makujuomat maltahina,
 <br>leipomatta vehnäleivät, lihakeitot keittämättä.
 <br>Oisit yötä ennen tullut taikka päiveä jälestä."
 </p><p>Siinä lieto Lemminkäinen murti suuta, väänti päätä,
 <br>murti mustoa haventa. Itse tuon sanoiksi virkki:
 <br>"Jop' on täällä syömät syöty, häät juotu, piot pi'etty,
 <br>oluet osin jaeltu, me'et miehin mittaeltu,
 <br>kannut kannettu kokohon, tuopit roukkoihin rovittu!
 </p><p>"Oi sie Pohjolan emäntä, Pimentolan pitkähammas!
 <br>Pi'it häät häjyn tavalla, kutsut koiran kunnialla.
 <br>Leipoelit leivät suuret, panit ohraiset oluet,
 <br>laitoit kutsut kuusianne, anojat yheksiänne:
 <br>kutsuit kurjat, kutsuit köyhät, kutsuit ruojat, kutsuit
 <br>roistot,
 <br>kaikki hoikat huonemiehet, kaitakauhtanat kasakat;
 <br>muun on kutsuit kaiken kansan  minun heitit
 <br>kutsumatta!
 </p><p>"Mintähen tämä minulle omistani ohristani?
 <br>Muut ne kantoi kauhasilla, muut ne tiiskinä tiputti,
 <br>minä määrin mätkäelin, puolikkoisin putkaelin
 <br>omiani ohriani, kylvämiäni jyviä.
 </p><p>"En nyt liene Lemminkäinen, en vieras hyvän-niminen,
 <br>kun ei tuotane olutta, pantane pata tulelle,
 <br>keittoa pa'an sisähän, leiviskä sianlihoa,
 <br>syöäkseni, juoakseni päähän matkan päästyäni."
 </p><p>Ilpotar, hyvä emäntä, hänpä tuon sanoiksi virkki:
 <br>"Ohoh piika pikkarainen, orjani alinomainen!
 <br>Pane keittoa patahan, tuo olutta vierahalle!"
 </p><p>Tyttö pieni, tyhjä lapsi, pahin astian pesijä,
 <br>lusikkojen luutustaja, kapustojen kaapustaja
 <br>pani keittoa patahan: luut lihoista, päät kaloista,
 <br>vanhat naatit naurihista, kuoret leivistä kovista.
 <br>Toi siitä olutta tuopin, kannun kaljoa pahinta
 <br>juoa lieto Lemminkäisen, appoa halun-alaisen.
 <br>Itse tuon sanoiksi virkki: "Tokko lie sinussa miestä,
 <br>juojoa tämän oluen, tämän kannun kaatajata?"
 </p><p>Lemminkäinen, lieto poika, katsoi tuosta tuoppihinsa:
 <br>toukka on tuopin pohjukassa, käärmehiä keskimailla;
 <br>äärillä maot mateli, sisiliskot liuahteli.
 </p><p>Sanoi lieto Lemminkäinen, kauahutti Kaukomieli:
 <br>"Tuopin tuojat Tuonelahan, kannun kantajat Manalle
 <br>ennen kuun ylenemistä, tämän päivän päätymistä!"
 </p><p>Siitä tuon sanoiksi virkki: "Oh sinä olut katala!
 <br>Jo nyt jou'uit joutavihin, jou'uit joutavan jälille!
 <br>Olut suuhun juotanehe, ruhkat maahan luotanehe
 <br>sormella nimettömällä, vasemmalla peukalolla!"
 </p><p>Tapasip' on taskuhunsa, kulki kukkaroisehensa.
 <br>Otti ongen taskustansa, väkärauan väskystänsä,
 <br>tuonp' on tunki tuoppihinsa, alkoi onkia olutta:
 <br>maot puuttui onkehensa, väkähänsä kyyt vihaiset.
 <br>Sa'an nosti sammakoita, tuhat mustia matoja,
 <br>loi ne maahan maan hyviksi, kaikki laski lattialle;
 <br>veti veitsensä terävän, tuon on tuiman tuppirauan,
 <br>sillä silpoi päät maoilta, katkoi kaulat käärmehiltä
 <br> joi oluen onneksensa, me'en mustan mieliksensä.
 <br>Sanan virkkoi, noin nimesi: "En mä liene lempivieras,
 <br>kun ei tuotane olutta, parempata juotavata
 <br>varavammalla käellä, suuremmalla astialla,
 <br>tahi ei oinasta isetä, suurta sonnia tapeta,
 <br>härkeä tupahan tuoa, sorkkasäärtä huonehesen."
 </p><p>Itse Pohjolan isäntä sanan virkkoi, noin nimesi:
 <br>"Mitä sie tulitki tänne, ken sinua koolle kutsui?"
 </p><p>Virkkoi lieto Lemminkäinen, sanoi kaunis Kaukomieli:
 <br>"Korea kutsuttu vieras, koreampi kutsumatoin.
 <br>Kuules, poika pohjolaisen, itse Pohjolan isäntä!
 <br>Anna ostoa olutta, juomoa rahan-alaista!"
 </p><p>Tuopa Pohjolan isäntä tuosta suuttui ja syäntyi,
 <br>kovin suuttui ja vihastui. Lauloi lammin lattialle
 <br>Lemminkäisellen etehen. Sanan virkkoi, noin nimesi:
 <br>"Tuoss' on joki juoaksesi, lampi laikutellaksesi."
 </p><p>Mitä huoli Lemminkäinen! Sanan virkkoi, noin nimesi:
 <br>"En ole vaimojen vasikka enkä härkä hännällinen
 <br>juomahan jokivesiä, lampivettä lakkimahan."
 </p><p>Itse loihe loitsimahan, laikahtihe laulamahan.
 <br>Lauloi sonnin lattialle, härän suuren, kultasarven:
 <br>sepä lammin laikkaeli, joi jokosen onneksensa.
 </p><p>Pohjolainen, pitkä poika, suen suustansa sukesi;
 <br>senpä lauloi lattialle surmaksi lihavan sonnin.
 </p><p>Lemminkäinen, lieto poika, lauloi valkean jäniksen
 <br>lattialle hyppimähän sen sutosen suun e'essä.
 </p><p>Pohjolainen, pitkä poika, lauloi koiran koukkuleuan
 <br>tuon jäniksen tappamahan, kierosilmän kiskomahan.
 </p><p>Lemminkäinen, lieto poika, lauloi orrelle oravan,
 <br>orsilla kapahumahan, koiran tuota haukkumahan.
 </p><p>Pohjolainen, pitkä poika, lauloi nää'än kultarinnan:
 <br>näätä näppäsi oravan orren päässä istumasta.
 </p><p>Lemminkäinen, lieto poika, lauloi ruskean reposen:
 <br>se söi nää'än kultarinnan, karvan kaunihin kaotti.
 </p><p>Pohjolainen, pitkä poika, kanan suustansa sukesi
 <br>sillalla sipoamahan tuon reposen suun e'essä.
 </p><p>Lemminkäinen, lieto poika, haukan suustansa sukesi,
 <br>kieleltä käpeäkynnen: sepä kiskalti kanasen.
 </p><p>Sanoi Pohjolan isäntä, itse lausui, noin nimesi:
 <br>"Ei tässä piot paranne, kun ei vierahat vähenne;
 <br>talo työlle, vieras tielle hyvistäki juomingista!
 <br>Lähe tästä, hiien heitto, luota kaiken ihmiskansan!
 <br>Kotihisi, konna, koita, paha, maahasi pakene!"
 </p><p>Virkkoi lieto Lemminkäinen, sanoi kaunis Kaukomieli:
 <br>"Ei miestä manaten saa'a, ei miestä pahempatana
 <br>sijaltansa siirtymähän, paikalta pakenemahan."
 </p><p>Silloin Pohjolan isäntä miekan seinältä sivalti,
 <br>tempasi tuliteränsä. Sanan virkkoi, noin nimesi:
 <br>"Oi sie Ahti Saarelainen tahi kaunis Kaukomieli!
 <br>Mitelkämme miekkojamme, katselkamme kalpojamme,
 <br>minunko parempi miekka vainko Ahti Saarelaisen!"
 </p><p>Sanoi lieto Lemminkäinen: "Mitä minun on miekastani,
 <br>kun on luissa lohkiellut, pääkasuissa katkiellut!
 <br>Vaan kuitenki kaikitenki, kun ei nuo piot paranne,
 <br>mitelkämme, katselkamme, kumman miekka
 <br>mieluhumpi!
 <br>Eip' ennen minun isoni miekkamittoja varannut:
 <br>pojastako polvi muuttui, lapsesta laji väheni!"
 </p><p>Otti miekan, riisui rauan, tempasi tuliteräisen
 <br>huotrasta huveksisesta, vyöstä vennon-selkäisestä.
 <br>Mittelivät, katselivat noien miekkojen pituutta:
 <br>olipa pikkuista pitempi miekka Pohjolan isännän,
 <br>yhtä kynnen mustukaista, puolta sormuen niveltä.
 </p><p>Sanoi Ahti Saarelainen, virkkoi kaunis Kaukomieli:
 <br>"Sinunpa pitempi miekka: sinun eellä iskeminen."
 </p><p>Siitä Pohjolan isäntä sivalteli, sieppaeli,
 <br>tavoitteli, ei tavannut, Lemminkäistä päälakehen.
 <br>Kerran ortehen osasi, kamanahan kapsahutti:
 <br>orsi poikki otskahutti, kamana kaheksi lenti.
 </p><p>Sanoi Ahti Saarelainen, virkkoi kaunis Kaukomieli:
 <br>"Min teki pahoa orret, kamana tihua työtä,
 <br>jotta orsia osoitat, kamanata kapsuttelet?
 </p><p>"Kuule, poika pohjolaisen, itse Pohjolan isäntä!
 <br>Tukela tora tuvassa, seikat akkojen seassa:
 <br>tuvan uuen turmelemme, lattiat verin panemme.
 <br>Käykämme ulos pihalle, ulos pellolla torahan,
 <br>tanterelle tappelohon! Pihalla veret paremmat,
 <br>kaunihimmat kartanolla, luontevaisemmat lumella."
 </p><p>Mentihin ulos pihalle. Tavattihin lehmän talja,
 <br>levitettihin pihalle semp' on päällä seistäksensä.
 </p><p>Sanoi Ahti Saarelainen: "Kuulesta, sa Pohjan poika!
 <br>Sinunpa pitempi miekka, sinun kalpa kauheampi
 <br> ehkä tuon on tarvinnetki, ennenkuin ero tulevi
 <br>tahi kaula katkeavi : iske päältä, Pohjan poika!"
 </p><p>Iski päältä Pohjan poika. Iski kerran, iski toisen,
 <br>kohta kolmasti rapasi; eipä oike'in osoita,
 <br>lipaise lihoakana, ota ei orvaskettuana.
 </p><p>Sanoi Ahti Saarelainen, virkkoi kaunis Kaukomieli:
 <br>"Annapas minäki koitan, jo se on vuoroni minunki!"
 </p><p>Tuopa Pohjolan isäntä ei tuosta totella ollut:
 <br>yhä iski, ei epäillyt, tarkoitteli, ei tavannut.
 </p><p>Tulta tuiski tuima rauta, terä varsin valkeata
 <br>käessä lieto Lemminkäisen; läksi loiste loitommaksi,
 <br>vasten kauloa valahti tuon on pojan pohjolaisen.
 </p><p>Sanoi kaunis Kaukomieli: "Ohoh Pohjolan isäntä!
 <br>Niinp' on kaulasi, katalan, kuni koite ruskeana!"
 </p><p>Tuopa poika pohjolaisen, itse Pohjolan isäntä,
 <br>sinne siirti silmiänsä pä'in kauloa omoa.
 <br>Tuop' on lieto Lemminkäinen siinä lyöä silpahutti,
 <br>iski miestä miekallansa, kavahutti kalvallansa.
 </p><p>Löip' on kerran luimahutti: laski pään on päältä olka,
 <br>kallon kaulalta sivalti; vei kuin naatin naurihista
 <br>tahikka tähkän olesta, evän kaikesta kalasta.
 <br>Päähyt pyörähti pihalle, miehen kallo kartanolle,
 <br>kuni nuolen noutaessa puusta koppelo putosi.
 </p><p>Sata oli seivästä mäellä, tuhat pystössä pihalla,
 <br>saoin päitä seipähissä. Yks' on seiväs ilman päättä:
 <br>tuop' on lieto Lemminkäinen otti pään pojan pätöisen,
 <br>kantoi kallon kartanolta senki seipähän nenähän.
 </p><p>Siitä Ahti Saarelainen, tuo on kaunis Kaukomieli,
 <br>tupahan palattuansa sanan virkkoi, noin nimesi:
 <br>"Tuo vettä, vihainen piika, käsiäni pestäkseni
 <br>veristä pahan isännän, häjyn miehen hurmehista!"
 </p><p>Pohjan akka syännyksenti, syännyksenti, suutuksenti.
 <br>Lauloi miestä miekallista, asehellista urosta,
 <br>saa miestä miekallista, tuhat kalvan kantajata
 <br>pään varalle Lemminkäisen, Kaukomielen kaulan päälle.
 </p><p>Jo aika tosin tulevi, päivä liitolle lipuvi,
 <br>toki käypi tuskemmaksi, läylemmäksi lankeavi
 <br>asuskella Ahti poian, Lemminkäisen leyhytellä
 <br>noissa Pohjolan pioissa, salajoukon juomingissa.
 <br clear="all"></p><hr noshade><tt>
 <center><a href="28.htm">Next: Kahdeksaskolmatta runo</a></center><br>
 </tt></body>