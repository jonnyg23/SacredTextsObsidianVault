<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune48.htm">English</a> 
 <a href="47.htm">Previous</a> 
 <a href="49.htm">Next</a> 
 </small></center>
 <hr>
 <center><h1>Kahdeksasviidettä runo</h1></center>
 <p>Vaka vanha Väinämöinen, tietäjä iän-ikuinen,
 <br>tuosta tuumille tulevi, ajeleiksen arveloille
 <br>nuotan liinaisen kutoa, satahisen saautella.
 </p><p>Jopa tuon sanoiksi virkki, itse lausui, noin nimesi:
 <br>"Onko liinan kylväjätä, kylväjätä, kyntäjätä,
 <br>verkko valmistellakseni, satasilmä saa'akseni
 <br>kalan kurjan tappajaksi, katalan kaottajaksi?"
 </p><p>Löytähän vähäisen maata, paikkoa palamatointa
 <br>suurimmalla suon selällä, kahen kantosen lomassa.
 </p><p>Kannon juuri kaivetahan: sieltä löytyi liinan siemen
 <br>Tuonen toukan kätköksestä, maan maon varustamista.
 </p><p>Olipa tuhkia läjänen, koko kuivia poroja
 <br>purren puisen polttamilta, venehen kyettämiltä.
 <br>Siihen liina kylvettihin, kypenihin kynnettihin,
 <br>rannallen Aluen järven, peltohon saviperähän.
 </p><p>Siitä silloin taimi nousi, pensi pellavas peritöin,
 <br>liina liitotoin yleni yhtenä kesäisnä yönä.
 </p><p>Yöllä liina kylvettihin, kuutamella kynnettihin,
 <br>perattihin, koirittihin, nyhettihin, riivittihin,
 <br>terävästi temmottihin, rotevasti rohkittihin.
 </p><p>Vietihin likohon liina; sai pian lionneheksi.
 <br>Nopeasti nostettihin, kiirehesti kuivattihin.
 </p><p>Kohta tuotihin kotihin, pian luista luistettihin,
 <br>loteasti loukuttihin, lipeästi lipsuttihin.
 </p><p>Hapeasti harjattihin, hämysillä häpsittihin,
 <br>joutui kohta kuontalolle, välehemmin värttinälle,
 <br>yhtenä kesäisnä yönä, kahen päivyen kesellä.
 </p><p>Sen sisaret kehreävät, kälykset kävylle lyövät,
 <br>veljet verkoiksi kutovat, apet ainoille panevat.
 </p><p>Siinäkö käpynen kääntyi, palautui painopalko,
 <br>kun sai nuotta valmihiksi, lankapaula laaituksi
 <br>yhtenä kesäisnä yönä, vielä puolessa sitäki!
 </p><p>Saipa nuotta valmihiksi, lankapaula laaituksi,
 <br>perältä satoa syltä, siulat seitsentä satoa.
 <br>Sen kivestivät somasti, lau'ustivat laatuisasti.
 </p><p>Nuoret nuotalle menevät, vanhat koissa arvelevat:
 <br>tokko tuota saatanehe, mitä mielin pyyetähän?
 </p><p>Ve'etähän, vennotahan, pyyetähän, pynnetähän:
 <br>ve'etähän pitkin vettä, pohetahan poiken vettä.
 <br>Saa'ahan vähän kaloja: kiiskiä kirokaloja,
 <br>ahvenia ruotaisia, särkiä sapikkahia;
 <br>ei saatu sitä kaloa, kuta vasten nuotta tehty.
 </p><p>Sanoi vanha Väinämöinen: "Oi on seppo Ilmarinen!
 <br>Lähtekämme itse tuonne, kera verkkojen vesille!"
 </p><p>Läksivät urosta kaksi, veivät verkkonsa vesille.
 <br>Yksi siula heitettihin saarehen selällisehen,
 <br>siula toinen heitettihin niittykannan niemeksehen;
 <br>nostin tuonne laaitahan vanhan Väinön valkamahan.
 </p><p>Pohetahan, potketahan, ve'etähän, vennätähän.
 <br>Saa'ahan kaloja kyllin: ihveniä, ahvenia,
 <br>tuimenia, taimenia, lahnoja, lohikaloja,
 <br>kaikkia ve'en kaloja: ei saa'a kaloa tuota,
 <br>kuta vasten nuotta tehty, lankapaula laaittuna.
 </p><p>Silloin vanha Väinämöinen vielä verkkoja lisäsi;
 <br>jatkoi siuloja sivulta viiellä sylisa'alla,
 <br>köyttä saalla seitsemällä. Sanan virkkoi, noin nimesi:
 <br>"Viekämme syville verkot, etemmä ehättäkämme,
 <br>vetäkämme vettä vielä toki toinenkin apajas!"
 </p><p>Verkot vietihin syville, ennätettihin etemmä;
 <br>ve'ettihin vettä vielä toki toinenkin apajas.
 </p><p>Siinä vanha Väinämöinen itse tuon sanoiksi virkki:
 <br>"Vellamo, ve'en emäntä, ve'en eukko ruokorinta!
 <br>Tules paian muuttelohon, vaattehen vajehtelohon!
 <br>Sinull' on rytinen paita, merenvaahtivaippa päällä,
 <br>tuulen tyttären tekemä, Aallottaren antelema:
 <br>minä annan liinapaian, panen aivan aivinaisen;
 <br>se on Kuuttaren kutoma, Päivättären kehreämä.
 </p><p>"Ahto, aaltojen isäntä, satahauan hallitsija!
 <br>Ota virpi viittä syltä, salko seitsentä tapoa,
 <br>jolla selät seuruelet, meren pohjat meuruelet,
 <br>nostat ruotaisen romuen, kaiotat kalaisen karjan
 <br>tämän nuotan nostimille, satalauan laskimille,
 <br>kalaisista kaartehista, lohisista loukeroista,
 <br>suurilta selän navoilta, synkiltä syväntehiltä,
 <br>päivän paistamattomilta, hiekan hieromattomilta!"
 </p><p>Pikku mies merestä nousi, uros aalloista yleni;
 <br>seisovi meren selällä. Siitä tuon sanoiksi virkki:
 <br>"Onko tarve tarpojata, puun pitkän pitelijätä?"
 </p><p>Vaka vanha Väinämöinen itse tuon sanoiksi virkki:
 <br>"Onpa tarve tarpojata, puun pitkän pitelijätä."
 </p><p>Mies pieni, uros vähäinen, hongan rannalta hotaisi,
 <br>puun pitkän petäjiköstä, paaen painoi tarpoimeksi.
 <br>Kyselevi, lauselevi: "Tarvonko väen mukahan,
 <br>oike'in olan takoa, vai tarvon asun mukahan?"
 </p><p>Vanha viisas Väinämöinen sanan virkkoi, noin nimesi:
 <br>"Jos tarvot asun mukahan, äijä on siinä tarpomista."
 </p><p>Mies pieni, uros vähäinen, jo nyt tuossa tarpaisevi,
 <br>tarpovi asun mukahan; kaiotti kaloja paljon
 <br>tuon on nuotan nostimille, satalauan laskimille.
 </p><p>Seppo airoilla asuvi; vaka vanha Väinämöinen
 <br>itse on nuotan nostajana, lankapaulan lappajana.
 </p><p>Sanoi vanha Väinämöinen: "Jo nyt on kalainen karja
 <br>tämän nuotan nostimilla, satalauan laskimilla."
 </p><p>Siitä nuotta nostetahan, puretahan, puistetahan
 <br>venehesen Väinämöisen: saa'ahan kalainen karhi,
 <br>kut' oli vasten nuotta tehty, lankapaula laaittuna.
 </p><p>Vaka vanha Väinämöinen viiletti venehen maalle
 <br>sivuhun sinisen sillan, päähän portahan punaisen.
 <br>Siivosi kalaisen karhin, purki ruotaisen romuen:
 <br>sai sieltä halean hauin, kut' oli viikon pyyettynä.
 </p><p>Silloin vanha Väinämöinen itse tuossa arvelevi:
 <br>"Ruohinko käsin ruveta ilman rautarukkasitta,
 <br>kivisittä kintahitta, vaskisitta vanttuhitta?"
 </p><p>Senpä kuuli Päivän poika. Sanan virkkoi, noin nimesi:
 <br>"Minä hauin halkoaisin, tohtisin käsiksi käyä,
 <br>kun oisi isoni puukko, veitsi valtavanhempani."
 </p><p>Vieri veitsi taivosesta, puukko pilvistä putosi,
 <br>pää kulta, terä hopea, vieri vyölle Päivän poian.
 </p><p>Niin pätevä Päivän poika tuon veitsen käsin tavoitti;
 <br>sillä hauin halkaisevi, suu levän levittelevi.
 <br>Vatsassa halean hauin löytähän kulea kuuja;
 <br>vatsassa kulean kuujan, siell' oli sileä siika.
 </p><p>Halkaisi sileän siian: sai sieltä sinikeräsen
 <br>siian suolen soukerosta, kolmannesta koukerosta.
 </p><p>Kehitti sinikeräsen: sisältä sinikeräsen
 <br>putosi punakeränen. Purki tuon punakeräsen:
 <br>keskeltä punakeräsen tapasi tulisorosen,
 <br>jok' oli tullut taivosesta, puhki pilvien pu'onnut,
 <br>päältä taivosen kaheksan, ilmalta yheksänneltä.
 </p><p>Väinämöisen arvellessa, millä tuota vietänehe
 <br>tupihin tulettomihin, pime'ihin pirttilöihin,
 <br>jopa tuikahti tulonen, pääsi käestä Päivän poian.
 </p><p>Poltti parran Väinämöisen: sepolta sitäi pahemmin
 <br>tuli poltti poskipäitä, käsiänsä kärventeli.
 </p><p>Meni siinä mennessänsä aalloitse Aluen järven.
 <br>Karkasi katajikolle, niin paloi katajakangas;
 <br>kohautti kuusikkohon: poltti kuusikon komean.
 <br>Vieri vieläkin etemmä, poltti puolen Pohjan maata,
 <br>sakaran Savon rajoa, kahen puolen Karjalata.
 </p><p>Vaka vanha Väinämöinen itse läksi astumahan,
 <br>ylös korpehen kohosi tuon tuiman tulen jälille.
 <br>Tapasi tulosen tuolta kahen kannon juuren alta,
 <br>leppäpökkelön sisästä, lahokannon kainalosta.
 </p><p>Siinä vanha Väinämöinen itse tuon sanoiksi virkki:
 <br>"Tulonen, Jumalan luoma, luoma Luojan, valkeainen!
 <br>Syyttäpä menit syville, asiatta aivan kauas!
 <br>Teet paremmin, kun paloat kivisehen kiukahasen,
 <br>kytkeihet kypenihisi, himmennäihet hiilihisi,
 <br>päivällä pi'eltäväksi kotapuissa koivuisissa,
 <br>yöllä piileteltäväksi kehän kultaisen kuvussa."
 </p><p>Tempasi tulikipunan palavoihin pakkuloihin,
 <br>koivun kääpihin kovihin, vaskisehen kattilahan.
 <br>Kantoi tulta kattilassa, koivun kuorella kuletti
 <br>nenähän utuisen niemen, päähän saaren terhenisen:
 <br>sai tuvat tulelliseksi, pirtit valkealliseksi.
 </p><p>Itse seppo Ilmarinen syrjin syöstihe merehen,
 <br>veäikse vesikivelle, rantapaaelle paneikse
 <br>tuskissa tulen palavan, vaike'issa valkeaisen.
 </p><p>Siinä tulta tummenteli, valkeaista varventeli.
 <br>Sanovi sanalla tuolla, lausui tuolla lausehella:
 <br>"Tulonen, Jumalan luoma, panu, poika Aurinkoisen!
 <br>Mikä sun pani pahaksi, jotta poltit poskiani,
 <br>kuumotit kupehiani, ääriäni ärjöttelit?
 </p><p>"Millä nyt tulta tummentelen, valkeaista varventelen,
 <br>teen tulen tehottomaksi, valkean varattomaksi,
 <br>ettei viikkoa vihoisi, kovin kauan karvastaisi?
 </p><p>"Tule, tytti, Turjan maalta, neiti, laskeite Lapista
 <br>hyyssä sukka, jäässä kenkä, hallassa hamehen helmat,
 <br>hyinen kattila käessä, jäinen kauha kattilassa!
 <br>Viskoa vilua vettä, riittehistä ripsuttele
 <br>paikoille palanehille, tulen tuhmille vihoille!
 </p><p>"Kun ei tuosta kyllin liene, tule, poika, Pohjolasta,
 <br>lapsi, täyestä Lapista, mies pitkä, Pimentolasta,
 <br>korpikuusien kokoinen, suopetäjän suuruhinen,
 <br>hyiset kintahat käessä, hyiset saappahat jalassa,
 <br>hyinen lakki päälaella, hyinen vyöhyt vyölle vyötty!
 </p><p>"Tuo'os hyytä Pohjolasta, jäätä kylmästä kylästä!
 <br>Paljo on hyytä Pohjolassa, jäätä kylmässä kylässä:
 <br>hyyss' on virrat, jäässä järvet, ilmat kaikki iljenessä;
 <br>hyiset hyppivät jänikset, jäiset karhut karkelevat
 <br>keskellä lumimäkeä, lumivaaran liepehellä;
 <br>hyiset joutsenet joluvat, jäiset sorsat soutelevat
 <br>keskellä lumijokea, jäisen kosken korvaksella.
 </p><p>"Hyytä kelkalla vetäös, jäätä reellä reutoellos
 <br>tuiman tunturin laelta, vaaran vankan liepeheltä!
 <br>Sillä hyyllä hyy'yttele, jäävilulla jäähyttele
 <br>tulen viemiä vikoja, panun tuiki paahtamia!
 </p><p>"Kun ei tuosta kyllin liene, oi Ukko ylijumala,
 <br>Ukko, pilvien pitäjä, hattarojen hallitsija,
 <br>iätä iästä pilvi, jänkä lännestä lähetä,
 <br>syrjin yhtehen syseä, lomatusten loukahuta!
 <br>Sa'a hyytä, sa'a jäätä, sa'a voietta hyveä
 <br>paikoille palanehille, vian tuiki tullehille!"
 </p><p>Sillä seppo Ilmarinen tuota tulta tummenteli,
 <br>valkeata vaimenteli. Sai seppo paranneheksi,
 <br>entisellehen ehoksi tuimista tulen vioista.
 <br clear="all"></p><hr noshade><tt>
 <center><a href="49.htm">Next: Yhdeksäsviidettä runo</a></center><br>
 </tt></body>