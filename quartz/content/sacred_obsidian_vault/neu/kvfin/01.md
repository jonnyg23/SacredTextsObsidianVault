<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune01.htm">English</a> 
 <a href="02.htm">Next</a> 
 </small></center>
 <hr>
 <center><h1>Ensimmäinen runo</h1></center>
 <p>Mieleni minun tekevi, aivoni ajattelevi
 <br>lähteäni laulamahan, saa'ani sanelemahan,
 <br>sukuvirttä suoltamahan, lajivirttä laulamahan.
 <br>Sanat suussani sulavat, puhe'et putoelevat,
 <br>kielelleni kerkiävät, hampahilleni hajoovat.
 </p><p>Veli kulta, veikkoseni, kaunis kasvinkumppalini!
 <br>Lähe nyt kanssa laulamahan, saa kera sanelemahan
 <br>yhtehen yhyttyämme, kahta'alta käytyämme!
 <br>Harvoin yhtehen yhymme, saamme toinen toisihimme
 <br>näillä raukoilla rajoilla, poloisilla Pohjan mailla.
 </p><p>Lyökämme käsi kätehen, sormet sormien lomahan,
 <br>lauloaksemme hyviä, parahia pannaksemme,
 <br>kuulla noien kultaisien, tietä mielitehtoisien,
 <br>nuorisossa nousevassa, kansassa kasuavassa:
 <br>noita saamia sanoja, virsiä virittämiä
 <br>vyöltä vanhan Väinämöisen, alta ahjon Ilmarisen,
 <br>päästä kalvan Kaukomielen, Joukahaisen jousen tiestä,
 <br>Pohjan peltojen periltä, Kalevalan kankahilta.
 </p><p>Niit' ennen isoni lauloi kirvesvartta vuollessansa;
 <br>niitä äitini opetti väätessänsä värttinätä,
 <br>minun lasna lattialla eessä polven pyöriessä,
 <br>maitopartana pahaisna, piimäsuuna pikkaraisna.
 <br>Sampo ei puuttunut sanoja eikä Louhi luottehia:
 <br>vanheni sanoihin sampo, katoi Louhi luottehisin,
 <br>virsihin Vipunen kuoli, Lemminkäinen leikkilöihin.
 </p><p>Viel' on muitaki sanoja, ongelmoita oppimia:
 <br>tieohesta tempomia, kanervoista katkomia,
 <br>risukoista riipomia, vesoista vetelemiä,
 <br>päästä heinän hieromia, raitiolta ratkomia,
 <br>paimenessa käyessäni, lasna karjanlaitumilla,
 <br>metisillä mättähillä, kultaisilla kunnahilla,
 <br>mustan Muurikin jälessä, Kimmon kirjavan keralla.
 </p><p>Vilu mulle virttä virkkoi, sae saatteli runoja.
 <br>Virttä toista tuulet toivat, meren aaltoset ajoivat.
 <br>Linnut liitteli sanoja, puien latvat lausehia.
 </p><p>Ne minä kerälle käärin, sovittelin sommelolle.
 <br>Kerän pistin kelkkahani, sommelon rekoseheni;
 <br>ve'in kelkalla kotihin, rekosella riihen luoksi;
 <br>panin aitan parven päähän vaskisehen vakkasehen.
 </p><p>Viikon on virteni vilussa, kauan kaihossa sijaisnut.
 <br>Veänkö vilusta virret, lapan laulut pakkasesta,
 <br>tuon tupahan vakkaseni, rasian rahin nenähän,
 <br>alle kuulun kurkihirren, alle kaunihin katoksen,
 <br>aukaisen sanaisen arkun, virsilippahan viritän,
 <br>kerittelen pään kerältä, suorin solmun sommelolta?
 </p><p>Niin laulan hyvänki virren, kaunihinki kalkuttelen
 <br>ruoalta rukihiselta, oluelta ohraiselta.
 <br>Kun ei tuotane olutta, tarittane taarivettä,
 <br>laulan suulta laihemmalta, vetoselta vierettelen
 <br>tämän iltamme iloksi, päivän kuulun kunniaksi,
 <br>vaiko huomenen huviksi, uuen aamun alkeheksi.
 </p><p>Noin kuulin saneltavaksi, tiesin virttä tehtäväksi:
 <br>yksin meillä yöt tulevat, yksin päivät valkeavat;
 <br>yksin syntyi Väinämöinen, ilmestyi ikirunoja
 <br>kapehesta kantajasta, Ilmattaresta emosta.
 </p><p>Olipa impi, ilman tyttö, kave luonnotar korea.
 <br>Piti viikoista pyhyyttä, iän kaiken impeyttä
 <br>ilman pitkillä pihoilla, tasaisilla tanterilla.
 </p><p>Ikävystyi aikojansa, ouostui elämätänsä,
 <br>aina yksin ollessansa, impenä eläessänsä
 <br>ilman pitkillä pihoilla, avaroilla autioilla.
 </p><p>Jop' on astuiksen alemma, laskeusi lainehille,
 <br>meren selvälle selälle, ulapalle aukealle.
 <br>Tuli suuri tuulen puuska, iästä vihainen ilma;
 <br>meren kuohuille kohotti, lainehille laikahutti.
 </p><p>Tuuli neittä tuuitteli, aalto impeä ajeli
 <br>ympäri selän sinisen, lakkipäien lainehien:
 <br>tuuli tuuli kohtuiseksi, meri paksuksi panevi.
 </p><p>Kantoi kohtua kovoa, vatsantäyttä vaikeata
 <br>vuotta seitsemän satoa, yheksän yrön ikeä;
 <br>eikä synny syntyminen, luovu luomatoin sikiö.
 </p><p>Vieri impi veen emona. Uipi iät, uipi lännet,
 <br>uipi luotehet, etelät, uipi kaikki ilman rannat
 <br>tuskissa tulisen synnyn, vatsanvaivoissa kovissa;
 <br>eikä synny syntyminen, luovu luomatoin sikiö.
 </p><p>Itkeä hyryttelevi; sanan virkkoi, noin nimesi:
 <br>"Voi poloinen, päiviäni, lapsi kurja, kulkuani!
 <br>Jo olen joutunut johonki: iäkseni ilman alle,
 <br>tuulen tuuiteltavaksi, aaltojen ajeltavaksi
 <br>näillä väljillä vesillä, lake'illa lainehilla!
 </p><p>"Parempi olisi ollut ilman impenä eleä,
 <br>kuin on nyt tätä nykyä vierähellä veen emona:
 <br>vilu tääll' on ollakseni, vaiva värjätelläkseni,
 <br>aalloissa asuakseni, veessä vierielläkseni.
 </p><p>"Oi Ukko, ylijumala, ilman kaiken kannattaja!
 <br>Tule tänne tarvittaissa, käy tänne kutsuttaessa!
 <br>Päästä piika pintehestä, vaimo vatsanvääntehestä!
 <br>Käy pian, välehen jou'u, välehemmin tarvitahan!"
 </p><p>Kului aikoa vähäisen, pirahteli pikkaraisen.
 <br>Tuli sotka, suora lintu; lenteä lekuttelevi
 <br>etsien pesän sijoa, asuinmaata arvaellen.
 </p><p>Lenti iät, lenti lännet, lenti luotehet, etelät.
 <br>Ei löyä tiloa tuota, paikkoa pahintakana,
 <br>kuhun laatisi pesänsä, ottaisi olosijansa.
 </p><p>Liitelevi, laatelevi; arvelee, ajattelevi:
 <br>"Teenkö tuulehen tupani, aalloillen asuinsijani?
 <br>Tuuli kaatavi tupasen, aalto vie asuinsijani."
 </p><p>Niin silloin ve'en emonen, veen emonen, ilman impi,
 <br>nosti polvea merestä, lapaluuta lainehesta
 <br>sotkalle pesän sijaksi, asuinmaaksi armahaksi.
 </p><p>Tuo sotka, sorea lintu, liiteleikse, laateleikse.
 <br>Keksi polven veen emosen sinerväisellä selällä;
 <br>luuli heinämättähäksi, tuoreheksi turpeheksi.
 </p><p>Lentelevi, liitelevi, päähän polven laskeuvi.
 <br>Siihen laativi pesänsä, muni kultaiset munansa:
 <br>kuusi kultaista munoa, rautamunan seitsemännen.
 </p><p>Alkoi hautoa munia, päätä polven lämmitellä.
 <br>Hautoi päivän, hautoi toisen, hautoi kohta kolmannenki.
 </p><p>Jopa tuosta veen emonen, veen emonen, ilman impi,
 <br>tuntevi tulistuvaksi, hipiänsä hiiltyväksi;
 <br>luuli polvensa palavan, kaikki suonensa sulavan.
 </p><p>Vavahutti polveansa, järkytti jäseniänsä:
 <br>munat vierähti vetehen, meren aaltohon ajaikse;
 <br>karskahti munat muruiksi, katkieli kappaleiksi.
 </p><p>Ei munat mutahan joua, siepalehet veen sekahan.
 <br>Muuttuivat murut hyviksi, kappalehet kaunoisiksi:
 <br>munasen alainen puoli alaiseksi maaemäksi,
 <br>munasen yläinen puoli yläiseksi taivahaksi;
 <br>yläpuoli ruskeaista päivöseksi paistamahan,
 <br>yläpuoli valkeaista, se kuuksi kumottamahan;
 <br>mi munassa kirjavaista, ne tähiksi taivahalle,
 <br>mi munassa mustukaista, nepä ilman pilvilöiksi.
 </p><p>Ajat eellehen menevät, vuoet tuota tuonnemmaksi
 <br>uuen päivän paistaessa, uuen kuun kumottaessa.
 <br>Aina uipi veen emonen, veen emonen, ilman impi,
 <br>noilla vienoilla vesillä, utuisilla lainehilla,
 <br>eessänsä vesi vetelä, takanansa taivas selvä.
 </p><p>Jo vuonna yheksäntenä, kymmenentenä kesänä
 <br>nosti päätänsä merestä, kohottavi kokkoansa.
 <br>Alkoi luoa luomiansa, saautella saamiansa
 <br>selvällä meren selällä, ulapalla aukealla.
 </p><p>Kussa kättä käännähytti, siihen niemet siivoeli;
 <br>kussa pohjasi jalalla, kalahauat kaivaeli;
 <br>kussa ilman kuplistihe, siihen syöverit syventi.
 </p><p>Kylin maahan kääntelihe: siihen sai sileät rannat;
 <br>jaloin maahan kääntelihe: siihen loi lohiapajat;
 <br>pä'in päätyi maata vasten: siihen laitteli lahelmat.
 </p><p>Ui siitä ulomma maasta, seisattelihe selälle:
 <br>luopi luotoja merehen, kasvatti salakaria
 <br>laivan laskemasijaksi, merimiesten pään menoksi.
 </p><p>Jo oli saaret siivottuna, luotu luotoset merehen,
 <br>ilman pielet pistettynä, maat ja manteret sanottu,
 <br>kirjattu kivihin kirjat, veetty viivat kallioihin.
 <br>Viel' ei synny Väinämöinen, ilmau ikirunoja.
 </p><p>Vaka vanha Väinämöinen kulki äitinsä kohussa
 <br>kolmekymmentä keseä, yhen verran talviaki,
 <br>noilla vienoilla vesillä, utuisilla lainehilla.
 </p><p>Arvelee, ajattelevi, miten olla, kuin eleä
 <br>pimeässä piilossansa, asunnossa ahtahassa,
 <br>kuss' ei konsa kuuta nähnyt eikä päiveä havainnut.
 </p><p>Sanovi sanalla tuolla, lausui tuolla lausehella:
 <br>"Kuu, keritä, päivyt, päästä, otava, yhä opeta
 <br>miestä ouoilta ovilta, veräjiltä vierahilta,
 <br>näiltä pieniltä pesiltä, asunnoilta ahtahilta!
 <br>Saata maalle matkamiestä, ilmoillen inehmon lasta,
 <br>kuuta taivon katsomahan, päiveä ihoamahan,
 <br>otavaista oppimahan, tähtiä tähyämähän!"
 </p><p>Kun ei kuu kerittänynnä eikä päivyt päästänynnä,
 <br>ouosteli aikojansa, tuskastui elämätänsä:
 <br>liikahutti linnan portin sormella nimettömällä,
 <br>lukon luisen luikahutti vasemmalla varpahalla;
 <br>tuli kynsin kynnykseltä, polvin porstuan ovelta.
 </p><p>Siitä suistui suin merehen, käsin kääntyi lainehesen;
 <br>jääpi mies meren varahan, uros aaltojen sekahan.
 </p><p>Virui siellä viisi vuotta, sekä viisi jotta kuusi,
 <br>vuotta seitsemän, kaheksan. Seisottui selälle viimein,
 <br>niemelle nimettömälle, manterelle puuttomalle.
 </p><p>Polvin maasta ponnistihe, käsivarsin käännältihe.
 <br>Nousi kuuta katsomahan, päiveä ihoamahan,
 <br>otavaista oppimahan, tähtiä tähyämähän.
 </p><p>Se oli synty Väinämöisen, rotu rohkean runojan
 <br>kapehesta kantajasta, Ilmattaresta emosta.
 <br clear="all"></p><hr noshade><tt>
 <center><a href="02.htm">Next: Toinen runo</a></center><br>
 </tt></body>