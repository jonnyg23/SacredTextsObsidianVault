<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune50.htm">English</a> 
 <a href="49.htm">Previous</a> 
 </small></center>
 <hr>
 <center><h1>Viideskymmenes runo</h1></center>
 <p>Marjatta, korea kuopus, se kauan kotona kasvoi,
 <br>korkean ison kotona, emon tuttavan tuvilla.
 <br>Piti viiet vitjat poikki, kuuet renkahat kulutti
 <br>isonsa ava'imilla, helmassa helottavilla.
 </p><p>Puolen kynnystä kulutti helevillä helmoillansa,
 <br>puolen hirttä päänsä päältä sile'illä silkillänsä,
 <br>puolet pihtipuolisia hienoilla hiansa suilla,
 <br>siltalaahkon lattiata kautokengän-kannoillansa.
 </p><p>Marjatta, korea kuopus, tuo on piika pikkarainen,
 <br>piti viikoista pyhyyttä, ajan kaiken kainoutta.
 <br>Syöpi kaunista kaloa, petäjätä pehmeätä,
 <br>ei syönyt kananmunia, kukerikun riehkatuita,
 <br>eikä lampahan lihoa, ku oli ollut oinahilla.
 </p><p>Emo käski lypsämähän: eipä mennyt lypsämähän.
 <br>Itse tuon sanoiksi virkki: "Ei neiti minun näköinen
 <br>koske sen lehmän nisähän, jok' on häilynyt härillä,
 <br>kun ei hiehoista herune, vasikkaisista valune."
 </p><p>Iso käski orin rekehen: ei istu orin rekehen.
 <br>Veikko vei emähevosen: neiti tuon sanoiksi virkki:
 <br>"En istu hevon rekehen, joka lie orilla ollut,
 <br>kun ei varsaset vetäne, kuletelle kuutiaiset."
 </p><p>Marjatta, korea kuopus, aina piikoina elävä,
 <br>neitosena niekottava, kassapäänä kainustava,
 <br>päätyi karjanpaimeneksi, läksi lammasten keralle.
 </p><p>Lampahat meni mäkeä, vuonat vuoren kukkulata;
 <br>neiti asteli ahoa, lepikköä leyhytteli
 <br>käen kullan kukkuessa, hope'isen hoilatessa.
 </p><p>Marjatta, korea kuopus, katselevi, kuuntelevi.
 <br>Istui marjamättähälle, vaipui vaaran rintehelle.
 </p><p>Tuossa tuon sanoiksi virkki, itse lausui, noin nimesi:
 <br>"Kuku, kultainen käkönen, hope'inen, hoilattele,
 <br>tinarinta, riukuttele, Saksan mansikka, sanele,
 <br>käynkö viikon villapäänä, kauan karjanpaimenena
 <br>näillä aavoilla ahoilla, leve'illä lehtomailla!
 <br>Kesosenko, kaksosenko, viitosenko, kuutosenko,
 <br>vainko kymmenen keseä tahi ei täytehen tätänä?"
 </p><p>Marjatta, korea kuopus, viikon viipyi paimenessa.
 <br>Paha on olla paimenessa, tyttölapsen liiatenki:
 <br>mato heinässä matavi, sisiliskot siuottavi.
 </p><p>Ei mato maellutkana, sisilisko siuotellut.
 <br>Kirkui marjanen mäeltä, puolukkainen kankahalta:
 <br>"Tule, neiti, noppimahan, punaposki, poimimahan,
 <br>tinarinta, riipimähän, vyö vaski, valitsemahan,
 <br>ennenkuin etana syöpi, mato musta muikkoavi!
 <br>Sata on saanut katsomahan, tuhat ilman istumahan,
 <br>sata neittä, tuhat naista, lapsia epälukuisin,
 <br>ei ken koskisi minuhun, poimisi minun poloisen."
 </p><p>Marjatta, korea kuopus, meni matkoa vähäisen,
 <br>meni marjan katsantahan, punapuolan poimintahan
 <br>hyppysillähän hyvillä, kätösillä kaunihilla.
 </p><p>Keksi marjasen mäeltä, punapuolan kankahalta:
 <br>on marja näkemiänsä, puola ilmoin luomiansa,
 <br>ylähähkö maasta syöä, alahahko puuhun nousta!
 </p><p>Tempoi kartun kankahalta, jolla marjan maahan sorti.
 <br>Niinpä marja maasta nousi kaunoisille kautoloille,
 <br>kaunoisilta kautoloilta puhtahille polviloille,
 <br>duhtahilta polviloilta heleville helmasille.
 </p><p>Nousi siitä vyörivoille, vyörivoilta rinnoillensa,
 <br>rinnoiltansa leuoillensa, leuoiltansa huulillensa;
 <br>siitä suuhun suikahutti, keikahutti kielellensä,
 <br>kieleltä keruksisihin, siitä vatsahan valahti.
 </p><p>Marjatta, korea kuopus, tuosta tyytyi, tuosta täytyi,
 <br>tuosta paksuksi panihe, lihavaksi liittelihe.
 </p><p>Alkoi pauloitta asua, ilman vyöttä völlehtiä,
 <br>käyä saunassa saloa, pime'issä pistelläitä.
 </p><p>Emo aina arvelevi, äitinsä ajattelevi:
 <br>"Mi on meiän Marjatalla, ku meiän kotikanalla,
 <br>kun se pauloitta asuvi, aina vyöttä völlehtivi,
 <br>käypi saunassa saloa, pime'issä pisteleikse?"
 </p><p>Lapsi saattavi sanoa, lapsi pieni lausuella:
 <br>"Se on meiän Marjatalla, sepä Kurjetta rukalla,
 <br>kun oli paljon paimenessa, kauan karjassa käveli."
 </p><p>Kantoi kohtua kovoa, vatsantäyttä vaikeata
 <br>kuuta seitsemän, kaheksan, ynnähän yheksän kuuta,
 <br>vaimon vanha'an lukuhun kuuta puolen kymmenettä.
 </p><p>Niin kuulla kymmenennellä impi tuskalle tulevi:
 <br>kohtu kääntyvi kovaksi, painuvi pakolliseksi.
 </p><p>Kysyi kylpyä emolta: "Oi, emoni, armahani!
 <br>Laita suojoa sijoa, lämpymyttä huonehutta
 <br>piian pieniksi pyhiksi, vaimon vaivahuoneheksi!"
 </p><p>Emo saattavi sanoa, oma vanhin vastaella:
 <br>"Voi sinua, hiien huora! Kenen oot makaelema?
 <br>Ootko miehen naimattoman eli nainehen urohon?"
 </p><p>Marjatta, korea kuopus, tuop' on tuohon vastoavi:
 <br>"En ole miehen naimattoman enkä nainehen urohon.
 <br>Menin marjahan mäelle, punapuolan poimentahan,
 <br>otin marjan mielelläni, toisen kerran kielelläni.
 <br>Se kävi kerustimille, siitä vatsahan valahti:
 <br>tuosta tyy'yin, tuosta täy'yin, tuosta sain kohulliseksi."
 </p><p>Kysyi kylpyä isolta: "Oi isoni, armahani!
 <br>Anna suojoa sijoa, lämpymyttä huonehutta,
 <br>jossa huono hoivan saisi, piika piinansa pitäisi!"
 </p><p>Iso saattavi sanoa, taatto taisi vastaella:
 <br>"Mene, portto, poikemmaksi, tulen lautta, tuonnemmaksi,
 <br>kontion kivikoloihin, karhun louhikammioihin,
 <br>sinne, portto, poikimahan, tulen lautta, lapsimahan!"
 </p><p>Marjatta, korea kuopus, tuop' on taiten vastaeli:
 <br>"En mä portto ollekana, tulen lautta lienekänä.
 <br>Olen miehen suuren saava, jalon synnyn synnyttävä,
 <br>joll' on valta vallallenki, väki Väinämöisellenki."
 </p><p>Jo on piika pintehissä, minne mennä, kunne käyä,
 <br>kusta kylpyä kysellä. Sanan virkkoi, noin nimesi:
 <br>"Piltti, pienin piikojani, paras palkkalaisiani!
 <br>Käypä kylpyä kylästä, saunoa Saraojalta,
 <br>jossa huono hoivan saisi, piika piinansa pitäisi!
 <br>Käy pian, välehen jou'u, välehemmin tarvitahan!"
 </p><p>Piltti, piika pikkarainen, sanan virkkoi, noin nimesi:
 <br>"Keltä mä kysyn kylyä, keltä aihelen apua?"
 </p><p>Sanoi meiän Marjattainen, itse virkki, noin nimesi:
 <br>"Kysy Ruotuksen kylyä, saunoa Sarajan-suista!"
 </p><p>Piltti, piika pikkarainen, tuo oli nöyrä neuvottava,
 <br>kärkäs ilman käskemättä, kehumattaki kepeä,
 <br>utuna ulos menevi, savuna pihalle saapi.
 <br>Kourin helmansa kokosi, käsin kääri vaattehensa,
 <br>sekä juoksi jotta joutui kohin Ruotuksen kotia.
 <br>Mäet mätkyi mennessänsä, vaarat notkui noustessansa,
 <br>kävyt hyppi kankahalla, someret hajosi suolla.
 <br>Tuli Ruotuksen tupahan, sai sisälle salvoksehen.
 </p><p>Ruma Ruotus paitulainen syöpi, juopi suurten lailla
 <br>päässä pöyän paioillansa, aivan aivinaisillansa.
 </p><p>Lausui Ruotus ruoaltansa, tiuskui tiskinsä nojalta:
 <br>"Mitä sie sanot, katala? Kuta, kurja, juoksentelet?"
 </p><p>Piltti, piika pikkarainen, sanan virkkoi, noin nimesi:
 <br>"Läksin kylpyä kylästä, saunoa Saraojalta,
 <br>jossa huono hoivan saisi: avun ange tarvitseisi."
 </p><p>Ruma Ruotuksen emäntä käet puuskassa käveli,
 <br>liehoi sillan liitoksella, laahoi keskilattialla.
 <br>Itse ennätti kysyä, sanan virkkoi, noin nimesi:
 <br>"Kellen kylpyä kyselet, kellen aihelet apua?"
 </p><p>Sanoi Piltti, pieni piika: "Kysyn meiän Marjatalle."
 </p><p>Ruma Ruotuksen emäntä itse tuon sanoiksi virkki:
 <br>"Ei kylyt kylähän joua, ei saunat Sarajan suulta.
 <br>On kyly kytömäellä, hepohuone hongikossa
 <br>tuliporton poiat saa'a, lautan lapsensa latoa:
 <br>kun hevonen hengännevi, niinp' on siinä kylpeötte!"
 </p><p>Piltti, piika pikkarainen, pian pistihe takaisin,
 <br>sekä juoksi jotta joutui. Sanoi tultua ta'atse:
 <br>"Ei ole kylpyä kylässä, saunoa Saraojalla.
 <br>Ruma Ruotuksen emäntä sanan virkkoi, noin nimesi:
 <br>'Ei kylyt kylähän joua, ei saunat Sarajan suulta.
 <br>On kyly kytömäellä, hepohuone hongikossa
 <br>tuliporton poiat saa'a, lautan lapsensa latoa:
 <br>kun hevonen hengännevi, niin on siinä kylpeköhön!'
 <br>Niinp' on, niin sanoi mokomin, niinpä vainen vastaeli."
 </p><p>Marjatta, matala neiti, tuosta täytyi itkemähän.
 <br>Itse tuon sanoiksi virkki: "Lähteä minun tulevi
 <br>niinkuin muinenki kasakan eli orjan palkollisen
 <br>lähteä kytömäelle, käyä hongikkokeolle!"
 </p><p>Käsin kääri vaattehensa, kourin helmansa kokosi;
 <br>otti vastan varjoksensa, lehen lempi suojaksensa.
 <br>Astua taputtelevi vatsanvaivoissa kovissa
 <br>huonehesen hongikkohon, tallihin Tapiomäelle.
 </p><p>Sanovi sanalla tuolla, lausui tuolla lausehella:
 <br>"Tule, Luoja, turvakseni, avukseni, armollinen,
 <br>näissä töissä työlähissä, ajoissa ani kovissa!
 <br>Päästä piika pintehestä, vaimo vatsanvääntehestä,
 <br>ettei vaivoihin vajoisi, tuskihinsa tummeneisi!"
 </p><p>Niin perille päästyänsä itse tuon sanoiksi virkki:
 <br>"Henkeäs, hyvä hevonen, huokoas, vetäjä varsa,
 <br>kylylöyly löyhäytä, sauna lämpöinen lähetä,
 <br>jotta, huono, hoivan saisin! Avun, ange, tarvitseisin."
 </p><p>Henkäsi hyvä hevonen, huokasi vetäjä varsa
 <br>vatsan kautta vaivaloisen: min hevonen hengähtävi,
 <br>on kuin löyly lyötäessä, viskattaessa vetonen.
 </p><p>Marjatta, matala neiti, pyhä piika pikkarainen,
 <br>kylpi kylyn kyllältänsä, vatsan löylyn vallaltansa.
 <br>Teki tuonne pienen poian, latoi lapsensa vakaisen
 <br>heinille hevosen luoksi, sorajouhen soimen päähän.
 </p><p>Pesi pienen poikuensa, kääri kääreliinahansa;
 <br>otti pojan polvillensa, laittoi lapsen helmahansa.
 </p><p>Piiletteli poiuttansa, kasvatteli kaunoistansa,
 <br>kullaista omenuttansa, hope'ista sauvoansa.
 <br>Sylissänsä syöttelevi, käsissänsä kääntelevi.
 </p><p>Laski pojan polvillensa, lapsen lantehuisillensa,
 <br>alkoi päätänsä sukia, hapsiansa harjaella:
 <br>katoi poika polviltansa, lapsi lannepuoliltansa.
 </p><p>Marjatta, matala neiti, tuosta tuskille tulevi.
 <br>Rapasihe etsimähän. Etsi pientä poiuttansa,
 <br>kullaista omenuttansa, hope'ista sauvoansa
 <br>alta jauhavan kivosen, alta juoksevan jalaksen,
 <br>alta seulan seulottavan, alta korvon kannettavan,
 <br>puiten
 <br> puut, jaellen ruohot, hajotellen hienot heinät.
 </p><p>Viikon etsi poiuttansa, poiuttansa, pienuttansa.
 <br>Etsi mäiltä, männiköiltä, kannoilta, kanervikoilta,
 <br>katsoen joka kanervan, joka varvikon vatoen,
 <br>kaivellen katajajuuret, ojennellen puien oksat.
 </p><p>Astua ajattelevi, käyä kääperöittelevi:
 <br>Tähti vastahan tulevi. Tähelle kumarteleikse:
 <br>"Oi Tähti, Jumalan luoma! Etkö tieä poiuttani,
 <br>miss' on pieni poikueni, kultainen omenueni?"
 </p><p>Tähti taisi vastaella: "Tietäisinkö, en sanoisi.
 <br>Hänpä on minunki luonut näille päiville pahoille,
 <br>kylmillä kimaltamahan, pime'illä pilkkimähän."
 </p><p>Astua ajattelevi, käyä kääperöittelevi:
 <br>Kuuhut vastahan tulevi. Niin Kuulle kumarteleikse:
 <br>"Oi Kuuhut, Jumalan luoma! Etkö tieä poiuttani,
 <br>miss' on pieni poikueni, kultainen omenueni?"
 </p><p>Kuuhut taisi vastaella: "Tietäisinkö, en sanoisi.
 <br>Hänpä on minunki luonut näille päiville pahoille,
 <br>yksin öillä valvomahan, päivällä makoamahan."
 </p><p>Astua ajattelevi, käyä kääperöittelevi:
 <br>päätyi Päivyt vastahansa. Päivälle kumarteleikse:
 <br>"Oi Päivyt, Jumalan luoma! Etkö tieä poiuttani,
 <br>miss' on pieni poikueni, kultainen omenueni?"
 </p><p>Päivyt taiten vastaeli: "Kyllä tieän poikuesi!
 <br>Hänpä on minunki luonut näille päiville hyville,
 <br>kullassa kulisemahan, hopeassa helkkimähän.
 </p><p>"Jopa tieän poikuesi! Voi, poloinen, poiuttasi!
 <br>Tuoll' on pieni poikuesi, kultainen omenuesi,
 <br>onp' on suossa suonivyöstä, kankahassa kainalosta."
 </p><p>Marjatta, matala neiti, etsi suolta poikoansa.
 <br>Poika suolta löyettihin, tuolta tuotihin kotia.
 </p><p>Siitä meiän Marjatalle kasvoi poika kaunokainen.
 <br>Ei tieä nimeä tuolle, millä mainita nimellä.
 <br>Emo kutsui kukkaseksi, vieras vennon joutioksi.
 </p><p> 
 <br>Etsittihin ristijätä, katsottihin kastajata.
 <br>Tuli
 <br>ukko ristimähän, Virokannas kastamahan.
 </p><p>Ukko tuon sanoiksi virkki, itse lausui, noin nimesi:
 <br>"En mä risti riivattua, katalata kastakana,
 <br>kun ei ensin tutkittane, tutkittane, tuomittane."
 </p><p>Kenpä tuohon tutkijaksi, tutkijaksi, tuomariksi?
 <br>Vaka vanha Väinämöinen, tietäjä iän-ikuinen,
 <br>sepä tuohon tutkijaksi, tutkijaksi, tuomariksi!
 </p><p>Vaka vanha Väinämöinen tuop' on tuossa tuomitsevi:
 <br>"Kun lie poika suolta saatu, maalta marjasta si'ennyt,
 <br>poika maahan pantakohon, marjamättähän sivulle,
 <br>tahi suolle vietäköhön, puulla päähän lyötäköhön!"
 </p><p>Puhui poika puolikuinen, kaksiviikkoinen kajahui:
 <br>"Ohoh sinua, ukko utra, ukko utra, unteloinen,
 <br>kun olet tuhmin tuominnunna, väärin laskenna lakia!
 <br>Eipä syistä suuremmista, töistä tuhmemmistakana
 <br>itseäsi suolle viety eikä puulla päähän lyöty,
 <br>kun sa miesnä nuorempana lainasit emosi lapsen
 <br>oman pääsi päästimeksi, itsesi lunastimeksi.
 </p><p>"Ei sinua silloinkana, eip' on vielä suolle viety,
 <br>kun sa miesnä nuorempana menettelit neiet nuoret
 <br>alle aaltojen syvien, päälle mustien mutien."
 </p><p>Ukko risti ripsahutti, kasti lapsen kapsahutti
 <br>Karjalan kuninkahaksi, kaiken vallan vartijaksi.
 </p><p>Siitä suuttui Väinämöinen, jopa suuttui ja häpesi.
 <br>Itse läksi astumahan rannalle merelliselle.
 <br>Tuossa loihe laulamahan, lauloi kerran viimeisensä:
 <br>lauloi vaskisen venehen, kuparisen umpipurren.
 </p><p>Itse istuvi perähän, läksi selvälle selälle.
 <br>Virkki vielä mennessänsä, lausui lähtiellessänsä:
 <br>"Annapas ajan kulua, päivän mennä, toisen tulla,
 <br>taas minua tarvitahan, katsotahan, kaivatahan
 <br>uuen sammon saattajaksi, uuen soiton suorijaksi,
 <br>uuen kuun kulettajaksi, uuen päivän päästäjäksi,
 <br>kun ei kuuta, aurinkoa eikä ilmaista iloa."
 </p><p>Siitä vanha Väinämöinen laskea karehtelevi
 <br>venehellä vaskisella, kuutilla kuparisella
 <br>yläisihin maaemihin, alaisihin taivosihin.
 </p><p>Sinne puuttui pursinensa, venehinensä väsähtyi.
 <br>Jätti kantelon jälille, soiton Suomelle sorean,
 <br>kansalle ilon ikuisen, laulut suuret lapsillensa.
 </p><p>Suuni jo sulkea pitäisi, kiinni kieleni sitoa,
 <br>laata virren laulannasta, heretä heläjännästä.
 <br>Hevonenki hengähtävi matkan pitkän mentyänsä,
 <br>rautanenki raukeavi kesäheinän lyötyänsä,
 <br>vetonenki vierähtävi joen polvet juostuansa,
 <br>tulonenki tuikahtavi yön pitkän palettuansa;
 <br>niin miks' ei runo väsyisi, virret vienot vierähtäisi
 <br>illan pitkiltä iloilta, päivänlaskun laulannoilta?
 </p><p>Noin kuulin saneltavaksi, toisin tutkaeltavaksi:
 <br>"Eipä koski vuolaskana laske vettänsä loputen,
 <br>eikä laulaja hyväinen laula tyynni taitoansa.
 <br>Mieli on jäämähän parempi kuin on kesken katkemahan."
 </p><p>Niin luonen, lopettanenki, herennenki, heittänenki.
 <br>Kerin virteni kerälle, sykkyrälle syylättelen,
 <br>panen aitan parven päähän, luisten lukkojen sisälle,
 <br>jost' ei pääse päivinänsä, selviä sinä ikänä
 <br>ilman luien lonsumatta, leukojen leveämättä,
 <br>hammasten hajoamatta, kielen keikkelehtämättä.
 </p><p>Mitäs tuosta, jos ma laulan, jos ma paljoki pajahan,
 <br>jos laulan jokaisen lakson, joka kuusikon kujerran!
 <br>Ei ole emo elossa, oma vanhin valvehella
 <br>eikä kulta kuulemassa, oma armas oppimassa:
 <br>on mua kuuset kuulemassa, hongan oksat oppimassa,
 <br>koivun lehvät lempimässä, pihlajat pitelemässä.
 </p><p>Piennä jäin minä emosta, matalana maammostani.
 <br>Jäin kuin kiuruksi kivelle, rastahaksi rauniolle,
 <br>kiuruna kivertämähän, rastahana raikkumahan,
 <br>vaimon vierahan varahan, ehtohon emintimäisen.
 </p><p>Se mun karkotti, katalan, ajoi lapsen armottoman
 <br>tuulipuolelle tupoa, pohjaispuolelle kotia,
 <br>vieä tuulen turvatointa, ahavaisen armotointa.
 </p><p>Sainpa, kiuru, kiertämähän, lintu kurja, kulkemahan,
 <br>vieno, maita vieremähän, vaivainen, vaeltamahan,
 <br>joka tuulen tuntemahan, ärjynnän älyämähän,
 <br>vilussa värisemähän, pakkasessa parkumahan.
 </p><p>Moni nyt minulla onpi, usea olettelevi
 <br>virkkaja vihaisen äänen, äänen tuiman tuikuttaja.
 <br>Ken se kieltäni kirosi, kenpä ääntä ärjähteli;
 <br>soimasi sorisevani, lausui liioin laulavani,
 <br>pahasti pajattavani, väärin virttä vääntäväni.
 </p><p>Elkätte, hyvät imeiset, tuota ouoksi otelko,
 <br>jos ma, lapsi, liioin lauloin, pieni, pilpatin pahasti!
 <br>En ole opissa ollut, käynyt mailla mahtimiesten,
 <br>saanut ulkoa sanoja, loitompata lausehia.
 </p><p>Muut kaikki oli opissa, mie en joutanut kotoa
 <br>emon ainoan avusta, yksinäisen ympäriltä.
 <br>Piti oppia kotona, oman aitan orren alla,
 <br>oman äitin värttinöillä, veikon veistoslastusilla,
 <br>senki piennä, pikkaraisna, paitaressuna pahaisna.
 </p><p>Vaan kuitenki kaikitenki la'un hiihin laulajoille,
 <br>la'un hiihin, latvan taitoin, oksat karsin, tien osoitin.
 <br>Siitäpä nyt tie menevi, ura uusi urkenevi
 <br>laajemmille laulajoille, runsahammille runoille,
 <br>nuorisossa nousevassa, kansassa kasuavassa.
 <br clear="all"></p><hr noshade><tt>
 </tt></body>