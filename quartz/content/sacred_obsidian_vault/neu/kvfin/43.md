<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune43.htm">English</a> 
 <a href="42.htm">Previous</a> 
 <a href="44.htm">Next</a> 
 </small></center>
 <hr>
 <center><h1>Kolmasviidettä runo</h1></center>
 <p>Louhi, Pohjolan emäntä, kutsui Pohjolan kokohon.
 <br>Pani joukon jousihinsa, laittoi miehet miekkoihinsa;
 <br>rakenteli Pohjan purren, suoritti sotavenosen.
 </p><p>Latoi miehet laivahansa, suoritti sotaurohot,
 <br>kuni sotka poikasensa, tavi lapsensa latovi:
 <br>sata miestä miekallista, tuhat jousella urosta.
 <br>Kohenteli purjepuita, vaatevarpoja varasi;
 <br>nosti puuhun purjehia, vaattehia varpapuihin,
 <br>kuin on pitkän pilven longan, pilven tönkän taivahalla.
 <br>Siitä läksi laskemahan, sekä läksi jotta joutui
 <br>sampoa tapoamahan venehestä Väinämöisen.
 </p><p>Vaka vanha Väinämöinen laskevi sinistä merta.
 <br>Itse tuon sanoiksi virkki, puhui purtensa perästä:
 <br>"Oi sie lieto Lemmin poika, ylimäinen ystäväni!
 <br>Nouse purjepuun nenähän, vaatevarpahan ravaha!
 <br>Katsaise etinen ilma, tarkkoa takainen taivas,
 <br>onko selvät ilman rannat, onko selvät vai sekavat!"
 </p><p>Tuopa lieto Lemminkäinen, poika, vetikkä verevä,
 <br>hyvin kärkäs käskemättä, kehumattaki kepeä,
 <br>nousi purjepuun nenähän, vaatevarpahan ravahti.
 </p><p>Katsoi iät, katsoi lännet, katsoi luotehet, etelät,
 <br>katsoi poikki Pohjan rannan. Siitä tuon sanoiksi virkki:
 <br>"Selvänä etinen ilma, taakea takainen taivas:
 <br>pieni on pilvi pohjosessa, pilven lonka luotehessa."
 </p><p>Sanoi vanha Väinämöinen: "Jo vainen valehteletki!
 <br>Ei se pilvi ollekana, pilven lonka lienekänä:
 <br>se on pursi purjehinen. Katso toiste tarkemmasti!"
 </p><p>Katsoi toiste, katsoi tarkoin. Sanovi sanalla tuolla:
 <br>"Saari kaukoa näkyvi, etähältä haamottavi;
 <br>havukoita haavat täynnä, koivut kirjokoppeloita."
 </p><p>Sanoi vanha Väinämöinen: "Jo vainen valehtelitki!
 <br>Havukoita ei ne olle eikä kirjokoppeloita:
 <br>ne on Pohjan poikasia. Katso tarkoin kolmannesti!"
 </p><p>Se on lieto Lemminkäinen katsoi kerran kolmannenki.
 <br>Sanovi sanalla tuolla, lausui tuolla lausehella:
 <br>"Jo tulevi Pohjan pursi, satahanka hakkoavi!
 <br>Sata on miestä soutimilla, tuhat ilman istumassa!"
 </p><p>Silloin vanha Väinämöinen jo tunsi toet totiset.
 <br>Sanan virkkoi, noin nimesi: "Soua, seppo Ilmarinen,
 <br>soua, lieto Lemminkäinen, soutakatte, kaikki kansa,
 <br>jotta juoksisi venonen, pursi eestä ennättäisi!"
 </p><p>Souti seppo Ilmarinen, souti lieto Lemminkäinen,
 <br>souti kansa kaikenlainen. Lyllyivät melat lylyiset,
 <br>hangat piukki pihlajaiset, vene honkainen vapisi;
 <br>nenä hyrski hylkehenä, perä koskena kohisi,
 <br>vesi kiehui kelloloissa, vaahti palloissa pakeni.
 </p><p>Kilvan kiskoivat urohot, miehet veikaten vetivät:
 <br>eipä matka eistykänä, ei pakene puinen pursi
 <br>eestä purren purjehisen, tuon on Pohjolan venehen.
 </p><p>Silloin vanha Väinämöinen jo tunsi tuhon tulevan,
 <br>hätäpäivän päälle saavan. Arvelee, ajattelevi,
 <br>miten olla, kuin eleä. Itse tuon sanoiksi virkki:
 <br>"Vielä mä tuohon mutkan muistan, keksin kummoa
 <br>vähäisen."
 </p><p>Tavoittihe tauloihinsa, tunkihe tuluksihinsa.
 <br>Otti piitä pikkuruisen, tauloa taki vähäisen;
 <br>ne merehen mestoavi yli olkansa vasemman.
 <br>Sanovi sanalla tuolla, lausui tuolla lausehella:
 <br>"Tuosta tulkohon karinen, salasaari kasvakohon,
 <br>johon juosta Pohjan purren, satahangan halkiella
 <br>meren myrskyn hiertimessä, lainehen rapa'imessa!"
 </p><p>Se siitä kariksi kasvoi, loihe luo'oksi merehen,
 <br>itähän pitemmin puolin, poikkipuolin pohjosehen.
 </p><p>Tulla puikki Pohjan pursi, halki aallon hakkoavi:
 <br>jopa joutuvi karille, puuttui luotohon lujasti.
 <br>Lenti poikki puinen pursi, satakaari katkieli;
 <br>mastot maiskahti merehen, purjehet putoelivat
 <br>noiksi tuulen vietäviksi, ahavan ajeltaviksi.
 </p><p>Louhi, Pohjolan emäntä, jaloin juoksevi vetehen,
 <br>läksi purtta nostamahan, laivoa kohottamahan.
 <br>Ei ota vene yletä eikä pursi liikahella:
 <br>kaikk' oli kaaret katkennunna, kaikki hangatki hajalla.
 </p><p>Arvelee, ajattelevi. Itse tuon sanoiksi virkki:
 <br>"Mikäs neuvoksi tulevi, kukas pannahan etehen?"
 </p><p>Jopa muiksi muutaltihe, tohti toisiksi ruveta.
 <br>Otti viisi viikatetta, kuusi kuokan kuolioa:
 <br>nepä kynsiksi kyhäsi, kohenteli kouriksensa;
 <br>puolen purtta särkynyttä: senpä allensa asetti;
 <br>laiat siiviksi sivalti, peräpuikon purstoksensa;
 <br>sata miestä siiven alle, tuhat purston tutkaimehen,
 <br>sata miestä miekallista, tuhat ampujaurosta.
 </p><p>Levitäikse lentämähän, kokkona kohotteleikse.
 <br>Lenteä lekuttelevi tavoitellen Väinämöistä:
 <br>siipi pilviä sipaisi, toinen vettä vieprahteli.
 </p><p>Veen emonen, vaimo kaunis, hänpä tuon sanoiksi virkki:
 <br>"Oi on vanha Väinämöinen! Käännä päätä päivän alta,
 <br>luo'os silmät luotehesen, katso taaksesi vähäisen!"
 </p><p>Vaka vanha Väinämöinen käänti päätä päivän alta,
 <br>luopi silmät luotehesen, katsoi taaksensa vähäisen:
 <br>jo tulevi Pohjan eukko, lintu kumma liitelevi,
 <br>harte'ista kuin havukka, vaakalintu vartalolta!
 </p><p>Yllättävi Väinämöisen. Lenti purjepuun nenähän,
 <br>vaatevarpahan rapasi, päähän pielen seisotaikse:
 <br>oli pursi päin pu'ota, laiva laioin kallistua.
 </p><p>Siinä seppo Ilmarinen heitäikse Jumalahansa,
 <br>Luojahansa luotteleikse. Sanovi sanalla tuolla:
 <br>"Varjele, vakainen Luoja, kaitse, kaunoinen Jumala,
 <br>ettei poika pois tulisi, emon lapsi lankeaisi
 <br>Luojan luomalta lu'ulta, Jumalan sukeamalta!
 </p><p>"Ukko, julkinen jumala, itse taatto taivahinen!
 <br>Tuo mulle tulinen turkki, päälleni panuinen paita,
 <br>jonka suojasta sotisin ja takoa tappeleisin,
 <br>ettei pää pahoin menisi, tukka turhi'in tulisi
 <br>rauan kirkkahan kisassa, terän tuiman tutkaimessa!"
 </p><p>Itse vanha Väinämöinen sanan virkkoi, noin nimesi:
 <br>"Ohoh Pohjolan emäntä! Joko saat jaolle sammon
 <br>nenähän utuisen niemen, päähän saaren terhenisen?"
 </p><p>Sanoi Pohjolan emäntä: "En lähe jakohon sammon
 <br>sinun kanssasi, katala, kerallasi, Väinämöinen!"
 <br>Itse sampoa tavoitti venehestä Väinämöisen.
 </p><p>Siinä lieto Lemminkäinen miekan vyöltänsä vetäisi,
 <br>tempasi terävän rauan vasemmalta puoleltansa;
 <br>kokon kourille kokevi, räpylöille räimilöivi.
 </p><p>Iski lieto Lemminkäinen, sekä iski jotta lausui:
 <br>"Maahan miehet, maahan miekat, maahan untelot
 <br>urohot,
 <br>sa'at miehet siiven alta, kymmenet kynän nenästä!"
 </p><p>Virkki tuossa Pohjan eukko, puhui purjepuun nenästä:
 <br>"Oi sie lieto, Lemmin poika, Kauko rukka, mies katala!
 <br>Pettelit oman emosi, valehtelit vanhempasi:
 <br>sanoit et käyväsi sotoa kuunna, kymmennä kesänä
 <br>kullankana tarpehella, hopeankana halulla!"
 </p><p>Vaka vanha Väinämöinen, tietäjä iän-ikuinen,
 <br>arvasi ajan olevan, tunsi hetken tulleheksi.
 <br>Jo veti melan merestä, tammen lastun lainehesta:
 <br>sillä kalhaisi kavetta, iski kynsiä kokolta:
 <br>muut kynnet meni muruiksi, jäi yksi sakarisormi.
 </p><p>Pojat siiviltä putosi, melskahti merehen miehet,
 <br>sata miestä siiven alta, tuhat purstolta urosta.
 <br>Itse kokko kopsahtihe, kapsahutti kaaripuille,
 <br>kuni puusta koppeloinen, kuusen oksalta orava.
 </p><p>Siitä sampoa tavoitti sormella nimettömällä.
 <br>Sammon vuoalti vetehen, kaatoi kaiken kirjokannen
 <br>punapurren laitimelta keskelle meren sinisen:
 <br>siinä sai muruiksi sampo, kirjokansi kappaleiksi.
 </p><p>Niin meni muruja noita, sammon suuria paloja
 <br>alle vienojen vesien, päälle mustien murien;
 <br>ne jäivät ve'en varaksi, ahtolaisten aartehiksi.
 <br>Siitäp' ei sinä ikänä, kuuna kullan valkeana
 <br>vesi puuttune varoja, ve'en Ahto aartehia.
 </p><p>Jäipä toisia muruja, pienempäisiä paloja
 <br>selälle meren sinisen, meren laajan lainehille,
 <br>tuulen tuuiteltavaksi, aaltojen ajeltavaksi.
 </p><p>Niitä tuuli tuuitteli, meren läikkä läikytteli
 <br>selällä meren sinisen, meren laajan lainehilla.
 <br>Tuuli maalle työnnytteli, aalto rannallen ajeli.
 </p><p>Vaka vanha Väinämöinen näki tyrskyn työntelevän,
 <br>hyrskyn maalle hylkeävän, aallon rannallen ajavan
 <br>noita sampuen muruja, kirjokannen kappaleita.
 </p><p>Hän tuosta toki ihastui. Sanan virkkoi, noin nimesi:
 <br>"Tuost' on siemenen sikiö, alku onnen ainiaisen,
 <br>tuosta kyntö, tuosta kylvö, tuosta kasvu kaikenlainen!
 <br>Tuosta kuu kumottamahan, onnen päivä paistamahan
 <br>Suomen suurille tiloille, Suomen maille mairehille!"
 </p><p>Louhi, Pohjolan emäntä, sanan virkkoi, noin nimesi:
 <br>"Vielä mä tuohon mutkan muistan, mutkan muistan,
 <br>keinon keksin
 <br>kynnöllesi, kylvöllesi, karjoillesi, kasvuillesi,
 <br>kuillesi kumottaville, päivillesi paistaville:
 <br>tungen kuuhuen kivehen, päivän kätken kalliohon;
 <br>annan pakkasen palella, vilun ilman viivytellä
 <br>kyntöjäsi, kylvöjäsi, elojasi, toukojasi;
 <br>saatan rautaisen rakehen, teräksisen tellittelen
 <br>halmehillesi hyville, parahille pelloillesi.
 </p><p>Nostan karhun kankahalta, harvahampahan havuilta
 <br>ruuniasi ruhtomahan, tammojasi tappamahan,
 <br>karjojasi kaatamahan, lehmiä levittämähän.
 <br>Kansan tauilla tapatan, surmoan sukusi kaiken,
 <br>ettei kuulla kuun ikänä maailmassa mainittavan."
 </p><p>Silloin vanha Väinämöinen itse tuon sanoiksi virkki:
 <br>"Ei minua laula lappi eikä tunge turjalainen!
 <br>Jumalall' on ilman viitta, Luojalla avaimet onnen,
 <br>ei katehen kainalossa, vihansuovan sormen päässä.
 </p><p>"Kun ma luome Luojahani, turvoan Jumalahani,
 <br>saa se toukat touoistani, viholliset viljastani,
 <br>tonkimasta toukojani, kasvujani kaatamasta,
 <br>orahia ottamasta, viljoa vihoamasta.
 </p><p>"Sinä, Pohjolan emäntä, tunge turmiot kivehen,
 <br>pahat paina kalliohon, vaivat vuorehen valitse,
 <br>elä kuuta kulloinkana, aurinkoa milloinkana!
 </p><p>"Anna pakkasen palella, vilun ilman viivytellä
 <br>omia orahiasi, kylvämiäsi jyviä!
 <br>Sa'a rauaista raetta, teräksistä telkyttele
 <br>oman auran kääntämille, Pohjan peltojen perille!
 </p><p>"Nosta karhu kankahalta, viiasta vihainen kissa,
 <br>korvesta koverakoura, havun alta harvahammas
 <br>Pohjolan kujan perille, Pohjan karjan käytäville!"
 </p><p>Siitä Pohjolan emäntä sanan virkkoi, noin nimesi:
 <br>"Jo minulta valta vaipui, jo aleni arvioni:
 <br>eloni meni merehen, sampo särkyi lainehisin!"
 </p><p>Läksi itkien kotihin, polotellen pohjosehen.
 <br>Ei saanut sanottavata koko sammosta kotihin;
 <br>veipä kuitenki vähäisen sormella nimettömällä:
 <br>kantoi kannen Pohjolahan, sai rivan Sariolahan.
 <br>Siit' on polo Pohjolassa, elo leivätöin Lapissa.
 </p><p>Vaka vanha Väinämöinen itse maalle mentyänsä
 <br>löyti sampuen muruja, kirjokannen kappaleita
 <br>rannalta merelliseltä, hienoiselta hietiköltä.
 </p><p>Saattoi sampuen muruset, kirjokannen kappalehet
 <br>nenähän utuisen niemen, päähän saaren terhenisen,
 <br>kasvamahan, karttumahan, saamahan, satoamahan
 <br>olu'iksi ohraisiksi, leiviksi rukihisiksi.
 </p><p>Siinä vanha Väinämöinen itse tuon sanoiksi virkki:
 <br>"Anna, Luoja, suo, Jumala, anna onni ollaksemme,
 <br>hyvin ain' eleäksemme, kunnialla kuollaksemme
 <br>suloisessa Suomenmaassa, kaunihissa Karjalassa!
 </p><p>"Varjele, vakainen Luoja, kaitse, kaunoinen Jumala,
 <br>miesten mielijuohtehista, akkojen ajatuksista!
 <br>Kaa'a maalliset katehet, ve'elliset velhot voita!
 </p><p>"Ole puolla poikiesi, aina lastesi apuna,
 <br>aina yöllisnä tukena, päivällisnä vartijana,
 <br>vihoin päivän paistamatta, vihoin kuun kumottamatta,
 <br>vihoin tuulen tuulematta, vihoin saamatta satehen,
 <br>pakkasen palelematta, kovan ilman koskematta!
 </p><p>"Aita rautainen rakenna, kivilinna liitättele
 <br>ympäri minun eloni, kahen puolen kansoani,
 <br>maasta saaen taivosehen, taivosesta maahan asti,
 <br>asukseni, ainokseni, tuekseni, turvakseni,
 <br>jottei liika liioin söisi, vastus viljalta vitaisi
 <br>sinä ilmoisna ikänä, kuuna kullan valkeana!"
 <br clear="all"></p><hr noshade><tt>
 <center><a href="44.htm">Next: Neljäsviidettä runo</a></center><br>
 </tt></body>