<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune15.htm">English</a> 
 <a href="14.htm">Previous</a> 
 <a href="16.htm">Next</a> 
 </small></center>
 <hr>
 <center><h1>Viidestoista runo</h1></center>
 <p>Äiti lieto Lemminkäisen aina koissa arvelevi:
 <br>"Minne on saanut Lemminkäinen, kunne Kaukoni
 <br>kaonnut,
 <br>kun ei kuulu jo tulevan matkoiltansa maailmassa?"
 </p><p>Ei tieä emo poloinen eikä kantaja katala,
 <br>missä liikkuvi lihansa, vierevi oma verensä,
 <br>kävikö käpymäkeä, kanervaista kangasmaata,
 <br>vai meni meren selällä, lakkipäillä lainehilla,
 <br>vaiko suuressa soassa, kapinassa kauheassa,
 <br>joss' on verta säärivarsi, polven korkeus punaista.
 </p><p>Kyllikki, korea nainen, katseleikse, käänteleikse
 <br>koissa lieto Lemminkäisen, Kaukomielen kartanossa.
 <br>Katsoi illalla sukoa, huomenella harjoansa;
 <br>niin päivänä muutamana, huomenna moniahana
 <br>jo veri suasta vuoti, hurme harjasta norahti.
 </p><p>Kyllikki, korea nainen, sanan virkkoi, noin nimesi:
 <br>"Jo nyt on mennyt mies minulta, kaunis Kaukoni
 <br>kaonnut
 <br>matkoille majattomille, teille tietämättömille:
 <br>veri jo vuotavi suasta, hurme harjasta noruvi!"
 </p><p>Siitä äiti Lemminkäisen itse katsovi sukoa;
 <br>itse itkulle apeutui: "Voi, poloisen, päiviäni,
 <br>angervoisen, aikojani! Jo nyt on poikani, poloisen,
 <br>jopa, laiton, lapsueni saanut päiville pahoille!
 <br>Tuho on poikoa pätöistä hukka lieto Lemminkäistä:
 <br>jo suka verin valuvi, harja hurmehin noruvi!"
 </p><p>Kourin helmansa kokosi, käsivarsin vaattehensa.
 <br>Pian juoksi matkan pitkän, sekä juoksi jotta joutui:
 <br>mäet mätkyi mennessänsä, norot nousi, vaarat vaipui,
 <br>ylähäiset maat aleni, alahaiset maat yleni.
 </p><p>Tuli Pohjolan tuville. Kysytteli poikoansa,
 <br>kysytteli, lausutteli: "Oi sie Pohjolan emäntä!
 <br>Kunne saatoit Lemminkäisen, minne poikani menetit?"
 </p><p>Louhi, Pohjolan emäntä, tuop' on tuohon vastaeli:
 <br>"Enpä tieä poikoasi, kunne kulki ja katosi.
 <br>Istutin oron rekehen, korjahan kovan tulisen;
 <br>oisko uhkuhun uponnut, meren jäälle jähmettynyt
 <br>vai saanut sutosen suuhun, karhun kauhean kitahan?"
 </p><p>Sanoi äiti Lemminkäisen: "Jo vainen valehtelitki!
 <br>Susi ei syö minun sukua, karhu ei kaa'a Lemminkäistä:
 <br>sormin sortavi sutoset, käsin karhut kaatelevi.
 <br>Kunp' on et sanone tuota, kunne saatoit Lemminkäisen,
 <br>rikon uksen uuen riihen, taitan sampuen sarahat."
 </p><p>Sanoi Pohjolan emäntä: "Syötin miehen syöneheksi,
 <br>juotin miehen juoneheksi, apatin alanenäksi;
 <br>istutin venon perähän, laitoin kosket laskemahan.
 <br>Enkä tuota tunnekana, kunne sai katala raukka,
 <br>koskihinko kuohuvihin, virtoihin vipajavihin."
 </p><p>Sanoi äiti Lemminkäisen: "Jo vainen valehtelitki!
 <br>Sano tarkkoja tosia, valehia viimeisiä,
 <br>kunne saatoit Lemminkäisen, kaotit kalevalaisen,
 <br>taikka surmasi tulevi, kuolemasi kohtoavi!"
 </p><p>Sanoi Pohjolan emäntä: "Jospa jo sanon toenki:
 <br>panin hirvet hiihtämähän, jalopeurat jaksamahan,
 <br>ruunat suuret suistamahan, varsat valjastuttamahan;
 <br>laitoin joutsenen hakuhun, pyhän linnun pyyäntähän.
 <br>Nyt en tuota tunnekana, mi on tullunna tuhoksi,
 <br>esteheksi ennättännä, kun ei kuulu jo tulevan
 <br>morsianta pyytämähän, tyttöä anelemahan."
 </p><p>Emo etsi eksynyttä, kaonnutta kaipoavi.
 <br>Juoksi suuret suot sutena, kulki korvet kontiona,
 <br>ve'et saukkona samosi, maat käveli mauriaisna,
 <br>neuliaisna niemen reunat, jäniksenä järven rannat.
 <br>Kivet syrjähän sytäsi, kannot käänti kallellehen,
 <br>risut siirti tien sivuhun, haot potki portahiksi.
 </p><p>Viikon etsi eksynyttä, viikon etsi, eipä löyä.
 <br>Kysyi puilta poikoansa, kaipasi kaonnuttansa.
 <br>Puu puheli, honka huokui, tammi taiten vastaeli:
 <br>"On huolta itsestäniki huolimatta poiastasi,
 <br>kun olen koville luotu, pantu päiville pahoille:
 <br>pinopuiksi pilkkumahan, haloiksi hakattamahan,
 <br>riutumahan riihipuiksi, kaskipuiksi kaatumahan."
 </p><p>Viikon etsi eksynyttä, viikon etsi eikä löyä.
 <br>Tiehyt vastahan tulevi; niin tielle kumarteleikse:
 <br>"Oi tiehyt, Jumalan luoma! Etkö nähnyt poikoani,
 <br>kullaista omenatani, hope'ista sauvoani?"
 </p><p>Tiehyt taiten vastaeli sekä lausui ja pakisi:
 <br>"On huolta itsestäniki huolimatta poiastasi,
 <br>kun olen koville luotu, pantu päiville pahoille:
 <br>joka koiran juostavaksi, ratsahan ajeltavaksi,
 <br>kovan kengän käytäväksi, kannan karskuteltavaksi."
 </p><p>Viikon etsi eksynyttä, viikon etsi, eipä löyä.
 <br>Kuuhut vastahan tulevi; niin kuulle kumarteleikse:
 <br>"Kuu kulta, Jumalan luoma! Etkö nähnyt poikoani,
 <br>kullaista omenatani, hope'ista sauvoani?"
 </p><p>Tuo kuuhut, Jumalan luoma, taiten kyllä vastaeli:
 <br>"On huolta itsestäniki huolimatta poiastasi,
 <br>kun olen koville luotu, pantu päiville pahoille:
 <br>yksin öitä kulkemahan, pakkasella paistamahan,
 <br>talvet tarkoin valvomahan, kesäksi katoamahan."
 </p><p>Viikon etsi eksynyttä, viikon etsi eikä löyä.
 <br>Päivyt vastahan tulevi; päivälle kumarteleikse:
 <br>"Oi päivyt, Jumalan luoma! Etkö nähnyt poikoani,
 <br>kullaista omenatani, hope'ista sauvoani?"
 </p><p>Jopa päivyt jonki tiesi, arvaeli aurinkoinen:
 <br>"Jo on poikasi, poloisen, kaotettu, kuoletettu
 <br>Tuonen mustahan jokehen, Manalan ikivetehen:
 <br>mennyt koskia kolisten, myötävirtoja vilisten
 <br>tuonne Tuonelan perille, Manalan alantehille."
 </p><p>Siitä äiti Lemminkäisen itse itkulle hyräytyi.
 <br>Meni seppojen pajahan: "Oi sie seppo Ilmarinen!
 <br>Taoit ennen, taoit eilen, taopa tänäki päänä!
 <br>Varta vaskinen harava, piitä piihin rautaisihin;
 <br>piit tao satoa syltä, varsi viittä valmistellos!"
 </p><p>Se on seppo Ilmarinen, takoja iän-ikuinen,
 <br>vartti vaskisen haravan, piitti piillä rautaisilla;
 <br>piit takoi satoa syltä, varren viittä valmisteli.
 </p><p>Itse äiti Lemminkäisen saapi rautaisen haravan,
 <br>lenti Tuonelan joelle. Päiveä rukoelevi:
 <br>"Oi päivyt, Jumalan luoma, luoma Luojan valkeamme!
 <br>Paista hetki heltehesti, toinen himmesti hiosta,
 <br>kolmansi koko terältä: nukuttele nuiva kansa,
 <br>väsytä väki Manalan, Tuonen valta vaivuttele!"
 </p><p>Tuo päivyt, Jumalan luoma, luoma Luojan aurinkoinen,
 <br>lenti koivun konkelolle, lepän lengolle lehahti.
 <br>Paistoi hetken heltehesti, toisen himmesti hiosti,
 <br>kolmannen koko terältä: nukutteli nuivan joukon,
 <br>väsytti väen Manalan, nuoret miehet miekoillehen,
 <br>vanhat vasten sauvojansa, keski-iän keihä'ille.
 <br>Siitä lenti lepsahutti päälle taivahan tasaisen
 <br>entisellensä sijalle, majallensa muinaiselle.
 </p><p>Siitä äiti Lemminkäisen otti rautaisen haravan;
 <br>haravoipi poikoansa koskesta kohisevasta,
 <br>virrasta vilisevästä. Haravoipi eikä löyä.
 </p><p>Siitä siirtihen alemma: meni myötänsä merehen,
 <br>sukkarihmasta sulahan, vyötäröistä veen sisähän.
 </p><p>Haravoipi poikoansa pitkin Tuonelan jokea,
 <br>vetelevi vastavirran. Veti kerran, tuosta toisen:
 <br>saapi paian poikoansa, paian mieliksi pahoiksi;
 <br>veti vielä kerran toisen: sai sukat, hatun tapasi,
 <br>sukat suureksi suruksi, hatun mieliharmiksensa.
 </p><p>Astui siitäkin alemma, Manalan alantehelle.
 <br>Veti kerran pitkin vettä, kerran toisen poikki vettä,
 <br>kolmannen vitahan vettä. Kerrallapa kolmannella
 <br>elotukku sai etehen haravahan rautaisehen.
 </p><p>Elotukku ei se ollut: olipa lieto Lemminkäinen,
 <br>itse kaunis Kaukomieli, puuttunut haravan piihin
 <br>sormesta nimettömästä, vasemmasta varpahasta.
 </p><p>Nousi lieto Lemminkäinen, kohosi Kalevan poika
 <br>haravassa vaskisessa päälle selvien vesien;
 <br>vaan oli pikkuista vajalla: yhtä kättä, puolta päätä,
 <br>paljo muita muskuloita, siihen henkeä lisäksi.
 </p><p>Emo tuossa arvelevi, itse itkien sanovi:
 <br>"Vieläkö tästä mies tulisi, uros uusi toimeaisi?"
 <br>Päätyi korppi kuulemahan. Tuop' on tuohon vastoavi:
 <br>"Ei ole miestä mennehessä eikä tuiki tullehessa:
 <br>jo silt' on siika silmät syönyt, hauki hartiat halaisnut.
 <br>Sie päästä merehen miestä, työnnä Tuonelan jokehen!
 <br>Ehkä turskaksi tulisi, valahaksi vahvistuisi."
 </p><p>Tuop' on äiti Lemminkäisen eipä työnnä poikoansa.
 <br>Vetelevi vielä kerran haravalla vaskisella
 <br>pitkin Tuonelan jokea, sekä pitkin jotta poikki,
 <br>saapi kättä, saapi päätä, saapi puolen selkäluuta,
 <br>toisen puolen kylkiluuta, monta muuta muskulata.
 <br>Niistä poikoa rakenti, laati lieto Lemminkäistä.
 </p><p>Liitteli lihat lihoihin, luut on luihin luikahutti,
 <br>jäsenet jäsenihinsä, suonet suonten sortumihin.
 </p><p>Itse suonia siteli, päitä suonten solmieli,
 <br>suonilankoa lukevi sanoen sanalla tuolla:
 <br>"Sorea on suonten vaimo, Suonetar, sorea vaimo,
 <br>soma suonten kehreäjä sorealla kehrinpuulla,
 <br>vaskisella värttinällä, rautaisella rattahalla!
 <br>Tule tänne tarvittaissa, käy tänne kutsuttaessa,
 <br>suonisykkyrä sylissä, kalvokääri kainalossa
 <br>suonia sitelemähän, päitä suonten solmimahan
 <br>haavoissa halennehissa, rei'issä revennehissä!
 </p><p>"Kun ei tuosta kyllin liene, onp' on impi ilman päällä
 <br>venehellä vaskisella, purrella punaperällä.
 <br>Tule, impi, ilman päältä, neiti, taivahan navalta!
 </p><p>Soua suonista venettä, jäsenistä järkyttele,
 <br>soua luun lomia myöten, jäsenten rakoja myöten!
 </p><p>"Sijallensa suonet laita, asemellensa aseta:
 <br>suutatusten suuret suonet, valtasuonet vastatusten,
 <br>limitysten liutasuonet, pienet suonet pääksytysten!
 </p><p>"Siit' ota utuinen neula, sulkkuniitti neulan päässä!
 <br>Ompele utuisin neuloin, tinaneuloin tikkaele,
 <br>päitä suonten solmiele, silkkinauhoilla sitele!
 </p><p>"Kun ei tuosta kyllä liene, itse ilmoinen jumala,
 <br>valjastele varsojasi, rakentele ratsujasi!
 <br>Aja kirjakorjinesi läpi luun, läpi jäsenen,
 <br>läpi liikkumalihojen, läpi suonten soljuvaisten!
 <br>Liitä luu lihoa myöten, suoni suonen päätä myöten,
 <br>luo hopea luun lomahan, kulta suonen sortumahan!
 </p><p>"Mist' on kalvo katkennunna, siihen kalvo kasvattele,
 <br>mistä suonta sortununna, siihen suonta solmiele,
 <br>kusta verta veihlähtännä, siihen verta vierettele;
 <br>kusta luu luhoksi mennyt, siihen luuta luikahuta,
 <br>kusta liikkunna lihoa, siihen liittele lihoa,
 <br>sijallensa siunaele, asemellensa aseta:
 <br>luu luuhun, liha liha'an, jäsenet jäsenihinsä!"
 </p><p>Sillä äiti Lemminkäisen loi miehen, uron sukesi
 <br>entisillehen eloille, muinaisille muo'oillensa.
 </p><p>Sai suonet lukeneheksi, päät suonten si'elleheksi,
 <br>ei miestä sanalliseksi, lasta lausehelliseksi.
 </p><p>Siitä tuon sanoiksi virkki, itse lausui, noin nimesi:
 <br>"Mistä nyt voie saatanehe, simatilkka tuotanehe,
 <br>jolla voian voipunutta, pahoin-tullutta parannan,
 <br>jotta mies sanoille saisi, vierähtäisi virsillehen?
 </p><p>"Mehiläinen, meiän lintu, metsän kukkien kuningas!
 <br>Lähe nyt mettä noutamahan, simoa tavottamahan
 <br>mieluisasta Metsolasta, tarkasta Tapiolasta,
 <br>monen kukkasen kuvusta, monen heinän helpehestä
 <br>kipehille voitehiksi, pahoille parantehiksi!"
 </p><p>Mehiläinen, liukas lintu, jopa lenti löyhäytti
 <br>mieluisahan Metsolahan, tarkkahan Tapiolahan.
 <br>Nokki kukkia keolta, keitti mettä kielellänsä
 <br>kuuen kukkasen nenästä, sa'an heinän helpehestä.
 <br>Niin tulla tuhuttelevi, käyä käärämöittelevi,
 <br>kaikki siipensä simassa, sulkansa sulassa meessä.
 </p><p>Itse äiti Lemminkäisen otti noita voitehia,
 <br>niillä voiti voipunutta, pahoin-tullutta paranti:
 <br>ei tullut apua noista, saanut miehelle sanoja.
 </p><p>Siitä tuon sanoiksi virkki: "Mehiläinen, lintuseni!
 <br>Lennä tuonne toisialle, ylitse meren yheksän
 <br>saarehen selällisehen, metisehen manterehen,
 <br>Tuurin uutehen tupahan, Palvoisen laettomahan!
 <br>Siell' on mettä mieluhista, siellä voietta hyveä,
 <br>joka suonihin sopivi, jäsenihin kelpoavi.
 <br>Tuop' on niitä voitehia, kanna niitä katsehia
 <br>vian päälle pannakseni, vammoille valellakseni!"
 </p><p>Mehiläinen, mies kepeä, taasen lenti liihytteli
 <br>ylitse meren yheksän, meri-puolen kymmenettä.
 <br>Lenti päivän, lenti toisen, lenti kohta kolmannenki,
 <br>ruokosella istumatta, lehellä levähtämättä,
 <br>saarehen selällisehen, metisehen manterehen,
 <br>korvalle tulisen kosken, pyhän virran pyörtehelle.
 </p><p>Siellä mettä keitettihin, rasvoja rakennettihin,
 <br>pikkuisissa pottiloissa, kaunoisissa kattiloissa,
 <br>peukalon mahuttavissa, sormenpään sovittavissa.
 </p><p>Mehiläinen, mies kepeä, saip' on niitä voitehia.
 <br>Vähän aikoa kuluvi, pikkuisen pirahtelevi:
 <br>jo tulla turahtelevi, saa'a saaveroittelevi,
 <br>kuusi kuppia sylissä, seitsemän selän takana,
 <br>ne on täynnä voitehia, täynnä rasvoja hyviä.
 </p><p>Itse äiti Lemminkäisen voiti noilla voitehilla,
 <br>yheksillä voitehilla, kaheksilla katsehilla:
 <br>ei vielä apua saanut, tok' ei tuostana tavannut.
 </p><p>Niin sanoi sanalla tuolla, lausui tuolla lausehella:
 <br>"Mehiläinen, ilman lintu! Lennä tuonne kolmas kerta
 <br>ylähäksi taivosehen, päälle taivosen yheksän!
 <br>Siell' on viljalta simoa, siellä mettä mielin määrin,
 <br>joilla ennen Luoja loitsi, puheli puhas Jumala,
 <br>voiti Luoja lapsiansa pahan vallan vammaksissa.
 <br>Kasta siipesi simassa, sulkasi sulassa meessä,
 <br>tuo simoa siivessäsi, kanna mettä kaapussasi
 <br>kipehille voitehiksi, vammoille valantehiksi!"
 </p><p>Mehiläinen, mielilintu, hänpä tuon sanoiksi saatti:
 <br>"Mitenkä mä sinne pääsen, minä mies vähäväkinen!"
 </p><p>"Hyvä on sinne päästäksesi, kaunis kaapsahellaksesi:
 <br>yli kuun, alatse päivän, toivon tähtien välitse.
 <br>Lennät päivän löyhyttelet kuutamoisen kulmaluille,
 <br>siitä toisen siuottelet otavaisen olkapäille,
 <br>kolmannen kohotteleihet seitsentähtisen selälle;
 <br>siit' on matkoa palanen, pikkarainen piiramata
 <br>perille pyhän Jumalan, asunnoille autuahan."
 </p><p>Mehiläinen maasta nousi, simasiipi mättähältä;
 <br>jopa lenti löyhytteli, pienin siivin siuotteli.
 <br>Lenti kuun keheä myöten, päivän päärmettä samosi,
 <br>otavaisten olkapäitse, seitsentähtyen selitse:
 <br>lenti Luojan kellarihin, kamarihin kaikkivallan.
 <br>Siellä voietta tehä'än, rasvoja rakennetahan
 <br>hope'isissa paoissa, kultaisissa kattiloissa:
 <br>mettä kiehui keskimaissa, laoilla suloa voita,
 <br>simoa suvinenässä, päässä pohja rasvaisia.
 </p><p>Mehiläinen, ilman lintu, sai siitä simoja kyllin,
 <br>metosia mielin määrin. Oli aikoa vähäinen:
 <br>jo tulla tuhuttelevi, saa'a käärähyttelevi
 <br>sata sarvea sylissä, tuhat muuta muhkurata;
 <br>missä mettä, kussa vettä, kussa voietta parasta.
 </p><p>Siitä äiti Lemminkäisen otti suuhunsa omahan,
 <br>noita koitti kielellänsä, hyvin maistoi mielellänsä:
 <br>"Nämät on niitä voitehia, kaikkivallan katsehia,
 <br>joillapa Jumala voiti, Luoja vammoja valeli."
 </p><p>Siitä voiti voipunutta, pahoin-tullutta paranti.
 <br>Voiti luun lomia myöten, jäsenten rakoja myöten,
 <br>voiti alta, voiti päältä, kerran keskeä sivalti.
 <br>Siitä tuon sanoiksi virkki, itse lausui ja pakisi:
 <br>"Nouse pois makoamasta, ylene uneksimasta
 <br>näiltä paikoilta pahoilta, kovan onnen vuotehelta!"
 </p><p>Nousi mies makoamasta, heräsi uneksimasta.
 <br>Jop' on saattavi sanoa, itse kielin kertoella:
 <br>"Viikon, utra, uinaelin, kauan, malkio, makasin!
 <br>Makasin unen makean, sikeäisen siuvattelin."
 </p><p>Sanoi äiti Lemminkäisen, itse lausui ja pakisi:
 <br>"Oisit maannut kauemminki, vielä viikomman venynyt
 <br>ilman äitittä pahatta, katalatta kantajatta.
 </p><p>"Sano nyt, poikani poloinen, kerro korvin kuullakseni:
 <br>mi sinun Manalle saattoi, työnti Tuonelan jokehen?"
 </p><p>Sanoi lieto Lemminkäinen, vastaeli äitillensä:
 <br>"Märkähattu karjanpaimen, Untamolan umpisilmä,
 <br>se minun Manalle saattoi, työnti Tuonelan jokehen.
 <br>Vesikyyn ve'estä nosti, lapokyyn on lainehesta
 <br>vasten vaivaista minua; enkä tuota tiennytkänä,
 <br>en tiennyt vesun vihoa, umpiputken ailuhia."
 </p><p>Sanoi äiti Lemminkäisen: "Voipa miestä mieletöintä!
 <br>Kehuit noiat noituvasi, lappalaiset laulavasi:
 <br>et tieä vesun vihoa, umpiputken ailuhia!
 <br>Veestä on vesusen synty, umpiputken lainehista,
 <br>allin aivoista hyvistä, meripääskyn pään sisästä.
 <br>Sylki Syöjätär vesille, laski laatan lainehille;
 <br>vesi sen pitkäksi venytti, päivä paistoi pehmeäksi.
 <br>Siitä tuuli tuuitteli, ve'en henki heilutteli,
 <br>aallot rannalle ajeli, tyrsky maalle tyyräeli."
 </p><p>Siitä äiti Lemminkäisen tuuitteli tuttuansa
 <br>entisillehen eville, muinaisille muo'oillensa,
 <br>pikkuista paremmaksiki, ehommaksi entistänsä.
 <br>Kysyi siitä poialtansa, jos oli mitä vajoa.
 </p><p>Sanoi lieto Lemminkäinen: "Viel' olen äijeä vajoa:
 <br>tuollapa syämykseni, tuolla tuntoni makaapi
 <br>noissa Pohjan neitosissa, kaunoisissa kassapäissä.
 <br>Homekorva Pohjan eukko eip' on anna tyttöänsä
 <br>ilman allin ampumatta, joutsenen osoamatta
 <br>tuosta Tuonelan joesta, pyhän virran pyörtehestä."
 </p><p>Sanoi äiti Lemminkäisen, itse lausui ja pakisi:
 <br>"Heitä herjät joutsenesi, anna allien asua
 <br>Tuonen mustassa joessa, palavissa pyörtehissä!
 <br>Sie lähe kotiperille kanssa äitisi katalan!
 <br>Vielä kiitä onneasi, julkista Jumalatasi,
 <br>kun antoi avun totisen, vielä henkihin herätti
 <br>Tuonen tieltä tiettävältä, Manalan majan periltä!
 <br>En minä mitänä voisi, en mitänä itsestäni,
 <br>ilman armotta Jumalan, toimetta totisen Luojan."
 </p><p>Siitä lieto Lemminkäinen jo kohta kotia läksi
 <br>kanssa armahan emonsa, kera valtavanhempansa.
 </p><p>Sinne nyt Kaukoni kaotan, heitän lieto Lemminkäisen
 <br>virrestäni viikommaksi. Väännän virteni välehen,
 <br>lasken laulun toisa'alle, työnnän uuelle uralle.
 <br clear="all"></p><hr noshade><tt>
 <center><a href="16.htm">Next: Kuudestoista runo</a></center><br>
 </tt></body>