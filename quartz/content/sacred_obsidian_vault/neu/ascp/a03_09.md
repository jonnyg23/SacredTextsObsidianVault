<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_08.htm">Previous</a> 
 <a href="a03_10.htm">Next</a> 
 </center>
 <hr>
 <h1>The Seafarer</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Mæg ic be me sylfum      soðgied wrecan, <br>
 siþas secgan,      hu ic geswincdagum <br>
 earfoðhwile      oft þrowade, <br>
 bitre breostceare      gebiden hæbbe, <br>
 </dd>
 <dt>5</dt>
 <dd>
 gecunnad in ceole      cearselda fela, <br>
 atol yþa gewealc,      þær mec oft bigeat <br>
 nearo nihtwaco      æt nacan stefnan, <br>
 þonne he be clifum cnossað.      Calde geþrungen <br>
 wæron mine fet,      forste gebunden, <br>
 </dd>
 <dt>10</dt>
 <dd>
 caldum clommum,      þær þa ceare seofedun <br>
 hat ymb heortan;      hungor innan slat <br>
 merewerges mod.      þæt se mon ne wat <br>
 þe him on foldan      fægrost limpeð, <br>
 hu ic earmcearig      iscealdne sæ <br>
 </dd>
 <dt>15</dt>
 <dd>
 winter wunade      wræccan lastum, <br>
 winemægum bidroren,      <br>
 bihongen hrimgicelum;      hægl scurum fleag. <br>
 þær ic ne gehyrde      butan hlimman sæ, <br>
 iscaldne wæg.      Hwilum ylfete song <br>
 </dd>
 <dt>20</dt>
 <dd>
 dyde ic me to gomene,      ganetes hleoþor <br>
 ond huilpan sweg      fore hleahtor wera, <br>
 mæw singende      fore medodrince. <br>
 Stormas þær stanclifu beotan,      þær him stearn oncwæð <br>
 isigfeþera;      ful oft þæt earn bigeal, <br>
 </dd>
 <dt>25</dt>
 <dd>
 urigfeþra;      <strong>ne</strong> ænig hleomæga <br>
 feasceaftig ferð      <strong>frefran</strong> meahte. <br>
 Forþon him gelyfeð lyt,      se þe ah lifes wyn <br>
 gebiden in burgum,      bealosiþa hwon, <br>
 wlonc ond wingal,      hu ic werig oft <br>
 </dd>
 <dt>30</dt>
 <dd>
 in brimlade      bidan sceolde. <br>
 Nap nihtscua,      norþan sniwde, <br>
 hrim hrusan bond,      hægl feol on eorþan, <br>
 corna caldast.      Forþon cnyssað nu <br>
 heortan geþohtas,      þæt ic hean streamas, <br>
 </dd>
 <dt>35</dt>
 <dd>
 sealtyþa gelac      sylf cunnige; <br>
 monað modes lust      mæla gehwylce <br>
 ferð to feran,      þæt ic feor heonan <br>
 elþeodigra      eard gesece. <br>
 Forþon nis þæs modwlonc      mon ofer eorþan, <br>
 </dd>
 <dt>40</dt>
 <dd>
 ne his gifena þæs god,      ne in geoguþe to þæs hwæt, <br>
 ne in his dædum to þæs deor,      ne him his dryhten to þæs hold, <br>
 þæt he a his sæfore      sorge næbbe, <br>
 to hwon hine dryhten      gedon wille. <br>
 Ne biþ him to hearpan hyge      ne to hringþege, <br>
 </dd>
 <dt>45</dt>
 <dd>
 ne to wife wyn      ne to worulde hyht, <br>
 ne ymbe owiht elles,      nefne ymb yða gewealc, <br>
 ac a hafað longunge      se þe on lagu fundað. <br>
 Bearwas blostmum nimað,      byrig fægriað, <br>
 wongas <strong>wlitigað,</strong>      woruld onetteð; <br>
 </dd>
 <dt>50</dt>
 <dd>
 ealle þa gemoniað      modes fusne <br>
 sefan to siþe,      þam þe swa þenceð <br>
 on flodwegas      feor <strong>gewitan.</strong> <br>
 Swylce geac monað      geomran reorde, <br>
 singeð sumeres weard,      sorge beodeð <br>
 </dd>
 <dt>55</dt>
 <dd>
 bitter in breosthord.      þæt se beorn ne wat, <br>
 <strong>esteadig</strong> secg,      hwæt þa sume dreogað <br>
 þe þa wræclastas      widost lecgað. <br>
 Forþon nu min hyge hweorfeð      ofer hreþerlocan, <br>
 min modsefa      mid mereflode <br>
 </dd>
 <dt>60</dt>
 <dd>
 ofer hwæles eþel      hweorfeð wide, <br>
 eorþan sceatas,      cymeð eft to me <br>
 gifre ond grædig,      gielleð anfloga, <br>
 hweteð on <strong>hwælweg</strong>      hreþer unwearnum <br>
 ofer holma gelagu.      Forþon me hatran sind <br>
 </dd>
 <dt>65</dt>
 <dd>
 dryhtnes dreamas      þonne þis deade lif, <br>
 læne on londe.      Ic gelyfe no <br>
 þæt him eorðwelan      ece <strong>stondað.</strong> <br>
 Simle þreora sum      þinga gehwylce, <br>
 ær his tid <strong>aga,</strong>      to tweon weorþeð; <br>
 </dd>
 <dt>70</dt>
 <dd>
 adl oþþe yldo      oþþe ecghete <br>
 fægum fromweardum      feorh oðþringeð. <br>
 Forþon þæt <strong>bið</strong> eorla gehwam      æftercweþendra <br>
 lof lifgendra      lastworda betst, <br>
 þæt he gewyrce,      ær he on weg scyle, <br>
 </dd>
 <dt>75</dt>
 <dd>
 <strong>fremum</strong> on foldan      wið feonda niþ, <br>
 deorum dædum      deofle togeanes, <br>
 þæt hine ælda bearn      æfter hergen, <br>
 ond his lof siþþan      lifge mid englum <br>
 awa to ealdre,      ecan lifes <strong>blæd,</strong> <br>
 </dd>
 <dt>80</dt>
 <dd>
 dream mid dugeþum.      Dagas sind gewitene, <br>
 ealle onmedlan      eorþan rices; <br>
 næron nu cyningas      ne caseras <br>
 ne goldgiefan      swylce iu wæron, <br>
 þonne hi mæst mid him      mærþa gefremedon <br>
 </dd>
 <dt>85</dt>
 <dd>
 ond on dryhtlicestum      dome lifdon. <br>
 Gedroren is þeos duguð eal,      dreamas sind gewitene, <br>
 wuniað þa wacran      ond þas woruld healdaþ, <br>
 brucað þurh bisgo.      Blæd is gehnæged, <br>
 eorþan indryhto      ealdað ond searað, <br>
 </dd>
 <dt>90</dt>
 <dd>
 swa nu monna gehwylc      geond middangeard. <br>
 Yldo him on fareð,      onsyn blacað, <br>
 gomelfeax gnornað,      wat his iuwine, <br>
 æþelinga bearn,      eorþan forgiefene. <br>
 Ne mæg him þonne se flæschoma,      þonne him þæt feorg losað, <br>
 </dd>
 <dt>95</dt>
 <dd>
 ne swete forswelgan      ne sar gefelan, <br>
 ne hond onhreran      ne mid hyge þencan. <br>
 þeah þe græf wille      golde stregan <br>
 broþor his geborenum,      byrgan be deadum, <br>
 maþmum mislicum      þæt hine mid wille, <br>
 </dd>
 <dt>100</dt>
 <dd>
 ne mæg þære sawle      þe biþ synna ful <br>
 gold to geoce      for godes egsan, <br>
 þonne he hit ær hydeð      þenden he her leofað. <br>
 Micel biþ se meotudes egsa,      forþon hi seo molde oncyrreð; <br>
 se gestaþelade      stiþe grundas, <br>
 </dd>
 <dt>105</dt>
 <dd>
 eorþan sceatas      ond uprodor. <br>
 Dol biþ se þe him his dryhten ne ondrædeþ;      cymeð him se deað unþinged. <br>
 Eadig bið se þe eaþmod leofaþ;      cymeð him seo ar of heofonum, <br>
 meotod him þæt mod gestaþelað,      forþon he in his meahte gelyfeð. <br>
 Stieran <strong>mon</strong> sceal strongum mode,      ond þæt on staþelum healdan, <br>
 </dd>
 <dt>110</dt>
 <dd>
 ond gewis werum,      wisum clæne, <br>
 scyle monna gehwylc      mid gemete healdan <br>
 wiþ leofne ond wið laþne      bealo, <br>
 þeah þe he hine wille fyres      fulne <br>
 oþþe on bæle      forbærnedne <br>
 </dd>
 <dt>115</dt>
 <dd>
 his geworhtne wine.      Wyrd biþ <strong>swiþre,</strong> <br>
 meotud meahtigra      þonne ænges monnes gehygd. <br>
 Uton we hycgan      hwær <strong>we</strong> ham agen, <br>
 ond þonne geþencan      hu we þider cumen, <br>
 ond we þonne eac tilien,      þæt we to moten <br>
 </dd>
 <dt>120</dt>
 <dd>
 in þa ecan      eadignesse, <br>
 þær is lif gelong      in lufan dryhtnes, <br>
 hyht in heofonum.      þæs sy þam halgan þonc, <br>
 þæt he usic geweorþade,      wuldres ealdor, <br>
 ece dryhten,      in ealle tid. <br>
 </dd>
 <dt>125</dt>
 <dd>
 Amen. <br>
 </dd>
 </dl>
 </body>