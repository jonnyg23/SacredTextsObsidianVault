<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_09.htm">Previous</a> 
 <a href="a06_11.htm">Next</a> 
 </center>
 <hr>
 <h1>The Meters of Boethius: Meter 10</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Gif nu hæleða hwone      hlisan lyste, <br>
 unnytne gelp      agan wille, <br>
 þonne ic hine wolde      wordum biddan <br>
 þæt he hine æghwonon utan      ymbeþohte, <br>
 </dd>
 <dt>5</dt>
 <dd>
 sweotole ymbsawe,      suð, east and west, <br>
 hu widgil sint      wolcnum ymbutan <br>
 heofones hwealfe.      Higesnotrum mæg <br>
 eaðe ðincan      þæt þeos eorðe sie <br>
 eall for ðæt oðer      unigmet lytel; <br>
 </dd>
 <dt>10</dt>
 <dd>
 þeah hio unwisum      widgel þince, <br>
 on stede stronglic      steorleasum men, <br>
 þeah mæg þone wisan      on gewitlocan <br>
 þære gitsunge      gelpes scamian, <br>
 ðonne hine þæs hlisan      heardost lysteð, <br>
 </dd>
 <dt>15</dt>
 <dd>
 and he þeah ne mæg      þone tobredan <br>
 ofer ðas nearowan      nænige ðinga <br>
 eorðan sceatas;      is ðæt unnet gelp! <br>
 Eala, ofermodan,      hwi eow a lyste <br>
 mid eowrum swiran      selfra willum <br>
 </dd>
 <dt>20</dt>
 <dd>
 þæt swære gioc      symle underlutan? <br>
 Hwy ge ymb ðæt unnet      ealnig swincen, <br>
 þæt ge þone hlisan      habban tiliað <br>
 ofer ðioda ma      þonne eow þearf sie? <br>
 þeah eow nu gesæle      þæt eow suð oððe norð <br>
 </dd>
 <dt>25</dt>
 <dd>
 þa ytmestan      eorðbuende <br>
 on monig ðiodisc      miclum herien, <br>
 ðeah hwa æðele sie      eorlgebyrdum, <br>
 welum <strong>geweorðad,</strong>      and on wlencum ðio, <br>
 duguðum diore,      deað þæs ne scrifeð, <br>
 </dd>
 <dt>30</dt>
 <dd>
 þonne him rum forlæt      rodora waldend, <br>
 ac he þone welegan      wædlum gelice <br>
 efnmærne gedeð      ælces þinges. <br>
 Hwær sint nu þæs wisan      Welandes ban, <br>
 þæs goldsmiðes,      þe wæs geo mærost? <br>
 </dd>
 <dt>35</dt>
 <dd>
 Forþy ic cwæð þæs wisan      Welandes ban, <br>
 forðy ængum ne mæg      eorðbuendra <br>
 se cræft losian      þe him Crist onlænð. <br>
 Ne mæg mon æfre þy eð      ænne wræccan <br>
 his cræftes beniman,      þe mon oncerran mæg <br>
 </dd>
 <dt>40</dt>
 <dd>
 sunnan onswifan,      and ðisne swiftan rodor <br>
 of his rihtryne      rinca ænig. <br>
 Hwa wat nu þæs wisan      Welandes ban, <br>
 on hwelcum <strong>hi</strong> hlæwa      hrusan þeccen? <br>
 Hwær is nu se rica      Romana wita, <br>
 </dd>
 <dt>45</dt>
 <dd>
 and se aroda,      þe we ymb sprecað, <br>
 hiora heretoga,      se gehaten wæs <br>
 mid þæm burgwarum      Brutus nemned? <br>
 Hwær is eac se wisa      and se weorðgeorna <br>
 and se fæstræda      folces hyrde, <br>
 </dd>
 <dt>50</dt>
 <dd>
 se wæs uðwita      ælces ðinges, <br>
 cene and cræftig,      ðæm wæs Caton nama? <br>
 Hi wæron gefyrn      forðgewitene; <br>
 nat nænig mon      hwær hi nu sindon. <br>
 Hwæt is hiora here      buton se hlisa an? <br>
 </dd>
 <dt>55</dt>
 <dd>
 Se is <strong>eac</strong> to lytel      swelcra lariowa, <br>
 forðæm þa magorincas      maran wyrðe <br>
 wæron on worulde.      Ac hit is wyrse nu, <br>
 þæt geond þas eorðan      æghwær sindon <br>
 hiora gelican      hwon ymbspræce, <br>
 </dd>
 <dt>60</dt>
 <dd>
 sume openlice      ealle forgitene, <br>
 þæt hi se hlisa      hiwcuðe ne mæg <br>
 foremære weras      forð gebrengan. <br>
 þeah ge nu wenen      and wilnigen <br>
 þæt ge lange tid      libban moten, <br>
 </dd>
 <dt>65</dt>
 <dd>
 hwæt iow æfre þy bet      bio oððe þince? <br>
 Forðæm þe nane forlet,      þeah hit lang ðince, <br>
 deað æfter dogorrime,      þonne he hæfð drihtnes leafe. <br>
 Hwæt þonne hæbbe      hæleþa ænig, <br>
 guma æt þæm gilpe,      gif hine gegripan mot <br>
 </dd>
 <dt>70</dt>
 <dd>
 se eca deað      æfter þissum worulde? <br>
 </dd>
 </dl>
 </body>