<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a30.htm">Previous</a> 
 <a href="a32_01.htm">Next</a> 
 </center>
 <hr>
 <h1>The Seasons for Fasting</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Wæs on ealddagum      Israheala folc <br>
 þurh Moysen,      mærne lareow, <br>
 anlyht and gelared,      swa hine lifes frea, <br>
 heofna heahcyning,      her on life <br>
 </dd>
 <dt>5</dt>
 <dd>
 <strong>þurh</strong> his sylfes word      sette for leodum, <br>
 rincum to ræde,      and him runa gescead <br>
 sylfum asæde,      hu he þone soþan weg <br>
 leofum leodscipe      læran <strong>sceolde.</strong> <br>
 þa se leoda fruma      larum fyligde <br>
 </dd>
 <dt>10</dt>
 <dd>
 heofena heahcyninges,      and þa hæleþ samod, <br>
 swa hie on leodscipe      lærede wæron; <br>
 gyf hie wancule      <strong>weorc</strong> ongunnon, <br>
 heom þæs of heofonum      hearm to leane <br>
 asende <strong>sigora</strong> god,      and hie sona to him <br>
 </dd>
 <dt>15</dt>
 <dd>
 fryþa wilnodan      and þær fundon raþe, <br>
 gif hie leohtras heora      letan gewyrpan. <br>
 Feala is mægena      þe sio mære þeod <br>
 on þam herescype      heold and worhte, <br>
 þendan hie lifes frean      lufian woldon; <br>
 </dd>
 <dt>20</dt>
 <dd>
 ac him se ende wearð      earm and <strong>þrealic,</strong> <br>
 þa hie besyredon      sylfne dryhten, <br>
 on beam setton      and to byrgenne <br>
 gedemdon;      he þær bedigled wæs, <br>
 and þy þryddan dæge      þeodum ætywed. <br>
 </dd>
 <dt>25</dt>
 <dd>
 We þæt gehyrdon      hæleþa mænige <br>
 on bocstafum      breman and writan, <br>
 þæt hie fæstenu      feower heoldon <br>
 and þonne offredan      unmæne neat, <br>
 þæt is lamb oþþe styrc,      leofum to tacne <br>
 </dd>
 <dt>30</dt>
 <dd>
 þe for <strong>worulde</strong> wæs      womma bedæled. <br>
 Ac arisan ongan      rices ealdor <br>
 of byrgenne,      blæda gefylled, <br>
 and mid heofenwarum      ham gesohte, <br>
 eard mid englum,      and us eallum þone <br>
 </dd>
 <dt>35</dt>
 <dd>
 hyht and gehateð,      gyf we his willaþ <br>
 þurh rihtne sefan      rædum fyligan. <br>
 Na þær in cumeð      atele gefylled, <br>
 <strong>womme</strong> gewesed,      ac scal on wyrd sceacan. <br>
 Nu we herian sceolan      her for life <br>
 </dd>
 <dt>40</dt>
 <dd>
 deorne dædfruman,      and <strong>him</strong> geara gerim <br>
 ælmesdædum      ure gefyllan, <br>
 and on fæstenum,      swa se froda iu <br>
 Moyses mælde,      and we þa mearce sceolan <br>
 heoldan higefæste      mid Anglum, <br>
 </dd>
 <dt>45</dt>
 <dd>
 swa hie gebrefde us      beorn on Rome, <br>
 Gregorius,      gumena papa. <br>
 <strong>We</strong> þæt forme sceolan      fæsten heowan <br>
 on þære ærestan      <strong>wucan</strong> lengtenes, <br>
 on þam monþe      þe man Martius <br>
 </dd>
 <dt>50</dt>
 <dd>
 geond Romwara      rice <strong>nemneð,</strong> <br>
 and þær twelfe sceolan      torhtum dihte <br>
 runa gerædan      in þæs rican hofe, <br>
 heofona heahcyninges,      herian mid sange, <br>
 wlancne weorþian      wuldres bryttan. <br>
 </dd>
 <dt>55</dt>
 <dd>
 Ofer þa Eastertid      oþer fæsten <br>
 ys to bremenne      Brytena leodum <br>
 mid gelicum lofe,      þe gelesen hafað <br>
 on <strong>þære</strong> wucan      þe æfter <strong>cumeð</strong> <br>
 þam sunnandæge      þe geond sidne wang <br>
 </dd>
 <dt>60</dt>
 <dd>
 Pentecostenes dæg      preostas nemnað, <br>
 on þam monþe,      þæs þe me þinceð, <br>
 þe man Iunius      gearum nemde. <br>
 ðonne is þæt þrydde      þinga gehwelces <br>
 fæsten on foldan      fyra bearnum <br>
 </dd>
 <dt>65</dt>
 <dd>
 dihte gelicum      on þam deoran hofe <br>
 to brymenne      beorhtum sange <br>
 on þære wucan      þe ærur byð <br>
 emnihtes dæge      ælda beornum, <br>
 on þam monþe,      mine gefræge, <br>
 </dd>
 <dt>70</dt>
 <dd>
 þe man September      genemneð. <br>
 We þæt feorþe sceolen      <strong>fæsten</strong> gelæstan <br>
 on <strong>þære</strong> wucan      þe bið ærur full <br>
 dryhtnes gebyrde,      and we mid deornum scylan <br>
 wordum and weorcum      wuldres cyninge <br>
 </dd>
 <dt>75</dt>
 <dd>
 in þa ylcan tid      eallum gemynde <br>
 þeodne deman      þinga gehwylces, <br>
 efne swa swa ærran,      and þone arwesan <br>
 leofne leoda frean      lifes biddan. <br>
 On þissum fæstenum      is se feorþa dæg <br>
 </dd>
 <dt>80</dt>
 <dd>
 and sixta samod      <strong>seofoþa</strong> getinge <br>
 to gelæstanne      lifes ealdre <br>
 and to bremenne      boca gerynum <br>
 emb þa nigoþan tyd;      nan is on eorþan, <br>
 butan hine unhæl      an geþreatige, <br>
 </dd>
 <dt>85</dt>
 <dd>
 þe mot, hæt, oþþe wæt      ærur þingan, <br>
 þæs þe us boca dom      þeodlic demeð. <br>
 Gif þe þonne secgan      suþan cymene <br>
 <strong>bryttan</strong> Franca,      þæt þu gebann sceole <br>
 her on eorþan      ænig healdan, <br>
 </dd>
 <dt>90</dt>
 <dd>
 þæs þe Moyses <strong>iu</strong>      mælde to leodum, <br>
 na þu þæs andfeng      æfre gewyrþe, <br>
 ac þu þæt <strong>sylfe</strong> heald      þæt þe suþan com <br>
 from Romana      <strong>rices</strong> hyrde, <br>
 Gregoriæ,      gumena papa. <br>
 </dd>
 <dt>95</dt>
 <dd>
 þus he gesette      sylf ond dyhte <br>
 þa þenunga,      þeodlareow, <br>
 fæstendtida;      we þam forþ nu gyt <br>
 geond Engla land      estum <strong>filiað.</strong> <br>
 Swa he æt þæm setle      sylfa gedemde, <br>
 </dd>
 <dt>100</dt>
 <dd>
 sancte Petres      preostas syþþan <br>
 lange lifes tyd      leordun þæt sylfe, <br>
 þæt þu oþrum ne scealt      æfre filian. <br>
 Eac we feowertig daga      fæsten healden <br>
 ær þæm æriste      ures dryhtnes, <br>
 </dd>
 <dt>105</dt>
 <dd>
 þæt nu lengtentid      leoda nemnað, <br>
 and hit ærest ongan      eorl se goda, <br>
 mære Moyses,      ær he on munt styge; <br>
 he þæt fæsten heold      feowertig daga <br>
 and nyhta samod,      swa he nahtes <strong>anbat</strong> <br>
 </dd>
 <dt>110</dt>
 <dd>
 ær he þa deoran æ      dryhtnes anfenge. <br>
 Him þær <strong>gesealde</strong>      sylfe dryhten <br>
 bremne boca cræft,      bæle behlæned, <br>
 of his haligan      handa gescrifene, <br>
 het hine leodum þone      leoran and tæcan <br>
 </dd>
 <dt>115</dt>
 <dd>
 elda <strong>orþancum</strong>      eallum to tacne, <br>
 þæt we mid fæstene magon      freode gewinnan <br>
 and þa deopan      dryhtnes gerynu, <br>
 þa þe <strong>leoran</strong> sceolan      leoda gehwylce, <br>
 gif us þære duguþe hwæt      dryhten sylleð. <br>
 </dd>
 <dt>120</dt>
 <dd>
 Eft Helias,      eorl se mæra, <br>
 him on westene      wiste geþigede, <br>
 þær him symbelbread      somod mid wætere <br>
 dryhtnes engla sum      dihte togeanes, <br>
 and <strong>se</strong> <strong>gestrangud</strong> wearð      styþum gyfle <br>
 </dd>
 <dt>125</dt>
 <dd>
 to gefæstenne      feowertig daga <br>
 and nihta samod,      swa he nahtes anbat <br>
 ær he on Horeb dun      hali ferde. <br>
 Uton þæt gerine      rihte gehicgan, <br>
 þæt se mæra <strong>þegen</strong>      mihta ne hæfde <br>
 </dd>
 <dt>130</dt>
 <dd>
 to astigenne      stæppon on ypplen <br>
 ær him þæt symbel wearþ      seald fram engle. <br>
 We sint on westene      wuldres blisse <br>
 on þæm ænete      ealra gefeana; <br>
 nu is helpes tid,      halig dryhten, <br>
 </dd>
 <dt>135</dt>
 <dd>
 hu we munt þinne      mærne gestygan. <br>
 Sint for englas geteald      <strong>eorþbugendum</strong> <br>
 þa þe dryhtnes word      dædum lærað. <br>
 We þa andlifene      ofstum þycgen <br>
 and þone deoran wist,      dryhtnes lare; <br>
 </dd>
 <dt>140</dt>
 <dd>
 uton <strong>fæstan</strong> swa      fyrene dædum <br>
 on forhæfenesse      her for life, <br>
 þæt we þæs muntes mægen      mærþa gestigan <br>
 swa se ealda <strong>dyde</strong>      Elias iu. <br>
 Is to hicganne      hu se halga gewat <br>
 </dd>
 <dt>145</dt>
 <dd>
 of þissum wangstede      wuldres neosian; <br>
 hine fyren scryd      feower mærum <br>
 wlangum wicgum      on weg ferede <br>
 on neorxnawong,      þær us nergend Crist <br>
 gehaten hafað      ham mid blisse, <br>
 </dd>
 <dt>150</dt>
 <dd>
 gif we þæt fæsten her      fyrena gelæstað <br>
 and þone uplican      æþel secað. <br>
 Nu wæs æt nehstan      þæt us nergend Crist, <br>
 halig heofenes weord,      heolp and lærde. <br>
 He hine dyppan let      deorum þweale, <br>
 </dd>
 <dt>155</dt>
 <dd>
 fulwihtes <strong>bæðe,</strong>      fyrena bedæled, <br>
 and he feowertig daga      <strong>firsude</strong> <strong>mettas,</strong> <br>
 eac nihta swa feala      nanuht gyltig, <br>
 leodum to lare,      þæt hie on lengten sceolan <br>
 efen feowertig daga      fæsten hewan. <br>
 </dd>
 <dt>160</dt>
 <dd>
 Hine costude þær      Cristes gewinna <br>
 on þæm ænete      eald and fræte, <br>
 geseah mærne frean      mannum gelicne <br>
 and þa wenan ongann,      wommes gemyndig, <br>
 þæt he stræla his      stellan mihte <br>
 </dd>
 <dt>165</dt>
 <dd>
 on þam <strong>lichoman;</strong>      næs þæs leahtra nan, <br>
 ac on hinder gewat      hearmes brytta, <br>
 and þær englas hyra      ealdor sohtan. <br>
 Higesynnig man,      gyf þe susla weard <br>
 costian durre,      þonne he Crist dyde, <br>
 </dd>
 <dt>170</dt>
 <dd>
 wereda wulderfrean,      womma leasne, <br>
 ne mæg he þæs inne      ahwæt scotian <br>
 gif he <strong>myrcels</strong> næfþ      manes æt egum, <br>
 ac he on hinder scriþ,      and þe halig <br>
 englas ærfæste      æghwær helpað, <br>
 </dd>
 <dt>175</dt>
 <dd>
 gif þu dryhtnes her      dædum fylgest. <br>
 Hæbbe we nu gemearcod      hu þa mæran iu <br>
 <strong>feowertig</strong> daga      fæsten hewdon, <br>
 and we bebeodað      þurh beorn godes <br>
 þæt manna gehwilc      þe for moldan wunað <br>
 </dd>
 <dt>180</dt>
 <dd>
 ær þam æreste      ures dryhtnes <br>
 efen feowertig daga      fæsten hewe <br>
 oþ þa nigoþan tid,      and he na bruce <br>
 flæsces oþþe fyrna,      þæ læs þe he fah <strong>wese.</strong> <br>
 Sceolan sacerdas      singan mæssan, <br>
 </dd>
 <dt>185</dt>
 <dd>
 dæghwamlice      dryhten biddan <br>
 on þam fæstenne      þæt he freond wese <br>
 folce gynd foldan,      and þa fyrna sceolan <br>
 þam sacerdan      secgan gehwilce <br>
 and þa <strong>dymnissa</strong>      dædum betan <br>
 </dd>
 <dt>190</dt>
 <dd>
 wordes and weorces,      wuldres ealdor <br>
 þurh ælmesdæde      eall gegladian. <br>
 þonne is þearf micel      þeoda mænium <br>
 þæt þa sacerdos      <strong>sylfe</strong> ne gyltan, <br>
 ne on leahtrum hiora      ligegen to fæste. <br>
 </dd>
 <dt>195</dt>
 <dd>
 Hwa mæg þyngian      þreale hwilcum <br>
 wiþ his arwesan,      gyf he him ærur hæfð <br>
 bitere onbolgen,      and þæs bote ne deð, <br>
 ac þa æbyligþe      ealdere wrohte, <br>
 <strong>dæghwamlice</strong>      dædum niwað? <br>
 </dd>
 <dt>200</dt>
 <dd>
 Gyf se sacerd hine      <strong>sylfne</strong> ne cunne <br>
 þurh dryhtnes ege      dugeþum healdan, <br>
 nu þa, folces mann,      fyrna <strong>ne</strong> gyme <br>
 þe <strong>gehalgod</strong> mann      her gefremme, <br>
 ac þu lare scealt      lustum <strong>fremman</strong> <br>
 </dd>
 <dt>205</dt>
 <dd>
 ryhthicgennde      þe he to <strong>ræde</strong> tæchð, <br>
 drince he him þæt drofe      <strong>oððe</strong> <strong>þæt</strong> <strong>dæghluttre</strong> <br>
 wæter of wege,      þæt is wuldres lare. <br>
 Ac ic secgan mæg,      sorgum hremig, <br>
 hu þa sacerdas      sace niwiað, <br>
 </dd>
 <dt>210</dt>
 <dd>
 dæghwamlice      dryhten gremiað <br>
 and mid <strong>æfeste</strong>      ælcne forlædað <br>
 þe him fylian wyle      folces manna; <br>
 sona hie on mergan      mæssan syngað <br>
 and forþegide,      þurste gebæded, <br>
 </dd>
 <dt>215</dt>
 <dd>
 æfter tæppere      teoþ geond stræta. <br>
 Hwæt! Hi leaslice      leogan ongynnað <br>
 and þone tæppere      tyhtaþ gelome, <br>
 secgaþ þæt he synleas      syllan mote <br>
 ostran to æte      and æþele wyn <br>
 </dd>
 <dt>220</dt>
 <dd>
 emb morgentyd,      <strong>þæs</strong> þe me <strong>þingeð</strong> <br>
 þæt hund and wulf      healdað þa ilcan <br>
 wisan on worulde      and ne wigliað <br>
 <strong>hwæne</strong> hie to mose fon,      mæða bedæled. <br>
 Hi þonne sittende      sadian aginnað, <br>
 </dd>
 <dt>225</dt>
 <dd>
 <strong>sinne</strong> semað,      syllað gelome, <br>
 <strong>cweðað</strong> goddlife      gumena gehwilcum <br>
 þæt wines dreng      <strong>welhwa</strong> mote, <br>
 siþþan he mæssan hafað,      meþig þicgan, <br>
 etan ostran eac      and oþerne <br>
 </dd>
 <dt>230</dt>
 <dd>
 fisc of flode      <br>
 </dd>
 </dl>
 </body>