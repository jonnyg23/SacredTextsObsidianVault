<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_105.htm">Previous</a> 
 <a href="a05_107.htm">Next</a> 
 </center>
 <hr>
 <h1>The Paris Psalter: Psalm 106</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ic andette      ecne drihten, <br>
 þæne goodan god,      forðan ic hine gleawne wat; <br>
 is his mildheortnes      <strong>mycel</strong> to worulde. <br>
 Secge þæt nu ða,      þæt hi sylfa god <br>
 </dd>
 <dt>5</dt>
 <dd>
 alysde, lifes weard,      laðum of handa, <br>
 and hi of sidfolcum      gesamnade. <br>
 Fram uppgange      æryst sunnan <br>
 oþþæt heo gewiteð      on <strong>westrodur</strong> <br>
 and fram sæ norðan      swycedan geond westen; <br>
 </dd>
 <dt>10</dt>
 <dd>
 ne meahton ceastre weg      cuðne mittan, <br>
 þe hi eardunge      on genaman. <br>
 Hæfde hi hungor and þurst      heard gewyrded, <br>
 þæt him frecne on      feorh aðolude. <br>
 And hi þa on þære costunge      cleopedan to <strong>dryhtne,</strong> <br>
 </dd>
 <dt>15</dt>
 <dd>
 and he hi of þam earfeðum      eallum alysde. <br>
 Hi þa gelædde      lifes ealdor, <br>
 þær hi on rihtne weg      ricene eodan, <br>
 oðþæt hi cuðlice      on becwoman <br>
 to hiora cestre      eardungstowe. <br>
 </dd>
 <dt>20</dt>
 <dd>
 Forðon <strong>hi</strong> mildheortnesse      mihtigan drihtnes <br>
 ealle andettað,      and eac sæcgeað <br>
 mycel wundur hys      manna bearnum. <br>
 Forðon he gesedeð      sawle idle, <br>
 and þa hungrian      her mid godum <br>
 </dd>
 <dt>25</dt>
 <dd>
 fæste gefylleð      to feore syþþan, <br>
 þa þe her on ðystrum      þrage sæton <br>
 and on deaðes scuan      deorcum lifdan, <br>
 <strong>gebundene</strong>      bealuwe feterum <br>
 on wædle wrace      and on iserne. <br>
 </dd>
 <dt>30</dt>
 <dd>
 Forðon hi dydan      drihtnes spræce <br>
 æghwæs ægype,      and his geðeaht swylce <br>
 þæs heahstan him      hæfdan on bysmer. <br>
 Hiora heorte wæs      hean on gewinnum <br>
 and untrume      ealle wæran, <br>
 </dd>
 <dt>35</dt>
 <dd>
 næfdan þa on foldan      fultum ænne. <br>
 Hi on costunge      cleopedan to drihtne, <br>
 and he hi of þam earfoðum      eallum alysde. <br>
 And he hi of þam þystrum      þanon alædde <br>
 and of deaðes scuan      deorcum generede <br>
 </dd>
 <dt>40</dt>
 <dd>
 and heora bendas towearp      bitre sneome. <br>
 Forðan hi mildheort mod      mihtigan drihtnes <br>
 ealle <strong>andettan,</strong>      and eac cweþan <br>
 mycel wundur <strong>his</strong>      ofer manna bearn. <br>
 Forðon he æren dor      eaðe gescæneð <br>
 </dd>
 <dt>45</dt>
 <dd>
 and iserne steng      ana gebigeð. <br>
 He hi of unrihtum      ealle swylce <br>
 þam wraðan wege      wis alædeð, <br>
 þær hi wæron on woo      ær wraðe besmitene. <br>
 Hi onhysctan      æghwylcne mete, <br>
 </dd>
 <dt>50</dt>
 <dd>
 mode mægen heora,      oð unmihte, <br>
 þæt hy wið deaða duru      drencyde wæran. <br>
 þa hi on costunge      cleopedan to drihtne, <br>
 and he hi of þam earfoþum      eallum alysde. <br>
 He him wisfæstlic      word onsende, <br>
 </dd>
 <dt>55</dt>
 <dd>
 þurh þæt hi hrædlice      hælde wæron <br>
 and of heora forwyrde      wurdan generede. <br>
 Forðon hi nu andettan      ecum drihtne, <br>
 þæt he milde wearð      manna cynne; <br>
 mycel ys his wundur      ofer manna bearn. <br>
 </dd>
 <dt>60</dt>
 <dd>
 Hi him sculon laces lof      lustum bringan, <br>
 and his weorc wynsum      wide sæcgean. <br>
 þa þe sæ seceað,      mid scipe liðað, <br>
 wyrceað weorc mænig      on wæterðryþum. <br>
 Hi drihtnes weorc      digul gesawon <br>
 </dd>
 <dt>65</dt>
 <dd>
 and his wundra wearn      on wætergrundum. <br>
 Gif he sylfa cwyð,      sona <strong>ætstandað</strong> <br>
 ystige gastas      ofer egewylmum, <br>
 beoð heora yþa      up astigene. <br>
 þa to heofenum up      heah astigað, <br>
 </dd>
 <dt>70</dt>
 <dd>
 nyþer gefeallað      under neowulne grund; <br>
 oft þa on yfele      eft aþindað. <br>
 Gedrefede þa      deope syndan, <br>
 hearde onhrerede      her anlicast, <br>
 hu druncen hwylc      gedwæs spyrige; <br>
 </dd>
 <dt>75</dt>
 <dd>
 ealle heora snytru beoð      yfele <strong>forglendred.</strong> <br>
 Hi on costunge      cleopedan to drihtne, <br>
 and he hi of earfeðum      eallum alysde. <br>
 He yste mæg      eaðe oncyrran, <br>
 þæt <strong>him</strong> windes hweoðu      weorðeð smylte, <br>
 </dd>
 <dt>80</dt>
 <dd>
 and þa yðe      eft swygiað, <br>
 bliþe weorðað,      þa þe brimu weþað. <br>
 And he hi on hælo      hyþe gelædde, <br>
 swa he hira willan      wyste fyrmest, <br>
 and he hig of earfoðum      eallum alysde. <br>
 </dd>
 <dt>85</dt>
 <dd>
 Hi andettan      ealle drihtne, <br>
 hu he milde wearð      manna cynne; <br>
 mære synd his wundur      ofer manna bearn. <br>
 Forðon hine on cyrcean      cristenes folces <br>
 hean ahebbað,      and him hælu and lof <br>
 </dd>
 <dt>90</dt>
 <dd>
 on sotelum soðfæstra      secgean to worulde. <br>
 He on westenne      wynne streamas <br>
 soðfæst sette,      þær he sarig folc <br>
 geðewde þurste      þa blissade. <br>
 He ða weaxendan      wende eorðan <br>
 </dd>
 <dt>95</dt>
 <dd>
 on sealtne mersc      for synndædum <br>
 þara eardendra,      þe hire on lifdan. <br>
 Westen he geworhte      on widne mere, <br>
 and swylce eorðan      eac butan wætre <br>
 on utgange      æþelast burnan. <br>
 </dd>
 <dt>100</dt>
 <dd>
 þær he hungrium      ham staðelude, <br>
 and þær gesetton      swylce ceastre, <br>
 þær hi eard namon      awa syþþan. <br>
 Hi wingeardas      wyrcean ongunnon, <br>
 sæde seowan,      syþþan growan <br>
 </dd>
 <dt>105</dt>
 <dd>
 lungre land heora      aloden wæstmum. <br>
 þa he bletsade,      and hi brade þa <br>
 weoxan weorðlice,      wide greowan; <br>
 næs heora neata      nan geyfelad. <br>
 Oft hi fea wurdan      feondum geswencte <br>
 </dd>
 <dt>110</dt>
 <dd>
 fram þære costunge      þe him becwom æfter, <br>
 sares and yfeles,      þe hi syþþan begeat. <br>
 Syððan hi forhogedan      halige lare; <br>
 hiora ealdormen      ealle wæron <br>
 sare beswicene,      swicedan oftust <br>
 </dd>
 <dt>115</dt>
 <dd>
 and on wegas werige      wendan hwilum of. <br>
 þær he þearfendra      þa miltsude, <br>
 and hi of wædle      wean alysde, <br>
 sette heora staðol      sceapum anlice. <br>
 Syþþan þæt soðfæste geseoð,      sniome æfter <br>
 </dd>
 <dt>120</dt>
 <dd>
 bliðe weorðað,      beot geþenceað, <br>
 þæt unrihta gehwylc      eft <strong>oncyrreð</strong> <br>
 and his sylfes muð      symble <strong>hemneð.</strong> <br>
 Hwylc is wisra nu      wel snotera, <br>
 þe þas mid gehygde      healdan cunne, <br>
 </dd>
 <dt>125</dt>
 <dd>
 and milde mod      mihtigan drihtnes <br>
 full gleawlice      ongite syþþan? <br>
 </dd>
 </dl>
 </body>