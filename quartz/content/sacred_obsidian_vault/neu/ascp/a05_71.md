<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_70.htm">Previous</a> 
 <a href="a05_72.htm">Next</a> 
 </center>
 <hr>
 <h1>The Paris Psalter: Psalm 71</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Syle dom þinne,      drihten, kyninge; <br>
 suna cynincges syle,      þæt he soð healde. <br>
 Dem þu þin folc      deore mid soðe, <br>
 heald þine þearfan      holde mid dome. <br>
 </dd>
 <dt>5</dt>
 <dd>
 Onfon beorgas eac      beorhtre sibbe <br>
 on þinum folce      fægere blisse <br>
 and geswyru eac      soþum dædum. <br>
 On his soðfæstnesse      swylce demeð <br>
 on folce      fyrhte þearfan, <br>
 </dd>
 <dt>10</dt>
 <dd>
 swylce he þearfena bearn      þriste hæleð. <br>
 He þa hermcweðend      hyneð and bygeð, <br>
 se mid sunnan wunað      swylce mid monan, <br>
 þurh ealra worulda woruld      wunað him ece. <br>
 He þonne astigeð,      swa se stranga ren <br>
 </dd>
 <dt>15</dt>
 <dd>
 fealleð on flys her,      and swa fæger dropa <br>
 þe on þas eorðan      upon dreopað. <br>
 On his agenum dagum      ypped weorðeþ <br>
 syb soðfæstnes      swiðe genihtsum, <br>
 oþþæt byð ahafen      hluttor mona. <br>
 </dd>
 <dt>20</dt>
 <dd>
 He þonne wealdeð      wera cneorissum <br>
 be sæ tweonum,      sidum ricum, <br>
 and fram streamracum      styreð him eallum <br>
 oþ þysse eorðan      utgemæru. <br>
 <strong>Hine</strong> Sigelwearas      seceað ealle <br>
 </dd>
 <dt>25</dt>
 <dd>
 and his feondas      foldan liccigeað. <br>
 Cumað of Tharsis      tires eadige <br>
 and of ealandum      utan kynincgas; <br>
 þa him eardgyfu      æðele bringað <br>
 of Arabia,      eac of Saba; <br>
 </dd>
 <dt>30</dt>
 <dd>
 ealle him leoda      lacum cwemað. <br>
 Hine weorðiað      worulde kyningas <br>
 þa on eorðwege      ealle syndan; <br>
 ealle þeoda hine      weorðiað georne. <br>
 Forþon he alyseð      lungre þearfan, <br>
 </dd>
 <dt>35</dt>
 <dd>
 þæt him se welega ne mæg      wiht onsittan, <br>
 and þæne wædlan,      þe on worulde næfð <br>
 ahwær elles      ænigne fultum. <br>
 He helpeð þearfan,      swylce eac wædlan, <br>
 and he þearfigendra      sawla gehæleð. <br>
 </dd>
 <dt>40</dt>
 <dd>
 He of mansceatte      and of mane eac <br>
 sniome hiora sawle      softe <strong>alysde;</strong> <br>
 ys his nama for him      neode gebyrhted. <br>
 He lyfað leodum,      him byð lungre seald; <br>
 of Arabia gold      eorlas lædað; <br>
 </dd>
 <dt>45</dt>
 <dd>
 hine weorþiað      wera cneoressa <br>
 and hine ealne dæg      eac bletsiað. <br>
 þonne æðele getrym      eorðan weardað, <br>
 bið se beorht ahafen      ofer beorgas <strong>up;</strong> <br>
 ofer Libanum      licgeað his yþa, <br>
 </dd>
 <dt>50</dt>
 <dd>
 and on burgum beoþ      blostmum fægere <br>
 swa on eorðan heg      ute on lande. <br>
 þonne byð his nama      ofer <strong>eall</strong> niða bearn <br>
 and to widan feore      weorðeð gebletsod; <br>
 ær sunnan his nama      soðfæst standeð, <br>
 </dd>
 <dt>55</dt>
 <dd>
 byð his setl ær      swylce þonne mona. <br>
 And him byð eorþan cynn      eall gebletsad; <br>
 ealle hine þeoda      þriste heriað. <br>
 Wese Israhela      ece drihten <br>
 and hiora sylfra god      symble gebletsad, <br>
 </dd>
 <dt>60</dt>
 <dd>
 se þe wundor mycel      wyrceð ana; <br>
 si his mihta nama      mode gebletsad <br>
 on ecnesse      awa to worlde. <br>
 And þeos eorðe si      eall gefylled, <br>
 þurh his wuldres miht.      Wese swa, wese swa! <br>
 </dd>
 </dl>
 </body>