<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_104.htm">Previous</a> 
 <a href="a05_106.htm">Next</a> 
 </center>
 <hr>
 <h1>The Paris Psalter: Psalm 105</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ic andette      ecum drihtne, <br>
 georne ðam gleawan,      forðan ic hine godne wat; <br>
 forþon he his mildheortnysse      mannum cyðde, <br>
 on ðysse worulde      wis gestandeð. <br>
 </dd>
 <dt>5</dt>
 <dd>
 Hwylc mæg æfre      mihta drihtnes <br>
 asprecan and aspyrian,      oððe spedlice <br>
 eall his lofmægen      leode gehyran <br>
 and his gehyrnesse      her oncnawan? <br>
 Eadige beoð æghwær,      þa ðe a wyllað <br>
 </dd>
 <dt>10</dt>
 <dd>
 soðe domas      sylfe efnan, <br>
 on ealle tid      æghwæs healdan <br>
 heora soðfæstnysse      symble mid dædum. <br>
 <strong>Gemune</strong> us, drihten,      on modsefan <br>
 forð hycgende      folces þines, <br>
 </dd>
 <dt>15</dt>
 <dd>
 and us mid hælo      her geneosa. <br>
 And us tidlice      teala sceawige, <br>
 ceose mid gecorenum,      þenden we cwice lifgen, <br>
 þæt we mid þinre ðeode      þær blissian <br>
 and þæt yrfe þin      æghwær herige. <br>
 </dd>
 <dt>20</dt>
 <dd>
 We gefyrnedan      mid urum fæderum ær, <br>
 and we unsoðfæste      ealle wæron <br>
 and unrihtes      æghwær worhtan. <br>
 Fæderas ure      fæste ne oncneowan <br>
 ealle þa wundor      þe ðu on Egyptum <br>
 </dd>
 <dt>25</dt>
 <dd>
 worhtest wræclice,      wundor unlytel; <br>
 næron hi gemyndige      miltsa þinra, <br>
 þa ðu him on ðære mægðe      manige cyðdest. <br>
 Hi bysmredan,      þa hi on brad wæter <br>
 on þone readan sæ      randas bæron, <br>
 </dd>
 <dt>30</dt>
 <dd>
 þær ðu hi alysdest,      lifes ealdor, <br>
 and hi generedest      on naman þinum, <br>
 þa ðu þine miht      mycle cyðdest. <br>
 þær ðu readne sæ      ricene geðywdest, <br>
 and þær wæron      þa wareðas drige, <br>
 </dd>
 <dt>35</dt>
 <dd>
 and hi betweonum wætera      weallas læddest, <br>
 swa hi on westenne      wæron on drigum. <br>
 Swa hi alysde      lifes ealdor <br>
 of heora feonda      fæcnum handum, <br>
 and of feogendra      folmum swylce, <br>
 </dd>
 <dt>40</dt>
 <dd>
 and heora feondas      flod adrencte, <br>
 þæt þæra æfre ne com      an spellboda. <br>
 Syððan hi his wordon      wel gelyfdan <br>
 and <strong>him</strong> lofsangum      lustum cwemdan, <br>
 and þæs eft hraðe      ealle forgeaton, <br>
 </dd>
 <dt>45</dt>
 <dd>
 weorca wræclicra;      na hi wel syþþan <br>
 his geæhtunge      ahwær heoldan. <br>
 Hi on westenne      wraðe ongunnan <br>
 gitsunge began      and gramlice <br>
 heora godes þær      geare costedan. <br>
 </dd>
 <dt>50</dt>
 <dd>
 He him been sniome      brohte and sealde, <br>
 sende on heora muþas      mete to genihte. <br>
 Ongunnon hi on þam wicum      wraðe swylce <br>
 mærne Moyses      ma bysmrian <br>
 and Aaron mid      eac þone halgan. <br>
 </dd>
 <dt>55</dt>
 <dd>
 þa eorðe togaan      and eall forswealh <br>
 on deope forwyrd      Dathanes weorod <br>
 and Abirones      eall ætgædere. <br>
 þær fyr abarn      frecne swylce <br>
 on heora gemetinge,      and þær maansceaðan <br>
 </dd>
 <dt>60</dt>
 <dd>
 þa synfullan      sniome forbærnde. <br>
 Hi on Choreb swylce      cealf ongunnan <br>
 him to godgylde      georne wyrcean, <br>
 onwendan heora wuldor      on þæne wyrsan had <br>
 hæðenstyrces      hig etendes. <br>
 </dd>
 <dt>65</dt>
 <dd>
 Godes hi forgeaton,      þe hi of gramra ær <br>
 feonda folmum      frecne generede, <br>
 þe on Egyptum      æðele <strong>wundur</strong> <br>
 and on Chananea      cymu worhte <br>
 and recene wundur      on þam readan sæ. <br>
 </dd>
 <dt>70</dt>
 <dd>
 þa hi wolde toweorpan      wuldres aldor, <br>
 þær heora Moyses      mægene ne hulpe; <br>
 he þæt folc forstod      feonda mægene; <br>
 forðon he him his yrre      of acyrde, <br>
 þæt he hi ne towurpe      geond werþeoda. <br>
 </dd>
 <dt>75</dt>
 <dd>
 <strong>Ne</strong> hi for awyht      eorþan cyste <br>
 þa selestan      geseon woldan, <br>
 ne his wordum eac      woldan gelyfan; <br>
 ac hi granedan      and grame spræcan, <br>
 noldan his wordum      wel gehyran. <br>
 </dd>
 <dt>80</dt>
 <dd>
 He his handa ahof      and hi hraðe wolde <br>
 on þam westenne      wide todrifan <br>
 and heora swæs cynn      sendan on wid land. <br>
 Hi Belphegor      bædon are, <br>
 æton deadra lac,      swa hit gedefe ne wæs. <br>
 </dd>
 <dt>85</dt>
 <dd>
 And hi bysmredon      bealde drihten <br>
 on heora gemetincge      mægene ealle, <br>
 and þær healicne      on hryre gefremedan. <br>
 Hi þæs feondætes      Finees awerede, <br>
 þa he on þam folce      feondgyld gebræc; <br>
 </dd>
 <dt>90</dt>
 <dd>
 he þæs hæl gehleat      and helpe fand <br>
 of cynna gehwam      and on cneorisse. <br>
 Eac hi gefremedan      oðer bysmer, <br>
 þær hi wiðercwyde      wæteres hæfdon; <br>
 þær Moyses wearð      mægene gebysgad <br>
 </dd>
 <dt>95</dt>
 <dd>
 for heora yfelum,      swa he oftor wæs, <br>
 on his gaste gram;      ne mihte him godes willan <br>
 mid his welerum      wisne getæcean. <br>
 Noldan hi toworpan      wraðe þeode, <br>
 swa him drihten ær      dema sægde, <br>
 </dd>
 <dt>100</dt>
 <dd>
 ac hi wið manfullum      <strong>mengdan</strong> þeode <br>
 and leornedan      lað weorc gode <br>
 and sceuccgyldum      swyþe guldan; <br>
 him þæt eall gewearð      to æswyce. <br>
 Ongunnan heora bearn      blotan feondum, <br>
 </dd>
 <dt>105</dt>
 <dd>
 sceuccum onsæcgean      suna and dohter; <br>
 agutan blod swylce      bearna feala, <br>
 þa unscyldige      ealle wærun, <br>
 syðþan hi gecuran      Chananea god. <br>
 þanon eorþe wearð      eall mid blode <br>
 </dd>
 <dt>110</dt>
 <dd>
 mane gemenged,      <strong>misdædum</strong> fah. <br>
 Eall hi forheoldan      heahweorc godes; <br>
 forðan him yrre wearð      ece drihten <br>
 and he his yrfe      eall forhogode. <br>
 He hi on handgeweald      hæðenum sealde <br>
 </dd>
 <dt>115</dt>
 <dd>
 and heora weoldan,      þa him wyrrest ær <br>
 on feondscipe      fæste gestodon. <br>
 Heora costedan      cuþe feondas <br>
 and under handum      hynþe þoledan; <br>
 hi alysde oft      lifes ealdor. <br>
 </dd>
 <dt>120</dt>
 <dd>
 Hi hine on geþeahte      oft abylgdan; <br>
 wæron on unrihtum      oft gehynde. <br>
 Swa he furðum oncneow,      þæt heora fynd ehtan, <br>
 he heora bene      bealde gehyrde. <br>
 þonne he his wordgebeot      well gemunde; <br>
 </dd>
 <dt>125</dt>
 <dd>
 hreaw hine sona,      þonne hi hynþa drugan, <br>
 æfter his miltsa      menigu godes. <br>
 Syððan he him sealde      sona miltse, <br>
 þær hi on gesawon      ealle ætgædere, <br>
 þe ehtend him      ær gestodan. <br>
 </dd>
 <dt>130</dt>
 <dd>
 Do us hale nu,      halig drihten, <br>
 and us, se goda god,      georne gesamna <br>
 of widwegum,      þær we wean dreogað, <br>
 þæt we þinne naman      nede motan <br>
 þone halgestan      her andettan <br>
 </dd>
 <dt>135</dt>
 <dd>
 and we on lofe þinum      lungre weorðan <br>
 ofer werðeode      wuldre <strong>geherede.</strong> <br>
 Wese Israhela god      aa gebletsad <br>
 on worulda woruld,      wealdend drihten, <br>
 and þæt fægere becweðe      folca æghwylc; <br>
 </dd>
 <dt>140</dt>
 <dd>
 wese swa, wese swa      þurh eall wide ferhð. <br>
 </dd>
 </dl>
 </body>