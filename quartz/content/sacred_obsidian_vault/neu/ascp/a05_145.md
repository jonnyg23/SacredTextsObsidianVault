<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_144.htm">Previous</a> 
 <a href="a05_146.htm">Next</a> 
 </center>
 <hr>
 <h1>The Paris Psalter: Psalm 145</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Herige min sawl      hælend drihten, <br>
 and ic on minum life      lustum drihten <br>
 herige haligne      and holdum gode <br>
 sealmas singe,      þenden ic sylf lifige. <br>
 </dd>
 <dt>5</dt>
 <dd>
 Nelle ge on ealdurmenn      ane getreowian, <br>
 ne on manna bearn;      nis þær mycel hælu. <br>
 Heora gast gangeð,      gearwe onwendeð <br>
 on þa eorðan      þe hi of comon; <br>
 of þam sylfan dæge      syðþan forweorðað <br>
 </dd>
 <dt>10</dt>
 <dd>
 ealle þa geþohtas      þe hi þohtan ær. <br>
 þonne bið eadig      þe him æror wæs <br>
 Iacobes god      geara fultumiend, <br>
 and ær his hiht on god      hæfde fæste, <br>
 Se þe heofon worhte,      hrusan swylce <br>
 </dd>
 <dt>15</dt>
 <dd>
 and sidne sæ      samed ætgædere, <br>
 and ealle þa þe him on      ahwær syndon. <br>
 He his soðfæst word      swylce gehealdeð, <br>
 and on worulde his      wise domas <br>
 deð gedefe      þe her deorce ær <br>
 </dd>
 <dt>20</dt>
 <dd>
 <strong>teonan</strong> manige      torne geþoledan; <br>
 syleð mete swylce      þe her murcne ær <br>
 hungur heaðugrimne      heardne geþoledan. <br>
 Wreceð to ræde      rice drihten <br>
 þara manna bearn      þe ær man gebræc, <br>
 </dd>
 <dt>25</dt>
 <dd>
 swylce þa gefetredan      fægre drihten <br>
 lungre alyseð      and him lif geofeð, <br>
 and blinde eac      bealde drihten <br>
 on heora eagum      eft onleohteð; <br>
 soðfæste drihten      swylce lufade. <br>
 </dd>
 <dt>30</dt>
 <dd>
 þa elðeodigan      ealle drihten <br>
 lustum healdeð,      and lif geofeð <br>
 weodewum wencelum;      he hiom wel onfehð, <br>
 fyrenfulra weg      frecne toweorpeð. <br>
 Rixað mid ræde      rice drihten <br>
 </dd>
 <dt>35</dt>
 <dd>
 on ecnesse      awa to feore, <br>
 and þin, Sione, god      symble to worulde. <br>
 </dd>
 </dl>
 </body>