<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_100.htm">Previous</a> 
 <a href="a05_102.htm">Next</a> 
 </center>
 <hr>
 <h1>The Paris Psalter: Psalm 101</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 ðu min gebed,      <strong>mære</strong> drihten, <br>
 gehyr, heofenes weard,      and gehlyde min <br>
 to ðe becume,      þeoda reccend. <br>
 Na þu andwlitan      æfre þinne <br>
 </dd>
 <dt>5</dt>
 <dd>
 awend fram me,      wuldres ealdor; <br>
 gif ic geswenced sy,      þu swæs to me <br>
 þin eare onhyld      and me ofestlice <br>
 gehyr, heofenes weard,      helpys benan. <br>
 Forðon dagas mine      gedroren syndan <br>
 </dd>
 <dt>10</dt>
 <dd>
 smece gelice,      and forspyrcende synd <br>
 mine mearhcofan,      þæs þe me þinceð, <br>
 swylce hi on cocerpannan      cocas gehyrstan. <br>
 Ic eom hege gelic,      þam þe hraðe weornað, <br>
 ðonne hit byð amawyn      mannes folmum; <br>
 </dd>
 <dt>15</dt>
 <dd>
 is min heorte eac      hearde geswenced, <br>
 forðon ic ær forgeat,      þæt ic etan sceolde <br>
 minne swetne hlaf;      forðon me is swære stefn <br>
 hefig gnorniende      heortan getenge, <br>
 ætfeolen eac min ban      <strong>flæsce</strong> minum. <br>
 </dd>
 <dt>20</dt>
 <dd>
 Ic geworden eom      pellicane gelic, <br>
 se on westene wunað;      wat ic eac swiðe geare, <br>
 þæt ic genemned eam      nihthrefne gelic, <br>
 þe on scræfe eardað,      and ic spearuwan swa some <br>
 gelice gewearð,      anlicum fugele. <br>
 </dd>
 <dt>25</dt>
 <dd>
 Hwæt, me ealne dæg      <strong>edwitspræce</strong> on <br>
 mine feondas      fæste brohtan, <br>
 and ða me heredan;      hi me hraþe æfter <br>
 full swyþe eft      swerigean ongunnon. <br>
 Forðon ic anlic ætt      æscean hlafe, <br>
 </dd>
 <dt>30</dt>
 <dd>
 and ic minne drinc      mengde wið tearum, <br>
 For andwlitan      yrres þines; <br>
 feor þu me ahofe      and gehnæctest eft. <br>
 Dagas mine gedruran      swa se deorca scua, <br>
 and ic hege gelic,      swa hit hraðe weornað. <br>
 </dd>
 <dt>35</dt>
 <dd>
 þu on ecnysse wunast      awa, drihten; <br>
 wunað þin gemynd,      þenden woruld standeð. <br>
 Aris nu, mihtig god,      miltsa Sione; <br>
 nu is hire helpe      heahsæl cumen. <br>
 Forþon þæs þancunga      <strong>þine</strong> scealcas <br>
 </dd>
 <dt>40</dt>
 <dd>
 ambyhtmæcgas      ealle hæfdan, <br>
 forðon þe þu stiðlice      stanum and eorðan <br>
 eallum ætgædere      ær miltsadest. <br>
 Forþon neodlice      on naman ðinum <br>
 ealle eorðbuend      egsan habbað, <br>
 </dd>
 <dt>45</dt>
 <dd>
 and þin wuldor ongitað      <strong>wise</strong> <strong>cyningas.</strong> <br>
 Eft timbrade      ece drihten <br>
 and gesette Sion      þurh his sylfes miht, <br>
 ðær wæs gesyne      his seo soðe sped. <br>
 Oft he þearfendra bene      ðance gehyrde, <br>
 </dd>
 <dt>50</dt>
 <dd>
 and he ne forhogode      heora hold gebed. <br>
 ða wislice      awriten standað <br>
 and on cneoressum      cyðed syndan, <br>
 þæt he folc gesceop;      fægere drihten <br>
 herað holdlice      hrore geþance. <br>
 </dd>
 <dt>55</dt>
 <dd>
 Forðon he fæstlice      forð locade <br>
 of his þam hean      halgan setle; <br>
 drihten geseah of heofenum      her on eorðan. <br>
 He þa gehyrde      heahgnornunge <br>
 þæra ðe <strong>gebundene</strong>      bitere wæron, <br>
 </dd>
 <dt>60</dt>
 <dd>
 and ða bealdlice      bearn alysde <br>
 þara ðe ofslegene      sliþe wæran. <br>
 þonne byð on Sione sægd      soð nama drihtnes, <br>
 and his lof swylce,      leoda bearnum, <br>
 on Hierusalem      gleawast and mærust. <br>
 </dd>
 <dt>65</dt>
 <dd>
 Cumað folc syððan      feorran togædere <br>
 and ricu eac,      þæt hraðe drihtne <br>
 ful holdlice      hyran syþþan. <br>
 He him andwyrdeð      eallum sona <br>
 on wege worulde,      þær <strong>his</strong> gewis mægen <br>
 </dd>
 <dt>70</dt>
 <dd>
 fæste <strong>standeð:</strong>      "Ic þe feawe dagas <br>
 minra mættra      mode secge, <br>
 þæt þu me meaht on midle      minra dagena <br>
 sona gecigean,      gif þu sylfa wylt." <br>
 Earon þines anes gear      awa to feore. <br>
 </dd>
 <dt>75</dt>
 <dd>
 æt fruman þu,      drihten, geworhtest <br>
 eorþan frætwe      and upheofen; <br>
 þæt is heahgeweorc      handa þinra. <br>
 Sweotule þa forweorðað      and ðu sylf wunast; <br>
 eall forwisnað      wædum anlice, <br>
 </dd>
 <dt>80</dt>
 <dd>
 and ðu hi onwendest,      swa man wrigels deð, <br>
 and hi beoð to worulde      wended syþþan. <br>
 þu þonne byst se ilca,      se þu ær wære; <br>
 ne beoð winter þin      wiht ðe sæmran. <br>
 Bearn þinra scealca      her bu namon, <br>
 </dd>
 <dt>85</dt>
 <dd>
 and þær eardedan      ealle þrage, <br>
 and heora sylfra cynn      syððan to feore <br>
 on worulda woruld      well gerehtest. <br>
 </dd>
 </dl>
 </body>