<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a01_02.htm">Next</a> 
 </center>
 <hr>
 <h1>Genesis A, B</h1>
 <p><cite>Verse Indeterminate Unknown</cite></p>
 <dl compact>
 <dt></dt>
 <dd>
 Us is riht micel      ðæt we rodera weard, <br>
 wereda wuldorcining,      wordum herigen, <br>
 modum lufien!      He is mægna sped, <br>
 heafod ealra      heahgesceafta, <br>
 </dd>
 <dt>5</dt>
 <dd>
 frea ælmihtig.      Næs him fruma æfre, <br>
 or geworden,      ne nu ende cymþ <br>
 ecean drihtnes,      ac he bið a rice <br>
 ofer heofenstolas.      Heagum þrymmum <br>
 soðfæst and <strong>swiðfeorm</strong>      sweglbosmas heold, <br>
 </dd>
 <dt>10</dt>
 <dd>
 þa wæron gesette      wide and side <br>
 þurh geweald godes      wuldres bearnum, <br>
 gasta weardum.      Hæfdon gleam and dream, <br>
 and heora ordfruman,      engla þreatas, <br>
 beorhte blisse.      Wæs heora blæd micel! <br>
 </dd>
 <dt>15</dt>
 <dd>
 þegnas þrymfæste      þeoden heredon, <br>
 sægdon lustum lof,      heora liffrean <br>
 demdon, drihtenes      dugeþum wæron <br>
 swiðe gesælige.      Synna ne cuþon, <br>
 firena fremman,      ac hie on friðe lifdon, <br>
 </dd>
 <dt>20</dt>
 <dd>
 ece mid heora aldor.      Elles ne ongunnon <br>
 ræran on roderum      nymþe riht and soþ, <br>
 ærðon engla weard      for oferhygde <br>
 <strong>dwæl</strong> on gedwilde.      Noldan dreogan leng <br>
 heora selfra ræd,      ac hie of siblufan <br>
 </dd>
 <dt>25</dt>
 <dd>
 godes ahwurfon.      Hæfdon gielp micel <br>
 þæt hie wið drihtne      dælan meahton <br>
 wuldorfæstan wic      werodes þrymme, <br>
 sid and swegltorht.      Him þær sar gelamp, <br>
 æfst and oferhygd,      and þæs engles mod <br>
 </dd>
 <dt>30</dt>
 <dd>
 þe þone unræd ongan      ærest fremman, <br>
 wefan and weccean,      þa he worde cwæð, <br>
 niþes ofþyrsted,      þæt he on norðdæle <br>
 ham and heahsetl      heofena rices <br>
 agan wolde.      þa wearð yrre god <br>
 </dd>
 <dt>35</dt>
 <dd>
 and þam werode wrað      þe he ær wurðode <br>
 wlite and wuldre.      Sceop þam werlogan <br>
 wræclicne ham      weorce to leane, <br>
 helleheafas,      hearde niðas. <br>
 Heht þæt witehus      wræcna bidan, <br>
 </dd>
 <dt>40</dt>
 <dd>
 deop, dreama leas,      drihten ure, <br>
 gasta weardas,      þa he hit geare wiste, <br>
 synnihte beseald,      susle geinnod, <br>
 geondfolen fyre      and færcyle, <br>
 rece and reade lege.      Heht þa geond þæt rædlease hof <br>
 </dd>
 <dt>45</dt>
 <dd>
 weaxan witebrogan.      Hæfdon hie wrohtgeteme <br>
 grimme wið god gesomnod;      him þæs grim lean becom! <br>
 Cwædon þæt heo rice,      reðemode, <br>
 agan woldan,      and swa eaðe meahtan. <br>
 Him seo wen geleah,      siððan waldend his, <br>
 </dd>
 <dt>50</dt>
 <dd>
 heofona heahcining,      honda arærde, <br>
 hehste wið þam herge.      Ne mihton hygelease, <br>
 mæne wið metode,      mægyn <strong>bryttigan,</strong> <br>
 ac him se mæra      mod getwæfde, <br>
 bælc forbigde.      þa he gebolgen wearð, <br>
 </dd>
 <dt>55</dt>
 <dd>
 besloh synsceaþan      sigore and gewealde, <br>
 dome and dugeðe,      and dreame benam <br>
 his feond, friðo      and gefean ealle, <br>
 torhte tire,      and his torn gewræc <br>
 on gesacum swiðe      selfes mihtum <br>
 </dd>
 <dt>60</dt>
 <dd>
 strengum stiepe.      Hæfde styrne mod, <br>
 gegremed grymme,      grap on wraðe <br>
 faum folmum,      and him on fæðm gebræc <br>
 <strong>yrre</strong> on mode;      æðele bescyrede <br>
 his wiðerbrecan      wuldorgestealdum. <br>
 </dd>
 <dt>65</dt>
 <dd>
 <strong>Sceof</strong> þa and scyrede      scyppend ure <br>
 oferhidig cyn      engla of heofnum, <br>
 wærleas werod.      Waldend sende <br>
 laðwendne here      on langne sið, <br>
 geomre gastas;      wæs him gylp forod, <br>
 </dd>
 <dt>70</dt>
 <dd>
 beot forborsten,      and forbiged þrym, <br>
 wlite gewemmed.      Heo on wrace syððan <br>
 seomodon swearte,      siðe ne þorfton <br>
 hlude hlihhan,      ac heo helltregum <br>
 werige wunodon      and wean cuðon, <br>
 </dd>
 <dt>75</dt>
 <dd>
 sar and sorge,      susl þrowedon <br>
 þystrum beþeahte,      þearl æfterlean <br>
 þæs þe heo ongunnon      wið gode winnan. <br>
 þa wæs soð swa ær      sibb on heofnum, <br>
 fægre freoþoþeawas,      frea eallum leof, <br>
 </dd>
 <dt>80</dt>
 <dd>
 þeoden his þegnum;      þrymmas weoxon <br>
 duguða mid drihtne,      dreamhæbbendra. <br>
 Wæron þa gesome,      þa þe swegl <strong>buað,</strong> <br>
 wuldres eðel.      Wroht wæs asprungen, <br>
 oht mid englum      and orlegnið, <br>
 </dd>
 <dt>85</dt>
 <dd>
 siððan herewosan      heofon ofgæfon, <br>
 leohte belorene.      Him on laste setl, <br>
 wuldorspedum welig,      wide stodan <br>
 gifum growende      on godes rice, <br>
 beorht and geblædfæst,      buendra leas, <br>
 </dd>
 <dt>90</dt>
 <dd>
 siððan wræcstowe      werige gastas <br>
 under hearmlocan      heane geforan. <br>
 þa þeahtode      þeoden ure <br>
 modgeþonce,      hu he þa mæran gesceaft, <br>
 eðelstaðolas      eft gesette, <br>
 </dd>
 <dt>95</dt>
 <dd>
 swegltorhtan seld,      selran werode, <br>
 þa hie gielpsceaþan      ofgifen hæfdon, <br>
 heah on heofenum.      Forþam halig god <br>
 under roderas feng,      ricum mihtum, <br>
 wolde þæt him eorðe      and uproder <br>
 </dd>
 <dt>100</dt>
 <dd>
 and sid wæter      <strong>geseted</strong> wurde <br>
 woruldgesceafte      on wraðra gield, <br>
 þara þe forhealdene      of hleo sende. <br>
 Ne wæs her þa giet      nymþe heolstersceado <br>
 wiht geworden,      ac þes wida grund <br>
 </dd>
 <dt>105</dt>
 <dd>
 stod deop and dim,      drihtne fremde, <br>
 idel and unnyt.      On þone eagum wlat <br>
 stiðfrihþ cining,      and þa stowe beheold, <br>
 dreama lease,      geseah deorc gesweorc <br>
 semian sinnihte      sweart under roderum, <br>
 </dd>
 <dt>110</dt>
 <dd>
 wonn and weste,      oðþæt þeos woruldgesceaft <br>
 þurh word gewearð      wuldorcyninges. <br>
 Her ærest gesceop      ece drihten, <br>
 helm eallwihta,      heofon and eorðan, <br>
 rodor arærde,      and þis rume land <br>
 </dd>
 <dt>115</dt>
 <dd>
 gestaþelode      strangum mihtum, <br>
 frea ælmihtig.      Folde wæs þa gyta <br>
 græs ungrene;      garsecg þeahte <br>
 sweart synnihte,      side and wide, <br>
 wonne wegas.      þa wæs wuldortorht <br>
 </dd>
 <dt>120</dt>
 <dd>
 heofonweardes gast      ofer holm boren <br>
 miclum spedum.      Metod engla heht, <br>
 lifes brytta,      leoht forð cuman <br>
 ofer rumne grund.      Raþe wæs gefylled <br>
 heahcininges hæs;      him wæs halig leoht <br>
 </dd>
 <dt>125</dt>
 <dd>
 ofer westenne,      swa se wyrhta bebead. <br>
 þa gesundrode      sigora waldend <br>
 ofer laguflode      leoht wið þeostrum, <br>
 sceade wið sciman.      Sceop þa bam naman, <br>
 lifes brytta.      Leoht wæs ærest <br>
 </dd>
 <dt>130</dt>
 <dd>
 þurh drihtnes word      dæg genemned, <br>
 wlitebeorhte <strong>gesceaft.</strong>      Wel licode <br>
 frean æt frymðe      forþbæro tid, <br>
 dæg æresta;      geseah deorc sceado <br>
 sweart swiðrian      geond sidne grund. <br>
 </dd>
 <dt>135</dt>
 <dd>
 þa seo tid gewat      ofer <strong>timber</strong> sceacan <br>
 middangeardes,      metod æfter sceaf <br>
 scirum sciman,      scippend ure, <br>
 æfen ærest.      Him arn on last, <br>
 þrang þystre genip,      þam þe se þeoden self <br>
 </dd>
 <dt>140</dt>
 <dd>
 sceop nihte naman.      Nergend ure <br>
 hie gesundrode;      siððan æfre <br>
 drugon and dydon      drihtnes willan, <br>
 ece ofer eorðan.      ða com oðer dæg, <br>
 leoht æfter þeostrum.      Heht þa lifes weard <br>
 </dd>
 <dt>145</dt>
 <dd>
 on mereflode      middum weorðan <br>
 hyhtlic heofontimber.      Holmas dælde <br>
 waldend ure      and geworhte þa <br>
 roderas fæsten;      þæt se rica ahof <br>
 up from eorðan      þurh his agen word, <br>
 </dd>
 <dt>150</dt>
 <dd>
 frea ælmihtig.      <strong>Flod</strong> wæs adæled <br>
 under heahrodore      halgum mihtum, <br>
 wæter of wætrum,      þam þe wuniað gyt <br>
 under fæstenne      folca hrofes. <br>
 þa com ofer foldan      fus siðian <br>
 </dd>
 <dt>155</dt>
 <dd>
 mære mergen þridda.      Næron metode ða gyta <br>
 widlond ne wegas nytte,      ac stod bewrigen fæste <br>
 folde mid flode.      Frea engla heht <br>
 þurh his word wesan      wæter gemæne, <br>
 þa nu under roderum      heora ryne healdað, <br>
 </dd>
 <dt>160</dt>
 <dd>
 stowe gestefnde.      ða stod hraðe <br>
 holm under heofonum,      swa se halga bebead, <br>
 sid ætsomne,      ða gesundrod wæs <br>
 lago wið lande.      Geseah þa lifes weard <br>
 drige stowe,      dugoða hyrde, <br>
 </dd>
 <dt>165</dt>
 <dd>
 wide æteowde,      þa se wuldorcyning <br>
 eorðan nemde.      Gesette yðum heora <br>
 onrihtne ryne,      rumum flode, <br>
 and gefetero...      <br>
 Ne þuhte þa gerysne      rodora wearde, <br>
 </dd>
 <dt>170</dt>
 <dd>
 þæt Adam leng      ana wære <br>
 neorxnawonges,      niwre gesceafte, <br>
 hyrde and healdend.      Forþon him heahcyning, <br>
 frea ælmihtig      fultum tiode; <br>
 wif aweahte      and þa wraðe sealde, <br>
 </dd>
 <dt>175</dt>
 <dd>
 lifes leohtfruma,      leofum rince. <br>
 He þæt andweorc      of Adames <br>
 lice aleoðode,      and him listum ateah <br>
 rib of sidan.      He wæs reste fæst, <br>
 and softe swæf,      sar ne wiste, <br>
 </dd>
 <dt>180</dt>
 <dd>
 earfoða dæl,      ne þær ænig com <br>
 blod of benne,      ac him brego engla <br>
 of lice ateah      liodende ban, <br>
 wer unwundod,      of þam worhte god <br>
 <strong>freolice</strong> fæmnan.      Feorh in gedyde, <br>
 </dd>
 <dt>185</dt>
 <dd>
 ece saula.      Heo wæron englum gelice, <br>
 þa wæs <strong>Eue,</strong>      Adames bryd, <br>
 gaste gegearwod.      Hie on geogoðe bu <br>
 wlitebeorht wæron      on woruld cenned <br>
 meotodes mihtum.      Man ne cuðon <br>
 </dd>
 <dt>190</dt>
 <dd>
 don ne dreogan,      ac him drihtnes wæs <br>
 bam on breostum      byrnende lufu. <br>
 þa gebletsode      bliðheort cyning, <br>
 metod alwihta,      monna cynnes <br>
 ða forman twa,      fæder and moder, <br>
 </dd>
 <dt>195</dt>
 <dd>
 wif and wæpned.      He þa worde cwæð: <br>
 "Temað nu and wexað,      tudre fyllað <br>
 eorðan ælgrene,      incre cynne, <br>
 sunum and dohtrum.      Inc sceal sealt wæter <br>
 wunian on gewealde      and eall worulde gesceaft. <br>
 </dd>
 <dt>200</dt>
 <dd>
 Brucað blæddaga      and brimhlæste <br>
 and heofonfugla.      Inc is halig feoh <br>
 and wilde deor      on geweald geseald, <br>
 and lifigende,      ða ðe land tredað, <br>
 feorheaceno cynn,      ða ðe flod wecceð <br>
 </dd>
 <dt>205</dt>
 <dd>
 geond hronrade.      Inc hyrað eall." <br>
 þa sceawode      scyppend ure <br>
 his weorca wlite      and his wæstma blæd, <br>
 niwra gesceafta.      Neorxnawong stod <br>
 god and gastlic,      gifena gefylled <br>
 </dd>
 <dt>210</dt>
 <dd>
 fremum forðweardum.      Fægere leohte <br>
 þæt liðe land      lago yrnende, <br>
 wylleburne.      Nalles wolcnu ða giet <br>
 ofer rumne grund      regnas bæron, <br>
 wann mid winde,      hwæðre wæstmum stod <br>
 </dd>
 <dt>215</dt>
 <dd>
 folde gefrætwod.      Heoldon forðryne <br>
 eastreamas heora      æðele feower <br>
 of þam niwan      neorxnawonge. <br>
 þa wæron adælede      drihtnes mihtum <br>
 ealle of anum,      þa he þas eorðan gesceop, <br>
 </dd>
 <dt>220</dt>
 <dd>
 wætre wlitebeorhtum,      and on woruld sende. <br>
 <strong>þæra</strong> <strong>anne</strong> hatað ylde,      eorðbuende, <br>
 Fison folcweras;      <strong>se</strong> foldan dæl <br>
 brade bebugeð      beorhtum streamum <br>
 Hebeleac utan.      On þære eðyltyrf <br>
 </dd>
 <dt>225</dt>
 <dd>
 niððas findað      nean and feorran <br>
 gold and gymcynn,      gumþeoda bearn, <br>
 ða selestan,      þæs þe us secgað bec. <br>
 þonne seo æftre      Ethiopia <br>
 land and liodgeard      beligeð uton, <br>
 </dd>
 <dt>230</dt>
 <dd>
 ginne rice,      þære is Geon noma. <br>
 þridda is Tigris,      seo wið þeodscipe, <br>
 ea inflede,      Assirie belið. <br>
 Swilce is seo feorðe,      þa nu geond folc monig <br>
 weras Eufraten      wide nemnað. <br>
 </dd>
 <dt>235</dt>
 <dd>
 "ac niotað inc þæs oðres ealles,      forlætað þone ænne beam, <br>
 wariað inc wið þone wæstm.      Ne wyrð inc wilna gæd." <br>
 Hnigon þa mid heafdum      heofoncyninge <br>
 georne togenes      and sædon ealles þanc, <br>
 lista and þara lara.      He let heo þæt land buan, <br>
 </dd>
 <dt>240</dt>
 <dd>
 hwærf him þa to heofenum      halig drihten, <br>
 stiðferhð cyning.      Stod his handgeweorc <br>
 somod on sande,      nyston sorga wiht <br>
 to begrornianne,      butan heo godes willan <br>
 lengest læsten.      Heo wæron leof gode <br>
 </dd>
 <dt>245</dt>
 <dd>
 ðenden heo his halige word      healdan woldon. <br>
 Hæfde se alwalda      engelcynna <br>
 þurh handmægen,      halig drihten, <br>
 tene getrimede,      þæm he getruwode wel <br>
 þæt hie his giongorscipe      fyligan wolden, <br>
 </dd>
 <dt>250</dt>
 <dd>
 wyrcean his willan,      forþon he him gewit forgeaf <br>
 and mid his handum gesceop,      halig drihten. <br>
 Gesett hæfde he hie swa gesæliglice,      ænne hæfde he swa swiðne geworhtne, <br>
 swa mihtigne on his modgeþohte,      he let hine swa micles wealdan, <br>
 hehstne to him on heofona rice,      hæfde he hine swa hwitne geworhtne, <br>
 </dd>
 <dt>255</dt>
 <dd>
 swa wynlic wæs his <strong>wæstm</strong> on heofonum      þæt him com from weroda drihtne, <br>
 gelic wæs he þam leohtum steorrum.      Lof sceolde he drihtnes wyrcean, <br>
 dyran sceolde he his dreamas on heofonum,      and sceolde his drihtne þancian <br>
 þæs leanes þe he him on þam leohte gescerede      þonne læte he his hine lange wealdan. <br>
 Ac he awende hit him to wyrsan þinge,      ongan him winn up ahebban <br>
 </dd>
 <dt>260</dt>
 <dd>
 wið þone hehstan heofnes waldend,      þe siteð on þam halgan stole. <br>
 Deore wæs he drihtne urum;      ne mihte him bedyrned weorðan <br>
 þæt his engyl ongan      ofermod wesan, <br>
 ahof hine wið his hearran,      sohte hetespræce, <br>
 gylpword ongean,      nolde gode þeowian, <br>
 </dd>
 <dt>265</dt>
 <dd>
 cwæð þæt his lic wære      leoht and scene, <br>
 hwit and hiowbeorht.      Ne meahte he æt his hige findan <br>
 þæt he gode wolde      geongerdome, <br>
 þeodne þeowian.      þuhte him sylfum <br>
 þæt he mægyn and cræft      maran hæfde <br>
 </dd>
 <dt>270</dt>
 <dd>
 þonne se halga god      habban mihte <br>
 folcgestælna.      Feala worda gespæc <br>
 se engel ofermodes.      þohte þurh his anes cræft <br>
 hu he him strenglicran      stol geworhte, <br>
 heahran on heofonum;      cwæð þæt hine his hige speone <br>
 </dd>
 <dt>275</dt>
 <dd>
 þæt he west and norð      wyrcean ongunne, <br>
 trymede getimbro;      cwæð him tweo þuhte <br>
 þæt he gode wolde      geongra weorðan. <br>
 "Hwæt sceal ic winnan?" cwæð he.      "Nis me wihtæ þearf <br>
 hearran to habbanne.      Ic mæg mid handum swa fela <br>
 </dd>
 <dt>280</dt>
 <dd>
 wundra gewyrcean.      Ic hæbbe geweald micel <br>
 to gyrwanne      godlecran stol, <br>
 hearran on heofne.      Hwy sceal ic æfter his hyldo ðeowian, <br>
 bugan him swilces geongordomes?      Ic mæg wesan god swa he. <br>
 Bigstandað me strange geneatas,      þa ne willað me æt þam striðe geswican, <br>
 </dd>
 <dt>285</dt>
 <dd>
 hæleþas heardmode.      Hie habbað me to hearran gecorene, <br>
 rofe rincas;      mid swilcum mæg man ræd geþencean, <br>
 fon mid swilcum folcgesteallan.      Frynd synd hie mine georne, <br>
 holde on hyra hygesceaftum.      Ic mæg hyra hearra wesan, <br>
 rædan on þis rice.      Swa me þæt riht ne þinceð, <br>
 </dd>
 <dt>290</dt>
 <dd>
 þæt ic oleccan      awiht þurfe <br>
 gode æfter gode ænegum.      Ne wille ic leng his geongra wurþan." <br>
 þa hit se allwalda      eall gehyrde, <br>
 þæt his engyl ongan      ofermede micel <br>
 ahebban wið his hearran      and spræc healic word <br>
 </dd>
 <dt>295</dt>
 <dd>
 dollice wið drihten sinne,      sceolde he þa dæd ongyldan, <br>
 worc þæs gewinnes gedælan,      and sceolde his wite habban, <br>
 ealra morðra mæst.      Swa deð monna gehwilc <br>
 þe wið his waldend      winnan ongynneð <br>
 mid mane wið þone mæran drihten.      þa wearð se mihtiga gebolgen, <br>
 </dd>
 <dt>300</dt>
 <dd>
 hehsta heofones waldend,      wearp hine of þan hean stole. <br>
 Hete hæfde he æt his hearran gewunnen,      hyldo hæfde his ferlorene, <br>
 gram wearð him se goda on his mode.      Forþon he sceolde grund gesecean <br>
 heardes hellewites,      þæs þe he wann wið heofnes waldend. <br>
 Acwæð hine þa fram his hyldo      and hine on helle wearp, <br>
 </dd>
 <dt>305</dt>
 <dd>
 on þa deopan dala,      þær he to deofle wearð, <br>
 se feond mid his geferum eallum.      Feollon þa ufon of heofnum <br>
 þurhlonge swa      þreo niht and dagas, <br>
 þa englas of heofnum on helle,      and heo ealle forsceop <br>
 drihten to deoflum.      Forþon heo his dæd and word <br>
 </dd>
 <dt>310</dt>
 <dd>
 noldon weorðian,      forþon he heo on wyrse leoht <br>
 under eorðan neoðan,      ællmihtig god, <br>
 sette sigelease      on þa sweartan helle. <br>
 þær hæbbað heo on æfyn      ungemet lange, <br>
 ealra feonda gehwilc,      fyr edneowe, <br>
 </dd>
 <dt>315</dt>
 <dd>
 þonne cymð on uhtan      easterne wind, <br>
 forst fyrnum cald.      Symble fyr oððe gar, <br>
 sum heard <strong>geswinc</strong>      habban sceoldon. <br>
 Worhte man hit him to wite,      (hyra woruld wæs gehwyrfed), <br>
 forman siðe,      fylde helle <br>
 </dd>
 <dt>320</dt>
 <dd>
 mid þam andsacum.      Heoldon englas forð <br>
 heofonrices hehðe,      þe ær godes hyldo gelæston. <br>
 Lagon þa oðre fynd on þam fyre,      þe ær swa feala hæfdon <br>
 gewinnes wið heora waldend.      Wite þoliað, <br>
 hatne heaðowelm      helle tomiddes, <br>
 </dd>
 <dt>325</dt>
 <dd>
 brand and brade ligas,      swilce eac þa biteran recas, <br>
 þrosm and þystro,      forþon hie þegnscipe <br>
 godes forgymdon.      Hie hyra gal beswac, <br>
 engles oferhygd,      noldon alwaldan <br>
 word weorþian,      hæfdon wite micel, <br>
 </dd>
 <dt>330</dt>
 <dd>
 wæron þa befeallene      fyre to botme <br>
 on þa hatan hell      þurh hygeleaste <br>
 and þurh ofermetto,      sohton oþer land, <br>
 þæt wæs leohtes leas      and wæs liges full, <br>
 fyres fær micel.      Fynd ongeaton <br>
 </dd>
 <dt>335</dt>
 <dd>
 þæt hie hæfdon gewrixled      wita unrim <br>
 þurh heora miclan mod      and þurh miht godes <br>
 and þurh ofermetto      ealra swiðost. <br>
 þa spræc se ofermoda cyning,      þe ær wæs engla scynost, <br>
 hwitost on heofne      and his hearran leof, <br>
 </dd>
 <dt>340</dt>
 <dd>
 drihtne dyre,      oð hie to dole wurdon, <br>
 þæt him for galscipe      god sylfa wearð <br>
 mihtig on mode yrre.      Wearp hine on þæt morðer innan, <br>
 niðer on þæt niobedd,      and sceop him naman siððan, <br>
 <strong>cwæð</strong> se hehsta      hatan sceolde <br>
 </dd>
 <dt>345</dt>
 <dd>
 Satan siððan,      het hine þære sweartan helle <br>
 grundes gyman,      nalles wið god <strong>winnan.</strong> <br>
 Satan maðelode,      sorgiende spræc, <br>
 se ðe helle forð      healdan sceolde, <br>
 gieman þæs grundes.      Wæs ær godes engel, <br>
 </dd>
 <dt>350</dt>
 <dd>
 hwit on heofne,      oð hine his hyge forspeon <br>
 and his ofermetto      ealra swiðost, <br>
 þæt he ne wolde      wereda drihtnes <br>
 word wurðian.      Weoll him on innan <br>
 hyge ymb his heortan,      hat wæs him utan <br>
 </dd>
 <dt>355</dt>
 <dd>
 wraðlic wite.      He þa worde cwæð: <br>
 "Is þæs ænga styde      ungelic swiðe <br>
 þam oðrum <strong>ham</strong>      þe we ær cuðon, <br>
 hean on heofonrice,      þe me min hearra onlag, <br>
 þeah we hine for þam alwaldan      agan ne moston, <br>
 </dd>
 <dt>360</dt>
 <dd>
 romigan ures rices.      Næfð he þeah riht gedon <br>
 þæt he us hæfð befælled      fyre to botme, <br>
 helle þære hatan,      heofonrice benumen; <br>
 hafað hit gemearcod      mid moncynne <br>
 to gesettanne.      þæt me is sorga mæst, <br>
 </dd>
 <dt>365</dt>
 <dd>
 þæt Adam sceal,      þe wæs of eorðan geworht, <br>
 minne stronglican      stol behealdan, <br>
 wesan him on wynne,      and we þis wite þolien, <br>
 hearm on þisse helle.      Wa la, ahte ic minra handa geweald <br>
 and moste ane tid      ute weorðan, <br>
 </dd>
 <dt>370</dt>
 <dd>
 wesan ane winterstunde,      þonne ic mid þys werode-- <br>
 Ac licgað me ymbe      irenbenda, <br>
 rideð racentan sal.      Ic eom rices leas; <br>
 habbað me swa hearde      helle clommas <br>
 fæste befangen.      Her is fyr micel, <br>
 </dd>
 <dt>375</dt>
 <dd>
 ufan and neoðone.      Ic a ne geseah <br>
 laðran landscipe.      Lig ne aswamað, <br>
 hat ofer helle.      Me habbað hringa gespong, <br>
 sliðhearda sal      siðes amyrred, <br>
 afyrred me min feðe;      fet synt gebundene, <br>
 </dd>
 <dt>380</dt>
 <dd>
 handa gehæfte.      Synt þissa heldora <br>
 wegas forworhte,      swa ic mid wihte ne mæg <br>
 of þissum lioðobendum.      Licgað me <strong>ymbe</strong> <br>
 heardes irenes      hate geslægene <br>
 grindlas greate.      Mid þy me god hafað <br>
 </dd>
 <dt>385</dt>
 <dd>
 gehæfted be þam healse,      swa ic wat he minne hige cuðe; <br>
 and þæt wiste eac      weroda drihten, <br>
 þæt sceolde unc Adame      yfele gewurðan <br>
 ymb þæt heofonrice,      þær ic ahte minra handa geweald. <br>
 Ac ðoliaþ we nu þrea on helle,      (þæt syndon þystro and hæto), <br>
 </dd>
 <dt>390</dt>
 <dd>
 grimme, grundlease.      Hafað us god sylfa <br>
 forswapen on þas sweartan mistas;      swa he us ne mæg ænige synne gestælan, <br>
 þæt we him on þam lande lað gefremedon,      he hæfð us þeah þæs leohtes bescyrede, <br>
 beworpen on ealra wita mæste.      Ne magon we þæs wrace gefremman, <br>
 geleanian him mid laðes wihte      þæt he us hafað þæs leohtes bescyrede. <br>
 </dd>
 <dt>395</dt>
 <dd>
 He hæfð nu gemearcod anne middangeard,      þær he hæfð mon geworhtne <br>
 æfter his onlicnesse.      Mid þam he wile eft gesettan <br>
 heofona rice mid hluttrum saulum.      We þæs sculon hycgan georne, <br>
 þæt we on Adame,      gif we æfre mægen, <br>
 and on his eafrum swa some,      andan gebetan, <br>
 </dd>
 <dt>400</dt>
 <dd>
 onwendan him þær willan sines,      gif we hit mægen wihte aþencan. <br>
 Ne gelyfe ic me nu þæs leohtes furðor      þæs þe he him þenceð lange niotan, <br>
 þæs eades mid his engla cræfte.      Ne magon we þæt on aldre gewinnan, <br>
 þæt we mihtiges godes mod onwæcen.      Uton oðwendan hit nu monna bearnum, <br>
 þæt heofonrice, nu we hit habban ne moton,      gedon þæt hie his hyldo forlæten, <br>
 </dd>
 <dt>405</dt>
 <dd>
 þæt hie þæt onwendon þæt he mid his worde bebead.      þonne weorð he him wrað on mode, <br>
 ahwet hie from his hyldo.      þonne sculon hie þas helle secan <br>
 and þas grimman grundas.      þonne moton we hie us to giongrum habban, <br>
 fira bearn on þissum fæstum clomme.      Onginnað nu ymb þa fyrde þencean! <br>
 Gif ic ænegum þægne      þeodenmadmas <br>
 </dd>
 <dt>410</dt>
 <dd>
 geara forgeafe,      þenden we on þan godan rice <br>
 gesælige sæton      and hæfdon ure setla geweald, <br>
 þonne he me na on leofran tid      leanum ne meahte <br>
 mine gife gyldan,      gif his gien wolde <br>
 minra þegna hwilc      geþafa wurðan, <br>
 </dd>
 <dt>415</dt>
 <dd>
 þæt he up heonon      ute mihte <br>
 cuman þurh þas clustro,      and hæfde cræft mid him <br>
 þæt he mid feðerhoman      fleogan meahte, <br>
 windan on wolcne,      þær geworht stondað <br>
 Adam and Eue      on eorðrice <br>
 </dd>
 <dt>420</dt>
 <dd>
 mid welan bewunden,      and we synd aworpene hider <br>
 on þas deopan dalo.      Nu hie drihtne synt <br>
 wurðran micle,      and moton him þone welan agan <br>
 þe we on heofonrice      habban sceoldon, <br>
 rice mid rihte;      is se ræd gescyred <br>
 </dd>
 <dt>425</dt>
 <dd>
 monna cynne.      þæt me is on minum mode swa sar, <br>
 on minum hyge hreoweð,      þæt hie heofonrice <br>
 agan to aldre.      Gif hit eower ænig mæge <br>
 gewendan mid wihte      þæt hie word godes <br>
 lare forlæten,      sona hie him þe laðran beoð. <br>
 </dd>
 <dt>430</dt>
 <dd>
 Gif hie brecað his gebodscipe,      þonne he him abolgen wurðeþ; <br>
 siððan bið him se wela onwended      and wyrð him wite gegarwod, <br>
 sum heard hearmscearu.      Hycgað his ealle, <br>
 hu ge hi beswicen!      Siððan ic me sefte mæg <br>
 restan on þyssum racentum,      gif him þæt rice losað. <br>
 </dd>
 <dt>435</dt>
 <dd>
 Se þe þæt gelæsteð,      him bið lean gearo <br>
 æfter to aldre,      þæs we her inne magon <br>
 on þyssum fyre forð      fremena gewinnan. <br>
 Sittan læte ic hine wið me sylfne,      swa hwa swa þæt secgan cymeð <br>
 on þas hatan helle,      þæt hie heofoncyninges <br>
 </dd>
 <dt>440</dt>
 <dd>
 unwurðlice      wordum and dædum <br>
 lare"      <br>
 Angan hine þa gyrwan      godes andsaca, <br>
 fus on frætwum,      (hæfde fæcne hyge), <br>
 hæleðhelm on heafod asette      and þone full hearde geband, <br>
 </dd>
 <dt>445</dt>
 <dd>
 spenn mid spangum;      wiste him spræca fela, <br>
 wora worda.      Wand him up þanon, <br>
 hwearf him þurh þa helldora,      (hæfde hyge strangne), <br>
 leolc on lyfte      laþwendemod, <br>
 swang þæt fyr on twa      feondes cræfte; <br>
 </dd>
 <dt>450</dt>
 <dd>
 wolde dearnunga      drihtnes geongran, <br>
 mid mandædum      men beswican, <br>
 forlædan and forlæran,      þæt hie wurdon lað gode. <br>
 He þa geferde      þurh feondes cræft <br>
 oððæt he Adam      on eorðrice, <br>
 </dd>
 <dt>455</dt>
 <dd>
 godes handgesceaft,      gearone funde, <br>
 wislice geworht,      and his wif somed, <br>
 freo fægroste,      swa hie fela cuðon <br>
 godes gegearwigean,      þa him to gingran self <br>
 <strong>metod</strong> mancynnes      mearcode selfa. <br>
 </dd>
 <dt>460</dt>
 <dd>
 And him bi twegin      beamas stodon <br>
 þa wæron utan      ofætes gehlædene, <br>
 gewered mid wæstme,      swa hie waldend god, <br>
 heah heofoncyning      handum gesette, <br>
 þæt þær yldo bearn      moste on ceosan <br>
 </dd>
 <dt>465</dt>
 <dd>
 godes and yfeles,      gumena æghwilc, <br>
 welan and wawan.      Næs se wæstm gelic! <br>
 Oðer wæs swa wynlic,      wlitig and scene, <br>
 liðe and lofsum,      þæt wæs lifes beam; <br>
 moste on ecnisse      æfter lybban, <br>
 </dd>
 <dt>470</dt>
 <dd>
 wesan on worulde,      se þæs wæstmes onbat, <br>
 swa him æfter þy      yldo ne derede, <br>
 ne suht sware,      ac moste symle wesan <br>
 lungre on lustum      and his lif agan, <br>
 hyldo heofoncyninges      her on worulde, <br>
 </dd>
 <dt>475</dt>
 <dd>
 habban him to wæron      witode geþingþo <br>
 on þone hean heofon,      þonne <strong>he</strong> heonon wende. <br>
 þonne wæs se oðer      eallenga sweart, <br>
 dim and þystre;      þæt wæs deaðes beam, <br>
 se bær bitres fela.      Sceolde bu witan <br>
 </dd>
 <dt>480</dt>
 <dd>
 ylda æghwilc      yfles and godes <br>
 gewand on þisse worulde.      Sceolde on wite a <br>
 mid swate and mid sorgum      siððan libban, <br>
 swa hwa swa gebyrgde      þæs on þam beame geweox. <br>
 Sceolde hine yldo beniman      ellendæda, <br>
 </dd>
 <dt>485</dt>
 <dd>
 dreamas and drihtscipes,      and him beon deað scyred. <br>
 Lytle hwile      sceolde he his lifes niotan, <br>
 secan þonne landa      sweartost on fyre. <br>
 Sceolde feondum þeowian,      þær is ealra frecna mæste <br>
 leodum to langre hwile.      þæt wiste se laða georne, <br>
 </dd>
 <dt>490</dt>
 <dd>
 dyrne deofles boda      þe wið drihten wann. <br>
 Wearp hine þa on wyrmes lic      and wand him þa ymbutan <br>
 þone deaðes beam      þurh deofles cræft, <br>
 genam þær þæs ofætes      and wende hine eft þanon <br>
 þær he wiste handgeweorc      heofoncyninges. <br>
 </dd>
 <dt>495</dt>
 <dd>
 Ongon hine þa frinan      forman worde <br>
 se laða mid ligenum:      "Langað þe awuht, <br>
 Adam, up to gode?      Ic eom on his ærende hider <br>
 feorran gefered,      ne þæt nu fyrn ne wæs <br>
 þæt ic wið hine sylfne sæt.      þa het he me on þysne sið faran, <br>
 </dd>
 <dt>500</dt>
 <dd>
 het þæt þu þisses ofætes æte,      cwæð þæt þin abal and cræft <br>
 and þin modsefa      mara wurde, <br>
 and þin lichoma      leohtra micle, <br>
 þin gesceapu scenran,      cwæð þæt þe æniges <strong>sceattes</strong> ðearf <br>
 ne wurde on worulde.      Nu þu willan hæfst, <br>
 </dd>
 <dt>505</dt>
 <dd>
 hyldo geworhte      heofoncyninges, <br>
 to þance geþenod      þinum <strong>hearran,</strong> <br>
 hæfst þe wið drihten dyrne geworhtne.      Ic gehyrde hine þine dæd and word <br>
 lofian on his leohte      and ymb þin lif sprecan. <br>
 Swa þu læstan scealt      þæt on þis land hider <br>
 </dd>
 <dt>510</dt>
 <dd>
 his bodan bringað.      Brade synd on worulde <br>
 grene geardas,      and god siteð <br>
 on þam hehstan      heofna rice, <br>
 ufan alwalda.      Nele þa earfeðu <br>
 sylfa habban      þæt he on þysne sið fare, <br>
 </dd>
 <dt>515</dt>
 <dd>
 gumena drihten,      ac he his gingran sent <br>
 to þinre spræce.      Nu he þe mid spellum het <br>
 listas læran.      Læste þu georne <br>
 his ambyhto,      nim þe þis ofæt on hand, <br>
 bit his and byrige.      þe weorð on þinum breostum rum, <br>
 </dd>
 <dt>520</dt>
 <dd>
 wæstm þy wlitegra.      þe sende waldend god, <br>
 þin hearra þas helpe      of heofonrice." <br>
 Adam maðelode      þær he on eorðan stod, <br>
 selfsceafte guma:      "þonne ic sigedrihten, <br>
 mihtigne god,      mæðlan gehyrde <br>
 </dd>
 <dt>525</dt>
 <dd>
 strangre stemne,      and me her stondan het, <br>
 his bebodu healdan,      and me þas bryd forgeaf, <br>
 wlitesciene wif,      and me warnian het <br>
 þæt ic on þone deaðes beam      bedroren ne wurde, <br>
 beswicen to swiðe,      he cwæð þæt þa sweartan helle <br>
 </dd>
 <dt>530</dt>
 <dd>
 healdan sceolde      se ðe bi his heortan wuht <br>
 laðes gelæde.      Nat þeah þu mid ligenum fare <br>
 þurh dyrne geþanc      þe þu drihtnes eart <br>
 boda of heofnum.      Hwæt, ic þinra bysna ne mæg, <br>
 worda ne wisna      wuht oncnawan, <br>
 </dd>
 <dt>535</dt>
 <dd>
 siðes ne sagona.      Ic wat hwæt he me self bebead, <br>
 nergend user,      þa ic hine nehst geseah; <br>
 he het me his word weorðian      and wel healdan, <br>
 læstan his lare.      þu gelic ne bist <br>
 ænegum his engla      þe ic ær geseah, <br>
 </dd>
 <dt>540</dt>
 <dd>
 ne þu me oðiewdest      ænig tacen <br>
 þe he me þurh treowe      to onsende, <br>
 min hearra þurh hyldo.      þy ic þe hyran ne cann, <br>
 ac þu meaht þe forð faran.      Ic hæbbe me fæstne geleafan <br>
 up to þam ælmihtegan gode      þe me mid his earmum worhte, <br>
 </dd>
 <dt>545</dt>
 <dd>
 her mid handum sinum.      He mæg me of his hean rice <br>
 geofian mid goda gehwilcum,      þeah he his gingran ne sende." <br>
 Wende hine wraðmod      þær he þæt wif geseah <br>
 on eorðrice      Euan stondan, <br>
 sceone gesceapene,      cwæð þæt sceaðena mæst <br>
 </dd>
 <dt>550</dt>
 <dd>
 eallum heora eaforum      æfter siððan <br>
 wurde on worulde:      "Ic wat, inc waldend god <br>
 abolgen wyrð,      swa ic him þisne bodscipe <br>
 selfa secge,      þonne ic of þys siðe cume <br>
 ofer langne weg,      þæt git ne læstan wel <br>
 </dd>
 <dt>555</dt>
 <dd>
 hwilc ærende swa      he easten hider <br>
 on þysne sið sendeð.      Nu sceal he sylf faran <br>
 to incre andsware;      ne mæg his ærende <br>
 his boda beodan;      þy ic wat þæt he inc abolgen wyrð, <br>
 mihtig on mode.      Gif þu þeah minum wilt, <br>
 </dd>
 <dt>560</dt>
 <dd>
 wif willende,      wordum hyran, <br>
 þu meaht his þonne rume      ræd geþencan. <br>
 Gehyge on þinum breostum      þæt þu inc bam twam meaht <br>
 wite bewarigan,      swa ic þe wisie. <br>
 æt þisses ofetes!      þonne wurðað þin eagan swa leoht <br>
 </dd>
 <dt>565</dt>
 <dd>
 þæt þu meaht swa wide      ofer woruld ealle <br>
 geseon siððan,      and selfes stol <br>
 herran þines,      and habban his hyldo forð. <br>
 Meaht þu Adame      eft gestyran, <br>
 gif þu his willan hæfst      and he þinum wordum getrywð. <br>
 </dd>
 <dt>570</dt>
 <dd>
 Gif þu him to soðe sægst      hwylce þu selfa hæfst <br>
 bisne on breostum,      þæs þu gebod godes <br>
 lare læstes,      he þone laðan strið, <br>
 yfel andwyrde      an forlæteð <br>
 on breostcofan,      swa wit him bu tu <br>
 </dd>
 <dt>575</dt>
 <dd>
 an sped sprecað.      Span þu hine georne <br>
 þæt he þine lare læste,      þy læs gyt lað gode, <br>
 incrum waldende,      weorðan þyrfen. <br>
 Gif þu þæt angin fremest,      idesa seo betste, <br>
 forhele ic incrum herran      þæt me hearmes swa fela <br>
 </dd>
 <dt>580</dt>
 <dd>
 Adam gespræc,      eargra worda. <br>
 Tyhð me untryowða,      cwyð þæt ic seo teonum georn, <br>
 gramum ambyhtsecg,      nales godes engel. <br>
 Ac ic cann ealle swa geare      engla gebyrdo, <br>
 heah heofona gehlidu;      wæs seo hwil þæs lang <br>
 </dd>
 <dt>585</dt>
 <dd>
 þæt ic geornlice      gode þegnode <br>
 þurh holdne hyge,      herran minum, <br>
 drihtne selfum;      ne eom ic deofle gelic." <br>
 Lædde hie swa mid ligenum      and mid listum speon <br>
 idese on þæt unriht,      oðþæt hire on innan ongan <br>
 </dd>
 <dt>590</dt>
 <dd>
 weallan wyrmes geþeaht,      (hæfde hire wacran hige <br>
 metod gemearcod),      þæt heo hire mod ongan <br>
 lætan æfter þam larum;      forþon heo æt þam laðan onfeng <br>
 ofer drihtnes word      deaðes beames <br>
 weorcsumne wæstm.      Ne wearð wyrse dæd <br>
 </dd>
 <dt>595</dt>
 <dd>
 monnum gemearcod!      þæt is micel wundor <br>
 þæt hit ece god      æfre wolde <br>
 þeoden þolian,      þæt wurde þegn swa monig <br>
 forlædd be þam lygenum      þe for þam larum com. <br>
 Heo þa þæs ofætes æt,      alwaldan bræc <br>
 </dd>
 <dt>600</dt>
 <dd>
 word and willan.      þa meahte heo wide geseon <br>
 þurh þæs laðan læn      þe hie mid ligenum beswac, <br>
 dearnenga bedrog,      þe hire for his dædum com, <br>
 þæt hire þuhte hwitre      heofon and eorðe, <br>
 and eall þeos woruld wlitigre,      and geweorc godes <br>
 </dd>
 <dt>605</dt>
 <dd>
 micel and mihtig,      þeah heo hit þurh monnes geþeaht <br>
 ne sceawode;      ac se sceaða georne <br>
 swicode ymb þa sawle      þe hire ær þa siene onlah, <br>
 þæt heo swa wide      wlitan meahte <br>
 ofer heofonrice.      þa se forhatena spræc <br>
 </dd>
 <dt>610</dt>
 <dd>
 þurh feondscipe      (nalles he hie freme lærde): <br>
 "þu meaht nu þe self geseon,      swa ic hit þe secgan ne þearf, <br>
 Eue seo gode,      þæt þe is ungelic <br>
 wlite and wæstmas,      siððan þu minum wordum getruwodest, <br>
 læstes mine lare.      Nu scineð þe leoht fore <br>
 </dd>
 <dt>615</dt>
 <dd>
 glædlic ongean      þæt ic from gode brohte <br>
 hwit of heofonum;      nu þu his hrinan meaht. <br>
 Sæge Adame      hwilce þu gesihðe hæfst <br>
 þurh minne cime cræfta.      Gif giet þurh cuscne siodo <br>
 læst mina lara,      þonne gife ic him þæs leohtes genog <br>
 </dd>
 <dt>620</dt>
 <dd>
 þæs ic þe swa godes      gegired hæbbe. <br>
 Ne wite ic him þa womcwidas,      þeah he his wyrðe ne sie <br>
 to alætanne;      þæs fela he me laðes spræc." <br>
 Swa hire eaforan sculon      æfter lybban: <br>
 þonne hie lað gedoð,      hie sculon lufe wyrcean, <br>
 </dd>
 <dt>625</dt>
 <dd>
 betan heora hearran hearmcwyde      ond habban his hyldo forð. <br>
 þa <strong>gieng</strong> to Adame      idesa scenost, <br>
 wifa wlitegost      þe on woruld come, <br>
 forþon heo wæs handgeweorc      heofoncyninges, <br>
 þeah heo þa dearnenga      fordon wurde, <br>
 </dd>
 <dt>630</dt>
 <dd>
 forlæd mid ligenum,      þæt hie lað gode <br>
 þurh þæs wraðan geþanc      weorðan sceolden, <br>
 þurh þæs deofles searo      dom forlætan, <br>
 hierran hyldo,      hefonrices þolian <br>
 monige hwile.      Bið þam men full wa <br>
 </dd>
 <dt>635</dt>
 <dd>
 þe hine ne warnað      þonne he his geweald hafað! <br>
 Sum heo hire on handum bær,      sum hire æt heortan læg, <br>
 æppel unsælga,      þone hire ær forbead <br>
 drihtna drihten,      deaðbeames ofet, <br>
 and þæt word acwæð      wuldres aldor, <br>
 </dd>
 <dt>640</dt>
 <dd>
 þæt þæt micle morð      menn ne þorfton <br>
 þegnas þolian,      ac he þeoda gehwam <br>
 hefonrice forgeaf,      halig drihten, <br>
 widbradne welan,      gif hie þone wæstm an <br>
 lætan wolden      þe þæt <strong>laðe</strong> treow <br>
 </dd>
 <dt>645</dt>
 <dd>
 on his bogum bær,      bitre gefylled; <br>
 þæt wæs deaðes beam      þe him drihten forbead. <br>
 Forlec hie þa mid ligenum      se wæs lað gode, <br>
 on hete heofoncyninges,      and hyge Euan, <br>
 wifes wac geþoht,      þæt heo ongan his wordum truwian, <br>
 </dd>
 <dt>650</dt>
 <dd>
 læstan his lare,      and geleafan nom <br>
 þæt he þa bysene from gode      brungen hæfde <br>
 þe he hire swa wærlice      wordum sægde, <br>
 iewde hire tacen      and treowa gehet, <br>
 his holdne hyge.      þa heo to hire hearran spræc: <br>
 </dd>
 <dt>655</dt>
 <dd>
 "Adam, frea min,      þis ofet is swa swete, <br>
 <strong>bliðe</strong> on breostum,      and þes boda sciene, <br>
 godes engel god,      ic on his gearwan geseo <br>
 þæt he is ærendsecg      uncres hearran, <br>
 hefoncyninges.      His hyldo is unc betere <br>
 </dd>
 <dt>660</dt>
 <dd>
 to gewinnanne      þonne his wiðermedo. <br>
 Gif þu him heodæg wuht      hearmes gesprece, <br>
 he forgifð hit þeah,      gif wit him geongordom <br>
 læstan willað.      Hwæt scal þe swa laðlic strið <br>
 wið þines hearran bodan?      Unc is his hyldo þearf; <br>
 </dd>
 <dt>665</dt>
 <dd>
 he mæg unc ærendian      to þam alwaldan, <br>
 heofoncyninge.      Ic mæg heonon geseon <br>
 hwær he sylf siteð,      (þæt is suð and east), <br>
 welan bewunden,      se ðas woruld gesceop; <br>
 geseo ic him his englas      ymbe hweorfan <br>
 </dd>
 <dt>670</dt>
 <dd>
 mid feðerhaman,      ealra folca mæst, <br>
 wereda wynsumast.      Hwa meahte me swelc gewit gifan, <br>
 gif hit gegnunga      god ne onsende, <br>
 heofones waldend?      Gehyran mæg ic rume <br>
 and swa wide geseon      on woruld ealle <br>
 </dd>
 <dt>675</dt>
 <dd>
 ofer þas sidan gesceaft,      ic mæg swegles gamen <br>
 gehyran on heofnum.      Wearð me on hige leohte <br>
 utan and innan,      siðþan ic þæs ofætes onbat. <br>
 Nu hæbbe ic his her on handa,      herra se goda; <br>
 gife ic hit þe georne.      Ic gelyfe þæt hit from gode come, <br>
 </dd>
 <dt>680</dt>
 <dd>
 broht from his bysene,      þæs me þes boda sægde <br>
 wærum wordum.      Hit nis wuhte gelic <br>
 elles on eorðan,      buton swa þes ar sægeð, <br>
 þæt hit gegnunga      from gode come." <br>
 Hio spræc him þicce to      and speon hine ealne dæg <br>
 </dd>
 <dt>685</dt>
 <dd>
 on þa dimman dæd      þæt hie drihtnes heora <br>
 willan bræcon.      Stod se wraða boda, <br>
 legde him lustas on      and mid listum speon, <br>
 fylgde him frecne;      wæs se feond full neah <br>
 þe on þa frecnan fyrd      gefaren hæfde <br>
 </dd>
 <dt>690</dt>
 <dd>
 ofer langne weg;      leode hogode <br>
 on þæt micle morð      men forweorpan, <br>
 forlæran and forlædan,      þæt hie læn godes, <br>
 ælmihtiges gife      an forleten, <br>
 heofenrices geweald.      Hwæt, se hellsceaða <br>
 </dd>
 <dt>695</dt>
 <dd>
 gearwe wiste      þæt hie godes yrre <br>
 habban sceoldon      and <strong>hellgeþwing,</strong> <br>
 þone nearwan nið      niede onfon, <br>
 siððan hie gebod godes      forbrocen hæfdon, <br>
 þa he forlærde      mid ligenwordum <br>
 </dd>
 <dt>700</dt>
 <dd>
 to þam unræde      idese sciene, <br>
 wifa wlitegost,      þæt heo on his willan spræc, <br>
 wæs <strong>him</strong> on helpe      handweorc godes <br>
 to forlæranne.      <br>
 Heo spræc ða to Adame      idesa sceonost <br>
 </dd>
 <dt>705</dt>
 <dd>
 ful þiclice,      oð þam þegne ongan <br>
 his hige hweorfan,      þæt he þam gehate getruwode <br>
 þe him þæt wif      wordum sægde. <br>
 Heo dyde hit þeah þurh holdne hyge,      nyste þæt þær hearma swa fela, <br>
 fyrenearfeða,      fylgean sceolde <br>
 </dd>
 <dt>710</dt>
 <dd>
 monna cynne,      þæs heo on mod genam <br>
 þæt heo þæs laðan bodan      larum hyrde, <br>
 ac wende þæt heo hyldo      heofoncyninges <br>
 worhte mid þam wordum      þe heo þam were swelce <br>
 tacen oðiewde      and treowe gehet, <br>
 </dd>
 <dt>715</dt>
 <dd>
 oðþæt Adame      innan breostum <br>
 his hyge hwyrfde      and his heorte ongann <br>
 wendan to hire willan.      He æt þam wife onfeng <br>
 helle and hinnsið,      þeah hit nære haten swa, <br>
 ac hit ofetes noman      agan sceolde; <br>
 </dd>
 <dt>720</dt>
 <dd>
 hit wæs þeah deaðes swefn      and deofles gespon, <br>
 hell and hinnsið      and hæleða forlor, <br>
 menniscra morð,      þæt hie to mete dædon, <br>
 ofet unfæle.      Swa hit him on innan com, <br>
 hran æt heortan,      hloh þa and plegode <br>
 </dd>
 <dt>725</dt>
 <dd>
 boda bitre gehugod,      sægde begra þanc <br>
 hearran sinum:      "Nu hæbbe ic þine hyldo me <br>
 witode geworhte,      and þinne willan gelæst <br>
 to ful monegum dæge.      Men synt forlædde, <br>
 Adam and Eue.      Him is unhyldo <br>
 </dd>
 <dt>730</dt>
 <dd>
 waldendes witod,      nu hie wordcwyde his, <br>
 lare forleton.      Forþon hie leng ne magon <br>
 healdan heofonrice,      ac hie to helle sculon <br>
 on þone sweartan sið.      Swa þu his sorge ne þearft <br>
 beran on þinum breostum,      þær þu gebunden ligst, <br>
 </dd>
 <dt>735</dt>
 <dd>
 murnan on mode,      þæt her men bun <br>
 þone hean heofon,      þeah wit hearmas nu, <br>
 þreaweorc þoliað,      and þystre land, <br>
 and þurh þin micle mod      monig forleton <br>
 on heofonrice      heahgetimbro, <br>
 </dd>
 <dt>740</dt>
 <dd>
 godlice geardas.      Unc wearð god yrre <br>
 forþon wit him noldon      on heofonrice <br>
 hnigan mid heafdum      halgum drihtne <br>
 þurh geongordom;      ac unc gegenge ne wæs <br>
 þæt wit him on þegnscipe      þeowian wolden. <br>
 </dd>
 <dt>745</dt>
 <dd>
 Forþon unc waldend wearð      wrað on mode, <br>
 on hyge hearde,      and us on helle bedraf, <br>
 on þæt fyr fylde      folca mæste, <br>
 and mid handum his      eft on heofonrice <br>
 rihte rodorstolas      and þæt rice forgeaf <br>
 </dd>
 <dt>750</dt>
 <dd>
 monna cynne.      Mæg þin mod wesan <br>
 bliðe on breostum,      forþon her synt bu tu gedon: <br>
 ge þæt hæleða bearn      <strong>heofonrice</strong> sculon <br>
 leode forlætan      and on þæt lig to þe <br>
 hate hweorfan,      eac is hearm gode, <br>
 </dd>
 <dt>755</dt>
 <dd>
 modsorg gemacod.      Swa hwæt swa wit her morðres þoliað, <br>
 hit is nu Adame      eall forgolden <br>
 mid hearran hete      and mid hæleða forlore, <br>
 monnum mid morðes cwealme.      Forþon is min mod gehæled, <br>
 hyge ymb heortan gerume,      ealle synt uncre hearmas gewrecene <br>
 </dd>
 <dt>760</dt>
 <dd>
 laðes þæt wit lange þoledon.      Nu wille ic eft þam lige near, <br>
 Satan ic þær secan wille;      he is on þære sweartan helle <br>
 hæft mid hringa gesponne."      Hwearf him eft niðer <br>
 boda bitresta;      sceolde he þa bradan ligas <br>
 secan helle gehliðo,      þær his hearra læg <br>
 </dd>
 <dt>765</dt>
 <dd>
 simon gesæled.      Sorgedon ba twa, <br>
 Adam and Eue,      and him oft betuh <br>
 gnornword gengdon;      godes him ondredon, <br>
 heora herran hete,      heofoncyninges nið <br>
 swiðe onsæton;      selfe forstodon <br>
 </dd>
 <dt>770</dt>
 <dd>
 his word onwended.      þæt wif gnornode, <br>
 hof hreowigmod,      (hæfde hyldo godes, <br>
 lare forlæten),      þa heo þæt leoht geseah <br>
 ellor scriðan      þæt hire þurh untreowa <br>
 tacen iewde      se him þone teonan geræd, <br>
 </dd>
 <dt>775</dt>
 <dd>
 þæt hie helle nið      habban sceoldon, <br>
 hynða unrim;      forþam him higesorga <br>
 burnon on breostum.      Hwilum to gebede feollon <br>
 sinhiwan somed,      and sigedrihten <br>
 godne gretton      and god nemdon, <br>
 </dd>
 <dt>780</dt>
 <dd>
 heofones waldend,      and hine bædon <br>
 þæt hie his hearmsceare      habban mosten, <br>
 georne fulgangan,      þa hie godes hæfdon <br>
 bodscipe abrocen.      Bare hie gesawon <br>
 heora lichaman;      næfdon on þam lande þa giet <br>
 </dd>
 <dt>785</dt>
 <dd>
 sælða gesetena,      ne hie sorge wiht <br>
 weorces wiston,      ac hie wel meahton <br>
 libban on þam lande,      gif hie wolden lare godes <br>
 forweard fremman.      þa hie fela spræcon <br>
 sorhworda somed,      sinhiwan twa. <br>
 </dd>
 <dt>790</dt>
 <dd>
 Adam gemælde      and to Euan spræc: <br>
 "Hwæt, þu Eue, hæfst      yfele gemearcod <br>
 uncer sylfra sið.      Gesyhst þu nu þa sweartan helle <br>
 grædige and gifre.      Nu þu hie grimman meaht <br>
 heonane gehyran.      Nis heofonrice <br>
 </dd>
 <dt>795</dt>
 <dd>
 gelic þam lige,      ac þis is landa betst, <br>
 þæt wit þurh uncres hearran þanc      habban moston, <br>
 þær þu þam ne hierde      þe unc þisne hearm geræd, <br>
 þæt wit waldendes      word forbræcon, <br>
 heofoncyninges.      Nu wit hreowige magon <br>
 </dd>
 <dt>800</dt>
 <dd>
 sorgian for þis siðe.      Forþon he unc self bebead <br>
 þæt wit unc wite      warian sceolden, <br>
 hearma mæstne.      Nu slit me hunger and þurst <br>
 bitre on breostum,      þæs wit begra ær <br>
 wæron orsorge      on ealle tid. <br>
 </dd>
 <dt>805</dt>
 <dd>
 Hu sculon wit nu libban      oððe on þys lande wesan, <br>
 gif her wind cymð,      westan oððe eastan, <br>
 suðan oððe norðan?      Gesweorc up færeð, <br>
 cymeð hægles scur      hefone getenge, <br>
 færeð forst on gemang,      se byð fyrnum ceald. <br>
 </dd>
 <dt>810</dt>
 <dd>
 Hwilum of heofnum      hate scineð, <br>
 blicð þeos beorhte sunne,      and wit her baru standað, <br>
 unwered wædo.      Nys unc wuht beforan <br>
 to scursceade,      ne sceattes wiht <br>
 to mete gemearcod,      ac unc is mihtig god, <br>
 </dd>
 <dt>815</dt>
 <dd>
 waldend wraðmod.      To hwon sculon wit weorðan nu? <br>
 Nu me mæg hreowan      þæt ic bæd heofnes god, <br>
 waldend þone godan,      þæt he þe her worhte to me <br>
 of liðum minum,      nu þu me forlæred hæfst <br>
 on mines herran hete.      Swa me nu hreowan mæg <br>
 </dd>
 <dt>820</dt>
 <dd>
 æfre to aldre      þæt ic þe minum eagum geseah." <br>
 ða spræc Eue eft,      idesa scienost, <br>
 wifa wlitegost;      hie wæs geweorc godes, <br>
 þeah heo þa on deofles cræft      bedroren wurde: <br>
 "þu meaht hit me witan,      wine min Adam, <br>
 </dd>
 <dt>825</dt>
 <dd>
 wordum þinum;      hit þe þeah wyrs ne mæg <br>
 on <strong>þinum</strong> hyge hreowan      þonne hit me æt heortan deð." <br>
 Hire þa Adam      andswarode: <br>
 "Gif ic waldendes      willan cuðe, <br>
 hwæt ic his to hearmsceare      habban sceolde, <br>
 </dd>
 <dt>830</dt>
 <dd>
 ne gesawe þu no sniomor,      þeah me on sæ wadan <br>
 hete heofones god      heonone nu þa, <br>
 on flod faran,      nære he firnum þæs deop, <br>
 merestream þæs micel,      þæt his o min mod getweode, <br>
 ac ic to þam grunde genge,      gif ic godes meahte <br>
 </dd>
 <dt>835</dt>
 <dd>
 willan gewyrcean.      Nis me on worulde niod <br>
 æniges þegnscipes,      nu ic mines þeodnes hafa <br>
 hyldo forworhte,      þæt ic hie habban ne mæg. <br>
 Ac wit þus baru ne magon      bu tu ætsomne <br>
 wesan to wuhte.      Uton gan on þysne weald innan, <br>
 </dd>
 <dt>840</dt>
 <dd>
 on þisses holtes hleo."      Hwurfon hie ba twa, <br>
 togengdon gnorngende      on þone grenan weald, <br>
 sæton onsundran,      bidan selfes gesceapu <br>
 heofoncyninges,      þa hie þa habban ne moston <br>
 þe him ær forgeaf      ælmihtig god. <br>
 </dd>
 <dt>845</dt>
 <dd>
 þa hie heora lichoman      leafum beþeahton, <br>
 weredon mid ðy wealde,      wæda ne hæfdon; <br>
 ac hie on gebed feollon      bu tu ætsomne <br>
 morgena gehwilce,      bædon mihtigne <br>
 þæt hie ne forgeate      god ælmihtig, <br>
 </dd>
 <dt>850</dt>
 <dd>
 and him gewisade      waldend se goda, <br>
 hu hie on þam leohte forð      libban sceolden. <br>
 þa com feran      frea ælmihtig <br>
 ofer midne dæg,      mære þeoden, <br>
 on neorxnawang      neode sine; <br>
 </dd>
 <dt>855</dt>
 <dd>
 wolde neosian      nergend usser, <br>
 bilwit fæder,      hwæt his bearn dyde; <br>
 wiste forworhte      <strong>þam</strong> he ær wlite sealde. <br>
 Gewitan him þa gangan      geomermode <br>
 under beamsceade      blæde bereafod, <br>
 </dd>
 <dt>860</dt>
 <dd>
 hyddon hie on heolstre,      þa hie halig word <br>
 drihtnes gehyrdon,      and ondredon him. <br>
 þa sona ongann      swegles aldor <br>
 weard ahsian      woruldgesceafta, <br>
 het him recene to      rice þeoden <br>
 </dd>
 <dt>865</dt>
 <dd>
 his sunu gangan.      Him þa sylfa oncwæð, <br>
 hean hleoðrade      hrægles þearfa: <br>
 "Ic wreo me her      wæda leasne, <br>
 liffrea min,      leafum þecce. <br>
 Scyldfull mine      sceaðen is me sare, <br>
 </dd>
 <dt>870</dt>
 <dd>
 frecne on ferhðe;      ne dear nu forð gan <br>
 for ðe andweardne.      Ic eom eall eall nacod." <br>
 Him ða ædre god      andswarede: <br>
 "Saga me þæt, sunu min,      for hwon secest ðu <br>
 sceade sceomiende?      þu sceonde æt me <br>
 </dd>
 <dt>875</dt>
 <dd>
 furðum <strong>ne</strong> anfenge,      ac gefean eallum. <br>
 For hwon wast þu wean      and wrihst sceome, <br>
 gesyhst sorge,      and þin sylf þecest <br>
 lic mid leafum,      sagast lifceare <br>
 hean hygegeomor,      þæt þe sie hrægles þearf, <br>
 </dd>
 <dt>880</dt>
 <dd>
 nymþe ðu æppel      ænne byrgde <br>
 of ðam wudubeame      þe ic þe wordum forbead?" <br>
 Him þa Adam eft      andswarode: <br>
 "Me ða blæda on hand      bryd gesealde, <br>
 freolucu fæmne,      freadrihten min, <br>
 </dd>
 <dt>885</dt>
 <dd>
 ðe ic þe on teonan geþah.      Nu ic þæs tacen wege <br>
 sweotol on me selfum.      Wat ic sorga ðy ma." <br>
 ða ðæs Euan frægn      ælmihtig god: <br>
 "Hwæt druge þu, dohtor,      dugeþa genohra, <br>
 niwra gesceafta      neorxnawanges, <br>
 </dd>
 <dt>890</dt>
 <dd>
 growendra gifa,      þa þu gitsiende <br>
 on beam gripe,      blæda name <br>
 on treowes telgum,      and me on teonan <br>
 æte þa unfreme,      Adame sealdest <br>
 wæstme þa inc wæron      wordum minum <br>
 </dd>
 <dt>895</dt>
 <dd>
 fæste forbodene?"      Him þa freolecu mæg, <br>
 ides æwiscmod      andswarode: <br>
 "Me nædre beswac      and me neodlice <br>
 to forsceape scyhte      and to scyldfrece, <br>
 fah wyrm þurh fægir word,      oðþæt ic fracoðlice <br>
 </dd>
 <dt>900</dt>
 <dd>
 feondræs gefremede,      fæhðe geworhte, <br>
 and þa reafode,      swa hit riht ne wæs, <br>
 beam on bearwe      and þa blæda æt." <br>
 þa nædran sceop      nergend usser, <br>
 frea ælmihtig      fagum wyrme <br>
 </dd>
 <dt>905</dt>
 <dd>
 wide siðas      and þa worde cwæð: <br>
 "þu scealt wideferhð      <strong>werig</strong> þinum <br>
 breostum bearm tredan      <strong>bradre</strong> eorðan, <br>
 faran feðeleas,      þenden þe feorh wunað, <br>
 gast on innan.      þu scealt greot etan <br>
 </dd>
 <dt>910</dt>
 <dd>
 þine lifdagas.      Swa þu laðlice <br>
 wrohte onstealdest,      þe þæt wif feoð, <br>
 hatað under heofnum      and þin heafod tredeð <br>
 fah mid fotum sinum.      þu scealt fiersna sætan <br>
 tohtan niwre;      tuddor bið gemæne <br>
 </dd>
 <dt>915</dt>
 <dd>
 incrum orlegnið      a þenden standeð <br>
 woruld under wolcnum.      Nu þu wast and canst, <br>
 lað leodsceaða,      <strong>hu</strong> þu lifian scealt." <br>
 ða to Euan god      yrringa spræc: <br>
 "Wend þe from wynne!      þu scealt wæpnedmen <br>
 </dd>
 <dt>920</dt>
 <dd>
 wesan on gewealde,      mid weres egsan <br>
 hearde genearwad,      hean þrowian <br>
 þinra dæda gedwild,      deaðes bidan, <br>
 and þurh wop and heaf      on woruld cennan <br>
 þurh sar micel      sunu and dohtor." <br>
 </dd>
 <dt>925</dt>
 <dd>
 Abead eac Adame      ece drihten, <br>
 lifes leohtfruma,      lað ærende: <br>
 "þu scealt oðerne      eðel secean, <br>
 wynleasran wic,      and on wræc hweorfan <br>
 nacod niedwædla,      neorxnawanges <br>
 </dd>
 <dt>930</dt>
 <dd>
 dugeðum bedæled;      þe is gedal witod <br>
 lices and sawle.      Hwæt, þu laðlice <br>
 wrohte onstealdest;      forþon þu winnan scealt <br>
 and on eorðan þe      þine andlifne <br>
 selfa geræcan,      wegan swatig hleor, <br>
 </dd>
 <dt>935</dt>
 <dd>
 þinne hlaf etan,      þenden þu her leofast, <br>
 oðþæt þe to heortan      hearde gripeð <br>
 adl unliðe      þe þu on æple ær <br>
 selfa forswulge;      forþon þu sweltan scealt." <br>
 Hwæt, we nu gehyrað      hwær us hearmstafas <br>
 </dd>
 <dt>940</dt>
 <dd>
 wraðe onwocan      and woruldyrmðo. <br>
 Hie þa wuldres weard      wædum gyrede, <br>
 scyppend usser;      het heora sceome þeccan <br>
 frea frumhrægle;      het hie from hweorfan <br>
 neorxnawange      on nearore lif. <br>
 </dd>
 <dt>945</dt>
 <dd>
 Him on laste beleac      liðsa and wynna <br>
 hihtfulne ham      halig engel <br>
 be frean hæse      fyrene sweorde; <br>
 ne mæg þær inwitfull      ænig geferan <br>
 womscyldig mon,      ac se weard hafað <br>
 </dd>
 <dt>950</dt>
 <dd>
 miht and strengðo,      se þæt mære lif <br>
 dugeðum deore      drihtne healdeð. <br>
 No hwæðre ælmihtig      ealra wolde <br>
 Adame and Euan      arna ofteon, <br>
 fæder æt frymðe,      þeah þe <strong>hie</strong> him from swice, <br>
 </dd>
 <dt>955</dt>
 <dd>
 ac he him to frofre let      hwæðere forð wesan <br>
 hyrstedne hrof      halgum tunglum <br>
 and him grundwelan      ginne sealde; <br>
 het þam sinhiwum      sæs and eorðan <br>
 tuddorteondra      teohha <strong>gehwilcre</strong> <br>
 </dd>
 <dt>960</dt>
 <dd>
 to woruldnytte      wæstmas fedan. <br>
 Gesæton þa æfter synne      sorgfulre land, <br>
 eard and eðyl      unspedigran <br>
 fremena gehwilcre      þonne se frumstol wæs <br>
 þe hie æfter dæde of      adrifen wurdon. <br>
 </dd>
 <dt>965</dt>
 <dd>
 Ongunnon hie þa      be godes hæse <br>
 bearn astrienan,      swa him metod bebead. <br>
 Adames and Euan      aforan wæron <br>
 freolicu twa      frumbearn cenned, <br>
 Cain and Abel.      Us cyðað bec, <br>
 </dd>
 <dt>970</dt>
 <dd>
 hu þa dædfruman      dugeþa stryndon, <br>
 welan and wiste,      willgebroðor. <br>
 Oðer his to eorðan      elnes tilode, <br>
 se wæs ærboren;      oðer æhte heold <br>
 fæder on fultum,      oðþæt forð gewat <br>
 </dd>
 <dt>975</dt>
 <dd>
 dægrimes worn.      Hie þa drihtne lac <br>
 begen brohton.      Brego engla beseah <br>
 on Abeles gield      eagum sinum, <br>
 cyning eallwihta,      Caines ne wolde <br>
 tiber sceawian.      þæt wæs torn were <br>
 </dd>
 <dt>980</dt>
 <dd>
 hefig æt heortan.      Hygewælm <strong>asteah</strong> <br>
 beorne on breostum,      blatende nið, <br>
 yrre for æfstum.      He þa unræden <br>
 folmum gefremede,      freomæg ofsloh, <br>
 broðor sinne,      and his blod ageat, <br>
 </dd>
 <dt>985</dt>
 <dd>
 Cain Abeles.      Cwealmdreore swealh <br>
 þæs middangeard,      monnes swate. <br>
 æfter wælswenge      wea wæs aræred, <br>
 tregena tuddor.      Of ðam twige siððan <br>
 ludon laðwende      leng swa swiðor <br>
 </dd>
 <dt>990</dt>
 <dd>
 reðe wæstme.      Ræhton wide <br>
 geond werþeoda      wrohtes telgan, <br>
 hrinon hearmtanas      hearde and sare <br>
 drihta bearnum,      (doð gieta swa), <br>
 of þam brad blado      bealwa gehwilces <br>
 </dd>
 <dt>995</dt>
 <dd>
 sprytan ongunnon.      We þæt spell magon, <br>
 wælgrimme wyrd,      wope cwiðan, <br>
 nales holunge;      ac us hearde sceod <br>
 freolecu fæmne      þurh forman gylt <br>
 þe wið metod æfre      men gefremeden, <br>
 </dd>
 <dt>1000</dt>
 <dd>
 eorðbuende,      siððan Adam wearð <br>
 of godes muðe      gaste eacen. <br>
 ða worde frægn      wuldres aldor <br>
 Cain, hwær Abel      eorðan wære. <br>
 Him ða se cystleasa      cwealmes wyrhta <br>
 </dd>
 <dt>1005</dt>
 <dd>
 ædre æfter þon      andswarode: <br>
 "Ne can ic Abeles      or ne fore, <br>
 hleomæges sið,      ne ic hyrde wæs <br>
 broðer mines."      Him þa brego engla, <br>
 godspedig gast      gean þingade: <br>
 </dd>
 <dt>1010</dt>
 <dd>
 "Hwæt, befealdest þu      folmum þinum <br>
 wraðum on wælbedd      <strong>wærfæstne</strong> rinc, <br>
 broðor þinne,      and his blod to me <br>
 cleopað and cigeð.      þu þæs cwealmes scealt <br>
 wite winnan      and on wræc hweorfan, <br>
 </dd>
 <dt>1015</dt>
 <dd>
 awyrged to widan aldre.      Ne seleð þe wæstmas eorðe <br>
 wlitige to woruldnytte,      ac heo wældreore swealh <br>
 halge of handum þinum;      forþon heo þe hroðra oftihð, <br>
 glæmes grene folde.      þu scealt geomor hweorfan, <br>
 arleas of earde þinum,      swa þu Abele wurde <br>
 </dd>
 <dt>1020</dt>
 <dd>
 to feorhbanan;      forþon þu flema scealt <br>
 widlast wrecan,      winemagum lað." <br>
 Him þa <strong>ædre</strong> Cain      andswarode: <br>
 "Ne þearf ic ænigre      are wenan <br>
 on woruldrice,      ac ic forworht hæbbe, <br>
 </dd>
 <dt>1025</dt>
 <dd>
 heofona heahcyning,      hyldo þine, <br>
 lufan and freode;      forþon ic lastas sceal <br>
 wean on wenum      wide lecgan, <br>
 hwonne me gemitte      manscyldigne, <br>
 se me feor oððe neah      fæhðe gemonige, <br>
 </dd>
 <dt>1030</dt>
 <dd>
 broðorcwealmes.      Ic his blod ageat, <br>
 dreor on eorðan.      þu to dæge þissum <br>
 ademest me fram duguðe      and adrifest from <br>
 earde minum.      Me to aldorbanan <br>
 weorðeð wraðra sum.      Ic awyrged sceal, <br>
 </dd>
 <dt>1035</dt>
 <dd>
 þeoden, of gesyhðe      þinre hweorfan." <br>
 Him þa selfa oncwæð      sigora drihten: <br>
 "Ne þearft ðu þe ondrædan      deaðes brogan, <br>
 feorhcwealm nu giet,      þeah þu from scyle <br>
 freomagum feor      fah gewitan. <br>
 </dd>
 <dt>1040</dt>
 <dd>
 Gif <strong>þe</strong> monna hwelc      mundum sinum <br>
 aldre beneoteð,      hine on cymeð <br>
 æfter þære synne      seofonfeald wracu, <br>
 wite æfter weorce."      Hine waldend on, <br>
 tirfæst metod,      tacen sette, <br>
 </dd>
 <dt>1045</dt>
 <dd>
 freoðobeacen frea,      þy læs hine feonda hwilc <br>
 mid guðþræce      gretan dorste <br>
 feorran oððe nean.      Heht þa from hweorfan <br>
 meder and magum      manscyldigne, <br>
 cnosle sinum.      Him þa Cain gewat <br>
 </dd>
 <dt>1050</dt>
 <dd>
 gongan geomormod      gode of gesyhðe, <br>
 wineleas wrecca,      and him þa wic geceas <br>
 eastlandum on,      eðelstowe <br>
 fædergeardum feor,      þær him freolecu mæg, <br>
 ides æfter æðelum      eaforan fedde. <br>
 </dd>
 <dt>1055</dt>
 <dd>
 Se æresta wæs      Enos haten, <br>
 frumbearn Caines.      Siððan <strong>fæsten</strong> ongon <br>
 mid þam cneomagum      ceastre timbran; <br>
 þæt wæs under wolcnum      weallfæstenna <br>
 ærest ealra      þara þe æðelingas, <br>
 </dd>
 <dt>1060</dt>
 <dd>
 sweordberende,      settan heton. <br>
 þanon his eaforan      ærest wocan, <br>
 bearn from bryde,      on þam burhstede. <br>
 Se yldesta wæs      Iared haten, <br>
 sunu Enoses.      Siððan wocan, <br>
 </dd>
 <dt>1065</dt>
 <dd>
 þa þæs cynnes      cneowrim icton, <br>
 mægburg Caines.      Malalehel wæs <br>
 æfter Iarede      yrfes hyrde <br>
 fæder on laste,      oðþæt he forð gewat. <br>
 Siððan Mathusal      magum dælde, <br>
 </dd>
 <dt>1070</dt>
 <dd>
 bearn æfter bearne      broðrum sinum <br>
 æðelinga gestreon,      oðþæt aldorgedal <br>
 frod fyrndagum      fremman sceolde, <br>
 lif oflætan.      Lameh onfeng <br>
 æfter fæder dæge      fletgestealdum, <br>
 </dd>
 <dt>1075</dt>
 <dd>
 botlgestreonum.      Him bryda twa, <br>
 idesa on eðle      eaforan feddon, <br>
 Ada and Sella;      þara anum wæs <br>
 Iabal noma,      se þurh gleawne geþanc <br>
 herbuendra      hearpan ærest <br>
 </dd>
 <dt>1080</dt>
 <dd>
 handum sinum      hlyn awehte, <br>
 swinsigende sweg,      sunu Lamehes. <br>
 Swylce on ðære mægðe      maga wæs haten <br>
 on þa ilcan tid      Tubalcain, <br>
 se þurh snytro sped      smiðcræftega wæs, <br>
 </dd>
 <dt>1085</dt>
 <dd>
 and þurh modes gemynd      monna ærest, <br>
 sunu Lamehes,      sulhgeweorces <br>
 fruma wæs ofer foldan,      siððan folca bearn <br>
 <strong>æres</strong> cuðon      and isernes, <br>
 burhsittende,      brucan wide. <br>
 </dd>
 <dt>1090</dt>
 <dd>
 þa his wifum twæm      wordum sægde <br>
 Lameh seolfa,      leofum gebeddum, <br>
 Adan and Sellan      unarlic spel: <br>
 "Ic on morðor ofsloh      minra <strong>sumne</strong> <br>
 hyldemaga;      honda gewemde <br>
 </dd>
 <dt>1095</dt>
 <dd>
 on Caines      cwealme mine, <br>
 fylde mid folmum      fæder Enoses, <br>
 ordbanan Abeles,      eorðan sealde <br>
 wældreor weres.      Wat <strong>ic</strong> gearwe <br>
 þæt þam lichryre      on last cymeð <br>
 </dd>
 <dt>1100</dt>
 <dd>
 soðcyninges      seofonfeald wracu, <br>
 micel æfter mane.      Min sceal swiðor <br>
 mid grimme gryre      golden wurðan <br>
 fyll and feorhcwealm,      þonne ic forð scio." <br>
 þa wearð Adame      on Abeles gyld <br>
 </dd>
 <dt>1105</dt>
 <dd>
 eafora on eðle      oþer feded, <br>
 soðfæst sunu,      þam wæs Seth noma. <br>
 Se wæs eadig      and his yldrum ðah <br>
 freolic to frofre,      fæder and meder, <br>
 Adames and Euan,      wæs Abeles gield <br>
 </dd>
 <dt>1110</dt>
 <dd>
 on woruldrice.      þa word acwæð <br>
 ord moncynnes:      "Me ece <strong>sunu</strong> <br>
 <strong>sealde</strong> selfa      sigora waldend, <br>
 lifes aldor      on leofes stæl, <br>
 þæs þe Cain ofsloh,      and me cearsorge <br>
 </dd>
 <dt>1115</dt>
 <dd>
 mid þys magotimbre      of mode asceaf <br>
 þeoden usser.      Him þæs þanc sie!" <br>
 Adam hæfde,      þa he eft ongan <br>
 him to <strong>eðelstæfe</strong>      oðres strienan <br>
 bearnes be bryde,      beorn ellenrof, <br>
 </dd>
 <dt>1120</dt>
 <dd>
 <em>XXX</em> <strong>and</strong> <em>C</em>      þisses lifes, <br>
 wintra on worulde.      Us gewritu secgað <br>
 þæt her eahtahund      iecte siððan <br>
 mægðum and mæcgum      mægburg sine <br>
 Adam on eorðan;      ealra hæfde <br>
 </dd>
 <dt>1125</dt>
 <dd>
 nigenhund wintra      <br>
 and <em>XXX</em> eac,      þa he þas woruld <br>
 þurh gastgedal      ofgyfan sceolde. <br>
 Him on laste Seth      <strong>leod</strong> weardode, <br>
 eafora æfter yldrum;      eþelstol heold <br>
 </dd>
 <dt>1130</dt>
 <dd>
 and wif begeat.      Wintra hæfde <br>
 fif and hundteontig      þa <strong>he</strong> furðum ongan <br>
 his mægburge      men geicean <br>
 sunum and dohtrum.      <strong>Sethes</strong> eafora <br>
 se yldesta wæs      Enos haten; <br>
 </dd>
 <dt>1135</dt>
 <dd>
 se nemde god      niðþa bearna <br>
 ærest ealra,      siððan Adam stop <br>
 on grene græs      gaste geweorðad. <br>
 Seth wæs gesælig;      siððan strynde <br>
 seofon winter her      suna and dohtra <br>
 </dd>
 <dt>1140</dt>
 <dd>
 ond eahtahund.      Ealra hæfde <br>
 <em>XII</em> and nigonhund,      þa seo tid gewearð <br>
 þæt he friðgedal      fremman sceolde. <br>
 Him æfter heold,      þa he of worulde gewat, <br>
 Enos yrfe,      siððan eorðe swealh <br>
 </dd>
 <dt>1145</dt>
 <dd>
 sædberendes      Sethes lice. <br>
 He wæs leof gode      and lifde her <br>
 wintra hundnigontig      ær he be wife her <br>
 <strong>þurh</strong> gebedscipe      bearn astrynde; <br>
 him þa cenned wearð      Cainan ærest <br>
 </dd>
 <dt>1150</dt>
 <dd>
 eafora on eðle.      Siððan eahtahund <br>
 and fiftyno      on friðo drihtnes <br>
 gleawferhð hæleð      geogoðe strynde, <br>
 suna and dohtra;      swealt, þa he hæfde, <br>
 frod fyrnwita,      <em>V</em> and nigonhund. <br>
 </dd>
 <dt>1155</dt>
 <dd>
 þære cneorisse wæs      <strong>Cainan</strong> siððan <br>
 æfter Enose      aldordema, <br>
 weard and wisa.      Wintra hæfde <br>
 efne hundseofontig      ær him sunu woce. <br>
 þa wearð on eðle      eafora feded, <br>
 </dd>
 <dt>1160</dt>
 <dd>
 mago <strong>Cainanes,</strong>      Malalehel wæs haten. <br>
 Siððan eahtahund      æðelinga rim <br>
 and <strong>feowertig</strong> eac      feorum geicte <br>
 Enoses sunu.      Ealra nigonhund <br>
 wintra hæfde      þa he woruld ofgeaf <br>
 </dd>
 <dt>1165</dt>
 <dd>
 and tyne eac,      þa his tiddæge <br>
 under rodera rum      rim wæs gefylled. <br>
 Him on laste heold      land and yrfe <br>
 Malalehel siððan      missera worn. <br>
 Se frumgara      fif and sixtig <br>
 </dd>
 <dt>1170</dt>
 <dd>
 wintra hæfde      þa he be wife ongann <br>
 bearna strynan.      Him bryd sunu <br>
 meowle to monnum brohte.      Se maga wæs <br>
 on his mægðe,      mine gefræge, <br>
 guma on geogoðe,      Iared haten. <br>
 </dd>
 <dt>1175</dt>
 <dd>
 Lifde siððan      and lissa breac <br>
 Malalehel lange,      mondreama her, <br>
 woruldgestreona.      Wintra hæfde <br>
 fif and hundnigontig,      þa he forð gewat, <br>
 and eahtahund;      eaforan læfde <br>
 </dd>
 <dt>1180</dt>
 <dd>
 land and leodweard.      Longe siððan <br>
 Geared gumum      gold brittade. <br>
 Se eorl wæs æðele,      æfæst hæleð, <br>
 and se frumgar his      freomagum leof. <br>
 Fif and hundteontig      on fyore lifde <br>
 </dd>
 <dt>1185</dt>
 <dd>
 wintra gebidenra      on woruldrice <br>
 and syxtig eac      þa seo sæl gewearð <br>
 þæt his wif sunu      on woruld brohte; <br>
 se eafora wæs      Enoc haten, <br>
 freolic frumbearn.      Fæder her þa gyt <br>
 </dd>
 <dt>1190</dt>
 <dd>
 his cynnes forð      cneorim icte, <br>
 <strong>eaforan</strong> eahtahund;      ealra hæfde <br>
 <em>V</em> and syxtig,      þa he forð gewat, <br>
 and nigonhund eac      nihtgerimes, <br>
 wine frod wintres,      þa he þas woruld ofgeaf <br>
 </dd>
 <dt>1195</dt>
 <dd>
 ond Geared þa      gleawum læfde <br>
 land and leodweard,      leofum rince. <br>
 Enoch siððan      ealdordom ahof, <br>
 freoðosped folces wisa,      nalles feallan let <br>
 dom and drihtscipe,      <br>
 </dd>
 <dt>1200</dt>
 <dd>
 þenden he hyrde wæs      heafodmaga. <br>
 Breac blæddaga,      bearna strynde <br>
 þreohund wintra.      Him wæs þeoden hold, <br>
 rodera waldend.      Se rinc heonon <br>
 on lichoman      lisse sohte, <br>
 </dd>
 <dt>1205</dt>
 <dd>
 drihtnes duguðe,      nales deaðe swealt <br>
 middangeardes,      swa her men doþ, <br>
 geonge and ealde,      þonne him god heora <br>
 æhta and ætwist      eorðan gestreona <br>
 on genimeð      and heora aldor somed, <br>
 </dd>
 <dt>1210</dt>
 <dd>
 ac he cwic gewat      mid cyning engla <br>
 of þyssum lænan      life <strong>feran</strong> <br>
 on þam gearwum      þe his gast onfeng <br>
 ær hine to monnum      modor brohte. <br>
 He þam yldestan      eaforan læfde <br>
 </dd>
 <dt>1215</dt>
 <dd>
 folc, frumbearne;      <em>V</em> and syxtig <br>
 wintra hæfde      þa he woruld ofgeaf, <br>
 and eac <em>III</em> hund.      þrage siððan <br>
 Mathusal heold      maga yrfe, <br>
 se on lichoman      lengest <strong>þissa</strong> <br>
 </dd>
 <dt>1220</dt>
 <dd>
 worulddreama breac.      Worn gestrynde <br>
 ær his swyltdæge      suna and dohtra; <br>
 hæfde frod hæle,      þa he from sceolde <br>
 niþþum hweorfan,      nigonhund wintra <br>
 and hundseofontig to.      Sunu æfter heold, <br>
 </dd>
 <dt>1225</dt>
 <dd>
 Lamech leodgeard,      lange siððan <br>
 woruld bryttade.      Wintra hæfde <br>
 twa and hundteontig      þa seo tid gewearð <br>
 þæt se eorl ongan      æðele cennan, <br>
 sunu and dohtor.      Siððan lifde <br>
 </dd>
 <dt>1230</dt>
 <dd>
 fif and hundnigontig,      frea moniges breac <br>
 wintra under wolcnum,      werodes aldor, <br>
 <strong>and</strong> <em>V</em> hund eac;      heold þæt folc teala, <br>
 bearna strynde,      him byras wocan, <br>
 <strong>eaforan</strong> and idesa.      He þone yldestan <br>
 </dd>
 <dt>1235</dt>
 <dd>
 Noe nemde,      se niððum ær <br>
 land bryttade      siððan Lamech gewat. <br>
 Hæfde æðelinga      aldorwisa <br>
 V hund wintra      þa he furðum ongan <br>
 bearna strynan,      þæs þe bec cweðaþ. <br>
 </dd>
 <dt>1240</dt>
 <dd>
 Sem wæs haten      sunu Noes, <br>
 se yldesta,      oðer Cham, <br>
 þridda Iafeth.      þeoda tymdon <br>
 rume under roderum,      rim miclade <br>
 monna mægðe      geond middangeard <br>
 </dd>
 <dt>1245</dt>
 <dd>
 sunum and dohtrum.      ða giet wæs Sethes cynn, <br>
 leofes leodfruman      on lufan swiðe <br>
 drihtne dyre      and domeadig, <br>
 oðþæt bearn godes      bryda ongunnon <br>
 on Caines      cynne secan, <br>
 </dd>
 <dt>1250</dt>
 <dd>
 wergum folce,      and him þær wif curon <br>
 ofer metodes est      monna eaforan, <br>
 scyldfulra mægð      scyne and fægere. <br>
 þa reordade      rodora waldend <br>
 wrað moncynne      and þa worde cwæð: <br>
 </dd>
 <dt>1255</dt>
 <dd>
 "Ne syndon me on ferhðe freo      from gewitene <br>
 cneorisn Caines,      ac me þæt cynn hafað <br>
 sare abolgen.      Nu me Sethes bearn <br>
 torn niwiað      and him to nimað <br>
 mægeð to gemæccum      minra feonda; <br>
 </dd>
 <dt>1260</dt>
 <dd>
 þær wifa wlite      onwod grome, <br>
 idesa ansien,      and ece feond <br>
 folcdriht wera,      þa ær on friðe wæron." <br>
 Siððan hundtwelftig      geteled rime <br>
 wintra on worulde      wræce bisgodon <br>
 </dd>
 <dt>1265</dt>
 <dd>
 fæge þeoda,      hwonne frea wolde <br>
 on wærlogan      wite settan <br>
 and on deað slean      dædum scyldige <br>
 gigantmæcgas,      gode unleofe, <br>
 micle mansceaðan,      metode laðe. <br>
 </dd>
 <dt>1270</dt>
 <dd>
 þa geseah selfa      sigoro waldend <br>
 hwæt wæs monna      manes on eorðan <br>
 and þæt hie wæron      womma ðriste, <br>
 inwitfulle.      He þæt unfægere <br>
 wera cneorissum      gewrecan þohte, <br>
 </dd>
 <dt>1275</dt>
 <dd>
 forgripan gumcynne      grimme and sare, <br>
 heardum mihtum.      Hreaw hine swiðe <br>
 þæt he folcmægþa      fruman aweahte, <br>
 æðelinga ord,      þa he Adam sceop, <br>
 cwæð þæt he wolde      for wera synnum <br>
 </dd>
 <dt>1280</dt>
 <dd>
 eall aæðan      þæt on eorðan wæs, <br>
 forleosan lica gehwilc      þara þe lifes gast <br>
 fæðmum þeahte.      Eall þæt frea wolde <br>
 on ðære toweardan      tide acwellan <br>
 þe þa nealæhte      niðða bearnum. <br>
 </dd>
 <dt>1285</dt>
 <dd>
 Noe wæs god,      nergende leof, <br>
 swiðe gesælig,      sunu Lameches, <br>
 domfæst and gedefe.      Drihten wiste <br>
 þæt þæs æðelinges      ellen dohte <br>
 breostgehygdum;      forðon him brego sægde, <br>
 </dd>
 <dt>1290</dt>
 <dd>
 halig æt hleoðre,      helm allwihta, <br>
 hwæt he fah werum      fremman wolde; <br>
 geseah unrihte      eorðan fulle, <br>
 side sælwongas      synnum gehladene, <br>
 widlum gewemde.      þa waldend spræc, <br>
 </dd>
 <dt>1295</dt>
 <dd>
 nergend usser,      and to Noe cwæð: <br>
 "Ic wille mid flode      folc acwellan <br>
 and cynna gehwilc      cucra wuhta, <br>
 þara þe lyft and flod      lædað and fedað, <br>
 feoh and fuglas.      þu scealt frið habban <br>
 </dd>
 <dt>1300</dt>
 <dd>
 mid sunum þinum,      ðonne sweart wæter, <br>
 wonne wælstreamas      werodum swelgað, <br>
 sceaðum scyldfullum.      Ongyn þe scip wyrcan, <br>
 merehus micel.      On þam þu monegum scealt <br>
 reste geryman,      and rihte setl <br>
 </dd>
 <dt>1305</dt>
 <dd>
 ælcum æfter agenum      eorðan tudre. <br>
 Gescype scylfan      on scipes bosme. <br>
 þu <strong>þæt</strong> fær gewyrc      fiftiges wid, <br>
 ðrittiges heah      <strong>and</strong> þreohund lang <br>
 elngemeta,      and wið yða gewyrc <br>
 </dd>
 <dt>1310</dt>
 <dd>
 gefeg fæste.      þær sceal fæsl wesan <br>
 cwiclifigendra      cynna gehwilces <br>
 on þæt wudufæsten      wocor gelæded <br>
 eorðan tudres;      earc sceal þy mare." <br>
 Noe <strong>fremede</strong>      swa hine nergend heht, <br>
 </dd>
 <dt>1315</dt>
 <dd>
 hyrde þam halgan      heofoncyninge, <br>
 ongan ofostlice      þæt hof wyrcan, <br>
 micle merecieste.      Magum sægde <br>
 þæt wæs þrealic þing      þeodum toweard, <br>
 reðe wite.      Hie ne rohton þæs! <br>
 </dd>
 <dt>1320</dt>
 <dd>
 Geseah þa ymb wintra worn      wærfæst metod <br>
 geofonhusa mæst      gearo hlifigean, <br>
 innan and utan      eorðan lime <br>
 gefæstnod wið flode,      fær Noes, <br>
 þy selestan.      þæt is syndrig cynn; <br>
 </dd>
 <dt>1325</dt>
 <dd>
 symle bið þy heardra      þe hit hreoh wæter, <br>
 swearte sæstreamas      swiðor beatað. <br>
 ða to Noe cwæð      nergend usser: <br>
 "Ic þe þæs mine,      monna leofost, <br>
 wære gesylle,      þæt þu weg nimest <br>
 </dd>
 <dt>1330</dt>
 <dd>
 and feora fæsl      þe þu ferian scealt <br>
 geond deop wæter      dægrimes worn <br>
 on lides bosme.      Læd, swa ic þe hate, <br>
 under earce bord      eaforan þine, <br>
 frumgaran þry,      and eower feower wif. <br>
 </dd>
 <dt>1335</dt>
 <dd>
 Ond þu seofone genim      on þæt sundreced <br>
 tudra gehwilces      geteled rimes, <br>
 þara þe to mete      mannum lifige, <br>
 and þara <strong>oðerra</strong>      ælces twa. <br>
 Swilce þu of eallum      eorðan wæstmum <br>
 </dd>
 <dt>1340</dt>
 <dd>
 wiste under wægbord      werodum gelæde, <br>
 þam þe mid sceolon      mereflod nesan. <br>
 Fed freolice      feora wocre <br>
 oð ic þære lafe      lagosiða eft <br>
 reorde under roderum      ryman wille. <br>
 </dd>
 <dt>1345</dt>
 <dd>
 Gewit þu nu mid hiwum      on þæt hof gangan, <br>
 gasta werode.      Ic þe godne wat, <br>
 fæsthydigne;      þu eart freoðo wyrðe, <br>
 ara mid eaforum.      Ic on andwlitan <br>
 nu ofor seofon niht      sigan læte <br>
 </dd>
 <dt>1350</dt>
 <dd>
 wællregn ufan      widre eorðan. <br>
 Feowertig daga      fæhðe ic wille <br>
 on weras stælan      and mid wægþreate <br>
 æhta and agend      eall acwellan <br>
 þa beutan beoð      earce bordum <br>
 </dd>
 <dt>1355</dt>
 <dd>
 þonne sweart racu      stigan onginneð." <br>
 Him þa Noe gewat,      swa hine nergend het, <br>
 under earce bord      eaforan lædan, <br>
 weras on wægþæl      and heora wif somed; <br>
 and eall þæt to fæsle      frea ælmihtig <br>
 </dd>
 <dt>1360</dt>
 <dd>
 habban wolde      under hrof gefor <br>
 to heora ætgifan,      swa him ælmihtig <br>
 weroda drihten      þurh his word abead. <br>
 Him on hoh beleac      heofonrices weard <br>
 merehuses muð      mundum sinum, <br>
 </dd>
 <dt>1365</dt>
 <dd>
 sigora waldend,      and segnade <br>
 earce innan      agenum spedum <br>
 nergend usser.      Noe hæfde, <br>
 sunu Lameches,      syxhund wintra <br>
 þa he mid bearnum      under bord gestah, <br>
 </dd>
 <dt>1370</dt>
 <dd>
 gleaw mid geogoðe,      be godes hæse, <br>
 dugeðum dyrum.      Drihten sende <br>
 regn from roderum      and eac rume let <br>
 willeburnan      on woruld þringan <br>
 of ædra gehwære,      egorstreamas <br>
 </dd>
 <dt>1375</dt>
 <dd>
 swearte swogan.      Sæs up stigon <br>
 ofer stæðweallas.      Strang wæs and reðe <br>
 se ðe wætrum weold;      wreah and þeahte <br>
 manfæhðu bearn      middangeardes <br>
 wonnan wæge,      wera eðelland; <br>
 </dd>
 <dt>1380</dt>
 <dd>
 hof hergode,      hygeteonan wræc <br>
 metod on monnum.      Mere swiðe grap <br>
 on fæge folc      feowertig daga, <br>
 nihta oðer swilc.      Nið wæs reðe, <br>
 wællgrim werum;      wuldorcyninges <br>
 </dd>
 <dt>1385</dt>
 <dd>
 yða wræcon      arleasra feorh <br>
 of flæschoman.      Flod ealle wreah, <br>
 hreoh under heofonum      hea beorgas <br>
 geond sidne grund      and on sund ahof <br>
 earce from eorðan      and þa æðelo mid, <br>
 </dd>
 <dt>1390</dt>
 <dd>
 þa segnade      selfa drihten, <br>
 scyppend usser,      þa he þæt scip beleac. <br>
 Siððan wide rad      wolcnum under <br>
 ofer holmes hrincg      hof seleste, <br>
 for mid fearme.      Fære ne moston <br>
 </dd>
 <dt>1395</dt>
 <dd>
 wægliðendum      wætres brogan <br>
 hæste hrinon,      ac hie halig god <br>
 ferede and nerede.      Fiftena stod <br>
 deop ofer dunum      se drenceflod <br>
 monnes elna;      þæt is mæro wyrd! <br>
 </dd>
 <dt>1400</dt>
 <dd>
 þam æt niehstan      wæs nan to gedale, <br>
 nymþe <strong>heof</strong> wæs ahafen      on þa hean lyft, <br>
 þa se egorhere      eorðan tuddor <br>
 eall acwealde,      buton þæt earce bord <br>
 heold heofona frea,      þa hine halig god <br>
 </dd>
 <dt>1405</dt>
 <dd>
 ece upp forlet      <strong>edmodne</strong> <strong>flod</strong> <br>
 streamum stigan,      stiðferhð cyning. <br>
 þa gemunde god      mereliðende, <br>
 sigora waldend      sunu Lameches <br>
 and ealle þa wocre      þe he wið wætre beleac, <br>
 </dd>
 <dt>1410</dt>
 <dd>
 lifes leohtfruma,      on lides bosme. <br>
 Gelædde þa wigend      weroda drihten <br>
 worde ofer widland.      Willflod ongan <br>
 lytligan eft.      Lago ebbade, <br>
 sweart under swegle.      Hæfde soð metod <br>
 </dd>
 <dt>1415</dt>
 <dd>
 eaforum egstream      eft gecyrred, <br>
 <strong>torhtne</strong> ryne,      regn gestilled. <br>
 For famig scip      <em>L</em> and <em>C</em> <br>
 nihta under roderum,      siððan nægledbord, <br>
 fær seleste,      flod up ahof, <br>
 </dd>
 <dt>1420</dt>
 <dd>
 oðþæt rimgetæl      reðre þrage <br>
 daga forð gewat.      ða on dunum gesæt <br>
 heah mid hlæste      holmærna mæst, <br>
 earc Noes,      þe Armenia <br>
 hatene syndon.      þær se halga bad, <br>
 </dd>
 <dt>1425</dt>
 <dd>
 sunu Lameches,      soðra gehata <br>
 lange þrage,      hwonne him lifes weard <br>
 frea ælmihtig      frecenra siða <br>
 reste ageafe,      <strong>þæra</strong> he rume dreah <br>
 þa hine on sunde      geond sidne grund <br>
 </dd>
 <dt>1430</dt>
 <dd>
 wonne yða      wide bæron. <br>
 Holm wæs heononweard;      hæleð langode, <br>
 wægliðende,      swilce wif heora, <br>
 hwonne hie of nearwe      ofer nægledbord <br>
 ofer streamstaðe      stæppan mosten <br>
 </dd>
 <dt>1435</dt>
 <dd>
 and of enge ut      æhta lædan. <br>
 þa fandode      forðweard scipes, <br>
 hwæðer sincende      sæflod þa gyt <br>
 wære under wolcnum.      Let þa ymb worn daga <br>
 þæs þe heah hlioðo      horde onfengon <br>
 </dd>
 <dt>1440</dt>
 <dd>
 and æðelum eac      eorðan tudres <br>
 sunu Lameches      sweartne fleogan <br>
 hrefn ofer heahflod      of huse ut. <br>
 Noe tealde      þæt he on neod hine, <br>
 gif he on þære lade      land ne funde, <br>
 </dd>
 <dt>1445</dt>
 <dd>
 ofer sid wæter      secan wolde <br>
 on wægþele.      Eft him seo wen geleah, <br>
 ac se <strong>feonde</strong> gespearn      fleotende hreaw; <br>
 salwigfeðera      secan nolde. <br>
 He þa ymb seofon niht      sweartum hrefne <br>
 </dd>
 <dt>1450</dt>
 <dd>
 of earce forlet      æfter fleogan <br>
 ofer heah wæter      haswe culufran <br>
 on fandunga      hwæðer famig sæ <br>
 deop þa gyta      dæl ænigne <br>
 grenre eorðan      ofgifen hæfde. <br>
 </dd>
 <dt>1455</dt>
 <dd>
 Heo wide hire      willan sohte <br>
 and rume fleah.      Nohweðere reste fand, <br>
 þæt heo for flode      fotum ne meahte <br>
 land gespornan      ne on leaf treowes <br>
 steppan for streamum,      ac wæron steap hleoðo <br>
 </dd>
 <dt>1460</dt>
 <dd>
 bewrigen mid wætrum.      Gewat se wilda fugel <br>
 on æfenne      earce secan <br>
 ofer wonne wæg,      werig sigan, <br>
 hungri to handa      halgum rince. <br>
 ða wæs culufre eft      of cofan sended <br>
 </dd>
 <dt>1465</dt>
 <dd>
 ymb wucan wilde.      Seo wide fleah <br>
 oðþæt heo rumgal      restestowe <br>
 fægere funde      and þa fotum stop <br>
 on beam hyre;      gefeah bliðemod <br>
 þæs þe heo <strong>gesittan</strong>      swiðe werig <br>
 </dd>
 <dt>1470</dt>
 <dd>
 on treowes telgum      torhtum moste. <br>
 Heo feðera onsceoc,      gewat fleogan eft <br>
 mid lacum hire,      liðend brohte <br>
 elebeames twig      an to handa, <br>
 grene blædæ.      þa ongeat hraðe <br>
 </dd>
 <dt>1475</dt>
 <dd>
 flotmonna frea      þæt wæs frofor cumen, <br>
 earfoðsiða bot.      þa gyt se eadega wer <br>
 ymb wucan þriddan      wilde culufran <br>
 ane sende.      Seo eft ne com <br>
 to lide fleogan,      ac heo land begeat, <br>
 </dd>
 <dt>1480</dt>
 <dd>
 grene bearwas;      nolde gladu æfre <br>
 under salwed bord      syððan ætywan <br>
 on þellfæstenne,      þa hire þearf ne wæs. <br>
 þa to Noe spræc      nergend usser, <br>
 heofonrices weard,      halgan reorde: <br>
 </dd>
 <dt>1485</dt>
 <dd>
 "þe is eðelstol      eft gerymed, <br>
 lisse on lande,      lagosiða rest <br>
 fæger on foldan.      Gewit on freðo gangan <br>
 ut of earce,      and on eorðan bearm <br>
 of þam hean hofe      hiwan læd þu <br>
 </dd>
 <dt>1490</dt>
 <dd>
 and ealle þa wocre      þe ic wægþrea on <br>
 <strong>liðe</strong> nerede      þenden lago hæfde <br>
 þrymme <strong>geþeahtne</strong>      <strong>þriddan</strong> eðyl." <br>
 He fremede swa      and frean hyrde, <br>
 stah ofer streamweall,      swa him seo stefn bebead, <br>
 </dd>
 <dt>1495</dt>
 <dd>
 lustum miclum,      and alædde þa <br>
 of wægþele      wraðra lafe. <br>
 þa Noe ongan      nergende lac <br>
 rædfæst reðran,      and recene genam <br>
 on eallum dæl      æhtum sinum, <br>
 </dd>
 <dt>1500</dt>
 <dd>
 ðam ðe him to dugeðum      drihten sealde, <br>
 gleaw to þam gielde,      and þa gode selfum <br>
 torhtmod hæle      tiber onsægde, <br>
 cyninge engla.      Huru cuð dyde <br>
 nergend usser,      þa he Noe <br>
 </dd>
 <dt>1505</dt>
 <dd>
 gebletsade      and his bearn somed, <br>
 þæt he þæt gyld on þanc      agifen hæfde <br>
 and on geogoðhade      godum dædum <br>
 ær geearnod      <strong>þæt</strong> him ealra wæs <br>
 ara este      ælmihtig god, <br>
 </dd>
 <dt>1510</dt>
 <dd>
 domfæst dugeþa.      þa gyt drihten cwæð, <br>
 wuldris aldor      word to Noe: <br>
 "Tymað nu and tiedrað,      tires brucað, <br>
 mid gefean fryðo;      fyllað eorðan, <br>
 eall geiceað.      Eow is eðelstol <br>
 </dd>
 <dt>1515</dt>
 <dd>
 <strong>and</strong> holmes hlæst      and <strong>heofonfuglas</strong> <br>
 and wildu deor      on geweald geseald, <br>
 eorðe ælgrene      and eacen feoh. <br>
 Næfre ge mid blode      beodgereordu <br>
 unarlice      eowre þicgeað, <br>
 </dd>
 <dt>1520</dt>
 <dd>
 besmiten mid synne      sawldreore. <br>
 ælc hine selfa      ærest begrindeð <br>
 gastes dugeðum      <strong>þæra</strong> þe mid gares orde <br>
 oðrum aldor oðþringeð.      Ne ðearf he þy edleane gefeon <br>
 modgeþance,      ac ic monnes feorh <br>
 </dd>
 <dt>1525</dt>
 <dd>
 to slagan <strong>sece</strong>      swiðor micle, <br>
 and to broðor banan,      þæs þe blodgyte, <br>
 wællfyll weres      wæpnum gespedeð, <br>
 morð mid mundum.      Monn wæs to godes <br>
 anlicnesse      ærest gesceapen. <br>
 </dd>
 <dt>1530</dt>
 <dd>
 ælc hafað magwlite      metodes and engla <br>
 þara þe healdan wile      halige þeawas. <br>
 Weaxað and wridað,      wilna brucað, <br>
 ara on eorðan;      æðelum fyllað <br>
 eowre fromcynne      foldan sceatas, <br>
 </dd>
 <dt>1535</dt>
 <dd>
 teamum and tudre.      Ic eow treowa þæs <br>
 mine selle,      þæt ic on middangeard <br>
 næfre egorhere      eft gelæde, <br>
 wæter ofer widland.      Ge on wolcnum þæs <br>
 oft <strong>and</strong> gelome      andgiettacen <br>
 </dd>
 <dt>1540</dt>
 <dd>
 magon sceawigan,      þonne ic scurbogan <br>
 minne iewe,      þæt ic monnum þas <br>
 wære gelæste,      þenden woruld standeð." <br>
 ða wæs se snotra      sunu Lamehes <br>
 of fere acumen      flode on laste <br>
 </dd>
 <dt>1545</dt>
 <dd>
 mid his eaforum þrim,      yrfes hyrde <br>
 (and heora feower wif;      <br>
 nemde wæron      Percoba, Olla, <br>
 Olliua, Olliuani),      <br>
 wærfæst <strong>metode,</strong>      wætra lafe. <br>
 </dd>
 <dt>1550</dt>
 <dd>
 Hæleð hygerofe      hatene wæron, <br>
 suna Noes      Sem and Cham, <br>
 Iafeð þridda.      From þam gumrincum <br>
 folc geludon      and gefylled wearð <br>
 eall þes middangeard      monna bearnum. <br>
 </dd>
 <dt>1555</dt>
 <dd>
 ða Noe ongan      niwan stefne <br>
 mid hleomagum      ham staðelian <br>
 and to eorðan him      ætes tilian; <br>
 won and worhte,      wingeard sette, <br>
 seow sæda fela,      sohte georne <br>
 </dd>
 <dt>1560</dt>
 <dd>
 þa him wlitebeorhte      wæstmas brohte, <br>
 geartorhte gife,      grene folde. <br>
 ða þæt geeode,      þæt se eadega wer <br>
 on his wicum wearð      wine druncen, <br>
 swæf symbelwerig,      and him selfa sceaf <br>
 </dd>
 <dt>1565</dt>
 <dd>
 reaf of lice.      Swa gerysne ne wæs, <br>
 læg þa limnacod.      He lyt ongeat <br>
 þæt him on his <strong>inne</strong>      swa earme gelamp, <br>
 þa him on hreðre      heafodswima <br>
 on þæs halgan hofe      heortan clypte. <br>
 </dd>
 <dt>1570</dt>
 <dd>
 Swiðe on slæpe      sefa nearwode <br>
 þæt he ne mihte      on gemynd drepen <br>
 hine handum self      mid hrægle wryon <br>
 and sceome þeccan,      swa gesceapu wæron <br>
 werum and wifum,      siððan wuldres þegn <br>
 </dd>
 <dt>1575</dt>
 <dd>
 ussum fæder and meder      fyrene sweorde <br>
 on laste beleac      lifes eðel. <br>
 þa com ærest      Cam in siðian, <br>
 eafora Noes,      þær his aldor læg, <br>
 ferhðe forstolen.      þær he freondlice <br>
 </dd>
 <dt>1580</dt>
 <dd>
 on his agenum fæder      are ne wolde <br>
 gesceawian,      ne þa sceonde huru <br>
 hleomagum helan,      ac he hlihende <br>
 broðrum sægde,      hu se beorn hine <br>
 reste on recede.      Hie þa raðe stopon, <br>
 </dd>
 <dt>1585</dt>
 <dd>
 heora andwlitan      in bewrigenum <br>
 under loðum listum,      þæt hie leofum men <br>
 geoce gefremede;      gode wæron begen, <br>
 Sem and Iafeð.      ða of slæpe onbrægd <br>
 sunu Lamehes,      and þa sona ongeat <br>
 </dd>
 <dt>1590</dt>
 <dd>
 þæt him cynegodum      Cham ne wolde, <br>
 þa him wæs are þearf,      ænige cyðan <br>
 hyldo and treowa.      þæt þam halgan wæs <br>
 sar on mode,      ongan þa his selfes bearn <br>
 wordum wyrgean,      cwæð, he wesan sceolde <br>
 </dd>
 <dt>1595</dt>
 <dd>
 hean under heofnum,      hleomaga þeow, <br>
 Cham on eorþan;      him þa cwyde syððan <br>
 and his fromcynne      frecne scodon. <br>
 þa nyttade      Noe siððan <br>
 mid sunum sinum      sidan rices <br>
 </dd>
 <dt>1600</dt>
 <dd>
 ðreohund wintra      þisses lifes, <br>
 freomen æfter flode,      and fiftig eac, þa he forð gewat. <br>
 Siððan his eaforan      ead bryttedon, <br>
 bearna stryndon;      him wæs beorht wela. <br>
 þa wearð Iafeðe      geogoð afeded, <br>
 </dd>
 <dt>1605</dt>
 <dd>
 hyhtlic heorðwerod      heafodmaga, <br>
 sunu and dohtra.      He wæs selfa til, <br>
 heold a rice,      eðeldreamas, <br>
 blæd mid bearnum,      oðþæt breosta hord, <br>
 gast ellorfus      gangan sceolde <br>
 </dd>
 <dt>1610</dt>
 <dd>
 to godes dome.      Geomor siððan <br>
 fæder flettgesteald      freondum dælde, <br>
 swæsum and gesibbum,      sunu Iafeðes; <br>
 þæs teames wæs      tuddor gefylled <br>
 unlytel dæl      eorðan gesceafta. <br>
 </dd>
 <dt>1615</dt>
 <dd>
 Swilce Chames suno      cende wurdon, <br>
 eaforan on eðle;      þa yldestan <br>
 Chus and <strong>Chanan</strong>      hatene wæron, <br>
 ful freolice feorh,      frumbearn Chames. <br>
 Chus wæs æðelum      heafodwisa, <br>
 </dd>
 <dt>1620</dt>
 <dd>
 wilna brytta      and worulddugeða <br>
 broðrum sinum,      botlgestreona, <br>
 fæder on laste,      siððan forð gewat <br>
 Cham of lice,      þa him cwealm gesceod. <br>
 Se magoræswa      mægðe sinre <br>
 </dd>
 <dt>1625</dt>
 <dd>
 domas sægde,      oðþæt his dogora wæs <br>
 rim aurnen.      þa se rinc ageaf <br>
 eorðcunde ead,      sohte oðer lif, <br>
 fæder <strong>Nebroðes.</strong>      Frumbearn siððan <br>
 eafora Chuses      yrfestole weold, <br>
 </dd>
 <dt>1630</dt>
 <dd>
 widmære wer,      <strong>swa</strong> us gewritu secgeað, <br>
 þæt he moncynnes      mæste hæfde <br>
 on þam mældagum      mægen and strengo. <br>
 Se wæs Babylones      bregorices fruma, <br>
 ærest æðelinga;      eðelðrym onhof, <br>
 </dd>
 <dt>1635</dt>
 <dd>
 rymde and rærde.      Reord wæs þa gieta <br>
 eorðbuendum      an gemæne. <br>
 <strong>Swilce</strong> of Cames      cneorisse woc <br>
 wermægða fela;      of þam <strong>widfolce</strong> <br>
 cneorim micel      cenned wæron. <br>
 </dd>
 <dt>1640</dt>
 <dd>
 þa wearð Seme      suna and dohtra <br>
 on woruldrice      worn afeded, <br>
 freora bearna,      ær ðon <strong>frod</strong> cure <br>
 wintrum wælreste      werodes aldor. <br>
 On þære mægðe      wæron men tile, <br>
 </dd>
 <dt>1645</dt>
 <dd>
 þara an wæs      Eber haten, <br>
 eafora Semes;      of þam eorle woc <br>
 unrim þeoda,      þa nu æðelingas, <br>
 ealle eorðbuend,      Ebrei hatað. <br>
 Gewiton him þa eastan      æhta lædan, <br>
 </dd>
 <dt>1650</dt>
 <dd>
 feoh and feorme.      Folc wæs anmod; <br>
 rofe rincas      sohton rumre land, <br>
 oðþæt hie becomon      corðrum miclum, <br>
 folc ferende,      þær hie fæstlice <br>
 æðelinga bearn,      eard genamon. <br>
 </dd>
 <dt>1655</dt>
 <dd>
 Gesetton þa Sennar      sidne and widne <br>
 leoda ræswan;      leofum mannum <br>
 heora geardagum      grene wongas, <br>
 fægre foldan,      him forðwearde <br>
 on ðære dægtide      duguðe wæron, <br>
 </dd>
 <dt>1660</dt>
 <dd>
 wilna gehwilces      weaxende sped. <br>
 ða þær mon mænig      be his mægwine, <br>
 æðeling anmod,      oðerne bæd <br>
 þæs hie him to mærðe,      ær seo mengeo eft <br>
 geond foldan <strong>bearm</strong>      tofaran sceolde, <br>
 </dd>
 <dt>1665</dt>
 <dd>
 leoda mægðe      on landsocne <br>
 burh geworhte      and to beacne torr <br>
 up arærde      to rodortunglum. <br>
 þæs þe hie gesohton      Sennera feld, <br>
 swa þa foremeahtige      folces ræswan, <br>
 </dd>
 <dt>1670</dt>
 <dd>
 þa yldestan      oft and gelome <br>
 liðsum gewunedon;      larum sohton <br>
 weras to weorce      and to wrohtscipe, <br>
 oðþæt for wlence      and for wonhygdum <br>
 cyðdon cræft heora,      ceastre worhton <br>
 </dd>
 <dt>1675</dt>
 <dd>
 and to heofnum up      hlædræ rærdon, <br>
 strengum stepton      <strong>stænenne</strong> weall <br>
 ofer monna gemet,      mærða georne, <br>
 hæleð mid honda.      þa com halig god <br>
 wera cneorissa      weorc sceawigan, <br>
 </dd>
 <dt>1680</dt>
 <dd>
 beorna burhfæsten,      and þæt beacen somed, <br>
 þe to roderum up      ræran ongunnon <br>
 Adames eaforan,      and þæs unrædes <br>
 stiðferhð cyning      steore gefremede, <br>
 þa he reðemod      reorde gesette <br>
 </dd>
 <dt>1685</dt>
 <dd>
 eorðbuendum      ungelice, <br>
 þæt hie þære spæce      sped ne ahton. <br>
 þa hie gemitton      mihtum spedge, <br>
 teoche æt torre,      getalum myclum, <br>
 weorces wisan,      ne þær wermægða <br>
 </dd>
 <dt>1690</dt>
 <dd>
 ænig wiste      hwæt oðer cwæð. <br>
 Ne meahte hie gewurðan      weall stænenne <br>
 up forð timbran,      ac hie earmlice <br>
 heapum <strong>tohlocon,</strong>      hleoðrum gedælde; <br>
 wæs <strong>oðerre</strong>      æghwilc worden <br>
 </dd>
 <dt>1695</dt>
 <dd>
 mægburh fremde,      siððan metod tobræd <br>
 þurh his mihta sped      monna spræce. <br>
 Toforan þa      on feower wegas <br>
 æðelinga bearn      ungeþeode <br>
 on landsocne.      Him on laste bu <br>
 </dd>
 <dt>1700</dt>
 <dd>
 stiðlic stantorr      and seo steape burh <br>
 samod samworht      on Sennar stod. <br>
 Weox þa under wolcnum      and wriðade <br>
 mægburh Semes,      oðþæt mon awoc <br>
 on þære cneorisse,      cynebearna rim, <br>
 </dd>
 <dt>1705</dt>
 <dd>
 þancolmod wer,      þeawum hydig. <br>
 Wurdon þam æðelinge      eaforan acende, <br>
 in Babilone      bearn afeded <br>
 freolicu tu,      and þa frumgaran, <br>
 hæleð higerofe,      hatene wæron <br>
 </dd>
 <dt>1710</dt>
 <dd>
 Abraham and Aaron;      þam eorlum wæs <br>
 frea engla bam      <strong>freond</strong> and aldor. <br>
 ða wearð Aarone      eafora feded, <br>
 leoflic on life,      ðam wæs Loth noma. <br>
 ða magorincas      metode geþungon, <br>
 </dd>
 <dt>1715</dt>
 <dd>
 Abraham and Loth,      unforcuðlice, <br>
 swa him from yldrum      æðelu wæron <br>
 on woruldrice;      forðon hie wide nu <br>
 dugeðum demað      <strong>drihtfolca</strong> <strong>bearn.</strong> <br>
 þa þæs mæles wæs      mearc agongen <br>
 </dd>
 <dt>1720</dt>
 <dd>
 þæt him Abraham      idese brohte, <br>
 wif to hame,      þær he wic ahte, <br>
 fæger and freolic.      Seo fæmne wæs <br>
 Sarra haten,      þæs þe us secgeað bec. <br>
 Hie þa wintra fela      woruld bryttedon, <br>
 </dd>
 <dt>1725</dt>
 <dd>
 sinc ætsomne,      sibbe heoldon <br>
 geara mengeo.      Nohwæðre gifeðe wearð <br>
 Abrahame þa gyt      þæt him yrfeweard <br>
 wlitebeorht ides      on woruld brohte, <br>
 Sarra Abrahame,      suna and dohtra. <br>
 </dd>
 <dt>1730</dt>
 <dd>
 Gewat him þa mid cnosle      ofer Caldea folc <br>
 feran mid feorme      fæder Abrahames; <br>
 snotor mid gesibbum      secean wolde <br>
 Cananea land.      Hine cneowmægas, <br>
 metode gecorene      mid siðedon <br>
 </dd>
 <dt>1735</dt>
 <dd>
 of þære eðeltyrf,      Abraham and Loth. <br>
 Him þa cynegode      on Carran <br>
 æðelinga bearn      eard genamon, <br>
 weras mid wifum.      On þam wicum his <br>
 fæder Abrahames      feorh gesealde, <br>
 </dd>
 <dt>1740</dt>
 <dd>
 wærfæst hæle;      wintra hæfde <br>
 twa hundteontig,      geteled rime, <br>
 and fife eac,      þa he forð gewat <br>
 misserum frod      metodsceaft seon. <br>
 ða se halga spræc,      heofonrices weard, <br>
 </dd>
 <dt>1745</dt>
 <dd>
 to Abrahame,      ece drihten: <br>
 "Gewit þu nu feran      and þine fare lædan, <br>
 ceapas to cnosle.      <strong>Carran</strong> ofgif, <br>
 fæder eðelstol.      Far, swa ic þe hate, <br>
 monna leofost,      and þu minum wel <br>
 </dd>
 <dt>1750</dt>
 <dd>
 larum hyre,      and þæt land gesec <br>
 þe ic þe ælgrene      ywan wille, <br>
 brade foldan.      þu gebletsad scealt <br>
 on mundbyrde      minre lifigan. <br>
 Gif ðe ænig      eorðbuendra <br>
 </dd>
 <dt>1755</dt>
 <dd>
 mid wean greteð,      ic hine wergðo on <br>
 mine sette      and modhete, <br>
 longsumne nið;      lisse selle, <br>
 wilna wæstme      þam þe wurðiað. <br>
 þurh þe eorðbuende      ealle onfoð, <br>
 </dd>
 <dt>1760</dt>
 <dd>
 folcbearn freoðo      and freondscipe, <br>
 blisse minre      and bletsunge <br>
 on woruldrice.      Wriðende sceal <br>
 mægðe þinre      monrim wesan <br>
 swiðe under swegle      sunum and dohtrum, <br>
 </dd>
 <dt>1765</dt>
 <dd>
 oðþæt fromcyme      folde weorðeð, <br>
 þeodlond monig      þine gefylled." <br>
 Him þa Abraham gewat      æhte lædan <br>
 of Egipta      eðelmearce, <br>
 gumcystum god,      golde and seolfre <br>
 </dd>
 <dt>1770</dt>
 <dd>
 swiðfeorm and gesælig,      swa him sigora weard, <br>
 waldend usser      þurh his word abead, <br>
 ceapas from Carran;      sohton Cananea <br>
 lond and leodgeard.      þa com leof gode <br>
 on þa eðelturf      idesa lædan, <br>
 </dd>
 <dt>1775</dt>
 <dd>
 swæse gebeddan      and his suhtrian <br>
 wif on willan.      Wintra hæfde <br>
 fif and hundseofontig      ða he faran sceolde, <br>
 Carran ofgifan      and cneowmagas. <br>
 Him þa feran gewat      fæder ælmihtiges <br>
 </dd>
 <dt>1780</dt>
 <dd>
 lare gemyndig      land sceawian <br>
 geond þa folcsceare      be frean hæse <br>
 Abraham wide,      oðþæt ellenrof <br>
 to <strong>Sicem</strong> com      siðe spedig, <br>
 cynne Cananeis.      þa hine cyning engla <br>
 </dd>
 <dt>1785</dt>
 <dd>
 Abrahame      iewde selfa, <br>
 domfæst wereda      and drihten cwæð: <br>
 "þis is seo eorðe      þe ic ælgrene <br>
 tudre þinum      torhte wille <br>
 wæstmum gewlo      on geweald don, <br>
 </dd>
 <dt>1790</dt>
 <dd>
 rume rice."      þa se rinc gode <br>
 wibed worhte      and þa waldende <br>
 lifes leohtfruman      lac onsægde <br>
 gasta helme.      Him þa gyt gewat <br>
 Abraham eastan      eagum wlitan <br>
 </dd>
 <dt>1795</dt>
 <dd>
 on <strong>landa</strong> cyst,      (lisse gemunde <br>
 heofonweardes gehat,      þa him þurh halig word <br>
 sigora selfcyning      soð gecyðde), <br>
 oðþæt drihtweras      duguþum geforan <br>
 þær is botlwela      Bethlem haten. <br>
 </dd>
 <dt>1800</dt>
 <dd>
 Beorn bliðemod      and his broðor sunu <br>
 forð oferforan      folcmæro land <br>
 eastan mid æhtum,      æfæste men <br>
 weallsteapan hleoðu,      and him þa wic curon <br>
 þær him wlitebeorhte      wongas geþuhton. <br>
 </dd>
 <dt>1805</dt>
 <dd>
 Abraham þa      oðere siðe <br>
 wibed worhte.      He þær wordum god <br>
 torhtum cigde,      tiber onsægde <br>
 his liffrean,      (him þæs lean ageaf <br>
 nalles <strong>hneawlice</strong>      þurh his hand metend), <br>
 </dd>
 <dt>1810</dt>
 <dd>
 on þam gledstyde      gumcystum til. <br>
 ðær ræsbora      þrage siððan <br>
 wicum wunode      and wilna breac, <br>
 beorn mid bryde,      oðþæt brohþrea <br>
 Cananea wearð      cynne getenge, <br>
 </dd>
 <dt>1815</dt>
 <dd>
 hunger se hearda,      hamsittendum, <br>
 wælgrim werum.      Him þa wishydig <br>
 Abraham gewat      on Egypte, <br>
 drihtne gecoren,      drohtað secan, <br>
 fleah wærfæst wean;      wæs þæt wite to strang. <br>
 </dd>
 <dt>1820</dt>
 <dd>
 Abraham maðelode,      geseah Egypta <br>
 hornsele hwite      and hea byrig <br>
 beorhte blican;      ongan þa his bryd frea, <br>
 wishydig wer,      wordum læran: <br>
 "Siððan Egypte      eagum moton <br>
 </dd>
 <dt>1825</dt>
 <dd>
 on þinne wlite wlitan      wlance monige, <br>
 þonne æðelinga      eorlas wenað, <br>
 mæg ælfscieno,      þæt þu min sie <br>
 beorht gebedda,      þe wile beorna sum <br>
 him geagnian.      Ic me <strong>onegan</strong> mæg <br>
 </dd>
 <dt>1830</dt>
 <dd>
 þæt me wraðra sum      wæpnes ecge <br>
 for freondmynde      feore beneote. <br>
 Saga þu, Sarra,      þæt þu sie sweostor min, <br>
 lices mæge,      þonne þe leodweras <br>
 fremde fricgen      hwæt sie freondlufu <br>
 </dd>
 <dt>1835</dt>
 <dd>
 ellðeodigra      uncer twega, <br>
 feorren cumenra.      þu him fæste hel <br>
 soðan spræce;      swa þu minum scealt <br>
 feore gebeorgan,      gif me freoðo drihten <br>
 on woruldrice,      waldend usser, <br>
 </dd>
 <dt>1840</dt>
 <dd>
 an ælmihtig,      swa he ær dyde, <br>
 lengran lifes.      Se us þas lade sceop, <br>
 þæt we on Egiptum      are sceolde <br>
 fremena friclan      and us fremu secan." <br>
 þa com ellenrof      eorl siðian, <br>
 </dd>
 <dt>1845</dt>
 <dd>
 Abraham mid æhtum      on Egypte, <br>
 þær him folcweras      fremde wæron, <br>
 wine uncuðe.      Wordum spræcon <br>
 ymb þæs wifes wlite      wlonce monige, <br>
 dugeðum dealle;      him drihtlicu mæg, <br>
 </dd>
 <dt>1850</dt>
 <dd>
 on wlite modgum      mænegum ðuhte, <br>
 cyninges þegnum.      Hie þæt cuð dydon <br>
 heora folcfrean      <strong>þæt</strong> fægerro lyt <br>
 for æðelinge      <strong>idesa</strong> sunnon, <br>
 ac hie Sarran      swiðor micle, <br>
 </dd>
 <dt>1855</dt>
 <dd>
 wynsumne wlite      wordum heredon, <br>
 oðþæt he lædan heht      leoflic wif to <br>
 his selfes sele.      Sinces brytta, <br>
 æðelinga helm      heht Abrahame <br>
 duguðum stepan.      Hwæðere drihten wearð, <br>
 </dd>
 <dt>1860</dt>
 <dd>
 frea Faraone      fah and yrre <br>
 for wifmyne;      þæs wraðe ongeald <br>
 hearde mid hiwum      hægstealdra wyn. <br>
 Ongæt hwæðere      gumena aldor <br>
 hwæt him waldend wræc      witeswingum; <br>
 </dd>
 <dt>1865</dt>
 <dd>
 heht him Abraham      to egesum geðreadne <br>
 brego Egipto,      and his bryd ageaf, <br>
 wif to gewealde;      heht him wine ceosan, <br>
 ellor æðelingas,      oðre dugeðe. <br>
 Abead þa þeodcyning      þegnum sinum, <br>
 </dd>
 <dt>1870</dt>
 <dd>
 ombihtscealcum,      þæt hie hine arlice <br>
 ealles onsundne      eft gebrohten <br>
 of þære folcsceare,      þæt he on friðe wære. <br>
 ða Abraham      æhte lædde <br>
 of Egypta      eðelmearce; <br>
 </dd>
 <dt>1875</dt>
 <dd>
 hie ellenrofe      idese feredon, <br>
 bryd and begas,      þæt hie to Bethlem <br>
 on cuðe wic      ceapas læddon, <br>
 eadge eorðwelan      oðre siðe, <br>
 wif <strong>on</strong> willan      and heora woruldgestreon. <br>
 </dd>
 <dt>1880</dt>
 <dd>
 Ongunnon him þa bytlian      and heora burh ræran, <br>
 and sele settan,      salo niwian. <br>
 Weras on wonge      wibed setton <br>
 neah þam þe Abraham      æror rærde <br>
 his waldende      þa westan com. <br>
 </dd>
 <dt>1885</dt>
 <dd>
 þær se eadga eft      ecan drihtnes <br>
 niwan stefne      noman weorðade; <br>
 tilmodig eorl      tiber onsægde <br>
 þeodne engla,      þancode swiðe <br>
 lifes leohtfruman      lisse and ara. <br>
 </dd>
 <dt>1890</dt>
 <dd>
 Wunedon on þam wicum,      hæfdon wilna geniht <br>
 Abraham and Loth.      Ead bryttedon, <br>
 oðþæt hie on þam lande      ne meahton leng somed <br>
 blædes brucan      and heora begra þær <br>
 æhte habban,      ac sceoldon arfæste, <br>
 </dd>
 <dt>1895</dt>
 <dd>
 þa rincas þy      rumor secan <br>
 ellor eðelseld.      Oft wæron teonan <br>
 wærfæstra wera      weredum gemæne, <br>
 heardum hearmplega.      þa se halga ongan <br>
 ara gemyndig      Abraham sprecan <br>
 </dd>
 <dt>1900</dt>
 <dd>
 fægre to Lothe:      "Ic eom fædera þin <br>
 sibgebyrdum,      þu min suhterga. <br>
 Ne sceolon unc betweonan      teonan weaxan, <br>
 wroht wriðian--      ne þæt wille god! <br>
 Ac wit synt gemagas;      unc gemæne ne sceal <br>
 </dd>
 <dt>1905</dt>
 <dd>
 elles awiht,      nymþe eall tela <br>
 lufu langsumu.      Nu þu, Loth, geþenc, <br>
 þæt unc modige      ymb mearce sittað, <br>
 þeoda þrymfæste      þegnum and gesiððum, <br>
 folc Cananea      and Feretia, <br>
 </dd>
 <dt>1910</dt>
 <dd>
 rofum rincum.      Ne willað rumor unc <br>
 landriht heora;      forðon wit lædan sculon, <br>
 <strong>teon</strong> of þisse stowe,      and unc staðolwangas <br>
 rumor secan.      Ic ræd sprece, <br>
 bearn Arones,      begra uncer, <br>
 </dd>
 <dt>1915</dt>
 <dd>
 soðne secge.      Ic þe selfes dom <br>
 life, leofa.      Leorna þe seolfa <br>
 and geþancmeta      þine mode <br>
 on hwilce healfe      þu wille hwyrft don, <br>
 cyrran mid ceape,      nu ic þe cyst abead." <br>
 </dd>
 <dt>1920</dt>
 <dd>
 Him þa Loth gewat      land sceawigan <br>
 be Iordane,      grene eorðan. <br>
 Seo wæs wætrum weaht      and wæstmum þeaht, <br>
 lagostreamum leoht,      and gelic godes <br>
 <strong>neorxnawange,</strong>      <strong>oðþæt</strong> nergend god <br>
 </dd>
 <dt>1925</dt>
 <dd>
 for wera synnum      wylme gesealde <br>
 Sodoman and Gomorran,      sweartan lige. <br>
 Him þa eard geceas      and eðelsetl <br>
 sunu Arones      on Sodoma byrig; <br>
 æhte sine      <strong>ealle</strong> <strong>lædde,</strong> <br>
 </dd>
 <dt>1930</dt>
 <dd>
 beagas from Bethlem      and botlgestreon, <br>
 welan, wunden gold.      Wunode siððan <br>
 be Iordane      geara mænego. <br>
 þær folcstede      fægre wæron, <br>
 men arlease,      metode laðe. <br>
 </dd>
 <dt>1935</dt>
 <dd>
 Wæron Sodomisc cynn      synnum þriste, <br>
 dædum gedwolene;      drugon heora selfra <br>
 ecne unræd.      æfre ne wolde <br>
 þam leodþeawum      <strong>Loth</strong> onfon, <br>
 ac he þære mægðe      monwisan fleah, <br>
 </dd>
 <dt>1940</dt>
 <dd>
 þeah þe he on þam lande      lifian sceolde, <br>
 facen and fyrene,      and hine fægre heold, <br>
 þeawfæst and geþyldig      on þam þeodscipe, <br>
 emne þon gelicost,      lara gemyndig, <br>
 þe he ne cuðe      hwæt þa cynn dydon. <br>
 </dd>
 <dt>1945</dt>
 <dd>
 Abraham wunode      eðeleardum <br>
 Cananea forð.      Hine cyning engla, <br>
 metod moncynnes      mundbyrde heold, <br>
 wilna wæstmum      and worulddugeðum, <br>
 lufum and lissum;      forþon his lof secgað <br>
 </dd>
 <dt>1950</dt>
 <dd>
 wide under wolcnum      wera cneorisse, <br>
 <strong>foldwonga</strong> bearn.      He frean hyrde <br>
 estum on eðle,      ðenden he eardes breac, <br>
 halig and higefrod;      næfre <strong>hleowlora</strong> <br>
 æt edwihtan      æfre weorðeð <br>
 </dd>
 <dt>1955</dt>
 <dd>
 feorhberendra      forht and acol, <br>
 mon for metode,      þe him æfter a <br>
 þurh gemynda sped      <strong>mode</strong> and dædum, <br>
 worde and gewitte,      wise þance, <br>
 oð his ealdorgedal      oleccan wile. <br>
 </dd>
 <dt>1960</dt>
 <dd>
 ða ic aldor gefrægn      Elamitarna <br>
 fromne folctogan,      fyrd gebeodan, <br>
 Orlahomar;      him Ambrafel <br>
 of Sennar      side worulde <br>
 for on fultum.      Gewiton hie feower þa <br>
 </dd>
 <dt>1965</dt>
 <dd>
 þeodcyningas      þrymme micle <br>
 secan suð ðanon      Sodoman and Gomorran. <br>
 þa wæs guðhergum      be Iordane <br>
 wera eðelland      wide geondsended, <br>
 folde feondum.      Sceolde forht monig <br>
 </dd>
 <dt>1970</dt>
 <dd>
 blachleor ides      bifiende gan <br>
 on fremdes fæðm;      feollon wergend <br>
 bryda and beaga,      bennum seoce. <br>
 Him þa togeanes      mid guðþræce <br>
 fife foran      folccyningas <br>
 </dd>
 <dt>1975</dt>
 <dd>
 sweotum suðon,      woldon Sodome burh <br>
 wraðum werian;      þa wintra <em>XII</em> <br>
 norðmonnum ær      niede sceoldon <br>
 gombon gieldan      and gafol sellan, <br>
 oðþæt þa leode      leng ne woldon <br>
 </dd>
 <dt>1980</dt>
 <dd>
 Elamitarna      aldor swiðan <br>
 folcgestreonum,      ac him from swicon. <br>
 Foron þa tosomne      (francan wæron hlude), <br>
 wraðe wælherigas.      Sang se wanna fugel <br>
 under deoreðsceaftum,      deawigfeðera, <br>
 </dd>
 <dt>1985</dt>
 <dd>
 hræs on wenan.      Hæleð onetton <br>
 on mægencorðrum,      modum <strong>þryðge,</strong> <br>
 oðþæt folcgetrume      gefaren hæfdon <br>
 sid tosomne      suðan and norðan, <br>
 helmum þeahte.      þær wæs heard plega, <br>
 </dd>
 <dt>1990</dt>
 <dd>
 wælgara wrixl,      wigcyrm micel, <br>
 hlud hildesweg.      Handum brugdon <br>
 hæleð of scæðum      hringmæled sweord, <br>
 ecgum dihtig.      þær wæs eaðfynde <br>
 eorle orlegceap,      se ðe ær ne wæs <br>
 </dd>
 <dt>1995</dt>
 <dd>
 niðes genihtsum.      Norðmen wæron <br>
 suðfolcum swice;      wurdon Sodomware <br>
 and Gomorre,      goldes bryttan, <br>
 æt þæm lindcrodan      leofum bedrorene, <br>
 fyrdgesteallum.      Gewiton feorh heora <br>
 </dd>
 <dt>2000</dt>
 <dd>
 fram þam folcstyde      fleame nergan, <br>
 secgum ofslegene;      him on swaðe feollon <br>
 æðelinga bearn,      ecgum ofþegde, <br>
 willgesiððas.      Hæfde wigsigor <br>
 Elamitarna      ordes wisa, <br>
 </dd>
 <dt>2005</dt>
 <dd>
 weold wælstowe.      Gewat seo wæpna laf <br>
 fæsten secan.      Fynd gold strudon, <br>
 <strong>ahyðdan</strong> þa mid herge      hordburh wera, <br>
 Sodoman and Gomorran,      þa sæl ageald, <br>
 mære ceastra.      Mægð siðedon, <br>
 </dd>
 <dt>2010</dt>
 <dd>
 fæmnan and wuduwan,      freondum beslægene, <br>
 from hleowstole.      Hettend læddon <br>
 ut mid æhtum      Abrahames mæg <br>
 of Sodoma byrig.      We þæt soð magon <br>
 secgan furður,      hwelc siððan wearð <br>
 </dd>
 <dt>2015</dt>
 <dd>
 æfter þæm gehnæste      herewulfa sið, <br>
 þara þe læddon Loth      and leoda god, <br>
 suðmonna sinc,      sigore gulpon. <br>
 Him þa secg hraðe      gewat siðian, <br>
 an gara laf,      se ða guðe genæs, <br>
 </dd>
 <dt>2020</dt>
 <dd>
 Abraham secan.      Se þæt orlegweorc <br>
 þam Ebriscan      eorle gecyðde, <br>
 forslegen swiðe      Sodoma folc, <br>
 leoda duguðe      and Lothes sið. <br>
 þa þæt inwitspell      Abraham sægde <br>
 </dd>
 <dt>2025</dt>
 <dd>
 freondum sinum;      bæd him fultumes <br>
 wærfæst hæleð      willgeðoftan, <br>
 Aner and Manre,      Escol þriddan, <br>
 cwæð þæt him wære      weorce on mode, <br>
 sorga sarost,      þæt his suhtriga <br>
 </dd>
 <dt>2030</dt>
 <dd>
 þeownyd þolode;      bæd him þræcrofe <br>
 þa rincas þæs      ræd ahicgan, <br>
 þæt his hyldemæg      <strong>ahreded</strong> wurde, <br>
 beorn mid bryde.      Him þa broðor þry <br>
 æt spræce þære      spedum miclum <br>
 </dd>
 <dt>2035</dt>
 <dd>
 hældon hygesorge      heardum wordum, <br>
 ellenrofe,      and Abrahame <br>
 treowa sealdon,      þæt hie his torn mid him <br>
 gewræcon on wraðum,      oððe on wæl <strong>feollan.</strong> <br>
 þa se halga heht      his heorðwerod <br>
 </dd>
 <dt>2040</dt>
 <dd>
 wæpna onfon.      He þær wigena fand, <br>
 æscberendra,      <em>XVIII</em> <br>
 and <em>CCC</em> eac      <strong>þeodenholdra,</strong> <br>
 þara þe he wiste      þæt meahte wel æghwylc <br>
 on fyrd wegan      fealwe linde. <br>
 </dd>
 <dt>2045</dt>
 <dd>
 Him þa Abraham gewat      and þa eorlas þry <br>
 þe him ær treowe sealdon      mid heora <strong>folcgetrume;</strong> <br>
 wolde his mæg huru,      <br>
 Loth alynnan      of laðscipe. <br>
 Rincas <strong>wæron</strong> rofe,      randas wægon <br>
 </dd>
 <dt>2050</dt>
 <dd>
 forð fromlice      on foldwege. <br>
 Hildewulfas      herewicum neh <br>
 gefaren hæfdon.      þa he his frumgaran, <br>
 wishydig wer,      wordum sægde, <br>
 þares afera,      him wæs þearf micel <br>
 </dd>
 <dt>2055</dt>
 <dd>
 þæt <strong>hie</strong> on twa healfe      <br>
 grimme guðgemot      gystum eowdon <br>
 heardne handplegan;      cwæð þæt him se halga, <br>
 ece drihten,      <strong>eaðe</strong> mihte <br>
 æt þam spereniðe      spede lænan. <br>
 </dd>
 <dt>2060</dt>
 <dd>
 þa ic neðan gefrægn      under nihtscuwan <br>
 hæleð to hilde.      Hlyn wearð on wicum <br>
 scylda and sceafta,      sceotendra fyll, <br>
 guðflana gegrind;      gripon unfægre <br>
 under sceat werum      scearpe garas, <br>
 </dd>
 <dt>2065</dt>
 <dd>
 and feonda feorh      feollon ðicce, <br>
 þær hlihende      huðe feredon <br>
 secgas and gesiððas.      Sigor eft ahwearf <br>
 of norðmonna      niðgeteone, <br>
 æsctir wera.      Abraham sealde <br>
 </dd>
 <dt>2070</dt>
 <dd>
 wig to wedde,      nalles wunden gold, <br>
 for his suhtrigan,      sloh and fylde <br>
 feond on fitte.      Him on fultum grap <br>
 heofonrices weard.      Hergas wurdon <br>
 feower on fleame,      folccyningas, <br>
 </dd>
 <dt>2075</dt>
 <dd>
 leode ræswan.      Him on laste stod <br>
 hihtlic heorðwerod,      and hæleð lagon, <br>
 on swaðe sæton,      þa þe Sodoma <br>
 and Gomorra      golde berofan, <br>
 bestrudon stigwitum.      Him þæt stiðe geald <br>
 </dd>
 <dt>2080</dt>
 <dd>
 fædera Lothes.      Fleonde <strong>wæron</strong> <br>
 Elamitarna      aldorduguðe <br>
 dome bedrorene,      oðþæt hie Domasco <br>
 unfeor wæron.      Gewat him Abraham ða <br>
 on þa wigrode      wiðertrod seon <br>
 </dd>
 <dt>2085</dt>
 <dd>
 laðra monna.      Loth wæs ahreded, <br>
 eorl mid æhtum,      idesa hwurfon, <br>
 wif on willan.      Wide gesawon <br>
 freora feorhbanan      fuglas slitan <br>
 on ecgwale.      Abraham ferede <br>
 </dd>
 <dt>2090</dt>
 <dd>
 suðmonna eft      sinc and bryda, <br>
 æðelinga bearn,      oðle nior, <br>
 mægeð heora magum.      Næfre mon ealra <br>
 lifigendra her      lytle werede <br>
 þon wurðlicor      wigsið ateah, <br>
 </dd>
 <dt>2095</dt>
 <dd>
 þara þe wið swa miclum      mægne geræsde. <br>
 þa wæs suð þanon      Sodoma <strong>folce</strong> <br>
 guðspell <strong>wegen,</strong>      hwelc gromra wearð <br>
 feonda fromlad.      Gewat him frea leoda, <br>
 eorlum bedroren,      Abraham secan, <br>
 </dd>
 <dt>2100</dt>
 <dd>
 freonda feasceaft.      Him ferede mid <br>
 Solomia      sinces hyrde; <br>
 þæt wæs se mæra      Melchisedec, <br>
 leoda bisceop.      Se mid lacum com <br>
 fyrdrinca fruman      fægre gretan, <br>
 </dd>
 <dt>2105</dt>
 <dd>
 Abraham arlice,      and him on sette <br>
 godes bletsunge,      and swa gyddode: <br>
 <strong>"Wæs</strong> ðu gewurðod      on wera rime <br>
 for þæs eagum      þe ðe æsca tir <br>
 æt guðe forgeaf!      þæt is god selfa, <br>
 </dd>
 <dt>2110</dt>
 <dd>
 se ðe hettendra      herga þrymmas <br>
 on geweald gebræc,      and þe wæpnum læt <br>
 rancstræte forð      rume wyrcan, <br>
 huðe ahreddan      and hæleð fyllan. <br>
 On swaðe sæton;      ne meahton siðwerod <br>
 </dd>
 <dt>2115</dt>
 <dd>
 guðe spowan,      ac hie god flymde, <br>
 se ðe æt feohtan      mid frumgarum <br>
 wið ofermægnes      egsan sceolde <br>
 handum sinum,      and halegu treow, <br>
 seo þu wið rodora weard      rihte healdest." <br>
 </dd>
 <dt>2120</dt>
 <dd>
 Him þa se beorn      bletsunga lean <br>
 þurh hand ageaf,      and þæs hereteames <br>
 ealles teoðan sceat      Abraham sealde <br>
 godes bisceope.      þa spræc guðcyning, <br>
 Sodoma aldor,      secgum befylled, <br>
 </dd>
 <dt>2125</dt>
 <dd>
 to Abrahame      (him wæs ara þearf). <br>
 "Forgif me mennen      minra leoda, <br>
 þe þu ahreddest      herges cræftum <br>
 wera wælclommum!      Hafa þe wunden gold <br>
 þæt ær agen wæs      ussum folce, <br>
 </dd>
 <dt>2130</dt>
 <dd>
 feoh and frætwa!      Læt me freo lædan <br>
 eft on eðel      æðelinga bearn, <br>
 on weste wic      wif and cnihtas, <br>
 earme wydewan!      Eaforan syndon deade, <br>
 folcgesiðas,      nymðe fea ane, <br>
 </dd>
 <dt>2135</dt>
 <dd>
 þe me mid sceoldon      mearce healdan." <br>
 Him þa Abraham      andswarode <br>
 ædre for eorlum,      elne gewurðod, <br>
 dome and sigore,      drihtlice spræc: <br>
 "Ic þe gehate,      hæleða waldend, <br>
 </dd>
 <dt>2140</dt>
 <dd>
 for þam halgan,      þe heofona is <br>
 <strong>and</strong> þisse eorðan      agendfrea, <br>
 wordum minum,      nis woruldfeoh, <br>
 þe ic me agan wille,      <br>
 sceat ne scilling,      þæs ic on sceotendum, <br>
 </dd>
 <dt>2145</dt>
 <dd>
 þeoden mæra,      þines ahredde, <br>
 æðelinga helm,      þy læs þu eft cweðe <br>
 þæt ic wurde,      willgesteallum, <br>
 eadig on eorðan      ærgestreonum <br>
 Sodoma <strong>rices;</strong>      ac þu <strong>selfa</strong> most heonon <br>
 </dd>
 <dt>2150</dt>
 <dd>
 huðe lædan,      þe ic þe æt hilde gesloh, <br>
 ealle buton dæle      þissa drihtwera, <br>
 Aneres and Mamres      and Escoles. <br>
 Nelle ic þa rincas      rihte benæman, <br>
 ac hie me fulleodon      æt æscþræce, <br>
 </dd>
 <dt>2155</dt>
 <dd>
 fuhton þe æfter frofre.      Gewit þu ferian nu <br>
 ham hyrsted gold      and healsmægeð, <br>
 leoda idesa.      þu þe laðra ne þearft <br>
 hæleða hildþræce      hwile onsittan, <br>
 norðmanna wig;      <strong>ac</strong> nefuglas <br>
 </dd>
 <dt>2160</dt>
 <dd>
 under beorhhleoþum      <strong>blodige</strong> sittað, <br>
 þeodherga <strong>wæle</strong>      þicce gefylled." <br>
 Gewat him þa se healdend      ham siðian <br>
 mid þy hereteame      þe him se halga forgeaf, <br>
 Ebrea leod      arna gemyndig. <br>
 </dd>
 <dt>2165</dt>
 <dd>
 þa gen Abrahame      eowde selfa <br>
 heofona heahcyning      halige spræce, <br>
 trymede tilmodigne      and him to reordode: <br>
 "Meda syndon micla þina!      Ne læt þu þe þin mod asealcan, <br>
 wærfæst willan mines!      Ne þearft þu þe wiht ondrædan, <br>
 </dd>
 <dt>2170</dt>
 <dd>
 þenden þu mine lare læstest,      ac ic þe lifigende her <br>
 wið weana gehwam      wreo and scylde <br>
 folmum minum;      ne þearft þu forht wesan." <br>
 Abraham þa      andswarode, <br>
 dædrof drihtne sinum,      frægn hine dægrime frod: <br>
 </dd>
 <dt>2175</dt>
 <dd>
 "Hwæt gifest þu me,      gasta waldend, <br>
 freomanna to frofre,      nu ic þus feasceaft eom? <br>
 Ne þearf ic yrfestol      eaforan bytlian <br>
 ænegum minra,      ac me æfter sculon <br>
 mine woruldmagas      welan bryttian. <br>
 </dd>
 <dt>2180</dt>
 <dd>
 Ne sealdest þu me sunu;      forðon mec sorg dreceð <br>
 on sefan swiðe.      Ic sylf ne mæg <br>
 ræd ahycgan.      Gæð gerefa min <br>
 fægen freobearnum;      fæste mynteð <br>
 ingeþancum      þæt me æfter sie <br>
 </dd>
 <dt>2185</dt>
 <dd>
 eaforan sine      yrfeweardas. <br>
 Geseoð þæt me of bryde      bearn ne wocon." <br>
 Him þa ædre god      andswarode: <br>
 "Næfre gerefan      rædað þine <br>
 eafora yrfe,      ac þin agen bearn <br>
 </dd>
 <dt>2190</dt>
 <dd>
 frætwa healdeð,      þonne þin flæsc ligeð. <br>
 Sceawa heofon,      <strong>and</strong> hyrste gerim, <br>
 rodores tungel,      þa nu rume heora <br>
 wuldorfæstne wlite      wide dælað <br>
 ofer brad brymu      beorhte scinan. <br>
 </dd>
 <dt>2195</dt>
 <dd>
 Swilc bið <strong>mægburge</strong>      menigo þinre <br>
 folcbearnum frome.      Ne læt þu þin ferhð wesan <br>
 sorgum <strong>asæled.</strong>      Gien þe sunu weorðeð, <br>
 bearn of bryde      þurh gebyrd cumen, <br>
 se ðe æfter bið      yrfes hyrde, <br>
 </dd>
 <dt>2200</dt>
 <dd>
 gode mære.      Ne geomra þu! <br>
 Ic eom se waldend      se þe for wintra fela <br>
 of Caldea      ceastre alædde, <br>
 feowera sumne,      gehet þe folcstede <br>
 wide to gewealde.      Ic þe wære nu, <br>
 </dd>
 <dt>2205</dt>
 <dd>
 mago Ebrea,      mine selle, <br>
 þæt sceal fromcynne      folde þine, <br>
 sidland manig,      geseted wurðan, <br>
 eorðan sceatas      oð Eufraten, <br>
 and from Egypta      eðelmearce <br>
 </dd>
 <dt>2210</dt>
 <dd>
 swa mid niðas      <strong>swa</strong> Nilus sceadeð <br>
 and eft <strong>Wendelsæ</strong>      wide rice. <br>
 Eall þæt sculon agan      eaforan þine, <br>
 þeodlanda gehwilc,      swa þa þreo wæter <br>
 steape stanbyrig      streamum bewindað, <br>
 </dd>
 <dt>2215</dt>
 <dd>
 famige flodas      folcmægða byht." <br>
 þa wæs Sarran      sar on mode, <br>
 þæt him Abrahame      ænig ne wearð <br>
 þurh gebedscipe      bearn gemæne, <br>
 freolic to frofre.      Ongann þa ferhðcearig <br>
 </dd>
 <dt>2220</dt>
 <dd>
 to were sinum      wordum mæðlan: <br>
 "Me þæs forwyrnde      waldend heofona, <br>
 þæt ic mægburge      moste þinre <br>
 rim miclian      roderum under <br>
 eaforum þinum.      Nu ic eom orwena <br>
 </dd>
 <dt>2225</dt>
 <dd>
 þæt unc <strong>se</strong> <strong>eðylstæf</strong>      æfre weorðe <br>
 gifeðe ætgædere.      Ic eom geomorfrod! <br>
 Drihten min,      do swa ic þe bidde! <br>
 Her is fæmne,      freolecu mæg, <br>
 ides Egyptisc,      an on gewealde. <br>
 </dd>
 <dt>2230</dt>
 <dd>
 Hat þe þa recene      reste gestigan, <br>
 and afanda hwæðer      frea wille <br>
 ænigne þe      yrfewearda <br>
 on woruld lætan      þurh þæt wif cuman." <br>
 þa se eadega wer      idese larum <br>
 </dd>
 <dt>2235</dt>
 <dd>
 geðafode,      heht him þeowmennen <br>
 on bedd gan      bryde larum. <br>
 Hire mod astah      þa heo wæs magotimbre <br>
 be Abrahame      eacen worden. <br>
 Ongan æfþancum      agendfrean <br>
 </dd>
 <dt>2240</dt>
 <dd>
 halsfæst herian,      higeþryðe wæg, <br>
 wæs laðwendo,      lustum ne wolde <br>
 þeowdom þolian,      ac heo þriste ongan <br>
 wið Sarran      swiðe winnan. <br>
 þa ic þæt wif gefrægn      wordum cyðan <br>
 </dd>
 <dt>2245</dt>
 <dd>
 hire mandrihtne      modes sorge, <br>
 sarferhð sægde      and swiðe cwæð: <br>
 "Ne fremest þu gerysnu      and riht wið me. <br>
 þafodest þu gena      þæt me þeowmennen, <br>
 siððan Agar ðe,      idese laste, <br>
 </dd>
 <dt>2250</dt>
 <dd>
 beddreste gestah,      swa ic bena wæs, <br>
 <strong>drehte</strong> dogora <strong>gehwam</strong>      dædum and wordum <br>
 unarlice.      þæt <strong>Agar</strong> sceal <strong>ongieldan,</strong> <br>
 gif ic mot for þe      mine wealdan, <br>
 Abraham leofa.      þæs sie ælmihtig, <br>
 </dd>
 <dt>2255</dt>
 <dd>
 <strong>drihtna</strong> drihten,      dema mid unc twih." <br>
 Hire þa ædre      andswarode <br>
 wishidig wer      wordum sinum: <br>
 "Ne forlæte ic þe,      þenden wit lifiað bu, <br>
 arna lease,      ac þu þin agen most <br>
 </dd>
 <dt>2260</dt>
 <dd>
 mennen ateon,      swa þin mod freoð." <br>
 ða wearð unbliðe      Abrahames cwen, <br>
 hire worcþeowe      wrað on mode, <br>
 heard and hreðe,      higeteonan spræc <br>
 fræcne on fæmnan.      Heo þa fleon gewat <br>
 </dd>
 <dt>2265</dt>
 <dd>
 þrea and þeowdom;      þolian ne wolde <br>
 yfel and ondlean,      þæs ðe ær dyde <br>
 to Sarran,      ac heo on sið gewat <br>
 westen secan.      þær hie wuldres þegn, <br>
 engel drihtnes      an gemitte <br>
 </dd>
 <dt>2270</dt>
 <dd>
 geomormode,      se hie georne frægn: <br>
 "Hwider fundast þu,      feasceaft ides, <br>
 siðas dreogan?      þec Sarre ah." <br>
 Heo him ædre      andswarode: <br>
 "Ic fleah wean, wana      wilna gehwilces, <br>
 </dd>
 <dt>2275</dt>
 <dd>
 hlæfdigan hete,      hean of wicum, <br>
 tregan and teonan.      Nu sceal tearighleor <br>
 on westenne      witodes bidan, <br>
 hwonne of heortan      hunger oððe wulf <br>
 sawle and sorge      somed abregde." <br>
 </dd>
 <dt>2280</dt>
 <dd>
 Hire þa se engel      andswarode: <br>
 "Ne ceara þu feor heonon      fleame dælan <br>
 somwist incre,      ac þu sece eft, <br>
 earna þe ara,      eaðmod ongin <br>
 dreogan æfter dugeðum,      wes drihtenhold. <br>
 </dd>
 <dt>2285</dt>
 <dd>
 þu scealt, Agar,      Abrahame sunu <br>
 on woruld bringan.      Ic þe wordum nu <br>
 minum secge,      þæt se magorinc sceal <br>
 mid yldum wesan      Ismahel haten. <br>
 Se bið unhyre,      orlæggifre, <br>
 </dd>
 <dt>2290</dt>
 <dd>
 <strong>and</strong> wiðerbreca      wera cneorissum, <br>
 magum sinum;      hine monige on <br>
 wraðe winnað      mid wæpenþræce. <br>
 Of þam <strong>frumgaran</strong>      folc <strong>awæcniað,</strong> <br>
 þeod unmæte.      Gewit þu þinne eft <br>
 </dd>
 <dt>2295</dt>
 <dd>
 waldend secan;      wuna þæm þe agon!" <br>
 Heo þa ædre gewat      engles larum <br>
 hire hlafordum,      swa se halga bebead, <br>
 godes ærendgast,      gleawan spræce. <br>
 þa wearð Abrahame      Ismael geboren, <br>
 </dd>
 <dt>2300</dt>
 <dd>
 efne þa he on worulde      wintra hæfde <br>
 <em>VI</em> and <em>LXXX</em>.      Sunu weox and ðah, <br>
 swa se engel ær      þurh his agen word, <br>
 fæle freoðoscealc,      fæmnan sægde. <br>
 þa se ðeoden      ymb <em>XIII</em> gear, <br>
 </dd>
 <dt>2305</dt>
 <dd>
 ece drihten,      wið Abrahame spræc: <br>
 "Leofa, swa ic þe lære,      læst uncre wel <br>
 treowrædenne!      Ic þe on tida gehwone <br>
 duguðum stepe.      Wes þu dædum from <br>
 willan mines!      Ic þa wære forð <br>
 </dd>
 <dt>2310</dt>
 <dd>
 soðe gelæste,      þe ic þe sealde geo <br>
 frofre to wedde,      þæs þin ferhð bemearn. <br>
 þu scealt halgian      hired þinne. <br>
 Sete sigores tacn      soð on gehwilcne <br>
 wæpnedcynnes,      gif þu wille on me <br>
 </dd>
 <dt>2315</dt>
 <dd>
 hlaford habban      oððe holdne freond <br>
 þinum fromcynne.      Ic þæs folces beo <br>
 hyrde and healdend,      gif ge hyrað me <br>
 breostgehygdum      and bebodu willað <br>
 min fullian.      Sceal monna gehwilc <br>
 </dd>
 <dt>2320</dt>
 <dd>
 þære cneorisse      cildisc wesan <br>
 wæpnedcynnes,      þæs þe on woruld cymð, <br>
 ymb seofon niht      sigores tacne <br>
 geagnod me,      oððe of eorðan <br>
 þurh feondscipe      feor adæled, <br>
 </dd>
 <dt>2325</dt>
 <dd>
 adrifen from duguðum.      Doð swa ic hate! <br>
 Ic eow treowige,      gif ge þæt tacen gegaþ <br>
 soðgeleafan.      þu scealt sunu agan, <br>
 bearn be bryde þinre,      þone sculon burhsittende <br>
 ealle Isaac hatan.      Ne þearf þe þæs eaforan sceomigan, <br>
 </dd>
 <dt>2330</dt>
 <dd>
 ac ic þam magorince      mine sylle <br>
 godcunde gife      gastes mihtum, <br>
 freondsped fremum.      He onfon sceal <br>
 blisse minre      and bletsunge, <br>
 lufan and lisse.      Of þam leodfruman <br>
 </dd>
 <dt>2335</dt>
 <dd>
 brad folc cumað,      bregowearda fela <br>
 rofe arisað,      rices hyrdas, <br>
 woruldcyningas      wide mære." <br>
 Abraham ða      ofestum legde <br>
 hleor on eorðan,      and mid hucse bewand <br>
 </dd>
 <dt>2340</dt>
 <dd>
 þa hleoðorcwydas      on hige sinum, <br>
 modgeðance.      He þæs mældæges <br>
 self ne wende      þæt him Sarra, <br>
 bryd blondenfeax      bringan meahte <br>
 on woruld sunu;      wiste gearwe <br>
 </dd>
 <dt>2345</dt>
 <dd>
 þæt þæt wif huru      wintra hæfde <br>
 efne <em>C</em>,      geteled rimes. <br>
 He þa metode oncwæð      missarum frod: <br>
 "Lifge Ismael      larum swilce, <br>
 þeoden, þinum,      and þe þanc wege, <br>
 </dd>
 <dt>2350</dt>
 <dd>
 heardrædne hyge,      heortan strange, <br>
 to dreoganne      dæges and nihtes <br>
 wordum and dædum      willan þinne." <br>
 Him þa fægere      frea ælmihtig, <br>
 ece drihten,      andswarode: <br>
 </dd>
 <dt>2355</dt>
 <dd>
 "þe sceal wintrum frod      on woruld bringan <br>
 Sarra sunu,      soð forð gan <br>
 wyrd æfter þissum      wordgemearcum. <br>
 Ic Ismael      estum wille <br>
 bletsian nu,      swa þu bena eart <br>
 </dd>
 <dt>2360</dt>
 <dd>
 þinum frumbearne,      þæt feorhdaga <br>
 on woruldrice      worn gebide, <br>
 tanum tudre.      þu þæs tiða beo! <br>
 Hwæðre ic Isace,      eaforan þinum, <br>
 geongum bearne,      þam þe gen nis <br>
 </dd>
 <dt>2365</dt>
 <dd>
 on woruld cumen,      willa spedum <br>
 dugeða gehwilcre      on dagum wille <br>
 swiðor stepan      and him soðe to <br>
 modes wære      mine <strong>gelæstan,</strong> <br>
 halige <strong>higetreowa,</strong>      and him hold wesan." <br>
 </dd>
 <dt>2370</dt>
 <dd>
 Abraham fremede      swa him se eca bebead, <br>
 sette friðotacen      be frean hæse <br>
 on his selfes sunu,      heht þæt segn <strong>wegan</strong> <br>
 heah gehwilcne,      þe his hina wæs <br>
 wæpnedcynnes,      wære gemyndig, <br>
 </dd>
 <dt>2375</dt>
 <dd>
 gleaw on mode,      ða him god sealde <br>
 soðe treowa,      and þa seolf onfeng <br>
 torhtum tacne.      A his tir metod, <br>
 domfæst cyning,      dugeðum iecte <br>
 on woruldrice;      he him þæs worhte to, <br>
 </dd>
 <dt>2380</dt>
 <dd>
 siððan he on fære      furðum meahte <br>
 his waldendes      willan fremman. <br>
 þa þæt wif ahloh      wereda drihtnes <br>
 nalles glædlice,      ac heo gearum frod <br>
 þone hleoðorcwyde      husce belegde <br>
 </dd>
 <dt>2385</dt>
 <dd>
 on sefan swiðe.      Soð ne gelyfde, <br>
 þæt þære spræce      sped folgode. <br>
 þa þæt gehyrde      heofona waldend, <br>
 þæt on bure ahof      bryd Abrahames <br>
 hihtleasne hleahtor,      þa cwæð halig god: <br>
 </dd>
 <dt>2390</dt>
 <dd>
 "Ne wile Sarran      soð gelyfan <br>
 wordum minum.      Sceal seo wyrd swa þeah <br>
 forð steallian      swa ic þe æt frymðe gehet. <br>
 Soð ic þe secge,      on þas sylfan tid <br>
 of idese bið      eafora wæcned. <br>
 </dd>
 <dt>2395</dt>
 <dd>
 þonne ic þas ilcan      oðre siðe <br>
 wic gesece,      þe beoð <strong>wordgehat</strong> <br>
 min gelæsted.      þu on magan wlitest, <br>
 þin agen bearn,      Abraham leofa!" <br>
 Gewiton him þa ædre      ellorfuse <br>
 </dd>
 <dt>2400</dt>
 <dd>
 æfter þære spræce      spedum feran <br>
 of þam hleoðorstede,      halige gastas, <br>
 lastas legdon,      (him wæs <strong>Lothes</strong> mæg <br>
 sylfa on gesiððe),      oðþæt hie on Sodoman, <br>
 weallsteape burg,      wlitan meahton. <br>
 </dd>
 <dt>2405</dt>
 <dd>
 Gesawon ofer since      salo hlifian, <br>
 reced ofer readum golde.      Ongan þa rodera waldend, <br>
 arfæst wið Abraham sprecan,      sægde him unlytel spell: <br>
 "Ic on þisse byrig      bearhtm gehyre, <br>
 synnigra cyrm      swiðe hludne, <br>
 </dd>
 <dt>2410</dt>
 <dd>
 ealogalra gylp,      yfele spræce <br>
 werod under weallum habban;      forþon wærlogona sint, <br>
 <strong>folces</strong> firena hefige.      Ic wille fandigan nu, <br>
 mago Ebrea,      hwæt þa men don, <br>
 gif hie swa swiðe      synna fremmað <br>
 </dd>
 <dt>2415</dt>
 <dd>
 þeawum and geþancum,      swa hie on þweorh sprecað <br>
 facen and inwit;      þæt sceal <strong>fyr</strong> wrecan, <br>
 swefyl and sweart lig      sare and grimme, <br>
 hat and hæste      hæðnum folce." <br>
 Weras basnedon      <strong>witelaces,</strong> <br>
 </dd>
 <dt>2420</dt>
 <dd>
 wean under weallum,      and heora wif somed. <br>
 Duguðum wlance      drihtne guldon <br>
 god mid gnyrne,      oðþæt gasta helm, <br>
 lifes leohtfruma      leng ne wolde <br>
 torn þrowigean,      ac him to sende <br>
 </dd>
 <dt>2425</dt>
 <dd>
 stiðmod cyning      strange twegen <br>
 aras sine,      þa on æfentid <br>
 siðe gesohton      Sodoma ceastre. <br>
 Hie þa æt burhgeate      beorn gemitton <br>
 sylfne sittan      sunu Arones, <br>
 </dd>
 <dt>2430</dt>
 <dd>
 þæt þam gleawan were      geonge þuhton <br>
 men for his eagum.      Aras þa metodes þeow <br>
 gastum togeanes,      gretan eode <br>
 cuman cuðlice,      cynna gemunde <br>
 riht and gerisno,      and þam rincum bead <br>
 </dd>
 <dt>2435</dt>
 <dd>
 nihtfeormunge.      Him þa nergendes <br>
 æðele <strong>ærendracan</strong>      andswarodon: <br>
 "Hafa arna þanc,      þara þe þu unc bude! <br>
 Wit be þisse stræte      stille þencað <br>
 sæles bidan,      siððan <strong>sunnan</strong> eft <br>
 </dd>
 <dt>2440</dt>
 <dd>
 forð to morgen      metod up forlæt." <br>
 þa to fotum Loth      <br>
 þam giestum hnah,      and him georne bead <br>
 reste and gereorda      and his recedes hleow <br>
 and þegnunge.      Hie on þanc curon <br>
 </dd>
 <dt>2445</dt>
 <dd>
 æðelinges est,      eodon sona, <br>
 swa him se Ebrisca      eorl wisade, <br>
 in undor edoras.      þær him se æðela geaf, <br>
 gleawferhð hæle,      giestliðnysse <br>
 fægre on flette,      oðþæt forð gewat <br>
 </dd>
 <dt>2450</dt>
 <dd>
 æfenscima.      þa com æfter niht <br>
 on last dæge.      Lagustreamas wreah, <br>
 þrym mid þystro      þisses lifes, <br>
 sæs and sidland.      Comon Sodomware, <br>
 geonge and ealde,      gode unleofe <br>
 </dd>
 <dt>2455</dt>
 <dd>
 corðrum miclum      cuman acsian, <br>
 þæt hie behæfdon      herges mægne <br>
 Loth mid giestum.      Heton lædan ut <br>
 of þam hean hofe      halige aras, <br>
 weras to gewealde,      wordum cwædon <br>
 </dd>
 <dt>2460</dt>
 <dd>
 þæt mid þam hæleðum      hæman wolden <br>
 unscomlice,      arna ne gymden. <br>
 þa aras hraðe,      se ðe oft ræd ongeat, <br>
 Loth on recede,      eode lungre ut, <br>
 spræc þa ofer ealle      æðelinga gedriht <br>
 </dd>
 <dt>2465</dt>
 <dd>
 sunu Arones,      snytra gemyndig: <br>
 "Her syndon inne      unwemme twa <br>
 dohtor mine.      Doð, swa ic eow bidde <br>
 (ne can þara idesa      owðer gieta <br>
 þurh gebedscipe      beorna neawest) <br>
 </dd>
 <dt>2470</dt>
 <dd>
 and geswicað þære synne.      Ic eow sylle þa, <br>
 ær ge sceonde      wið gesceapu fremmen, <br>
 ungifre yfel      ylda bearnum. <br>
 Onfoð þæm fæmnum,      lætað frið agon <br>
 gistas mine,      þa ic for gode wille <br>
 </dd>
 <dt>2475</dt>
 <dd>
 gemundbyrdan,      gif ic mot, for eow." <br>
 Him þa seo mænigeo      þurh gemæne word, <br>
 arlease cyn,      andswarode: <br>
 "þis þinceð gerisne      and riht micel, <br>
 þæt þu ðe aferige      of þisse folcsceare. <br>
 </dd>
 <dt>2480</dt>
 <dd>
 þu þas werðeode      wræccan laste <br>
 freonda feasceaft      feorran gesohtest, <br>
 <strong>wineþearfende.</strong>      Wilt ðu, gif þu most, <br>
 wesan usser her      aldordema, <br>
 leodum lareow?"      þa ic on Lothe gefrægn <br>
 </dd>
 <dt>2485</dt>
 <dd>
 hæðne heremæcgas      handum gripan, <br>
 faum folmum.      Him fylston wel <br>
 gystas sine,      and hine of gromra þa, <br>
 cuman arfæste,      clommum abrugdon <br>
 in under edoras,      and þa ofstlice <br>
 </dd>
 <dt>2490</dt>
 <dd>
 anra gehwilcum      ymbstandendra <br>
 folces Sodoma      fæste forsæton <br>
 heafodsiena.      Wearð eal here sona <br>
 burhwarena blind.      Abrecan ne meahton <br>
 reðemode      reced æfter gistum, <br>
 </dd>
 <dt>2495</dt>
 <dd>
 swa hie fundedon,      ac þær frome wæron <br>
 godes spellbodan.      Hæfde gistmægen <br>
 stiðe strengeo,      styrnde swiðe <br>
 werode mid wite.      Spræcon wordum þa <br>
 fæle freoðoscealcas      fægre to Lothe: <br>
 </dd>
 <dt>2500</dt>
 <dd>
 "Gif þu sunu age      oððe swæsne mæg, <br>
 oððe on þissum folcum      freond ænigne <br>
 eac þissum idesum      þe we her on wlitað, <br>
 alæde of þysse leodbyrig,      þa ðe leofe sien, <br>
 ofestum miclum,      and þin ealdor nere, <br>
 </dd>
 <dt>2505</dt>
 <dd>
 þy læs þu forweorðe      mid þyssum wærlogan. <br>
 Unc hit waldend heht      for wera synnum <br>
 Sodoma and Gomorra      sweartan lige, <br>
 fyre gesyllan      and þas folc slean, <br>
 cynn on ceastrum      mid cwealmþrea <br>
 </dd>
 <dt>2510</dt>
 <dd>
 and his torn wrecan.      þære tide is <br>
 neah geþrungen.      Gewit þu nergean þin <br>
 feorh foldwege.      þe is frea milde." <br>
 Him þa ædre Loth      andswarode: <br>
 "Ne mæg ic mid idesum      aldornere mine <br>
 </dd>
 <dt>2515</dt>
 <dd>
 swa feor heonon      feðegange <br>
 siðe gesecan.      Git me sibblufan <br>
 and freondscipe      fægre cyðað, <br>
 treowe and hyldo      tiðiað me. <br>
 Ic wat hea burh      her ane neah, <br>
 </dd>
 <dt>2520</dt>
 <dd>
 lytle ceastre.      Lyfað me þær <br>
 are and reste,      þæt we aldornere <br>
 on Sigor up      secan moten. <br>
 Gif git þæt fæsten      fyre willað <br>
 steape forstandan,      on þære stowe we <br>
 </dd>
 <dt>2525</dt>
 <dd>
 gesunde magon      sæles bidan, <br>
 feorh generigan."      Him þa freondlice <br>
 englas arfæste      andswaredon: <br>
 "þu scealt þære bene,      nu þu ymb þa burh <strong>sprycest,</strong> <br>
 tiða weorðan.      Teng recene to <br>
 </dd>
 <dt>2530</dt>
 <dd>
 þam fæstenne;      wit þe friðe healdað <br>
 and mundbyrde.      Ne moton wyt <br>
 on wærlogum      wrecan torn godes, <br>
 swebban synnig cynn,      ær ðon þu on Sægor þin <br>
 bearn gelæde      and bryd somed." <br>
 </dd>
 <dt>2535</dt>
 <dd>
 þa onette      Abrahames mæg <br>
 to þam fæstenne.      Feðe ne sparode <br>
 eorl mid idesum,      ac he ofstum forð <br>
 lastas legde,      oðþæt he gelædde <br>
 bryd mid bearnum      under burhlocan <br>
 </dd>
 <dt>2540</dt>
 <dd>
 in Sægor his.      þa sunne up, <br>
 folca friðcandel,      furðum eode, <br>
 þa ic sendan gefrægn      swegles aldor <br>
 swefl of heofnum      and sweartne lig <br>
 werum to wite,      weallende fyr, <br>
 </dd>
 <dt>2545</dt>
 <dd>
 þæs hie on ærdagum      drihten tyndon <br>
 lange þrage.      Him þæs lean forgeald <br>
 gasta waldend!      Grap heahþrea <br>
 on hæðencynn.      Hlynn wearð on ceastrum, <br>
 cirm arleasra      cwealmes on ore, <br>
 </dd>
 <dt>2550</dt>
 <dd>
 laðan cynnes.      Lig eall fornam <br>
 þæt he grenes fond      goldburgum in, <br>
 swylce þær ymbutan      unlytel dæl <br>
 sidre foldan      geondsended wæs <br>
 bryne and brogan.      Bearwas wurdon <br>
 </dd>
 <dt>2555</dt>
 <dd>
 to axan and to yslan,      eorðan wæstma, <br>
 efne swa wide      swa ða witelac <br>
 reðe geræhton      rum land wera. <br>
 Strudende fyr      steapes and geapes, <br>
 swogende <strong>leg,</strong>      forswealh eall <strong>geador</strong> <br>
 </dd>
 <dt>2560</dt>
 <dd>
 þæt on Sodoma byrig      secgas ahton <br>
 and on Gomorra.      Eall þæt god spilde, <br>
 frea mid þy folce.      þa þæt fyrgebræc, <br>
 leoda lifgedal,      Lothes gehyrde <br>
 bryd on burgum,      under bæc beseah <br>
 </dd>
 <dt>2565</dt>
 <dd>
 wið þæs wælfylles.      Us gewritu secgað <br>
 þæt heo on sealtstanes      sona wurde <br>
 anlicnesse.      æfre siððan <br>
 se monlica      (þæt is mære spell) <br>
 stille wunode,      þær hie strang begeat <br>
 </dd>
 <dt>2570</dt>
 <dd>
 wite, þæs heo wordum      wuldres þegna <br>
 hyran ne wolde.      Nu sceal heard and steap <br>
 on þam wicum      wyrde bidan, <br>
 drihtnes domes,      hwonne dogora rim, <br>
 woruld gewite.      þæt is wundra sum, <br>
 </dd>
 <dt>2575</dt>
 <dd>
 þara ðe geworhte      wuldres aldor. <br>
 Him þa Abraham gewat      ana gangan <br>
 mid ærdæge      þæt he <strong>eft</strong> gestod <br>
 þær wordum ær      wið his waldend spræc <br>
 frod frumgara.      He geseah from foldan up <br>
 </dd>
 <dt>2580</dt>
 <dd>
 wide fleogan      wælgrimne rec. <br>
 Hie þæs wlenco onwod      and wingedrync <br>
 þæt hie firendæda      to frece wurdon, <br>
 synna þriste,      soð ofergeaton, <br>
 drihtnes domas,      and hwa him dugeða forgeaf, <br>
 </dd>
 <dt>2585</dt>
 <dd>
 blæd on burgum.      Forþon him brego engla <br>
 wylmhatne lig      to wræce sende. <br>
 Waldend usser      gemunde wærfæst þa <br>
 Abraham arlice,      swa he oft dyde <br>
 leofne mannan.      Loth generede, <br>
 </dd>
 <dt>2590</dt>
 <dd>
 mæg þæs oðres,      þa seo mænegeo forwearð. <br>
 Ne dorste þa      dædrof hæle <br>
 for frean egesan      on þam fæstenne <br>
 leng eardigean,      ac him Loth gewat <br>
 of byrig gangan      and his bearn somed <br>
 </dd>
 <dt>2595</dt>
 <dd>
 wælstowe fyrr      wic sceawian, <br>
 oðþæt hie be hliðe      heare dune <br>
 eorðscræf fundon.      þær se eadega Loth <br>
 wærfæst wunode,      waldende leof, <br>
 dægrimes worn      and his dohtor twa. <br>
 </dd>
 <dt>2600</dt>
 <dd>
 Hie dydon swa;      druncnum eode <br>
 seo yldre to      ær on reste <br>
 heora bega fæder.      Ne wiste blondenfeax <br>
 hwonne him fæmnan to bryde      him bu wæron, <br>
 on ferhðcofan      fæste <strong>genearwod</strong> <br>
 </dd>
 <dt>2605</dt>
 <dd>
 mode and gemynde,      þæt he mægða sið <br>
 wine druncen      gewitan ne meahte. <br>
 Idesa wurdon eacne,      eaforan brohtan <br>
 willgesweostor      on woruld sunu <br>
 heora ealdan fæder.      þara æðelinga <br>
 </dd>
 <dt>2610</dt>
 <dd>
 modor oðerne      Moab nemde, <br>
 Lothes dohter,      seo on life wæs <br>
 wintrum yldre.      Us gewritu secgeað, <br>
 godcunde bec,      þæt seo gingre <br>
 hire agen bearn      Ammon hete. <br>
 </dd>
 <dt>2615</dt>
 <dd>
 Of þam frumgarum      <strong>folces</strong> unrim, <br>
 þrymfæste twa      þeoda awocon. <br>
 Oðre þara mægða      Moabitare <br>
 eorðbuende      ealle hatað, <br>
 widmære cynn,      oðre weras nemnað, <br>
 </dd>
 <dt>2620</dt>
 <dd>
 æðelinga bearn,      Ammonitare. <br>
 Gewat him þa mid bryde      broðor Arones <br>
 under Abimelech      æhte lædan <br>
 mid his hiwum.      Hæleðum sægde <br>
 þæt Sarra his      sweostor wære, <br>
 </dd>
 <dt>2625</dt>
 <dd>
 Abraham wordum      (bearh his aldre), <br>
 þy he wiste gearwe      þæt he winemaga, <br>
 on folce lyt      freonda hæfde. <br>
 þa se þeoden his      þegnas sende, <br>
 heht <strong>hie</strong> bringan      to him selfum. <br>
 </dd>
 <dt>2630</dt>
 <dd>
 þa wæs ellþeodig      oðre siðe <br>
 wif <strong>Abrahames</strong>      from were læded <br>
 on fremdes fæðm.      Him þær fylste þa <br>
 ece drihten,      swa he oft dyde, <br>
 nergend usser.      Com nihtes self, <br>
 </dd>
 <dt>2635</dt>
 <dd>
 þær se waldend læg      wine druncen. <br>
 Ongan þa soðcyning      þurh swefn sprecan <br>
 to þam æðelinge      and him yrre hweop: <br>
 "þu Abrahames      idese gename, <br>
 bryde æt beorne.      þe abregdan sceal <br>
 </dd>
 <dt>2640</dt>
 <dd>
 for þære dæde      deað of breostum <br>
 sawle þine."      Him symbelwerig <br>
 <strong>sinces</strong> brytta      þurh slæp oncwæð: <br>
 "Hwæt, þu æfre,      engla þeoden, <br>
 þurh þin yrre wilt      aldre lætan, <br>
 </dd>
 <dt>2645</dt>
 <dd>
 heah <strong>beheowan,</strong>      <strong>þæne</strong> þe her leofað <br>
 rihtum þeawum,      bið on ræde fæst, <br>
 modgeþance,      and him miltse <br>
 to þe seceð?      Me sægde ær <br>
 þæt wif hire      wordum selfa <br>
 </dd>
 <dt>2650</dt>
 <dd>
 unfricgendum,      þæt heo Abrahames <br>
 sweostor wære.      Næbbe ic synne wið hie, <br>
 facna ænig      gefremed gena." <br>
 Him þa ædre eft      ece drihten, <br>
 soðfæst metod,      þurh þæt swefn oncwæð: <br>
 </dd>
 <dt>2655</dt>
 <dd>
 "Agif Abrahame      idese sine, <br>
 wif to gewealde,      gif þu on worulde leng, <br>
 æðelinga helm,      aldres recce. <br>
 He is god and gleaw,      mæg self <strong>wið</strong> <strong>god</strong> sprecan, <br>
 geseon sweglcyning.      þu sweltan scealt <br>
 </dd>
 <dt>2660</dt>
 <dd>
 mid feo and mid feorme,      gif ðu þam frumgaran <br>
 bryde wyrnest.      He abiddan mæg, <br>
 gif he ofstum me      <strong>ærendu</strong> wile <br>
 þeawfæst and geþyldig      þin abeodan, <br>
 þæt ic þe lissa      lifigendum giet <br>
 </dd>
 <dt>2665</dt>
 <dd>
 on dagum læte      duguþa brucan <br>
 sinces gesundne."      þa slæpe tobrægd <br>
 forht folces weard.      Heht him fetigean to <br>
 <strong>gesprecan</strong> sine,      spedum sægde <br>
 eorlum Abimeleh,      egesan geðread, <br>
 </dd>
 <dt>2670</dt>
 <dd>
 waldendes word.      Weras him ondredon <br>
 for þære dæde      drihtnes handa <br>
 sweng æfter swefne.      Heht sylf cyning <br>
 him þa Abraham to      ofstum miclum. <br>
 þa reordode      rice þeoden: <br>
 </dd>
 <dt>2675</dt>
 <dd>
 "Mago Ebrea,      þæs þu me wylle <br>
 wordum secgean,      hu geworhte ic þæt, <br>
 siððan þu usic under,      Abraham, þine <br>
 on þas eðelturf      æhta læddest, <br>
 þæt þu me þus swiðe      searo renodest? <br>
 </dd>
 <dt>2680</dt>
 <dd>
 þu ellþeodig      usic woldest <br>
 on þisse folcsceare      facne besyrwan, <br>
 synnum besmitan,      sægdest wordum <br>
 þæt Sarra þin      sweostor wære, <br>
 lices mæge,      woldest laðlice <br>
 </dd>
 <dt>2685</dt>
 <dd>
 þurh þæt wif on me      wrohte alecgean, <br>
 ormæte yfel.      We þe arlice <br>
 gefeormedon,      and þe freondlice <br>
 on þisse werþeode      wic getæhton, <br>
 land to lissum.      þu us leanast nu, <br>
 </dd>
 <dt>2690</dt>
 <dd>
 unfreondlice      fremena þancast!" <br>
 Abraham þa      andswarode: <br>
 "Ne dyde ic for facne      ne for feondscipe <br>
 ne for wihte þæs      ic þe wean uðe. <br>
 Ac ic me, gumena baldor,      guðbordes sweng <br>
 </dd>
 <dt>2695</dt>
 <dd>
 leodmagum feor      lare gebearh, <br>
 siððan me se halga      of hyrde frean, <br>
 mines fæder      fyrn <strong>alædde.</strong> <br>
 Ic fela siððan      folca gesohte, <br>
 wina uncuðra,      and þis wif mid me, <br>
 </dd>
 <dt>2700</dt>
 <dd>
 freonda feasceaft.      Ic þæs færes a <br>
 on wenum sæt      hwonne me wraðra sum <br>
 ellþeodigne      aldre beheowe, <br>
 se ðe him þas idese eft      agan wolde. <br>
 Forðon ic wigsmiðum      wordum sægde <br>
 </dd>
 <dt>2705</dt>
 <dd>
 þæt Sarra min      sweostor wære <br>
 æghwær eorðan      þær wit earda leas <br>
 mid wealandum      winnan sceoldon. <br>
 Ic þæt ilce dreah      on þisse eðyltyrf, <br>
 siððan ic þina,      þeoden mæra, <br>
 </dd>
 <dt>2710</dt>
 <dd>
 mundbyrde geceas.      Ne wæs me on mode cuð, <br>
 hwæðer on þyssum folce      frean ælmihtiges <br>
 egesa wære,      þa ic her ærest com. <br>
 Forþon ic þegnum      þinum dyrnde <br>
 and sylfum þe      swiðost micle <br>
 </dd>
 <dt>2715</dt>
 <dd>
 soðan spræce,      þæt me <strong>Sarra</strong> <br>
 bryde laste      beddreste gestah." <br>
 þa ongan Abimæleh      Abraham swiðan <br>
 woruldgestreonum      and him his wif ageaf. <br>
 Sealde him to bote,      þæs þe he his bryd genam, <br>
 </dd>
 <dt>2720</dt>
 <dd>
 gangende feoh      and glæd seolfor <br>
 and <strong>weorcþeos.</strong>      <strong>Spræc</strong> þa wordum eac <br>
 to Abrahame      æðelinga helm: <br>
 "wuna mid usic      and þe wic geceos <br>
 on þissum lande      þær þe leofost sie, <br>
 </dd>
 <dt>2725</dt>
 <dd>
 eðelstowe,      þe ic agan sceal. <br>
 Wes us fæle freond,      we ðe feoh syllað!" <br>
 Cwæð þa eft raðe      oðre worde <br>
 to Sarran      sinces brytta: <br>
 "Ne þearf ðe on edwit      Abraham settan, <br>
 </dd>
 <dt>2730</dt>
 <dd>
 ðin freadrihten,      þæt þu <strong>flettpaðas,</strong> <br>
 mæg ælfscieno,      mine træde, <br>
 ac him hygeteonan      hwitan seolfre <br>
 deope bete.      Ne ceara incit duguða <br>
 of ðisse eðyltyrf      ellor secan, <br>
 </dd>
 <dt>2735</dt>
 <dd>
 winas uncuðe,      ac wuniað her." <br>
 Abraham fremede      swa hine his aldor heht, <br>
 onfeng freondscipe      be frean hæse, <br>
 lufum and lissum.      He wæs leof gode. <br>
 Forðon he sibbe      gesælig dreah <br>
 </dd>
 <dt>2740</dt>
 <dd>
 and his scippende      under sceade gefor, <br>
 hleowfeðrum þeaht,      her þenden lifde. <br>
 þa gien wæs yrre      god Abimelehe <br>
 for þære synne      þe he wið Sarrai <br>
 and wið Abrahame      ær gefremede, <br>
 </dd>
 <dt>2745</dt>
 <dd>
 þa he gedælde      him deore twa, <br>
 wif and wæpned.      He þæs weorc gehleat, <br>
 frecne wite.      Ne meahton freo ne þeowe <br>
 heora bregoweardas      bearnum <strong>ecan</strong> <br>
 monrim mægeð,      ac him þæt metod forstod, <br>
 </dd>
 <dt>2750</dt>
 <dd>
 oðþæt se halga      his hlaforde <br>
 Abraham ongan      <strong>arna</strong> biddan <br>
 ecne drihten.      Him engla helm <br>
 getigðode,      tuddorsped onleac <br>
 folccyninge      freora and þeowra, <br>
 </dd>
 <dt>2755</dt>
 <dd>
 wera and wifa;      let weaxan eft <br>
 heora rimgetel      rodora waldend, <br>
 ead and æhta.      ælmihtig wearð <br>
 milde on mode,      moncynnes <strong>weard,</strong> <br>
 Abimeleche,      swa hine Abraham bæd. <br>
 </dd>
 <dt>2760</dt>
 <dd>
 þa com feran      frea ælmihtig <br>
 to Sarrai,      swa he self gecwæð, <br>
 waldend usser,      hæfde wordbeot <br>
 leofum gelæsted,      lifes aldor <br>
 eaforan and idese.      Abrahame woc <br>
 </dd>
 <dt>2765</dt>
 <dd>
 bearn of bryde,      þone brego engla, <br>
 ær ðy magotudre      modor wære <br>
 eacen be eorle,      Isaac nemde. <br>
 Hine Abraham on      <strong>mid</strong> his agene hand <br>
 beacen sette,      swa him bebead metod, <br>
 </dd>
 <dt>2770</dt>
 <dd>
 wuldortorht ymb wucan,      þæs þe hine on woruld <br>
 to moncynne      modor brohte. <br>
 Cniht weox and þag,      swa him cynde wæron <br>
 æðele from yldrum.      Abraham hæfde <br>
 wintra <strong>hundteontig</strong>      þa him wif sunu <br>
 </dd>
 <dt>2775</dt>
 <dd>
 on þanc gebær.      He þæs ðrage bad, <br>
 siððan him ærest      þurh his agen word <br>
 þone dægwillan      drihten bodode. <br>
 þa seo wyrd gewearð      þæt þæt wif geseah <br>
 for Abrahame      Ismael plegan, <br>
 </dd>
 <dt>2780</dt>
 <dd>
 ðær hie æt swæsendum      sæton bu tu, <br>
 halig on hige,      and heora hiwan eall, <br>
 druncon and drymdon.      þa cwæð drihtlecu mæg, <br>
 bryd to beorne:      "Forgif me, beaga weard, <br>
 min swæs frea,      hat <strong>siðian</strong> <br>
 </dd>
 <dt>2785</dt>
 <dd>
 Agar ellor      and Ismael <br>
 lædan mid hie!      Ne beoð we leng somed <br>
 willum minum,      gif ic wealdan mot. <br>
 Næfre Ismael      wið Isace, <br>
 wið min agen bearn      yrfe dæleð <br>
 </dd>
 <dt>2790</dt>
 <dd>
 on laste þe,      þonne þu of lice <br>
 aldor asendest."      þa wæs Abrahame <br>
 weorce on mode      þæt he on wræc drife <br>
 his selfes sunu,      þa com soð metod <br>
 freom on fultum,      wiste ferhð guman <br>
 </dd>
 <dt>2795</dt>
 <dd>
 cearum on clommum.      Cyning engla spræc <br>
 to Abrahame,      ece drihten: <br>
 "Læt þe aslupan      sorge of breostum, <br>
 modgewinnan,      and mægeð hire, <br>
 bryde þinre!      Hat bu tu aweg <br>
 </dd>
 <dt>2800</dt>
 <dd>
 Agar feran      and Ismael, <br>
 cniht of cyððe!      Ic his cynn gedo <br>
 brad and bresne      bearna tudre, <br>
 wæstmum spedig,      swa ic þe wordum gehet." <br>
 þa se wer hyrde      his waldende, <br>
 </dd>
 <dt>2805</dt>
 <dd>
 draf of wicum      dreorigmod tu, <br>
 idese of earde      and his agen bearn. <br>
 "Sweotol is and gesene      þæt þe soð metod <br>
 on gesiððe is,      swegles aldor, <br>
 se ðe sigor seleð      <strong>snytru</strong> mihtum <br>
 </dd>
 <dt>2810</dt>
 <dd>
 and þin mod trymeð,      <br>
 godcundum gifum.      Forðon ðe giena speow, <br>
 þæs þu wið freond oððe feond      fremman ongunne <br>
 wordum oððe dædum.      Waldend scufeð, <br>
 frea <strong>on</strong> forðwegas      folmum sinum <br>
 </dd>
 <dt>2815</dt>
 <dd>
 willan þinne.      þæt is wide cuð <br>
 burhsittendum.      Ic þe bidde nu, <br>
 wine Ebrea,      wordum minum, <br>
 þæt þu tilmodig      treowa selle, <br>
 wæra þina,      þæt þu wille me <br>
 </dd>
 <dt>2820</dt>
 <dd>
 wesan fæle freond      fremena to leane, <br>
 þara þe ic to duguðum ðe      gedon hæbbe, <br>
 siððan ðu feasceaft      feorran come <br>
 on þas werþeode      wræccan laste. <br>
 Gyld me mid hyldo,      þæt ic þe hneaw ne wæs <br>
 </dd>
 <dt>2825</dt>
 <dd>
 landes and lissa.      Wes þissum leodum nu <br>
 and mægburge      minre arfæst, <br>
 gif þe alwalda,      ure drihten, <br>
 scirian wille,      se ðe gesceapu healdeð, <br>
 þæt þu randwigum      rumor mote <br>
 </dd>
 <dt>2830</dt>
 <dd>
 on ðisse folcsceare      frætwa dælan, <br>
 modigra gestreon,      mearce settan." <br>
 ða Abraham      Abimelehe <br>
 wære sealde      þæt he wolde swa. <br>
 Siððan wæs se eadega      eafora þares <br>
 </dd>
 <dt>2835</dt>
 <dd>
 in Filistea      folce eardfæst, <br>
 leod Ebrea      lange þrage, <br>
 feasceaft mid fremdum.      Him frea engla <br>
 wic getæhte      <strong>þæt</strong> weras hatað <br>
 burhsittende      Bersabea <strong>lond.</strong> <br>
 </dd>
 <dt>2840</dt>
 <dd>
 ðær se halga      heahsteap reced, <br>
 burh timbrede      and bearo sette, <br>
 weobedd worhte,      and his waldende <br>
 on þam glædstede      gild onsægde, <br>
 lac geneahe,      þam þe lif forgeaf, <br>
 </dd>
 <dt>2845</dt>
 <dd>
 gesæliglic      swegle under. <br>
 þa þæs rinces      se rica ongan <br>
 cyning costigan,      cunnode georne <br>
 hwilc þæs æðelinges      ellen wære, <br>
 stiðum wordum      spræc him stefne to: <br>
 </dd>
 <dt>2850</dt>
 <dd>
 "Gewit þu ofestlice,      Abraham, feran, <br>
 lastas lecgan      and þe læde mid <br>
 þin agen bearn.      þu scealt Isaac me <br>
 onsecgan, sunu ðinne,      sylf to tibre. <br>
 Siððan þu gestigest      steape dune, <br>
 </dd>
 <dt>2855</dt>
 <dd>
 hrincg þæs hean landes,      þe ic þe heonon getæce, <br>
 up þinum agnum fotum,      þær þu scealt ad gegærwan, <br>
 bælfyr bearne þinum,      and blotan sylf <br>
 sunu mid sweordes ecge,      and þonne sweartan lige <br>
 leofes lic forbærnan      and me lac bebeodan." <br>
 </dd>
 <dt>2860</dt>
 <dd>
 Ne forsæt he þy siðe,      ac sona ongann <br>
 fysan to fore.      Him wæs <strong>frean</strong> engla <br>
 word ondrysne      and his <strong>waldend</strong> leof. <br>
 þa se eadga      Abraham sine <br>
 nihtreste ofgeaf.      Nalles nergendes <br>
 </dd>
 <dt>2865</dt>
 <dd>
 hæse wiðhogode,      ac hine se halga wer <br>
 gyrde grægan sweorde,      cyðde þæt him gasta weardes <br>
 egesa on breostum wunode.      Ongan þa his esolas bætan <br>
 gamolferhð goldes brytta,      heht hine geonge twegen <br>
 men mid siðian.      Mæg wæs his agen þridda <br>
 </dd>
 <dt>2870</dt>
 <dd>
 and he feorða sylf.      þa he fus gewat <br>
 from his agenum hofe      Isaac lædan, <br>
 bearn unweaxen,      swa him bebead metod. <br>
 Efste þa swiðe      and onette <br>
 forð foldwege,      swa him frea tæhte <br>
 </dd>
 <dt>2875</dt>
 <dd>
 wegas ofer westen,      oðþæt wuldortorht, <br>
 dæges þriddan up      ofer deop wæter <br>
 ord aræmde.      þa se eadega wer <br>
 geseah hlifigan      hea dune <br>
 swa him sægde ær      swegles aldor. <br>
 </dd>
 <dt>2880</dt>
 <dd>
 ða Abraham spræc      to his ombihtum: <br>
 "Rincas mine,      restað incit <br>
 her on þissum wicum.      Wit eft cumað, <br>
 siððan wit ærende      uncer twega <br>
 gastcyninge      agifen habbað." <br>
 </dd>
 <dt>2885</dt>
 <dd>
 Gewat him þa se æðeling      and his agen sunu <br>
 to þæs gemearces      þe him metod tæhte, <br>
 wadan ofer wealdas.      Wudu bær sunu, <br>
 fæder fyr and sweord.      ða þæs fricgean ongann <br>
 wer wintrum geong      wordum Abraham: <br>
 </dd>
 <dt>2890</dt>
 <dd>
 "Wit her fyr and sweord,      frea min, habbað; <br>
 hwær is þæt tiber,      þæt þu torht gode <br>
 to þam brynegielde      bringan þencest?" <br>
 Abraham maðelode      (hæfde on an gehogod <br>
 þæt he <strong>gedæde</strong>      swa hine drihten het): <br>
 </dd>
 <dt>2895</dt>
 <dd>
 "Him þæt soðcyning      sylfa findeð, <br>
 moncynnes weard,      swa him gemet þinceð." <br>
 Gestah þa stiðhydig      steape dune <br>
 up mid his eaforan,      swa him se eca bebead, <br>
 þæt he on hrofe gestod      hean landes <br>
 </dd>
 <dt>2900</dt>
 <dd>
 on þære <strong>stowe</strong>      þe him se stranga to, <br>
 wærfæst metod      wordum tæhte. <br>
 Ongan þa ad hladan,      æled weccan, <br>
 and gefeterode      fet and honda <br>
 bearne sinum      and þa on bæl ahof <br>
 </dd>
 <dt>2905</dt>
 <dd>
 Isaac geongne,      and þa ædre gegrap <br>
 sweord be gehiltum,      wolde his sunu cwellan <br>
 folmum sinum,      fyre <strong>scencan</strong> <br>
 mæges dreore.      þa metodes ðegn, <br>
 ufan engla sum,      Abraham hlude <br>
 </dd>
 <dt>2910</dt>
 <dd>
 stefne cygde.      He stille gebad <br>
 ares spræce      and þam engle oncwæð. <br>
 Him þa ofstum to      ufan of roderum <br>
 wuldorgast godes      wordum mælde: <br>
 "Abraham leofa,      ne sleah þin agen bearn, <br>
 </dd>
 <dt>2915</dt>
 <dd>
 ac þu cwicne abregd      cniht of ade, <br>
 eaforan þinne!      Him an wuldres god! <br>
 Mago Ebrea,      þu medum scealt <br>
 þurh þæs halgan hand,      heofoncyninges, <br>
 soðum sigorleanum      selfa onfon, <br>
 </dd>
 <dt>2920</dt>
 <dd>
 ginfæstum gifum.      þe wile gasta weard <br>
 lissum gyldan      þæt þe wæs <strong>leofre</strong> his <br>
 sibb and hyldo      þonne þin sylfes bearn." <br>
 Ad stod onæled.      Hæfde Abrahame <br>
 metod moncynnes,      mæge Lothes, <br>
 </dd>
 <dt>2925</dt>
 <dd>
 breost geblissad,      þa he him his bearn forgeaf, <br>
 Isaac cwicne.      ða se eadega bewlat, <br>
 rinc ofer exle,      and him þær rom geseah <br>
 unfeor þanon      ænne standan, <br>
 broðor Arones,      brembrum fæstne. <br>
 </dd>
 <dt>2930</dt>
 <dd>
 þone Abraham genam      and hine on ad ahof <br>
 ofestum miclum      for his agen bearn. <br>
 Abrægd þa mid þy bille,      brynegield onhread, <br>
 reccendne weg      rommes blode, <br>
 onbleot þæt lac gode,      sægde leana þanc <br>
 </dd>
 <dt>2935</dt>
 <dd>
 and ealra þara <strong>sælða</strong>      þe he him sið and ær, <br>
 gifena drihten,      forgifen hæfde. <br>
 </dd>
 </dl>
 </body>