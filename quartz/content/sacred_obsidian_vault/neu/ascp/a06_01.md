<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_00.htm">Previous</a> 
 <a href="a06_02.htm">Next</a> 
 </center>
 <hr>
 <h1>The Meters of Boethius: Meter 1</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Hit wæs geara iu      ðætte Gotan eastan <br>
 of Sciððia      sceldas læddon, <br>
 þreate geþrungon      þeodlond monig, <br>
 setton suðweardes      sigeþeoda twa; <br>
 </dd>
 <dt>5</dt>
 <dd>
 Gotena rice      gearmælum weox. <br>
 Hæfdan him gecynde      cyningas twegen, <br>
 Rædgod and Aleric;      rice geþungon. <br>
 þa wæs ofer Muntgiop      monig atyhted <br>
 Gota gylpes full,      guðe gelysted, <br>
 </dd>
 <dt>10</dt>
 <dd>
 folcgewinnes.      Fana hwearfode <br>
 scir on sceafte.      Sceotend þohton <br>
 Italia      ealle gegongan, <br>
 lindwigende.      Hi gelæstan swua <br>
 efne from Muntgiop      oð þone mæran wearoð <br>
 </dd>
 <dt>15</dt>
 <dd>
 þær Sicilia      sæstreamum in, <br>
 eglond micel,      eðel mærsað. <br>
 ða wæs Romana      rice gewunnen, <br>
 abrocen burga cyst,      beadurincum wæs <br>
 Rom gerymed.      Rædgot and Aleric <br>
 </dd>
 <dt>20</dt>
 <dd>
 foron on ðæt fæsten;      fleah casere <br>
 mid þam æþelingum      ut on Grecas. <br>
 Ne meahte þa seo wealaf      wige forstandan <br>
 Gotan mid guðe;      giomonna gestrion <br>
 sealdon unwillum      eþelweardas, <br>
 </dd>
 <dt>25</dt>
 <dd>
 halige aðas.      Wæs gehwæðeres waa. <br>
 þeah wæs magorinca      mod mid Grecum, <br>
 gif hi leodfruman      læstan dorsten. <br>
 Stod þrage on ðam.      þeod wæs gewunnen <br>
 wintra mænigo,      oðþæt wyrd gescraf <br>
 </dd>
 <dt>30</dt>
 <dd>
 þæt þe ðeodrice      þegnas and eorlas <br>
 heran sceoldan.      Wæs se heretema <br>
 Criste gecnoden,      cyning selfa onfeng <br>
 fulluhtþeawum.      Fægnodon ealle <br>
 Romwara bearn      and him recene to <br>
 </dd>
 <dt>35</dt>
 <dd>
 friðes wilnedon.      He him fæste gehet <br>
 þæt hy ealdrihta      ælces mosten <br>
 wyrðe gewunigen      on þære welegan byrig, <br>
 ðenden god wuolde      þæt he Gotena geweald <br>
 agan moste.      He þæt eall aleag. <br>
 </dd>
 <dt>40</dt>
 <dd>
 Wæs þæm æþelinge      Arrianes <br>
 gedwola leofre      þonne drihtnes æ. <br>
 Het Iohannes,      godne papan, <br>
 heafde beheawon;      næs ðæt hærlic dæd. <br>
 Eac þam wæs unrim      oðres manes <br>
 </dd>
 <dt>45</dt>
 <dd>
 þæt se Gota fremede      godra gehwilcum. <br>
 ða wæs ricra sum      on Rome byrig <br>
 ahefen heretoga,      hlaforde leof, <br>
 þenden cynestole      Creacas wioldon. <br>
 þæt wæs rihtwis rinc,      næs mid Romwarum <br>
 </dd>
 <dt>50</dt>
 <dd>
 sincgeofa sella      siððan longe. <br>
 He wæs for weorulde wis,      weorðmynða georn, <br>
 beorn boca gleaw;      Boitius <br>
 se hæle hatte      se þone hlisan geþah. <br>
 Wæs him on gemynde      mæla gehwilce <br>
 </dd>
 <dt>55</dt>
 <dd>
 yfel and edwit      þæt him elðeodge <br>
 kyningas cyðdon.      Wæs on Greacas hold, <br>
 gemunde þara ara      and ealdrihta <br>
 þe his eldran mid him      ahton longe, <br>
 lufan and lissa.      Angan þa listum ymbe <br>
 </dd>
 <dt>60</dt>
 <dd>
 ðencean þearflice,      hu he ðider meahte <br>
 Crecas oncerran,      þæt se casere eft <br>
 anwald ofer hi      agan moste. <br>
 Sende ærendgewrit      ealdhlafordum <br>
 degelice,      and hi for drihtne bæd <br>
 </dd>
 <dt>65</dt>
 <dd>
 ealdum treowum,      ðæt hi æft to him <br>
 comen on þa ceastre,      lete Greca witan <br>
 rædan Romwarum,      rihtes wyrðe <br>
 lete þone leodscipe.      ða þa lare ongeat <br>
 ðeodric Amuling,      and þone þegn oferfeng, <br>
 </dd>
 <dt>70</dt>
 <dd>
 heht fæstlice      folcgesiðas <br>
 healdon þone hererinc.      Wæs him hreoh sefa, <br>
 ege from ðam eorle.      He hine inne heht <br>
 on carcernes      cluster belucan. <br>
 þa wæs modsefa      miclum gedrefed <br>
 </dd>
 <dt>75</dt>
 <dd>
 Boetius.      Breac longe ær <br>
 wlencea under wolcnum;      he þy wyrs meahte <br>
 þolian þa þrage,      þa hio swa þearl becom. <br>
 Wæs þa ormod eorl,      are ne wende, <br>
 ne on þam fæstene      frofre gemunde, <br>
 </dd>
 <dt>80</dt>
 <dd>
 ac he neowol astreaht      niðer of dune <br>
 feol on þa flore,      fela worda spræc, <br>
 forþoht ðearle;      ne wende þonan æfre <br>
 cuman of ðæm clammum.      Cleopode to drihtne <br>
 geomran stemne,      gyddode þus: <br>
 </dd>
 </dl>
 </body>