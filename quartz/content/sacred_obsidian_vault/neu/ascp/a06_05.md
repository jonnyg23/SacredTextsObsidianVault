<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_04.htm">Previous</a> 
 <a href="a06_06.htm">Next</a> 
 </center>
 <hr>
 <h1>The Meters of Boethius: Meter 5</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 ðu meaht be ðære sunnan      sweotole geþencean <br>
 and be æghwelcum      oðrum steorran <br>
 þara þe æfter burgum      <strong>beorhtost</strong> scineð. <br>
 Gif him wan fore      wolcen hangað, <br>
 </dd>
 <dt>5</dt>
 <dd>
 ne mægen hi swa leohtne      leoman ansendan, <br>
 ær se þicca mist      þynra weorðe. <br>
 Swa oft smylte sæ      suðerne wind <br>
 græge glashlutre      grimme gedrefeð, <br>
 þonne hie gemengað      micla ysta, <br>
 </dd>
 <dt>10</dt>
 <dd>
 onhrerað hronmere;      hrioh bið þonne <br>
 seo þe ær gladu      onsiene wæs. <br>
 Swa oft æspringe      ut awealleð <br>
 of clife harum      col and hlutor, <br>
 and gereclice      rihte floweð, <br>
 </dd>
 <dt>15</dt>
 <dd>
 irneð wið his eardes,      oð him on innan felð <br>
 muntes mægenstan,      and him on middan geligeð, <br>
 atrendlod of ðæm torre.      He on tu siððan <br>
 tosceaden wyrð,      scir bið gedrefed, <br>
 burna geblonden,      broc bið onwended <br>
 </dd>
 <dt>20</dt>
 <dd>
 of his rihtryne,      ryðum toflowen. <br>
 Swa nu þa þiostro      þinre heortan <br>
 willað minre leohtan      lare wiðstondan <br>
 and ðin modgeþonc      miclum gedrefan. <br>
 Ac gif ðu nu wilnast,      þæt ðu wel mæge, <br>
 </dd>
 <dt>25</dt>
 <dd>
 þæt soðe leoht      sweotole oncnawan, <br>
 leohte geleafan,      ðu forlætan scealt <br>
 idle ofersælða,      unnytne gefean. <br>
 þu scealt eac yfelne ege      an forlætan, <br>
 woruldearfoða,      ne most ðu wesan for ðæm <br>
 </dd>
 <dt>30</dt>
 <dd>
 ealles to ormod,      ne ðu ðe æfre ne læt <br>
 wlenca gewæcan,      þe læs þu weorðe for him <br>
 mid ofermettum      eft gescended, <br>
 and to up ahafen      for orsorgum <br>
 woruldgesælðum,      ne eft to waclice <br>
 </dd>
 <dt>35</dt>
 <dd>
 geortreowe      æniges godes, <br>
 þonne þe for worulde      wiðerwearda mæsð <br>
 þinga þreage      and þu ðe selfum <br>
 swiðost onsitte.      Forðæm simle bið <br>
 se modsefa      miclum gebunden <br>
 </dd>
 <dt>40</dt>
 <dd>
 mid gedrefnesse,      gif hine dreccean mot <br>
 þissa yfla hwæðer,      innan swencan. <br>
 Forðæm þa twegen tregan      teoð tosomne <br>
 wið þæt mod foran      mistes dwoleman, <br>
 þæt hit seo ece ne mot      innan geondscinan <br>
 </dd>
 <dt>45</dt>
 <dd>
 sunne for ðæm sweartum mistum,      ærðæm hi geswiðrad weorðen. <br>
 </dd>
 </dl>
 </body>