<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_110.htm">Previous</a> 
 <a href="a05_112.htm">Next</a> 
 </center>
 <hr>
 <h1>The Paris Psalter: Psalm 111</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Eadig byð se wer      se þe him ege drihtnes <br>
 on ferhðcleofan      fæste gestandeð, <br>
 and his bebod healdeð      bealde mid willan. <br>
 He on eorðan byð      eadig and spedig, <br>
 </dd>
 <dt>5</dt>
 <dd>
 and his cneorisse byð      cyn gebletsad. <br>
 <strong>Him</strong> wuldur and wela      wunað æt huse, <br>
 byð his soþfæstnys      swylce mære, <br>
 þenden þysse worulde      wunaþ ænig dæl. <br>
 Leoht wæs on leodum      leofum acyðed, <br>
 </dd>
 <dt>10</dt>
 <dd>
 þam þe on ðystrum      þrage lifdan <br>
 and hiora heortan      heoldan mid rihte; <br>
 milde is on mode      mihtig dryhten, <br>
 and he ys soðfæst      symble æt þearfe. <br>
 Glæd man gleawhydig,      god and mildheort, <br>
 </dd>
 <dt>15</dt>
 <dd>
 seteð soðne dom      þurh his sylfes word, <br>
 se on ecnysse      eadig standeð. <br>
 Byð on eceum gemynde      æghwylc þæra <br>
 þe his soðe and riht      symble healdeð, <br>
 ne him on hlyste      mycelum ondrædeð <br>
 </dd>
 <dt>20</dt>
 <dd>
 awiht on ealdre      yfeles syððan. <br>
 Byð his heorte gearo      hyhte to drihtne <br>
 getrymed and getyhted,      þæt him teonan ne mæg <br>
 fæcne ætfæstan      feonda ænig, <br>
 ac he ealle forsyhð      æghwær georne. <br>
 </dd>
 <dt>25</dt>
 <dd>
 Se þe his æhta      ealle tostredeð <br>
 and þearfendum      þa gedæleð, <br>
 his soðfæstnyss wunað      symble oð ende; <br>
 byð his horn wended      her on wuldur. <br>
 Swa þæt synfull gesyhð,      sona yrsað, <br>
 </dd>
 <dt>30</dt>
 <dd>
 toþum torn þolað,      teonum grimetað, <br>
 þearle þindeð,      oþþæt þonne byð, <br>
 þæt fyrenfulra lust      fæcne forweorðeð. <br>
 </dd>
 </dl>
 </body>