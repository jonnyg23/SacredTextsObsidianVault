<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_24.htm">Previous</a> 
 <a href="a03_26.htm">Next</a> 
 </center>
 <hr>
 <h1>Resignation</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Age mec se ælmihta god,      <br>
 helpe min se halga dryhten!      þu gesceope heofon ond eorþan <br>
 ond wundor eall,      min wundorcyning, <br>
 <strong>þe</strong> þær on sindon,      ece dryhten, <br>
 </dd>
 <dt>5</dt>
 <dd>
 micel ond manigfeald.      Ic þe, mære god, <br>
 mine sawle bebeode      ond mines sylfes lic, <br>
 ond min word ond min weorc,      witig dryhten, <br>
 ond eal min leoþo,      leohtes hyrde, <br>
 ond þa manigfealdan      mine geþohtas. <br>
 </dd>
 <dt>10</dt>
 <dd>
 Getacna me,      tungla hyrde, <br>
 þær selast sy      sawle minre <br>
 to gemearcenne      meotudes willan, <br>
 þæt ic þe geþeo      þinga gehwylce, <br>
 ond on me sylfum,      soðfæst cyning, <br>
 </dd>
 <dt>15</dt>
 <dd>
 ræd arære.      Regnþeof ne læt <br>
 on sceade sceþþan,      þeah þe ic scyppendum <br>
 wuldorcyninge      waccor hyrde, <br>
 ricum dryhtne,      þonne min ræd wære. <br>
 Forgif me to lisse,      lifgende god, <br>
 </dd>
 <dt>20</dt>
 <dd>
 bitre bealodæde.      Ic þa bote gemon, <br>
 cyninga wuldor,      cume to, gif ic mot. <br>
 Forgif þu me, min frea,      fierst ond ondgiet <br>
 ond geþyld ond gemynd      þinga gehwylces <br>
 þara þu me, soþfæst cyning,      sendan wylle <br>
 </dd>
 <dt>25</dt>
 <dd>
 to cunnunge.      Nu þu const on mec <br>
 firendæda fela,      feorma mec hwæþre, <br>
 meotod, for þinre miltse,      þeah þe ic ma fremede <br>
 grimra gylta      þonne me god lyfde; <br>
 hæbbe ic þonne þearfe      þæt ic þine seþeah, <br>
 </dd>
 <dt>30</dt>
 <dd>
 halges heofoncyninges,      hyldo getilge <br>
 leorendum dagum,      lif æfter oþrum <br>
 geseo ond gesece,      þæt me siþþan þær <br>
 unne arfæst god      ecan dreames, <br>
 lif alyfe,      þeah þe lætlicor <br>
 </dd>
 <dt>35</dt>
 <dd>
 bette bealodæde      þonne bibodu wæron <br>
 halgan heofonmægnes.      Hwæt, þu me her fela <br>
 ...... forgeafe.      Gesette minne hyht on þec, <br>
 forhte foreþoncas,      þæt hio fæstlice <br>
 stonde gestaðelad.      Onstep minne hige, <br>
 </dd>
 <dt>40</dt>
 <dd>
 gæsta god cyning,      in gearone ræd. <br>
 Nu ic fundige to þe,      fæder moncynnes, <br>
 of þisse worulde,      nu ic wat þæt ic sceal, <br>
 ful unfyr faca;      feorma me þonne, <br>
 wyrda waldend,      in þinne wuldordream, <br>
 </dd>
 <dt>45</dt>
 <dd>
 ond mec geleoran læt,      leofra dryhten, <br>
 geoca mines gæstes.      þonne is gromra to fela <br>
 æfestum eaden,      hæbbe ic þonne <br>
 æt frean frofre,      þeah þe ic ær on fyrste lyt <br>
 earnode arna.      Forlæt mec englas seþeah <br>
 </dd>
 <dt>50</dt>
 <dd>
 geniman on þinne neawest,      nergende cyning, <br>
 meotud, for þinre miltse.      þeah ðe ic mana fela <br>
 æfter dogrum dyde,      ne læt þu mec næfre deofol seþeah <br>
 þin lim lædan      on laðne sið, <br>
 þy læs hi on þone foreþonc      gefeon motan <br>
 </dd>
 <dt>55</dt>
 <dd>
 þy þe hy him sylfum      sellan þuhten <br>
 englas oferhydige      þonne ece Crist. <br>
 Gelugon hy him æt þam geleafan;      forþon hy longe scul..., <br>
 werge wihta,      wræce þrowian. <br>
 Forstond þu mec ond gestyr him,      þonne storm cyme <br>
 </dd>
 <dt>60</dt>
 <dd>
 minum gæste ongegn;      geoca þonne, <br>
 mihtig dryhten,      minre sawle, <br>
 gefreoþa hyre ond gefeorma hy,      fæder moncynnes, <br>
 hædre gehogode,      hæl, ece god, <br>
 meotod meahtum swiþ.      Min is nu þa <br>
 </dd>
 <dt>65</dt>
 <dd>
 sefa synnum fah,      ond ic ymb sawle eom <br>
 feam siþum forht,      þeah þu me fela sealde <br>
 arna on þisse eorþan.      þe sie ealles þonc <br>
 meorda ond miltsa,      þara þu me sealdest. <br>
 No ðæs earninga      ænige wæron mid; <br>
 </dd>
 <dt>70</dt>
 <dd>
 hwæþre ic me ealles þæs      ellen wylle <br>
 habban ond hlyhhan      ond me hyhtan to, <br>
 frætwian mec on ferðweg      ond fundian <br>
 sylf to þam siþe      þe ic asettan sceal, <br>
 gæst gearwian,      ond me þæt eal for gode þolian <br>
 </dd>
 <dt>75</dt>
 <dd>
 bliþe mode,      nu ic gebunden eom <br>
 fæste in minum ferþe.      Huru me frea witeð <br>
 sume þara synna      þe ic me sylf ne conn <br>
 ongietan gleawlice.      Gode ic hæbbe <br>
 abolgen, brego moncynnes;      forþon ic þus bittre wearð <br>
 </dd>
 <dt>80</dt>
 <dd>
 gewitnad for þisse worulde,      swa min gewyrhto wæron <br>
 micle fore monnum,      þæt ic <strong>martirdom</strong> <br>
 deopne adreoge.      Ne eom ic dema gleaw, <br>
 wis fore weorude;      forþon ic þas word spræce <br>
 fus on ferþe,      swa me on frymðe gelomp <br>
 </dd>
 <dt>85</dt>
 <dd>
 yrmþu ofer eorþan,      þæt ic a þolade <br>
 geara gehwylce      (gode ealles þonc!) <br>
 modearfoþa      ma þonne on oþrum, <br>
 fyrhto in folce;      forþon ic afysed eom <br>
 earm of minum eþle.      Ne mæg þæs anhoga, <br>
 </dd>
 <dt>90</dt>
 <dd>
 leodwynna leas,      leng drohtian, <br>
 wineleas wræcca,      (is him wrað meotud), <br>
 gnornað on his geoguþe,      <br>
 ond him ælce mæle      men fullestað, <br>
 ycað his yrmþu,      ond he þæt eal þolað, <br>
 </dd>
 <dt>95</dt>
 <dd>
 sarcwide secga,      ond him bið a sefa geomor, <br>
 mod morgenseoc.      Ic bi me tylgust <br>
 secge þis sarspel      ond ymb siþ spræce, <br>
 longunge fus,      ond on lagu þence, <br>
 nat min      <br>
 </dd>
 <dt>100</dt>
 <dd>
 hwy ic gebycge      bat on sæwe, <br>
 fleot on faroðe;      nah ic fela goldes <br>
 ne huru þæs freondes,      þe me gefylste <br>
 to þam siðfate,      nu ic me sylf ne mæg <br>
 fore minum wonæhtum      willan adreogan. <br>
 </dd>
 <dt>105</dt>
 <dd>
 Wudu mot him weaxan,      wyrde bidan, <br>
 tanum lædan;      ic for tæle ne mæg <br>
 ænigne moncynnes      mode gelufian <br>
 eorl on eþle.      Eala dryhten min, <br>
 meahtig mundbora!      þæt ic eom mode <strong>seoc,</strong> <br>
 </dd>
 <dt>110</dt>
 <dd>
 bittre abolgen,      is seo bot æt þe <br>
 gelong æfter <strong>life.</strong>      Ic on leohte ne mæg <br>
 butan earfoþum      ænge þinga <br>
 feasceaft hæle      foldan ...unian; <br>
 þonne ic me to fremþum      freode hæfde, <br>
 </dd>
 <dt>115</dt>
 <dd>
 cyðþu gecwe...      me wæs a cearu symle <br>
 lufena to leane,      swa ic alifde nu. <br>
 Giet biþ þæt <strong>selast,</strong>      þonne mon him sylf ne mæg <br>
 wyrd onwendan,      þæt he þonne wel þolige. <br>
 </dd>
 </dl>
 </body>