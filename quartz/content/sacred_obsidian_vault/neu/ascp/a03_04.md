<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_03.htm">Previous</a> 
 <a href="a03_05.htm">Next</a> 
 </center>
 <hr>
 <h1>The Phoenix</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Hæbbe ic gefrugnen      þætte is feor heonan <br>
 eastdælum on      æþelast londa, <br>
 firum gefræge.      Nis se foldan sceat <br>
 ofer middangeard      mongum gefere <br>
 </dd>
 <dt>5</dt>
 <dd>
 folcagendra,      ac he afyrred is <br>
 þurh meotudes meaht      manfremmendum. <br>
 Wlitig is se wong eall,      wynnum geblissad <br>
 mid þam fægrestum      foldan stencum. <br>
 ænlic is þæt iglond,      æþele se wyrhta, <br>
 </dd>
 <dt>10</dt>
 <dd>
 modig, meahtum spedig,      se þa moldan gesette. <br>
 ðær bið oft open      eadgum togeanes <br>
 onhliden hleoþra wyn,      heofonrices duru. <br>
 þæt is wynsum wong,      wealdas grene, <br>
 rume under roderum.      Ne mæg þær ren ne snaw, <br>
 </dd>
 <dt>15</dt>
 <dd>
 ne forstes <strong>fnæst,</strong>      ne fyres blæst, <br>
 ne hægles hryre,      ne hrimes dryre, <br>
 ne sunnan hætu,      ne sincaldu, <br>
 ne wearm weder,      ne winterscur <br>
 wihte gewyrdan,      ac se wong seomað <br>
 </dd>
 <dt>20</dt>
 <dd>
 eadig ond onsund.      Is þæt æþele lond <br>
 blostmum geblowen.      Beorgas þær ne muntas <br>
 steape ne stondað,      ne stanclifu <br>
 heah hlifiað,      swa her mid us, <br>
 ne dene ne dalu      ne dunscrafu, <br>
 </dd>
 <dt>25</dt>
 <dd>
 hlæwas ne hlincas,      ne þær hleonað oo <br>
 unsmeþes wiht,      ac se æþela feld <br>
 wridað under wolcnum,      wynnum geblowen. <br>
 Is þæt torhte lond      twelfum herra, <br>
 folde fæðmrimes,      swa us gefreogum gleawe <br>
 </dd>
 <dt>30</dt>
 <dd>
 witgan þurh wisdom      on gewritum cyþað, <br>
 þonne ænig þara beorga      þe her beorhte mid us <br>
 hea hlifiað      under heofontunglum. <br>
 Smylte is se sigewong;      sunbearo lixeð, <br>
 wuduholt wynlic.      Wæstmas ne dreosað, <br>
 </dd>
 <dt>35</dt>
 <dd>
 beorhte blede,      ac þa beamas a <br>
 grene stondað,      swa him god bibead. <br>
 Wintres ond sumeres      wudu bið gelice <br>
 bledum gehongen;      næfre brosniað <br>
 leaf under lyfte,      ne him lig sceþeð <br>
 </dd>
 <dt>40</dt>
 <dd>
 æfre to ealdre,      ærþon edwenden <br>
 worulde geweorðe.      Swa iu wætres þrym <br>
 ealne middangeard      mereflod þeahte, <br>
 eorþan ymbhwyrft,      þa se æþela wong, <br>
 æghwæs onsund,      wið yðfare <br>
 </dd>
 <dt>45</dt>
 <dd>
 gehealden stod      hreora wæga, <br>
 eadig, unwemme,      þurh est godes; <br>
 bideð swa geblowen      oð bæles cyme, <br>
 dryhtnes domes,      þonne deaðræced, <br>
 hæleþa heolstorcofan,      onhliden weorþað. <br>
 </dd>
 <dt>50</dt>
 <dd>
 Nis þær on þam londe      laðgeniðla, <br>
 ne wop ne wracu,      weatacen nan, <br>
 yldu ne yrmðu      ne se enga deað, <br>
 ne lifes lyre,      ne laþes cyme, <br>
 ne synn ne sacu      ne sarwracu, <br>
 </dd>
 <dt>55</dt>
 <dd>
 ne wædle gewin,      ne welan onsyn, <br>
 ne sorg ne slæp      ne swar leger, <br>
 ne wintergeweorp,      ne wedra gebregd, <br>
 hreoh under heofonum,      ne se hearda forst, <br>
 caldum cylegicelum,      cnyseð ænigne. <br>
 </dd>
 <dt>60</dt>
 <dd>
 þær ne hægl ne hrim      hreosað to foldan, <br>
 ne windig wolcen,      ne þær wæter fealleþ, <br>
 lyfte gebysgad,      ac þær lagustreamas, <br>
 wundrum wrætlice,      wyllan onspringað <br>
 fægrum <strong>flodwylmum.</strong>      Foldan leccaþ <br>
 </dd>
 <dt>65</dt>
 <dd>
 wæter wynsumu      of þæs wuda midle; <br>
 þa monþa gehwam      of þære moldan tyrf <br>
 brimcald brecað,      bearo ealne geondfarað, <br>
 þragum þrymlice.      Is þæt þeodnes gebod, <br>
 þætte twelf siþum      þæt tirfæste <br>
 </dd>
 <dt>70</dt>
 <dd>
 lond geondlace      lagufloda wynn. <br>
 Sindon þa bearwas      bledum gehongne, <br>
 wlitigum wæstmum,      þær no <strong>waniað</strong> o, <br>
 halge under heofonum,      holtes frætwe. <br>
 Ne feallað þær on foldan      fealwe blostman, <br>
 </dd>
 <dt>75</dt>
 <dd>
 wudubeama wlite,      ac þær wrætlice <br>
 on þam treowum symle      telgan gehladene, <br>
 ofett edniwe,      in ealle tid <br>
 on þam græswonge      grene stondaþ, <br>
 gehroden hyhtlice      haliges meahtum, <br>
 </dd>
 <dt>80</dt>
 <dd>
 beorhtast bearwa.      No gebrocen weorþeð <br>
 holt on hiwe,      þær se halga stenc <br>
 wunaþ geond wynlond;      þæt onwended ne bið <br>
 æfre to ealdre,      ærþon endige <br>
 frod fyrngeweorc      se hit on frymþe gescop. <br>
 </dd>
 <dt>85</dt>
 <dd>
 ðone wudu weardaþ      wundrum fæger <br>
 fugel feþrum strong,      se is fenix haten. <br>
 þær se anhaga      eard bihealdeþ, <br>
 deormod drohtað;      næfre him deaþ sceþeð <br>
 on þam willwonge,      þenden woruld stondeþ. <br>
 </dd>
 <dt>90</dt>
 <dd>
 Se sceal þære sunnan      sið behealdan <br>
 ond ongean cuman      godes condelle, <br>
 glædum gimme,      georne bewitigan, <br>
 hwonne up cyme      æþelast tungla <br>
 ofer yðmere      estan lixan, <br>
 </dd>
 <dt>95</dt>
 <dd>
 fæder fyrngeweorc      frætwum blican, <br>
 torht tacen godes.      Tungol beoþ ahyded, <br>
 gewiten under waþeman      westdælas on, <br>
 bideglad on dægred,      ond seo deorce niht <br>
 won gewiteð;      þonne waþum strong <br>
 </dd>
 <dt>100</dt>
 <dd>
 fugel feþrum wlonc      on firgenstream <br>
 under lyft, ofer lagu      locað georne, <br>
 hwonne up cyme      eastan glidan <br>
 ofer <strong>sidne</strong> sæ      swegles leoma. <br>
 Swa se æþela fugel      æt þam æspringe <br>
 </dd>
 <dt>105</dt>
 <dd>
 wlitigfæst wunað      wyllestreamas, <br>
 þær se tireadga      twelf siþum hine <br>
 bibaþað in þam burnan      ær þæs beacnes cyme, <br>
 sweglcondelle,      ond symle swa oft <br>
 of þam wilsuman      wyllgespryngum <br>
 </dd>
 <dt>110</dt>
 <dd>
 brimcald beorgeð      æt baða gehwylcum. <br>
 Siþþan hine sylfne      æfter sundplegan <br>
 heahmod hefeð      on heanne beam, <br>
 þonan yþast mæg      on eastwegum <br>
 sið bihealdan,      hwonne swegles tapur <br>
 </dd>
 <dt>115</dt>
 <dd>
 ofer <strong>holmþræce</strong>      hædre blice, <br>
 leohtes leoma.      Lond beoð gefrætwad, <br>
 woruld gewlitegad,      siþþan wuldres gim <br>
 ofer geofones gong      grund gescineþ <br>
 geond middangeard,      mærost tungla. <br>
 </dd>
 <dt>120</dt>
 <dd>
 Sona swa seo sunne      sealte streamas <br>
 hea oferhlifað,      swa se haswa fugel <br>
 beorht of þæs bearwes      beame gewiteð, <br>
 fareð feþrum snell      flyhte on lyfte, <br>
 swinsað ond singeð      swegle <strong>togeanes.</strong> <br>
 </dd>
 <dt>125</dt>
 <dd>
 ðonne bið swa fæger      fugles gebæru, <br>
 onbryrded breostsefa,      blissum <strong>hremig;</strong> <br>
 wrixleð woðcræfte      wundorlicor <br>
 beorhtan reorde,      þonne æfre byre monnes <br>
 hyrde under heofonum,      siþþan heahcyning, <br>
 </dd>
 <dt>130</dt>
 <dd>
 wuldres wyrhta,      woruld staþelode, <br>
 heofon ond eorþan.      Biþ þæs hleoðres sweg <br>
 eallum songcræftum      swetra ond wlitigra <br>
 ond wynsumra      wrenca gehwylcum. <br>
 Ne magon þam breahtme      byman ne hornas, <br>
 </dd>
 <dt>135</dt>
 <dd>
 ne hearpan hlyn,      ne hæleþa stefn <br>
 ænges on eorþan,      ne organan, <br>
 <strong>sweghleoþres</strong> geswin,      ne swanes feðre, <br>
 ne ænig þara dreama      þe dryhten gescop <br>
 gumum to gliwe      in þas geomran woruld. <br>
 </dd>
 <dt>140</dt>
 <dd>
 Singeð swa ond swinsað      sælum geblissad, <br>
 oþþæt seo sunne      on suðrodor <br>
 sæged weorþeð.      þonne swiað he <br>
 ond hlyst gefeð,      heafde onbrygdeð, <br>
 þrist, þonces gleaw,      ond þriwa ascæceð <br>
 </dd>
 <dt>145</dt>
 <dd>
 feþre flyhthwate;      fugol bið geswiged. <br>
 Symle he twelf siþum      tida gemearcað <br>
 dæges ond nihtes.      Swa gedemed is <br>
 bearwes <strong>bigengan,</strong>      þæt he þær brucan mot <br>
 wonges mid willum,      ond welan neotan, <br>
 </dd>
 <dt>150</dt>
 <dd>
 lifes ond lissa,      londes frætwa, <br>
 oþþæt he þusende      þisses lifes, <br>
 wudubearwes weard,      wintra gebideþ. <br>
 ðonne bið gehefgad      haswigfeðra, <br>
 gomol, gearum frod,      <strong>grene</strong> eorðan <br>
 </dd>
 <dt>155</dt>
 <dd>
 aflyhð, fugla <strong>wyn,</strong>      foldan geblowene, <br>
 ond þonne geseceð      side rice <br>
 middangeardes,      þær no men bugað <br>
 eard ond eþel.      þær he ealdordom <br>
 onfehð foremihtig      ofer fugla cynn, <br>
 </dd>
 <dt>160</dt>
 <dd>
 geþungen on þeode,      ond þrage mid him <br>
 westen weardað.      þonne waþum strong <br>
 west gewiteð      wintrum gebysgad <br>
 fleogan feþrum snel.      Fuglas þringað <br>
 utan ymbe æþelne;      æghwylc wille <br>
 </dd>
 <dt>165</dt>
 <dd>
 wesan þegn ond þeow      þeodne mærum, <br>
 oþþæt hy gesecað      Syrwara lond <br>
 corðra mæste.      Him se clæna þær <br>
 oðscufeð scearplice,      þæt he in scade weardað, <br>
 on wudubearwe,      weste stowe, <br>
 </dd>
 <dt>170</dt>
 <dd>
 biholene ond bihydde      hæleþa monegum. <br>
 ðær he heanne beam      on holtwuda <br>
 wunað ond weardað,      wyrtum fæstne <br>
 under <strong>heofunhrofe,</strong>      þone hatað men <br>
 Fenix on foldan,      of þæs fugles noman. <br>
 </dd>
 <dt>175</dt>
 <dd>
 Hafað þam treowe forgiefen      tirmeahtig cyning, <br>
 meotud moncynnes,      mine gefræge, <br>
 þæt se ana is      ealra beama <br>
 on eorðwege      uplædendra <br>
 beorhtast geblowen;      ne mæg him bitres wiht <br>
 </dd>
 <dt>180</dt>
 <dd>
 scyldum sceððan,      ac gescylded a <br>
 wunað ungewyrded,      þenden woruld stondeð. <br>
 ðonne wind ligeð,      weder bið fæger, <br>
 hluttor heofones gim      halig scineð, <br>
 beoð wolcen towegen,      wætra þryþe <br>
 </dd>
 <dt>185</dt>
 <dd>
 stille stondað,      biþ storma gehwylc <br>
 aswefed under swegle,      suþan bliceð <br>
 wedercondel wearm,      weorodum lyhteð, <br>
 ðonne on þam telgum      timbran onginneð, <br>
 nest gearwian.      Bið him neod micel <br>
 </dd>
 <dt>190</dt>
 <dd>
 þæt he þa yldu      ofestum mote <br>
 þurh gewittes wylm      wendan to life, <br>
 feorg geong onfon.      þonne feor ond neah <br>
 þa swetestan      somnað ond gædrað <br>
 wyrta wynsume      ond wudubleda <br>
 </dd>
 <dt>195</dt>
 <dd>
 to þam eardstede,      æþelstenca gehwone, <br>
 wyrta wynsumra,      þe wuldorcyning, <br>
 fæder frymða gehwæs,      ofer foldan gescop <br>
 to indryhtum      ælda cynne, <br>
 swetes under swegle.      þær he sylf biereð <br>
 </dd>
 <dt>200</dt>
 <dd>
 in þæt treow innan      torhte frætwe; <br>
 þær se wilda fugel      in þam westenne <br>
 ofer heanne beam      hus getimbreð, <br>
 wlitig ond wynsum,      ond gewicað þær <br>
 sylf in þam solere,      ond ymbseteð utan <br>
 </dd>
 <dt>205</dt>
 <dd>
 in þam leafsceade      lic ond feþre <br>
 on healfa gehware      halgum stencum <br>
 ond þam æþelestum      eorþan bledum. <br>
 Siteð siþes fus.      þonne swegles gim <br>
 on sumeres tid,      sunne hatost, <br>
 </dd>
 <dt>210</dt>
 <dd>
 ofer sceadu scineð      ond gesceapu dreogeð, <br>
 woruld geondwliteð,      þonne weorðeð his <br>
 hus onhæted      þurh hador swegl. <br>
 Wyrta wearmiað,      willsele stymeð <br>
 swetum swæccum,      þonne on swole byrneð <br>
 </dd>
 <dt>215</dt>
 <dd>
 þurh fyres feng      fugel mid neste. <br>
 Bæl bið onæled.      þonne brond þeceð <br>
 <strong>heorodreorges</strong> hus,      hreoh onetteð, <br>
 fealo lig feormað      ond fenix byrneð, <br>
 fyrngearum frod.      þonne fyr þigeð <br>
 </dd>
 <dt>220</dt>
 <dd>
 lænne lichoman;      lif bið on siðe, <br>
 fæges feorhhord,      þonne flæsc ond ban <br>
 adleg æleð.      Hwæþre him eft cymeð <br>
 æfter fyrstmearce      feorh edniwe, <br>
 siþþan þa yslan      eft onginnað <br>
 </dd>
 <dt>225</dt>
 <dd>
 æfter ligþræce      lucan togædre, <br>
 geclungne to cleowenne.      þonne clæne bið <br>
 beorhtast nesta,      bæle forgrunden <br>
 heaþorofes hof;      hra bið acolad, <br>
 banfæt gebrocen,      ond se bryne sweþrað. <br>
 </dd>
 <dt>230</dt>
 <dd>
 þonne of þam ade      æples gelicnes <br>
 on þære ascan bið      eft gemeted, <br>
 of þam weaxeð wyrm,      wundrum fæger, <br>
 swylce he of ægerum      ut alæde, <br>
 scir of scylle.      þonne on sceade weaxeð, <br>
 </dd>
 <dt>235</dt>
 <dd>
 þæt he ærest bið      swylce earnes brid, <br>
 fæger fugeltimber;      ðonne furþor gin <br>
 wridað on wynnum,      þæt he bið wæstmum gelic <br>
 ealdum earne,      and æfter þon <br>
 feþrum gefrætwad,      swylc he æt frymðe wæs, <br>
 </dd>
 <dt>240</dt>
 <dd>
 beorht geblowen.      þonne bræd weorþeð <br>
 eal edniwe      eft acenned, <br>
 synnum asundrad,      sumes onlice <br>
 swa mon to ondleofne      eorðan <strong>wæstmas</strong> <br>
 on hærfeste      ham gelædeð, <br>
 </dd>
 <dt>245</dt>
 <dd>
 wiste wynsume,      ær wintres cyme, <br>
 on rypes timan,      þy læs hi renes scur <br>
 awyrde under wolcnum;      þær hi wraðe metað, <br>
 fodorþege <strong>gefean,</strong>      þonne forst ond snaw <br>
 mid ofermægne      eorþan þeccað <br>
 </dd>
 <dt>250</dt>
 <dd>
 wintergewædum.      Of þam wæstmum sceal <br>
 eorla <strong>eadwela</strong>      eft alædan <br>
 þurh cornes gecynd,      þe ær clæne bið <br>
 sæd onsawen.      þonne sunnan glæm <br>
 on lenctenne,      lifes tacen, <br>
 </dd>
 <dt>255</dt>
 <dd>
 weceð woruldgestreon,      þæt þa wæstmas beoð <br>
 þurh agne gecynd      eft acende, <br>
 foldan frætwe.      Swa se fugel weorþeð, <br>
 gomel æfter gearum,      geong edniwe, <br>
 flæsce bifongen.      No he foddor þigeð, <br>
 </dd>
 <dt>260</dt>
 <dd>
 mete on moldan,      nemne meledeawes <br>
 dæl gebyrge,      se dreoseð oft <br>
 æt middre nihte;      bi þon se modga his <br>
 feorh afedeð,      oþþæt fyrngesetu, <br>
 agenne eard,      eft geseceð. <br>
 </dd>
 <dt>265</dt>
 <dd>
 þonne bið aweaxen      wyrtum in gemonge <br>
 fugel feþrum deal;      feorh bið niwe, <br>
 geong, geofona ful,      þonne he of greote his <br>
 lic leoþucræftig,      þæt ær lig fornom, <br>
 somnað, swoles lafe,      searwum gegædrað <br>
 </dd>
 <dt>270</dt>
 <dd>
 ban gebrosnad,      æfter bælþræce, <br>
 ond þonne gebringeð      ban ond yslan, <br>
 ades lafe,      eft ætsomne, <br>
 ond þonne þæt wælreaf      wyrtum biteldeð, <br>
 fægre gefrætwed.      ðonne afysed bið <br>
 </dd>
 <dt>275</dt>
 <dd>
 agenne eard      eft to secan. <br>
 þonne fotum ymbfehð      fyres lafe, <br>
 clam biclyppeð,      ond his cyþþu eft, <br>
 sunbeorht gesetu,      seceð on wynnum, <br>
 eadig eþellond.      Eall bið geniwad <br>
 </dd>
 <dt>280</dt>
 <dd>
 feorh ond feþerhoma,      swa he æt frymþe wæs, <br>
 þa hine ærest god      on þone æþelan wong <br>
 sigorfæst sette.      He his sylfes þær <br>
 ban gebringeð,      þa ær brondes wylm <br>
 on beorhstede      bæle forþylmde, <br>
 </dd>
 <dt>285</dt>
 <dd>
 ascan to eacan.      þonne eal geador <br>
 bebyrgeð beaducræftig      ban ond yslan <br>
 on þam ealonde.      Bið him edniwe <br>
 þære sunnan <strong>segn,</strong>      þonne swegles leoht, <br>
 gimma gladost,      ofer garsecg up, <br>
 </dd>
 <dt>290</dt>
 <dd>
 æþeltungla wyn,      eastan lixeð. <br>
 Is se fugel fæger      forweard hiwe, <br>
 bleobrygdum fag      ymb þa breost foran. <br>
 Is him þæt heafod      hindan grene, <br>
 wrætlice <strong>wrixled,</strong>      wurman geblonden. <br>
 </dd>
 <dt>295</dt>
 <dd>
 þonne is se finta      fægre gedæled, <br>
 sum brun, sum basu,      sum blacum splottum <br>
 searolice beseted.      Sindon þa fiþru <br>
 hwit hindanweard,      ond se hals grene <br>
 nioþoweard ond ufeweard,      ond þæt nebb lixeð <br>
 </dd>
 <dt>300</dt>
 <dd>
 swa glæs oþþe gim,      geaflas scyne <br>
 innan ond utan.      Is seo eaggebyrd <br>
 stearc ond hiwe      stane gelicast, <br>
 gladum gimme,      þonne in goldfate <br>
 smiþa orþoncum      biseted weorþeð. <br>
 </dd>
 <dt>305</dt>
 <dd>
 Is ymb þone sweoran,      swylce sunnan hring, <br>
 beaga beorhtast      <strong>brogden</strong> feðrum. <br>
 Wrætlic is seo womb neoþan,      wundrum fæger, <br>
 scir ond scyne.      Is se scyld ufan <br>
 frætwum gefeged      ofer þæs fugles bæc. <br>
 </dd>
 <dt>310</dt>
 <dd>
 Sindon þa scancan      scyllum biweaxen, <br>
 fealwe fotas.      Se fugel is on hiwe <br>
 æghwæs ænlic,      onlicost pean, <br>
 wynnum geweaxen,      þæs gewritu secgað. <br>
 Nis he hinderweard,      ne hygegælsa, <br>
 </dd>
 <dt>315</dt>
 <dd>
 swar ne swongor,      swa sume fuglas, <br>
 þa þe late þurh lyft      lacað fiþrum, <br>
 ac he is snel ond swift      ond swiþe leoht, <br>
 wlitig ond wynsum,      wuldre gemearcad. <br>
 Ece is se æþeling      se þe him þæt ead gefeð! <br>
 </dd>
 <dt>320</dt>
 <dd>
 þonne he gewiteð      wongas secan, <br>
 his ealdne eard,      of þisse eþeltyrf. <br>
 Swa se fugel fleogeð,      folcum oðeaweð <br>
 mongum monna      geond middangeard, <br>
 þonne <strong>somniað</strong>      suþan ond norþan, <br>
 </dd>
 <dt>325</dt>
 <dd>
 eastan ond westan,      eoredciestum, <br>
 farað feorran ond nean      folca þryþum <br>
 þær hi sceawiaþ      scyppendes giefe <br>
 fægre on þam fugle,      swa him æt fruman sette <br>
 sigora soðcyning      sellicran gecynd, <br>
 </dd>
 <dt>330</dt>
 <dd>
 frætwe <strong>fægerran</strong>      ofer fugla cyn. <br>
 ðonne wundriað      weras ofer eorþan <br>
 wlite ond wæstma,      ond <strong>gewritum</strong> cyþað, <br>
 mundum mearciað      on marmstane, <br>
 hwonne se dæg ond seo tid      dryhtum geeawe <br>
 </dd>
 <dt>335</dt>
 <dd>
 frætwe flyhthwates.      ðonne fugla cynn <br>
 on healfa gehwone      heapum þringað, <br>
 sigað sidwegum,      songe lofiað, <br>
 mærað modigne      meaglum reordum, <br>
 ond swa þone halgan      hringe beteldað <br>
 </dd>
 <dt>340</dt>
 <dd>
 flyhte on lyfte;      fenix biþ on middum, <br>
 þreatum biþrungen.      þeoda wlitað, <br>
 wundrum <strong>wafiað,</strong>      hu seo wilgedryht <br>
 wildne weorþiað,      worn æfter oþrum, <br>
 cræftum cyþað      ond for cyning mærað <br>
 </dd>
 <dt>345</dt>
 <dd>
 leofne leodfruman,      lædað mid wynnum <br>
 æþelne to earde,      oþþæt se anhoga <br>
 oðfleogeð, feþrum snel,      þæt him gefylgan ne mæg <br>
 drymendra gedryht,      þonne duguða wyn <br>
 of þisse eorþan tyrf      eþel seceð. <br>
 </dd>
 <dt>350</dt>
 <dd>
 Swa se gesæliga      æfter swylthwile <br>
 his ealdcyðþe      eft geneosað, <br>
 fægre foldan.      Fugelas cyrrað <br>
 from þam guðfrecan      geomormode <br>
 eft to earde.      þonne se æþeling bið <br>
 </dd>
 <dt>355</dt>
 <dd>
 giong in geardum.      God ana wat, <br>
 cyning ælmihtig,      hu his gecynde bið, <br>
 wifhades þe weres;      þæt ne wat ænig <br>
 monna cynnes,      butan meotod ana, <br>
 hu þa wisan sind      wundorlice, <br>
 </dd>
 <dt>360</dt>
 <dd>
 fæger fyrngesceap,      ymb þæs fugles gebyrd. <br>
 þær se eadga mot      eardes neotan, <br>
 wyllestreama      wuduholtum in, <br>
 wunian in wonge,      oþþæt wintra bið <br>
 þusend urnen.      þonne him weorþeð <br>
 </dd>
 <dt>365</dt>
 <dd>
 ende lifes;      hine ad þeceð <br>
 þurh æledfyr.      Hwæþre eft cymeð <br>
 aweaht wrætlice      wundrum to life. <br>
 Forþon he drusende      deað ne bisorgað, <br>
 sare swyltcwale,      þe him symle wat <br>
 </dd>
 <dt>370</dt>
 <dd>
 æfter ligþræce      lif edniwe, <br>
 feorh æfter fylle,      þonne fromlice <br>
 þurh briddes had      gebreadad weorðeð <br>
 eft of ascan,      edgeong weseð <br>
 under swegles hleo.      Bið him self gehwæðer <br>
 </dd>
 <dt>375</dt>
 <dd>
 sunu ond swæs fæder,      ond symle eac <br>
 eft yrfeweard      ealdre lafe. <br>
 Forgeaf him se meahta      moncynnes fruma <br>
 þæt he swa wrætlice      weorþan sceolde <br>
 eft þæt ilce      þæt he ær þon wæs, <br>
 </dd>
 <dt>380</dt>
 <dd>
 feþrum bifongen,      þeah hine fyr nime. <br>
 Swa þæt ece lif      eadigra gehwylc <br>
 æfter sarwræce      sylf geceoseð <br>
 þurh deorcne deað,      þæt he dryhtnes mot <br>
 æfter geardagum      geofona neotan <br>
 </dd>
 <dt>385</dt>
 <dd>
 on sindreamum,      ond siþþan a <br>
 wunian in <strong>wuldre</strong>      weorca to leane. <br>
 þisses fugles gecynd      fela gelices <br>
 bi þam gecornum      Cristes þegnum <br>
 beacnað in burgum,      hu hi beorhtne gefean <br>
 </dd>
 <dt>390</dt>
 <dd>
 þurh fæder fultum      on þas frecnan tid <br>
 healdaþ under heofonum,      ond him heanne blæd <br>
 in þam uplican      eðle gestrynaþ. <br>
 Habbaþ we geascad      þæt se ælmihtiga <br>
 worhte wer ond wif      þurh his wundra sped, <br>
 </dd>
 <dt>395</dt>
 <dd>
 ond hi þa gesette      on þone selestan <br>
 foldan <strong>sceata,</strong>      þone fira bearn <br>
 nemnað neorxnawong,      þær him nænges wæs <br>
 eades onsyn,      þenden eces word, <br>
 halges hleoþorcwide,      healdan woldan <br>
 </dd>
 <dt>400</dt>
 <dd>
 on þam niwan gefean.      þær him niþ gescod, <br>
 ealdfeondes æfest,      se him æt gebead, <br>
 beames blede,      þæt hi bu þegun <br>
 æppel unrædum      ofer est godes, <br>
 byrgdon forbodene.      þær him bitter wearð <br>
 </dd>
 <dt>405</dt>
 <dd>
 yrmþu æfter æte      ond hyra eaferum swa, <br>
 sarlic symbel      sunum ond dohtrum. <br>
 Wurdon teonlice      toþas idge <br>
 ageald æfter gylte.      Hæfdon godes yrre, <br>
 bittre bealosorge.      þæs þa byre siþþan <br>
 </dd>
 <dt>410</dt>
 <dd>
 gyrne onguldon,      þe hi þæt gyfl þegun <br>
 ofer eces word.      Forþon hy eðles wyn <br>
 geomormode      ofgiefan sceoldon <br>
 þurh nædran niþ,      þa heo nearwe biswac <br>
 yldran usse      in ærdagum <br>
 </dd>
 <dt>415</dt>
 <dd>
 þurh fæcne ferð,      þæt hi feor þonan <br>
 in þas deaðdene      drohtað sohton, <br>
 sorgfulran gesetu.      Him wearð selle lif <br>
 heolstre bihyded,      ond se halga wong <br>
 þurh feondes searo      fæste bityned <br>
 </dd>
 <dt>420</dt>
 <dd>
 wintra mengu,      oþþæt wuldorcyning <br>
 þurh his hidercyme      halgum <strong>togeanes,</strong> <br>
 moncynnes gefea,      meþra frefrend, <br>
 ond se anga hyht,      eft ontynde. <br>
 Is þon gelicast,      þæs þe us leorneras <br>
 </dd>
 <dt>425</dt>
 <dd>
 <strong>wordum</strong> secgað,      ond writu cyþað, <br>
 þisses fugles gefær,      þonne frod ofgiefeð <br>
 eard ond eþel,      ond geealdad bið. <br>
 Gewiteð werigmod,      wintrum gebysgad, <br>
 þær he holtes hleo      heah gemeteð, <br>
 </dd>
 <dt>430</dt>
 <dd>
 in þam he getimbreð      tanum ond wyrtum <br>
 þam æþelestum      eardwic niwe, <br>
 nest on bearwe.      Bið him neod micel <br>
 þæt he feorhgeong eft      onfon mote <br>
 þurh liges blæst      lif æfter deaþe, <br>
 </dd>
 <dt>435</dt>
 <dd>
 edgeong wesan,      ond his ealdcyðþu, <br>
 sunbeorht gesetu,      secan mote <br>
 æfter fyrbaðe.      Swa ða foregengan, <br>
 yldran usse,      anforleton <br>
 þone wlitigan wong      ond wuldres setl, <br>
 </dd>
 <dt>440</dt>
 <dd>
 leoflic on laste,      tugon longne sið <br>
 in hearmra hond,      þær him hettende, <br>
 earme aglæcan,      oft gescodan. <br>
 Wæron hwæþre monge,      þa þe meotude <strong>wel</strong> <br>
 gehyrdun under heofonum      halgum ðeawum, <br>
 </dd>
 <dt>445</dt>
 <dd>
 dædum domlicum,      þæt him dryhten wearð, <br>
 heofona heahcyning,      hold on mode. <br>
 ðæt is se hea beam      in þam halge nu <br>
 wic weardiað,      þær him wihte ne mæg <br>
 ealdfeonda nan      atre sceþþan, <br>
 </dd>
 <dt>450</dt>
 <dd>
 facnes tacne,      on <strong>þas</strong> frecnan tid. <br>
 þær him nest wyrceð      wið niþa gehwam <br>
 dædum domlicum      dryhtnes cempa, <br>
 þonne he ælmessan      earmum dæleð, <br>
 dugeþa leasum,      ond him dryhten gecygð, <br>
 </dd>
 <dt>455</dt>
 <dd>
 fæder on fultum,      forð onetteð, <br>
 lænan lifes      leahtras dwæsceþ, <br>
 mirce mandæde,      healdeð meotudes æ <br>
 beald in breostum,      ond gebedu seceð <br>
 clænum gehygdum,      ond his cneo bigeð <br>
 </dd>
 <dt>460</dt>
 <dd>
 æþele to eorþan,      flyhð yfla gehwylc, <br>
 grimme gieltas,      for godes egsan, <br>
 glædmod gyrneð      þæt he godra mæst <br>
 dæda gefremme;      þam biþ dryhten scyld <br>
 in siþa gehwane,      sigora waldend, <br>
 </dd>
 <dt>465</dt>
 <dd>
 weoruda wilgiefa.      þis þa wyrta sind, <br>
 wæstma blede,      þa se wilda fugel <br>
 somnað under swegle      side ond wide <br>
 to his wicstowe,      þær he wundrum fæst <br>
 wið niþa gehwam      nest gewyrceð. <br>
 </dd>
 <dt>470</dt>
 <dd>
 Swa nu in þam wicum      willan fremmað <br>
 mode ond mægne      meotudes cempan, <br>
 mærða tilgað;      þæs him meorde wile <br>
 ece ælmihtig      eadge forgildan. <br>
 Beoð him of þam wyrtum      wic gestaþelad <br>
 </dd>
 <dt>475</dt>
 <dd>
 in wuldres byrig      weorca to leane, <br>
 þæs þe hi geheoldan      halge lare <br>
 hate æt <strong>heortan,</strong>      hige weallende <br>
 dæges ond nihtes      dryhten lufiað, <br>
 leohte geleafan      leofne ceosað <br>
 </dd>
 <dt>480</dt>
 <dd>
 ofer woruldwelan;      ne biþ him wynne hyht <br>
 þæt hy þis læne lif      long gewunien. <br>
 þus eadig eorl      ecan dreames, <br>
 heofona hames      mid heahcyning <br>
 earnað on elne,      oþþæt ende cymeð <br>
 </dd>
 <dt>485</dt>
 <dd>
 dogorrimes,      þonne deað nimeð, <br>
 wiga wælgifre,      wæpnum geþryþed, <br>
 ealdor anra gehwæs,      ond in eorþan fæðm <br>
 snude <strong>sendeð</strong>      sawlum binumene <br>
 læne lichoman,      þær hi longe beoð <br>
 </dd>
 <dt>490</dt>
 <dd>
 oð fyres cyme      foldan biþeahte. <br>
 ðonne monge beoð      on gemot <strong>læded</strong> <br>
 fyra cynnes;      wile fæder engla, <br>
 sigora soðcyning,      seonoþ gehegan, <br>
 duguða dryhten,      deman mid ryhte. <br>
 </dd>
 <dt>495</dt>
 <dd>
 þonne æriste      ealle gefremmaþ <br>
 men on moldan,      swa se mihtiga cyning <br>
 beodeð, brego engla,      byman stefne <br>
 ofer sidne grund,      sawla nergend. <br>
 Bið se deorca deað      dryhtnes meahtum <br>
 </dd>
 <dt>500</dt>
 <dd>
 eadgum geendad.      æðele hweorfað, <br>
 þreatum þringað,      þonne þeos woruld, <br>
 scyldwyrcende,      in scome byrneð, <br>
 ade onæled.      Weorþeð anra gehwylc <br>
 forht on ferþþe,      þonne fyr briceð <br>
 </dd>
 <dt>505</dt>
 <dd>
 læne londwelan,      lig eal þigeð <br>
 eorðan æhtgestreon,      æpplede gold <br>
 gifre forgripeð,      grædig swelgeð <br>
 londes frætwe.      þonne on leoht cymeð <br>
 ældum þisses      in þa openan tid <br>
 </dd>
 <dt>510</dt>
 <dd>
 fæger ond gefealic      fugles tacen, <br>
 þonne anwald eal      up <strong>astelleð</strong> <br>
 of byrgenum,      ban gegædrað, <br>
 leomu lic somod,      ond <strong>lifes</strong> gæst, <br>
 fore Cristes cneo.      Cyning þrymlice <br>
 </dd>
 <dt>515</dt>
 <dd>
 of his heahsetle      halgum scineð, <br>
 wlitig wuldres gim.      Wel biþ þam þe mot <br>
 in þa geomran tid      gode lician. <br>
 ðær þa lichoman,      leahtra clæne, <br>
 gongað glædmode,      gæstas hweorfað <br>
 </dd>
 <dt>520</dt>
 <dd>
 in banfatu,      þonne bryne stigeð <br>
 heah to heofonum.      Hat bið monegum <br>
 egeslic æled,      þonne anra gehwylc, <br>
 soðfæst ge synnig,      sawel mid lice, <br>
 from moldgrafum      seceð meotudes dom, <br>
 </dd>
 <dt>525</dt>
 <dd>
 forhtafæred.      Fyr bið on tihte, <br>
 æleð uncyste.      þær þa eadgan beoð <br>
 æfter wræchwile      weorcum bifongen, <br>
 agnum dædum.      þæt þa æþelan sind <br>
 wyrta wynsume,      mid þam se wilda fugel <br>
 </dd>
 <dt>530</dt>
 <dd>
 his sylfes nest      biseteð utan, <br>
 þæt hit færinga      fyre byrneð, <br>
 forsweleð under sunnan,      ond he sylfa mid, <br>
 ond þonne æfter lige      lif eft onfehð <br>
 edniwinga.      Swa bið anra gehwylc <br>
 </dd>
 <dt>535</dt>
 <dd>
 flæsce bifongen      fira cynnes, <br>
 ænlic ond edgeong,      se þe his agnum her <br>
 willum gewyrceð      þæt him wuldorcyning <br>
 meahtig æt þam mæþle      milde geweorþeð. <br>
 þonne hleoþriað      halge gæstas, <br>
 </dd>
 <dt>540</dt>
 <dd>
 sawla soðfæste,      song ahebbað, <br>
 clæne ond gecorene,      hergað cyninges þrym, <br>
 stefn æfter stefne,      stigað to wuldre <br>
 wlitige gewyrtad      mid hyra weldædum. <br>
 Beoð þonne amerede      monna gæstas, <br>
 </dd>
 <dt>545</dt>
 <dd>
 beorhte abywde      þurh bryne fyres. <br>
 Ne wene þæs ænig      ælda cynnes <br>
 þæt ic lygewordum      leoð somnige, <br>
 write woðcræfte.      Gehyrað witedom <br>
 Iobes gieddinga.      þurh gæstes blæd <br>
 </dd>
 <dt>550</dt>
 <dd>
 breostum onbryrded,      beald reordade, <br>
 wuldre geweorðad;      he þæt word gecwæð: <br>
 "Ic þæt ne forhycge      heortan geþoncum, <br>
 þæt ic in minum neste      neobed ceose, <br>
 hæle hrawerig,      gewite hean þonan <br>
 </dd>
 <dt>555</dt>
 <dd>
 on longne sið,      lame bitolden, <br>
 geomor gudæda,      in greotes fæðm, <br>
 ond þonne æfter deaþe      þurh dryhtnes giefe <br>
 swa se fugel fenix      feorh edniwe <br>
 æfter æriste      agan mote, <br>
 </dd>
 <dt>560</dt>
 <dd>
 dreamas mid dryhten,      þær seo deore scolu <br>
 leofne lofiað.      Ic þæs lifes ne mæg <br>
 æfre to ealdre      ende gebidan, <br>
 leohtes ond lissa.      þeah min lic scyle <br>
 on moldærne      molsnad weorþan <br>
 </dd>
 <dt>565</dt>
 <dd>
 wyrmum to willan,      swa þeah weoruda god <br>
 æfter swylthwile      sawle alyseð <br>
 ond in wuldor aweceð.      Me þæs wen næfre <br>
 forbirsteð in breostum,      ðe ic in brego engla <br>
 forðweardne gefean      fæste hæbbe." <br>
 </dd>
 <dt>570</dt>
 <dd>
 ðus frod guma      on fyrndagum <br>
 gieddade gleawmod,      godes spelboda, <br>
 ymb his æriste      in ece lif, <br>
 þæt we þy geornor      ongietan meahten <br>
 tirfæst tacen      þæt se torhta fugel <br>
 </dd>
 <dt>575</dt>
 <dd>
 þurh bryne beacnað.      Bana lafe, <br>
 ascan ond yslan,      ealle gesomnað <br>
 æfter ligbryne,      lædeþ siþþan <br>
 fugel on fotum      to frean geardum, <br>
 sunnan togeanes.      þær hi siþþan forð <br>
 </dd>
 <dt>580</dt>
 <dd>
 wuniað wintra fela,      wæstmum geniwad, <br>
 ealles edgiong,      þær ænig ne mæg <br>
 in þam leodscype      læþþum hwopan. <br>
 Swa nu æfter deaðe      þurh dryhtnes miht <br>
 somod siþiaþ      sawla mid lice, <br>
 </dd>
 <dt>585</dt>
 <dd>
 fægre gefrætwed,      fugle gelicast, <br>
 in eadwelum      æþelum stencum, <br>
 þær seo soþfæste      sunne lihteð <br>
 wlitig ofer weoredum      in wuldres byrig. <br>
 ðonne soðfæstum      sawlum scineð <br>
 </dd>
 <dt>590</dt>
 <dd>
 heah ofer hrofas      hælende Crist. <br>
 Him folgiað      fuglas scyne, <br>
 beorhte gebredade,      blissum hremige, <br>
 in þam gladan ham,      gæstas gecorene, <br>
 ece to ealdre.      þær him yfle ne mæg <br>
 </dd>
 <dt>595</dt>
 <dd>
 fah feond gemah      facne sceþþan, <br>
 ac þær lifgað a      leohte werede, <br>
 swa se fugel fenix,      in freoþu dryhtnes, <br>
 wlitige in wuldre.      Weorc anra gehwæs <br>
 beorhte bliceð      in þam <strong>bliþan</strong> ham <br>
 </dd>
 <dt>600</dt>
 <dd>
 fore onsyne      ecan dryhtnes, <br>
 symle in sibbe,      sunnan gelice. <br>
 þær se beorhta beag,      brogden wundrum <br>
 eorcnanstanum,      eadigra gehwam <br>
 hlifað ofer heafde.      Heafelan lixað, <br>
 </dd>
 <dt>605</dt>
 <dd>
 þrymme biþeahte.      ðeodnes cynegold <br>
 soðfæstra gehwone      sellic glengeð <br>
 leohte in life,      þær se longa gefea, <br>
 ece ond edgeong,      æfre ne sweþrað, <br>
 ac hy in wlite wuniað,      wuldre bitolden <br>
 </dd>
 <dt>610</dt>
 <dd>
 fægrum frætwum,      mid fæder engla. <br>
 Ne bið him on þam wicum      wiht to sorge, <br>
 wroht ne weþel      ne gewindagas, <br>
 hungor se hata      ne se <strong>hearda</strong> þurst, <br>
 yrmþu ne yldo.      Him se æþela cyning <br>
 </dd>
 <dt>615</dt>
 <dd>
 forgifeð goda gehwylc.      þær gæsta gedryht <br>
 hælend hergað      ond heofoncyninges <br>
 meahte mærsiað,      singað metude lof. <br>
 Swinsað sibgedryht      swega mæste <br>
 hædre ymb þæt halge      heahseld godes, <br>
 </dd>
 <dt>620</dt>
 <dd>
 bliþe bletsiað      bregu selestan <br>
 eadge mid englum,      efenhleoþre þus: <br>
 "Sib si þe, soð god,      ond snyttrucræft, <br>
 ond þe þonc sy      þrymsittendum <br>
 geongra gyfena,      goda gehwylces. <br>
 </dd>
 <dt>625</dt>
 <dd>
 Micel, unmæte      mægnes <strong>strengðu,</strong> <br>
 heah ond halig!      Heofonas sindon <br>
 fægre gefylled,      fæder ælmihtig, <br>
 ealra þrymma þrym,      þines wuldres, <br>
 uppe mid englum      ond on eorðan somod. <br>
 </dd>
 <dt>630</dt>
 <dd>
 Gefreoþa usic, frymþa scyppend!      þu eart fæder ælmihtig <br>
 in heannesse,      heofuna waldend." <br>
 ðus reordiað      ryhtfremmende, <br>
 manes amerede,      in þære mæran byrig; <br>
 cyneþrym cyþað,      caseres lof <br>
 </dd>
 <dt>635</dt>
 <dd>
 <strong>singað</strong> on swegle      soðfæstra gedryht, <br>
 þam anum is      ece weorðmynd <br>
 forð butan ende.      Næs his frymð æfre, <br>
 eades ongyn.      þeah he on eorþan her <br>
 þurh cildes had      cenned wære <br>
 </dd>
 <dt>640</dt>
 <dd>
 in middangeard,      hwæþre his meahta sped <br>
 heah ofer heofonum      halig wunade, <br>
 dom unbryce.      þeah he deaþes cwealm <br>
 on rode treow      ræfnan sceolde, <br>
 þearlic wite,      he þy þriddan dæge <br>
 </dd>
 <dt>645</dt>
 <dd>
 æfter lices hryre      lif eft onfeng <br>
 þurh fæder fultum.      Swa fenix beacnað, <br>
 geong in geardum,      godbearnes meaht, <br>
 þonne he of ascan      eft <strong>onwæcneð</strong> <br>
 in lifes lif,      leomum geþungen. <br>
 </dd>
 <dt>650</dt>
 <dd>
 Swa se hælend us      <strong>helpe</strong> gefremede <br>
 þurh his lices gedal,      lif butan ende, <br>
 swa se fugel swetum      his fiþru tu <br>
 ond wynsumum      wyrtum gefylleð, <br>
 fægrum foldwæstmum,      þonne afysed bið. <br>
 </dd>
 <dt>655</dt>
 <dd>
 þæt sindon þa word,      swa us gewritu secgað, <br>
 hleoþor haligra,      þe him to heofonum bið, <br>
 to þam mildan gode,      mod afysed <br>
 in dreama dream,      þær hi dryhtne to giefe <br>
 worda ond weorca      wynsumne stenc <br>
 </dd>
 <dt>660</dt>
 <dd>
 in þa mæran gesceaft      meotude bringað, <br>
 in þæt leohte lif.      Sy him lof symle <br>
 þurh woruld worulda,      ond wuldres blæd, <br>
 ar ond onwald,      in þam uplican <br>
 rodera rice.      He is on ryht cyning <br>
 </dd>
 <dt>665</dt>
 <dd>
 middangeardes      ond mægenþrymmes, <br>
 wuldre biwunden      in þære wlitigan byrig. <br>
 Hafað us alyfed      lucis auctor <br>
 þæt we motun her      merueri, <br>
 goddædum begietan      gaudia in celo, <br>
 </dd>
 <dt>670</dt>
 <dd>
 þær we <strong>motun</strong>      maxima regna <br>
 secan ond gesittan      sedibus altis, <br>
 lifgan in lisse      lucis et pacis, <br>
 agan eardinga      <strong>almæ</strong> letitie, <br>
 brucan blæddaga,      blandem et <strong>mitem</strong> <br>
 </dd>
 <dt>675</dt>
 <dd>
 geseon sigora frean      sine fine, <br>
 ond him lof singan      laude perenne, <br>
 eadge mid englum.      Alleluia. <br>
 </dd>
 </dl>
 </body>