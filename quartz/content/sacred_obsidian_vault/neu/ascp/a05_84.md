<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_83.htm">Previous</a> 
 <a href="a05_85.htm">Next</a> 
 </center>
 <hr>
 <h1>The Paris Psalter: Psalm 84</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 þu bletsadest,      bliðe drihten, <br>
 foldan fæle,      and afyrdest eac <br>
 of Iacobe      þa graman hæftned. <br>
 Unriht þu forlete      eallum þinum folce, <br>
 </dd>
 <dt>5</dt>
 <dd>
 and heora fyrene      fæste hæle. <br>
 Eall þu þin yrre      eðre gedydest, <br>
 na ðu ure gyltas      egsan gewræce. <br>
 Gehweorf us hraðe,      hælend drihten, <br>
 and þin yrre fram us      eac oncyrre, <br>
 </dd>
 <dt>10</dt>
 <dd>
 þæt ðu us ne weorðe      wrað on mode. <br>
 Ne wrec þu <strong>þin</strong> yrre      wraðe mode <br>
 of cynne on cynn      and on cneorisse; <br>
 gecyr us georne to ðe,      Crist ælmihtig, <br>
 and ðin folc on ðe      gefeo swiðe. <br>
 </dd>
 <dt>15</dt>
 <dd>
 æteow us milde mod,      mihtig drihten, <br>
 and us þine hæle syle      her to genihte. <br>
 Syþþan ic gehyre,      hwæt me halig god <br>
 on minum modsefan      mælan wille; <br>
 sybbe he his folces      seceð geornast, <br>
 </dd>
 <dt>20</dt>
 <dd>
 and swiðust to þam      þe hine seceað. <br>
 Hwæðere he is mid soðe      forswiðe neah <br>
 <strong>þam</strong> þe egsan his      elne healdað, <br>
 hæleð mid hyldo,      and him her syleð <br>
 ure eorðan      æðele wuldor. <br>
 </dd>
 <dt>25</dt>
 <dd>
 Him gangað ongean      gleawe cræftas, <br>
 mildheortnesse mod      and mihte soð, <br>
 and hine sybbe lufu      swylce clyppeð. <br>
 Up of eorðan cwom      æþelast soða, <br>
 beseah soðfæstnes      samod of heofenum. <br>
 </dd>
 <dt>30</dt>
 <dd>
 Syleð us fremsum god      fægere drihten, <br>
 þonne us eorðe syleð      æðele wæstmas. <br>
 <strong>Hine</strong> soðfæstnes      symble foregangeð <br>
 and on weg setteð      wise gangas. <br>
 </dd>
 </dl>
 </body>