<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_67.htm">Previous</a> 
 <a href="a05_69.htm">Next</a> 
 </center>
 <hr>
 <h1>The Paris Psalter: Psalm 68</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Do me halne, god,      forþon hreoh wæter <br>
 to minum feore inn      floweð and gangeð; <br>
 eom ic on lame oflegd,      hafað lytle sped. <br>
 Com ic on sæs hricg,      þær me sealt wæter <br>
 </dd>
 <dt>5</dt>
 <dd>
 hreoh and hopig      holme besencte. <br>
 þær ic werigmod      wann and cleopode, <br>
 þæt me grame syndan      goman hase; <br>
 byð me æt þam earon      eagon wiðgangen; <br>
 hwæðere ic on god minne      gearewe gewene. <br>
 </dd>
 <dt>10</dt>
 <dd>
 Hiora is mycle ma      þonne ic me hæbbe <br>
 on heafde nu      hæra feaxes, <br>
 þe me earwunga      ealle feogeað. <br>
 Ofer me syndon      þa þe me ehton, <br>
 fæstum folmum      forð gestrangad <br>
 </dd>
 <dt>15</dt>
 <dd>
 feondas mine,      and ic forð agef <br>
 unrihtlice      þa þe ic ne reafude ær. <br>
 þu wast, wuldres god,      þæt ic eom unwis hyges, <br>
 ne wæren þe bemiðene      mine scylde. <br>
 Ne sceolon æt me      ænige habban <br>
 </dd>
 <dt>20</dt>
 <dd>
 sceame sceandlice      þe þines siðes her <br>
 ful bealdlice      <strong>bidað,</strong> drihten. <br>
 þu eart mægena god;      ne sceal æt me <br>
 ænige unare      ahwær findan, <br>
 þe ðe Israela god      ahwær seceað. <br>
 </dd>
 <dt>25</dt>
 <dd>
 Forþon ic edwit for þe      oft aræfnade <br>
 and me hleorsceame      hearde becwoman, <br>
 and ic framþe wearð      fæderenbroðrum, <br>
 wæs unmæge gyst      modorcildum. <br>
 Forþon me þines huses      heard ellenwod <br>
 </dd>
 <dt>30</dt>
 <dd>
 æt ormæte      and me eac fela <br>
 þinra edwita      on gefeollon. <br>
 þonne ic minum feore      fæsten gesette, <br>
 eall hi me þæt on edwit      eft oncyrdan. <br>
 Gif ic mine gewæda      on witehrægl <br>
 </dd>
 <dt>35</dt>
 <dd>
 cyme cyrde,      cwædan hi syþþan, <br>
 þæt ic him wæfersyn      wære eallum. <br>
 Me wiðerwearde      wæron ealle, <br>
 þa him <strong>sæton</strong>      sundor on portum; <br>
 spræcon me wraðe,      þa þe win druncon. <br>
 </dd>
 <dt>40</dt>
 <dd>
 Ic þonne min gebed      to þe, mihtig drihten, <br>
 tidum sende      teala liciendlic, <br>
 and þu me þonne on mænigeo      miltsa þinra <br>
 gehyre me hlutre      hælu þine. <br>
 Alys me of lame,      þe læs ic weorþe lange fæst, <br>
 </dd>
 <dt>45</dt>
 <dd>
 and me feondum afyrr,      frea ælmihtig; <br>
 ado me of deope      deorces wæteres, <br>
 þe læs me besencen      sealte flodas. <br>
 Ne me huru forswelge      <strong>segrundes</strong> deop <br>
 ne me se seað      supe mid muðe. <br>
 </dd>
 <dt>50</dt>
 <dd>
 Gehyr, drihten, me,      forþon gedefe is <br>
 þin milde mod      mannum fremsum, <br>
 and for mænigeo      miltsa þinra <br>
 geseoh on me      swylce, drihten. <br>
 Ne acyr þu æfre fram þinum cnihte      þin clæne gesyhð, <br>
 </dd>
 <dt>55</dt>
 <dd>
 forþan me feondas to      feohtað geneahhe; <br>
 gehyr me hrædlice      and me help freme. <br>
 Beheald mine sawle      and hi hrædlice <br>
 alys and wiðfere      laþum feondum. <br>
      arscame; <br>
 </dd>
 <dt>60</dt>
 <dd>
 for þinre ansyne      ealle syndon <br>
 þe feondas me      fæcne wurdon. <br>
 Min heorte gebad      hearmedwit feala <br>
 and yrmðu mænig      eac aræfnede; <br>
 næfde eorla þæs      <strong>ænig</strong> sorge; <br>
 </dd>
 <dt>65</dt>
 <dd>
 frefrend ic sohte,      findan ic ne mihte. <br>
 Hi minne mete      <strong>mengdan</strong> wið geallan <br>
 and þa gedrugadne      drenctan mid ecede. <br>
 Wese heora beod fore him      wended on grine <br>
 and on edlean yfel      and on æwisce. <br>
 </dd>
 <dt>70</dt>
 <dd>
 Syn hiora eagan      eac adimmad, <br>
 þæt hi geseon ne magon      syþþan awiht; <br>
 weorðe heora bæc swylce      abeged eac. <br>
 Ageot ofer hi      þin þæt grame yrre, <br>
 and æbylignes eac      yrres þines <br>
 </dd>
 <dt>75</dt>
 <dd>
 hi forgripe      gramhicgende. <br>
 Wese wic heora      weste and idel; <br>
 ne on heora eðele ne sy      þinc oneardiendes. <br>
 Forþon hi ealra      ehtan ongunnon, <br>
 ðe þu him earfoðu      ænig geafe, <br>
 </dd>
 <dt>80</dt>
 <dd>
 and me wean <strong>ecton</strong>      minra wunda sar. <br>
 Asete him þa unriht to      þe hi geearnedan, <br>
 and mid unrihte      ær geworhton, <br>
 and hi on þin soðfæst weorc      syþþan ne gangan. <br>
 Syn hi adilgad      of gedefra eac <br>
 </dd>
 <dt>85</dt>
 <dd>
 þæra lifigendra      leofra bocum; <br>
 ne wesen hi mid soðfæstum      syþþan awritene. <br>
 Ic me sylfa eam      sarig þearfa, <br>
 and me andwlita onfeng      ecean drihtnes, <br>
 se me holdlice      hælde sona. <br>
 </dd>
 <dt>90</dt>
 <dd>
 Nu ic naman drihtnes      neode herige <br>
 and hine mid lofsange      læde swylce. <br>
 Ic þam leofan gode      licie swyþor <br>
 þonne æðele cealf,      þeah þe him upp aga <br>
 horn on heafde      oððe hearde cleo. <br>
 </dd>
 <dt>95</dt>
 <dd>
 Geseoð þæt and gefeoð,      sarie þearfan, <br>
 seceað drihten      and eower sawl leofað. <br>
 Forþam þa þearfendan      þriste drihten <br>
 gehyreð holdlice;      nyle he gehæfte eac <br>
 on heora neode      na forhycgan. <br>
 </dd>
 <dt>100</dt>
 <dd>
 Herige hine swylce      heofen and eorðe, <br>
 side sæflodas      and þa him syndon on. <br>
 Forþon Sione god      symble hæleð; <br>
 beoð mænige byrig      mid Iudeum <br>
 eft getimbrade,      þær hi eard nimað. <br>
 </dd>
 <dt>105</dt>
 <dd>
 þær hi yrfestol      eft gesittað <br>
 and hiora eþel begytað      esnas drihtenes, <br>
 and his naman      neode lufiað, <br>
 þær eardiað      awa to feore. <br>
 </dd>
 </dl>
 </body>