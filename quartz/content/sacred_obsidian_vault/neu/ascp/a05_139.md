<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_138.htm">Previous</a> 
 <a href="a05_140.htm">Next</a> 
 </center>
 <hr>
 <h1>The Paris Psalter: Psalm 139</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Genere me wið niþe      on naman þinum <br>
 fram yfelum menn,      ece drihten, <br>
 and fram þam were,      þe wom fremme. <br>
 þa ealne dæg      inwit and facen <br>
 </dd>
 <dt>5</dt>
 <dd>
 hycgeað on <strong>heortan</strong>      þurh hearme geþoht, <br>
 hi þæt to gefeohte georne      gefremed habbað. <br>
 And heora tungan      torncwidum <br>
 neode serwað,      swa oft nædran doð, <br>
 and him aspidas,      ætrene wyrmas, <br>
 </dd>
 <dt>10</dt>
 <dd>
 under welerum is      gewunad fæste. <br>
 Geheald þu me, drihten,      wið heteniðas <br>
 and wið firenfulles      folmum swylce, <br>
 and fram þam mannum      þe man fremmen, <br>
 alys þu me lungre,      lifes ealdur. <br>
 </dd>
 <dt>15</dt>
 <dd>
 þa on hyge þohtan,      þæt hi ahyltan me <br>
 and minne gang      georne swylce, <br>
 forhyddan oferhygde me      inwitgyrene, <br>
 wraðan wealsadan      <strong>wundnum</strong> <strong>rapum;</strong> <br>
 woldan mine fotas      gefæstnian, <br>
 </dd>
 <dt>20</dt>
 <dd>
 settan me <strong>swyce,</strong>      þær ic siþade. <br>
 Ic þa to drihtne cwæð:      "þu me eart dyre god; <br>
 gehyr min gebed,      halig drihten, <br>
 nu ic stefne to þe      styrme hlude." <br>
 Drihten, drihten,      þu eart gedefe mægen <br>
 </dd>
 <dt>25</dt>
 <dd>
 hælo minre,      and þu min <strong>heafod</strong> scealt <br>
 on gefeohtdæge      feondum awergean. <br>
 Ne alyf þu me æfre      ofer lust minne <br>
 on fyrenfulra      fæcne geðancas, <br>
 þa wiðerwearde me      wraðe hycgeað; <br>
 </dd>
 <dt>30</dt>
 <dd>
 ne forlæt þu me      on lifdagum, <br>
 þy læs hi ahafene ofer me      hwile weorðen. <br>
 Him ymb heafod      hefegast gewinna, <br>
 þæt hi mid welerum      geworht habbað, <br>
 him þæt ilce sceal      on gesittan. <br>
 </dd>
 <dt>35</dt>
 <dd>
 Eac hi feallað      on fyres glede, <br>
 and þu hi mid fyre      facnes gehnegest, <br>
 þæt hi þam yrmðum      a ne wiðstanden. <br>
 Se getynga wer      on teosuspræce, <br>
 ne bið se ofer eorþan      gereaht ahwær; <br>
 </dd>
 <dt>40</dt>
 <dd>
 unsoðfæstne wer      yfel <strong>gecnysseð,</strong> <br>
 oþþe he on eorðan      eall forweorðeð. <br>
 Ic þæt gearuwe ongeat,      þæt gode deð <br>
 drihten domas,      þe on dagum þyssum <br>
 wædlum weorðað,      wreceð þearfendra. <br>
 </dd>
 <dt>45</dt>
 <dd>
 Soð is hwæðere,      soðfæste nu <br>
 þinne naman willað      þuruh neod herigean; <br>
 scylan eard niman      on þinre ansyne, <br>
 þa mid ræde her      rihte lifigeað. <br>
 </dd>
 </dl>
 </body>