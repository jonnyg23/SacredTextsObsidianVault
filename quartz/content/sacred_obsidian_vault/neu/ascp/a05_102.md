<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_101.htm">Previous</a> 
 <a href="a05_103.htm">Next</a> 
 </center>
 <hr>
 <h1>The Paris Psalter: Psalm 102</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Bletsa, mine sawle,      bliðe drihten, <br>
 and eall min inneran      his þæne ecean naman. <br>
 Bletsige, mine sawle,      bealde dryhten, <br>
 ne wylt þu ofergeottul      æfre weorðan <br>
 </dd>
 <dt>5</dt>
 <dd>
 ealra goda,      þe he þe ær dyde. <br>
 He þinum mandædum      miltsade eallum <br>
 and þine adle      ealle gehælde. <br>
 He alysde þin lif      leof of forwyrde, <br>
 fylde þinne willan      fægere mid gode. <br>
 </dd>
 <dt>10</dt>
 <dd>
 He þe gesigefæste      soðre miltse <br>
 and ðe mildheorte      mode getrymede; <br>
 eart þu edneowe      earne gelicast <br>
 on geogoðe nu      gleawe geworden. <br>
 Hafast þu milde mod,      mihta strange, <br>
 </dd>
 <dt>15</dt>
 <dd>
 drihten, domas      <strong>eallum</strong> þe deope her <br>
 and ful treaflice      teonan þolian. <br>
 He his wegas dyde      wise and cuðe <br>
 Moyse þam mæran      on mænige tid, <br>
 swylce his willan eac      werum Israhela. <br>
 </dd>
 <dt>20</dt>
 <dd>
 Mildheort þu eart and mihtig,      mode geþyldig, <br>
 ece drihten,      swa þu a wære; <br>
 is þin milde mod      mannum cyðed. <br>
 Nelle þu oð ende      yrre habban, <br>
 ne on ecnesse      ðe awa belgan. <br>
 </dd>
 <dt>25</dt>
 <dd>
 Na þu be gewyrhtum,      wealdend, urum <br>
 wommum wyrhtum      woldest us don, <br>
 ne æfter urum unryhte      ahwær gyldan. <br>
 Forðon þu æfter heahweorce      heofenes þines <br>
 mildheortnysse,      mihtig drihten, <br>
 </dd>
 <dt>30</dt>
 <dd>
 lustum cyðdest,      þam þe lufedan þe. <br>
 <strong>Swa</strong> þas foldan      fæðme bewindeð <br>
 þes eastrodor      and æfter west, <br>
 he betweonan þam      teonan and unriht <br>
 us fram afyrde      <strong>æghwær</strong> symble. <br>
 </dd>
 <dt>35</dt>
 <dd>
 Swa fæder ðenceð      fægere his bearnum <br>
 milde weorðan,      swa us mihtig god, <br>
 þam þe hine lufiað,      liðe weorðeð, <br>
 forðan he ealle can      ure þearfe. <br>
 Gemune, mihtig god,      þæt we synt moldan and dust; <br>
 </dd>
 <dt>40</dt>
 <dd>
 beoð mannes dagas      mawenum hege <br>
 æghwær anlice,      eorðan blostman, <br>
 swa his lifdagas      læne syndan. <br>
 þonne he gast ofgifeð,      syþþan hine gærsbedd sceal <br>
 wunian widefyrh,      ne him man syððan wat <br>
 </dd>
 <dt>45</dt>
 <dd>
 ahwær elles      ænige stowe. <br>
 þin mildheortnes,      mihtig drihten, <br>
 þurh ealra worulda woruld      wislic standeð, <br>
 deorust and gedefust      ofer ealle þa <strong>þe</strong> ondrædað him. <br>
 Swa his soðfæstnyss      swylce standeð <br>
 </dd>
 <dt>50</dt>
 <dd>
 ofer þara bearna bearn      þe <strong>his</strong> bebodu <strong>healdað,</strong> <br>
 and þæs gemynde      mycle habbað, <br>
 þæt heo his wisfæst word      wynnum efnan. <br>
 On heofenhame      halig drihten <br>
 his heahsetl      hror timbrade, <br>
 </dd>
 <dt>55</dt>
 <dd>
 þanon he eorðricum      eallum wealdeð. <br>
 Ealle his englas      ecne drihten <br>
 bletsian bealde,      heora bliðne frean, <br>
 mægyn and mihta,      þa his mære word <br>
 habbað and healdað      and hyge fremmað. <br>
 </dd>
 <dt>60</dt>
 <dd>
 Bletsian drihten      eall his bearna mægen <br>
 and his ðegna ðreat,      þe þæt þence nu, <br>
 þæt hi his willan      wyrcean georne. <br>
 Eall his agen geweorc      ecne drihten <br>
 on his agenum stede      eac bletsige, <br>
 </dd>
 <dt>65</dt>
 <dd>
 þær him his egsa,      anweald, standeð; <br>
 bletsige min sawl      bliðe drihten. <br>
 </dd>
 </dl>
 </body>