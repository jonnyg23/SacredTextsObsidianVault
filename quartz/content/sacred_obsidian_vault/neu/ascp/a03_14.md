<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_13.htm">Previous</a> 
 <a href="a03_15.htm">Next</a> 
 </center>
 <hr>
 <h1>The Order of the World</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Wilt þu, fus hæle,      fremdne monnan, <br>
 wisne woðboran      wordum gretan, <br>
 fricgan felageongne      ymb forðgesceaft, <br>
 biddan þe gesecge      sidra gesceafta <br>
 </dd>
 <dt>5</dt>
 <dd>
 cræftas cyndelice      cwichrerende, <br>
 þa þe <strong>dogra</strong> gehwam      þurh dom godes <br>
 bringe wundra fela      wera cneorissum! <br>
 Is þara anra gehwam      orgeate tacen, <br>
 þam þurh wisdom      woruld ealle con <br>
 </dd>
 <dt>10</dt>
 <dd>
 behabban on hreþre,      hycgende mon, <br>
 þæt geara iu,      gliwes cræfte, <br>
 mid gieddingum      guman oft wrecan, <br>
 rincas rædfæste;      cuþon ryht sprecan, <br>
 þæt a fricgende      fira cynnes <br>
 </dd>
 <dt>15</dt>
 <dd>
 ond secgende      searoruna gespon <br>
 a gemyndge mæst      monna wiston. <br>
 Forþon scyle ascian,      se þe on elne leofað, <br>
 deophydig mon,      dygelra gesceafta, <br>
 <strong>bewritan</strong> in gewitte      wordhordes cræft, <br>
 </dd>
 <dt>20</dt>
 <dd>
 fæstnian ferðsefan,      þencan forð teala; <br>
 ne sceal þæs aþreotan      þegn modigne, <br>
 þæt he wislice      woruld fulgonge. <br>
 Leorna þas lare.      Ic þe lungre sceal <br>
 meotudes mægensped      maran gesecgan, <br>
 </dd>
 <dt>25</dt>
 <dd>
 þonne þu hygecræftig      in hreþre mæge <br>
 mode gegripan.      Is <strong>sin</strong> meaht forswiþ. <br>
 Nis þæt monnes gemet      moldhrerendra, <br>
 þæt he mæge in hreþre      his heah geweorc <br>
 furþor <strong>aspyrgan</strong>      þonne him frea sylle <br>
 </dd>
 <dt>30</dt>
 <dd>
 to ongietanne      godes agen bibod; <br>
 ac we sculon þoncian      þeodne mærum <br>
 awa to ealdre,      þæs þe us se eca cyning <br>
 on gæste wlite      forgiefan wille <br>
 þæt we eaðe magon      upcund rice <br>
 </dd>
 <dt>35</dt>
 <dd>
 forð gestigan,      gif us on ferðe geneah <br>
 ond we willað healdan      heofoncyninges bibod. <br>
 Gehyr nu þis herespel      ond þinne hyge gefæstna. <br>
 Hwæt, <strong>on</strong> frymþe gescop      fæder ælmihtig, <br>
 heah hordes weard,      heofon ond eorðan, <br>
 </dd>
 <dt>40</dt>
 <dd>
 sæs sidne grund,      sweotule gesceafte, <br>
 þa nu in þam þream      þurh þeodnes hond <br>
 heaþ ond hebbaþ      þone <strong>halgan</strong> blæd. <br>
 Forþon eal swa teofanade,      se þe teala cuþe, <br>
 æghwylc wiþ oþrum;      sceoldon eal beran <br>
 </dd>
 <dt>45</dt>
 <dd>
 stiþe stefnbyrd,      swa him se steora bibead <br>
 missenlice gemetu      þurh þa miclan <strong>gecynd.</strong> <br>
 Swa hi to worulde      wlite forþ berað <br>
 dryhtnes duguþe      ond his dæda þrym, <br>
 lixende lof      in þa longan tid, <br>
 </dd>
 <dt>50</dt>
 <dd>
 fremmaþ fæstlice      frean ece word <br>
 in þam frumstole      þe him frea sette, <br>
 hluttor heofones weard,      healdað georne <br>
 mere gemære;      meaht forð tihð <br>
 heofoncondelle      ond holmas mid, <br>
 </dd>
 <dt>55</dt>
 <dd>
 laþað ond lædeþ      lifes agend <br>
 in his anes fæþm      ealle gesceafta. <br>
 Swa him wideferh      wuldor stondeþ, <br>
 ealra demena      þam gedefestan, <br>
 þe us þis lif gescop,      ond þis leohte beorht <br>
 </dd>
 <dt>60</dt>
 <dd>
 cymeð morgna gehwam      ofer misthleoþu <br>
 wadan ofer wægas      wundrum gegierwed, <br>
 ond mid ærdæge      eastan snoweð <br>
 wlitig ond wynsum      wera cneorissum; <br>
 lifgendra gehwam      leoht forð biereð <br>
 </dd>
 <dt>65</dt>
 <dd>
 bronda beorhtost,      ond his brucan mot <br>
 æghwylc on eorþan,      þe him eagna gesihð <br>
 sigora soðcyning      syllan wolde. <br>
 Gewiteð þonne mid þy wuldre      on westrodor <br>
 forðmære tungol      faran on heape, <br>
 </dd>
 <dt>70</dt>
 <dd>
 oþþæt on æfenne      ut garsecges <br>
 grundas pæþeð,      glom oþer cigð; <br>
 niht æfter cymeð,      healdeð nydbibod <br>
 halgan dryhtnes.      Heofontorht swegl <br>
 scir gescyndeð      in gesceaft godes <br>
 </dd>
 <dt>75</dt>
 <dd>
 under foldan fæþm,      farende tungol. <br>
 Forþon nænig fira      þæs frod leofað <br>
 þæt his mæge æspringe      þurh his ægne sped <strong>witan,</strong> <br>
 hu geond grund færeð      goldtorht sunne <br>
 in þæt wonne genip      under wætra geþring, <br>
 </dd>
 <dt>80</dt>
 <dd>
 oþþe hwa þes leohtes      londbuende <br>
 brucan mote,      siþþan heo ofer brim hweorfeð. <br>
 Forþon swa teofenede,      se þe teala cuþe, <br>
 dæg wiþ nihte,      deop wið hean, <br>
 lyft wið lagustream,      lond wiþ wæge, <br>
 </dd>
 <dt>85</dt>
 <dd>
 flod wið flode,      fisc wið yþum. <br>
 Ne waciað þas geweorc,      ac he <strong>hi</strong> wel healdeð; <br>
 <strong>stondað</strong> stiðlice      bestryþed fæste <br>
 miclum meahtlocum      in þam mægenþrymme <br>
 mid þam sy ahefed      heofon ond eorþe. <br>
 </dd>
 <dt>90</dt>
 <dd>
 Beoð þonne eadge      þa þær in wuniað, <br>
 hyhtlic is þæt <strong>heorðwerud.</strong>      þæt is herga mæst, <br>
 eadigra unrim,      engla þreatas. <br>
 Hy geseoð symle      hyra sylfra cyning, <br>
 eagum on wlitað,      habbað æghwæs genoh. <br>
 </dd>
 <dt>95</dt>
 <dd>
 Nis him wihte won,      þam þe wuldres cyning <br>
 geseoþ in swegle;      him is symbel ond dream <br>
 ece unhwylen      eadgum to frofre. <br>
 Forþon scyle mon gehycgan      þæt he meotude hyre; <br>
 æghwylc ælda bearna      forlæte idle lustas, <br>
 </dd>
 <dt>100</dt>
 <dd>
 læne lifes wynne,      fundige him to lissa blisse, <br>
 forlæte heteniþa      gehwone sigan <br>
 mid synna fyrnum,      fere him to þam sellan rice. <br>
 </dd>
 </dl>
 </body>