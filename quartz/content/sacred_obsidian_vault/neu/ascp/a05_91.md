<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_90.htm">Previous</a> 
 <a href="a05_92.htm">Next</a> 
 </center>
 <hr>
 <h1>The Paris Psalter: Psalm 91</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 God is, þæt man drihtne      geara andette <br>
 and neodlice      his naman asinge, <br>
 þone heahestan      hæleða cynnes; <br>
 And þonne on morgene      mægene sæcge, <br>
 </dd>
 <dt>5</dt>
 <dd>
 hu he milde wearð      manna cynne, <br>
 and his soðe      sæcge nihtes. <br>
 Hwæt, ic on tyn strengum      getogen hæfde, <br>
 hu ic þe on psalterio      singan mihte <br>
 oððe þe mid hearpan      hlyste cweman, <br>
 </dd>
 <dt>10</dt>
 <dd>
 forðon þu me on þinum weorcum      wisum lufadest; <br>
 hihte ic to þinra handa      halgum dædum. <br>
 Hu micle synt þine mægenweorc,      mihtig drihten; <br>
 wærun þine geðancas      þearle deope. <br>
 <strong>Wonhydig</strong> wer      þæs wiht ne cann, <br>
 </dd>
 <dt>15</dt>
 <dd>
 ne þæs andgit hafað      ænig dysigra. <br>
 þonne forð cumað      fyrenfulra ðreat, <br>
 heap synnigra      hige onlic; <br>
 ealle þær ætywað,      þa ðe unrihtes <br>
 on weoruldlife      worhtan geornast, <br>
 </dd>
 <dt>20</dt>
 <dd>
 þæt hi forwordene      weorðen syþþan <br>
 on worulda woruld      and to widan feore. <br>
 þu on ecnesse      awa, drihten, <br>
 <strong>heahesta</strong> bist,      heofonrices weard. <br>
 þi nu ðine feond      fæcne, drihten, <br>
 </dd>
 <dt>25</dt>
 <dd>
 on eorðwege      ealle <strong>forweorþað,</strong> <br>
 and weorðað towrecene      wide ealle, <br>
 þa þe unrihtes      æror worhtan. <br>
 þonne anhorna      ealra gelicost, <br>
 min horn weorðeð      ahafen swiðe <br>
 </dd>
 <dt>30</dt>
 <dd>
 and mine yldo beoð      <strong>æghwær</strong> genihtsum. <br>
 And eage þin      eac sceawode, <br>
 hwær fynd mine      fæcne wæran, <br>
 and mine wergend      wraðe gehyrde <br>
 efne þin agen      eare swylce. <br>
 </dd>
 <dt>35</dt>
 <dd>
 Se soðfæsta      samed anlicast <br>
 beorht on blædum      bloweð swa palma, <br>
 and swa Libanes beorh      lideð and groweð. <br>
 Settað nu georne      on godes huse, <br>
 þæt ge on his wicum      wel geblowan. <br>
 </dd>
 <dt>40</dt>
 <dd>
 Nu gyt syndan manige      manna swylce, <br>
 þe hiom yldo gebidan      ær to genihte, <br>
 and þa mid geþylde      þenden sægdan, <br>
 Cwædon, þæt wære soðfæst      sylfa drihten <br>
 and hine unrihtes      awyht ne heolde. <br>
 </dd>
 </dl>
 </body>