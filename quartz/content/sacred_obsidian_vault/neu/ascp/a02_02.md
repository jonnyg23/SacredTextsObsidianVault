<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a02_01.htm">Previous</a> 
 <a href="a02_03.htm">Next</a> 
 </center>
 <hr>
 <h1>The Fates of the Apostles</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Hwæt! Ic þysne sang           siðgeomor fand  <br>
 on seocum sefan,           samnode wide  <br>
 hu þa æðelingas           ellen cyðdon,  <br>
 torhte ond tireadige.           Twelfe <b>wæron,</b>  <br>
 </dd>
 <dt>5</dt>
 <dd>
 dædum domfæste,           dryhtne gecorene,  <br>
 leofe on life.           Lof wide sprang,  <br>
 miht ond mærðo,           ofer middangeard,  <br>
 þeodnes þegna,           þrym unlytel.  <br>
 Halgan heape           hlyt wisode  <br>
 </dd>
 <dt>10</dt>
 <dd>
 þær hie dryhtnes æ           deman sceoldon,  <br>
 reccan fore rincum.           Sume on Romebyrig,  <br>
 frame, fyrdhwate,           feorh ofgefon  <br>
 þurg Nerones           <b>nearwe</b> searwe,  <br>
 Petrus ond Paulus.           Is se apostolhad  <br>
 </dd>
 <dt>15</dt>
 <dd>
 wide geweorðod           ofer werþeoda!  <br>
 Swylce Andreas           in Achagia  <br>
 for Egias           aldre geneðde.  <br>
 Ne þreodode he fore þrymme           ðeodcyninges,  <br>
 æniges on eorðan,           ac him ece geceas  <br>
 </dd>
 <dt>20</dt>
 <dd>
 langsumre lif,           leoht unhwilen,  <br>
 syþþan hildeheard,           heriges byrhtme,  <br>
 æfter guðplegan           gealgan þehte.  <br>
 Hwæt, we eac gehyrdon           be Iohanne  <br>
 æglæawe menn           æðelo reccan!  <br>
 </dd>
 <dt>25</dt>
 <dd>
 Se manna wæs,           mine gefrege,  <br>
 þurh cneorisse           Criste leofast  <br>
 on weres hade,           syððan wuldres cyning,  <br>
 engla ordfruma,           eorðan sohte  <br>
 þurh fæmnan hrif,           fæder manncynnes.  <br>
 </dd>
 <dt>30</dt>
 <dd>
 He in Effessia           ealle þrage  <br>
 leode lærde,           þanon lifes weg  <br>
 siðe gesohte,           swegle dreamas,  <br>
 beorhtne boldwelan.           Næs his broðor læt,  <br>
 siðes sæne,           ac ðurh sweordes bite  <br>
 </dd>
 <dt>35</dt>
 <dd>
 mid Iudeum           Iacob sceolde  <br>
 fore Herode           ealdre gedælan,  <br>
 feorh wið flæsce.           Philipus wæs  <br>
 mid Asseum,           þanon ece lif  <br>
 þurh rode cwealm           ricene gesohte,  <br>
 </dd>
 <dt>40</dt>
 <dd>
 syððan on galgan           in Gearapolim  <br>
 ahangen wæs           hildecorðre.  <br>
 Huru, wide wearð           wurd undyrne  <br>
 þæt to Indeum           aldre gelædde  <br>
 beaducræftig beorn,           Bartholameus!  <br>
 </dd>
 <dt>45</dt>
 <dd>
 þone heht Astrias           in Albano,  <br>
 hæðen ond hygeblind,           heafde beneotan,  <br>
 forþan he ða hæðengild           hyran ne wolde,  <br>
 wig weorðian.           Him wæs wuldres dream,  <br>
 lifwela leofra           þonne þas leasan godu.  <br>
 </dd>
 <dt>50</dt>
 <dd>
 Swylce Thomas eac           þriste geneðde  <br>
 on Indea           oðre dælas,  <br>
 þær manegum wearð           mod onlihted,  <br>
 hige onhyrded,           þurh his halig word.  <br>
 Syððan collenferð           cyninges broðor  <br>
 </dd>
 <dt>55</dt>
 <dd>
 awehte for weorodum,           wundorcræfte,  <br>
 þurh dryhtnes miht,           þæt he of deaðe aras,  <br>
 geong ond guðhwæt,           ond him wæs Gad nama,  <br>
 ond ða þæm folce           feorg gesealde,  <br>
 sin æt sæcce.           Sweordræs fornam  <br>
 </dd>
 <dt>60</dt>
 <dd>
 þurh hæðene hand,           þær se halga gecrang,  <br>
 wund for weorudum,           þonon wuldres leoht  <br>
 sawle gesohte           sigores to leane.  <br>
 Hwæt, we þæt gehyrdon           þurg halige bec,  <br>
 þæt mid Sigelwarum           soð yppe wearð,  <br>
 </dd>
 <dt>65</dt>
 <dd>
 dryhtlic dom godes!           Dæges or onwoc,  <br>
 leohtes geleafan,           land wæs gefælsod  <br>
 þurh Matheus           mære lare.  <br>
 þone het Irtacus           ðurh yrne hyge,  <br>
 wælreow cyning,           wæpnum aswebban.  <br>
 </dd>
 <dt>70</dt>
 <dd>
 Hyrde we þæt Iacob           in Ierusalem  <br>
 fore sacerdum           swilt þrowode.  <br>
 ðurg stenges sweng           stiðmod gecrang,  <br>
 eadig for æfestum.           Hafað nu ece lif  <br>
 mid wuldorcining,           wiges to leane.  <br>
 </dd>
 <dt>75</dt>
 <dd>
 Næron ða twegen           tohtan sæne,  <br>
 lindgelaces,           land Persea  <br>
 sohton siðfrome,           Simon ond Thaddeus,  <br>
 beornas beadorofe!           Him wearð bam samod  <br>
 an endedæg.           æðele sceoldon  <br>
 </dd>
 <dt>80</dt>
 <dd>
 ðurh wæpenhete           weorc þrowigan,  <br>
 sigelean secan,           ond þone soðan gefean,  <br>
 dream æfter deaðe,           þa gedæled wearð  <br>
 lif wið lice,           ond þas lænan gestreon,  <br>
 idle æhtwelan,           <b>ealle</b> forhogodan.  <br>
 </dd>
 <dt>85</dt>
 <dd>
 ðus ða æðelingas           ende gesealdon,  <br>
 <em>XII</em> tilmodige.           Tir unbræcne  <br>
 wegan on gewitte           wuldres þegnas.  <br>
 Nu ic þonne bidde           beorn se ðe lufige  <br>
 þysses giddes begang           þæt he geomrum me  <br>
 </dd>
 <dt>90</dt>
 <dd>
 þone <b>halgan</b> heap           helpe bidde,  <br>
 friðes ond fultomes.           Hu, ic freonda beþearf  <br>
 liðra on lade,           þonne ic sceal langne ham,  <br>
 eardwic uncuð,           ana <b>gesecan,</b>  <br>
 <b>lætan</b> me on laste           lic, eorðan dæl,  <br>
 </dd>
 <dt>95</dt>
 <dd>
 wælreaf wunigean           weormum to hroðre.  <br>
 Her mæg findan           <b>foreþances</b> gleaw,  <br>
 se ðe hine lysteð           leoðgiddunga,  <br>
 hwa þas fitte fegde.           ᛇ þær on ende <b>standeþ,</b>  <br>
 eorlas þæs on eorðan brucaþ.           Ne moton hie awa ætsomne,  <br>
 </dd>
 <dt>100</dt>
 <dd>
 woruldwunigende;           ᚹ sceal gedreosan,  <br>
 ᚢ on eðle,           æfter <b>tohreosan</b>  <br>
 <b>læne</b> lices frætewa,           efne swa ᛚ toglideð.  <br>
 <b>þonne</b> <b>ᚳ</b> <b>ond</b> <b>ᚣ</b>           cræftes <b>neosað</b>  <br>
 nihtes nearowe,           on him <b>ᚾ</b> <b>ligeð,</b>  <br>
 </dd>
 <dt>105</dt>
 <dd>
 <b>cyninges</b> þeodom.           Nu ðu <b>cunnon</b> miht  <br>
 <b>hwa</b> <b>on</b> <b>þam</b> <b>wordum</b> wæs           werum oncyðig.  <br>
 Sie þæs gemyndig,           <b>mann</b> <b>se</b> <b>ðe</b> lufige  <br>
 þisses galdres begang,           þæt he geoce <b>me</b>  <br>
 <b>ond</b> <b>frofre</b> fricle.           Ic sceall feor heonan,  <br>
 </dd>
 <dt>110</dt>
 <dd>
 an elles <b>forð,</b>           <b>eardes</b> neosan,  <br>
 sið asettan,           nat ic sylfa hwær,  <br>
 <b>of</b> <b>þisse</b> worulde.           Wic sindon uncuð,  <br>
 eard ond eðel,           swa <b>bið</b> ælcum menn  <br>
 nemþe he godcundes           gastes bruce.  <br>
 </dd>
 <dt>115</dt>
 <dd>
 Ah utu we þe geornor           to gode cleopigan,  <br>
 sendan usse bene           on þa beorhtan gesceaft,  <br>
 þæt we þæs botles           brucan motan,  <br>
 hames in hehðo,           þær is hihta mæst,  <br>
 þær cyning engla           clænum <b>gildeð</b>  <br>
 </dd>
 <dt>120</dt>
 <dd>
 lean unhwilen.           Nu a his lof standeð,  <br>
 mycel ond mære,           ond his miht seomaþ,  <br>
 ece ond edgiong,           ofer ealle gesceaft.  <br>
 <em>Finit</em>.  <br>
 </dd>
 </dl>
 </body>