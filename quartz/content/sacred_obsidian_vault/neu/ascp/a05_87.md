<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_86.htm">Previous</a> 
 <a href="a05_88.htm">Next</a> 
 </center>
 <hr>
 <h1>The Paris Psalter: Psalm 87</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 þu eart me, drihten god,      dyre hælend; <br>
 ic on dæge to ðe      dygle cleopode, <br>
 and on niht fore þe      neode swylce. <br>
 Gange min ingebed      on þin gleawe gesihð; <br>
 </dd>
 <dt>5</dt>
 <dd>
 ahyld eare þin      and gehyr min gebed. <br>
 Forðon is sawl min      sares and yfeles <br>
 fæste gefylled;      is min feorh swylce <br>
 to helldore      hylded geneahhe. <br>
 Wenað þæs sume,      þæt ic on wraðne seað <br>
 </dd>
 <dt>10</dt>
 <dd>
 mid fyrenwyrhtum      feallan sceolde; <br>
 ic eom <strong>men</strong> gelic      mære geworden, <br>
 þe mid <strong>deadum</strong> bið      betweox deaðe freo. <br>
 Swa gewundade      wraðe slæpe <br>
 syn þonne <strong>geworpene</strong>      on widne hlæw, <br>
 </dd>
 <dt>15</dt>
 <dd>
 þær hiora gymynde      men ne wænan, <br>
 swa hi syn fram þinre handa      heane adrifene. <br>
 Hi me asetton      on seað hinder, <br>
 þær wæs deorc þeostru      and deaþes scua. <br>
 þær me wæs yrre þin      on acyþed, <br>
 </dd>
 <dt>20</dt>
 <dd>
 and þu me oferhige on      ealle gelæddest. <br>
 Feor ðu me dydest      freondas cuþe; <br>
 settan me symble,      þær me unswæsost wæs; <br>
 eam ic swære geseald,      þær ic ut swican ne mæg. <br>
 Eagan me syndon      unhale nu <br>
 </dd>
 <dt>25</dt>
 <dd>
 geworden for wædle;      ic me to wuldres gode <br>
 þuruh ealne dæg      elne clypige <br>
 and mine handa to þe      hebbe and ðenige. <br>
 Ne huru wundur      wyrceað deade, <br>
 oþþe hi listum      læceas weccean <br>
 </dd>
 <dt>30</dt>
 <dd>
 and hi andettan þe      ealle syþþan. <br>
 Ne on ðeostrum ne mæg      þances gehygdum <br>
 ænig wislicu      wundur oncnawan, <br>
 oððe þin soðfæstnes      si on þam lande <br>
 þe ofergytnes      on eardige. <br>
 </dd>
 <dt>35</dt>
 <dd>
 Cwist þu, oncnawað hi      wundru ðine <br>
 on ðam dimmum      deorcan ðystrum, <br>
 oððe ðine rihtwisnesse      recene gemeteð <br>
 on ofergyttolnesse      manna ænig? <br>
 Ic me <strong>to</strong> ðe,      ece drihten, <br>
 </dd>
 <dt>40</dt>
 <dd>
 mid modgehygde      mægene clypade, <br>
 and min gebed      morgena gehwylce <br>
 fore sylfne þe      soðfæst becume. <br>
 Forhwan ðu min gebed      æfre woldest, <br>
 soð god, wiðsacan,      oððe þinre gesihðe me <br>
 </dd>
 <dt>45</dt>
 <dd>
 on þissum ealdre      æfre wyrnan? <br>
 Wædla ic eom on gewinne,      worhte swa on geoguðe; <br>
 ahafen ic wæs and gehyned,      hwæðere næs gescended. <br>
 Oft me þines yrres      egsa geðeowde, <br>
 and me broga þin      bitere gedrefde. <br>
 </dd>
 <dt>50</dt>
 <dd>
 Hi me ealne dæg      utan ymbsealdan, <br>
 swa wæterflodas      wæron ætsomne. <br>
 þu me afyrdest      frynd þa nehstan <br>
 and mine cuðe eac      cwicu geyrmdest. <br>
 </dd>
 </dl>
 </body>