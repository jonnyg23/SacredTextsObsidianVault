<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a11.htm">Previous</a> 
 <a href="a13.htm">Next</a> 
 </center>
 <hr>
 <h1>The Rune Poem</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 ᛇ byþ frofur           fira gehwylcum.  <br>
 Sceal ðeah manna gehwylc           miclun hyt dælan  <br>
 gif he wile for drihtne           domes hleotan.  <br>
 ᚢ byþ anmod           and oferhyrned,  <br>
 </dd>
 <dt>5</dt>
 <dd>
 felafrecne deor,           feohteþ mid hornum,  <br>
 mære morstapa;           þæt is modig wuht.  <br>
 ᚦ byþ ðearle scearp;           ðegna gehwylcum  <br>
 anfeng ys yfyl,           ungemetun reþe  <br>
 manna gehwylcun           ðe him mid resteð.  <br>
 </dd>
 <dt>10</dt>
 <dd>
 ᚩ byþ ordfruma           ælcre spræce,  <br>
 wisdomes wraþu           and witena frofur,  <br>
 and eorla gehwam           eadnys and tohiht.  <br>
 ᚱ byþ on recyde           rinca gehwylcum  <br>
 sefte, and swiþhwæt           ðam ðe sitteþ on ufan  <br>
 </dd>
 <dt>15</dt>
 <dd>
 meare mægenheardum           ofer milpaþas.  <br>
 ᚳ byþ cwicera gehwam           cuþ on fyre,  <br>
 blac and beorhtlic,           byrneþ oftust  <br>
 ðær hi æþelingas           inne restaþ.  <br>
 ᚷ gumena byþ           gleng and herenys,  <br>
 </dd>
 <dt>20</dt>
 <dd>
 wraþu and wyrþscype,           and wræcna gehwam  <br>
 ar and ætwist           ðe byþ oþra leas.  <br>
 ᚹne bruceþ           ðe can weana lyt,  <br>
 sares and <b>sorge,</b>           and him sylfa hæfþ  <br>
 blæd and blysse           and eac byrga geniht.  <br>
 </dd>
 <dt>25</dt>
 <dd>
 ᚻ byþ hwitust corna;           hwyrft hit of heofones lyfte,  <br>
 wealcaþ hit windes <b>scuras,</b>           weorþeþ hit to wætere syððan.  <br>
 ᚾ byþ nearu on breostan,           weorþeþ hi ðeah oft niþa bearnum  <br>
 to helpe and to hæle gehwæþre,           gif hi his hlystaþ æror.  <br>
 ᛁ byþ oferceald,           ungemetum slidor,  <br>
 </dd>
 <dt>30</dt>
 <dd>
 glisnaþ glæshluttur,           gimmum gelicust,  <br>
 flor forste <b>geworuht,</b>           fæger ansyne.  <br>
 ᛄ byþ gumena hiht,           ðon god læteþ,  <br>
 halig heofones cyning,           hrusan syllan  <br>
 beorhte bleda           beornum and ðearfum.  <br>
 </dd>
 <dt>35</dt>
 <dd>
 ᛇ byþ utan           unsmeþe treow,  <br>
 heard, hrusan fæst,           hyrde fyres,  <br>
 wyrtrumun underwreþyd,           <b>wyn</b> on eþle.  <br>
 ᛈ byþ symble           plega and hlehter  <br>
 wlancum           ðar wigan sittaþ  <br>
 </dd>
 <dt>40</dt>
 <dd>
 on beorsele           bliþe ætsomne.  <br>
 ᛉ <b>secg</b> <b>eard</b> hæfþ           oftust on fenne,  <br>
 wexeð on wature,           wundaþ grimme,  <br>
 blode breneð           beorna gehwylcne  <br>
 ðe him ænigne           onfeng gedeð.  <br>
 </dd>
 <dt>45</dt>
 <dd>
 ᛋ semannum           symble biþ on hihte,  <br>
 ðonn hi hine feriaþ           ofer fisces beþ,  <br>
 oþ hi brimhengest           bringeþ to lande.  <br>
 ᛏ biþ tacna sum,           healdeð trywa wel  <br>
 wiþ æþelingas,           a biþ on færylde,  <br>
 </dd>
 <dt>50</dt>
 <dd>
 ofer nihta genipu           næfre swiceþ.  <br>
 ᛒ byþ bleda leas,           bereþ efne swa ðeah  <br>
 tanas butan tudder,           biþ on telgum wlitig,  <br>
 <b>heah</b> on helme           hrysted fægere,  <br>
 geloden leafum,           lyfte getenge.  <br>
 </dd>
 <dt>55</dt>
 <dd>
 ᛖ byþ for eorlum           æþelinga wyn,  <br>
 hors hofum wlanc,           ðær him <b>hæleþ</b> <b>ymbe,</b>  <br>
 welege on wicgum,           wrixlaþ spræce,  <br>
 and biþ unstyllum           æfre frofur.  <br>
 ᛗ byþ on myrgþe           his magan leof;  <br>
 </dd>
 <dt>60</dt>
 <dd>
 sceal þeah anra gehwylc           <b>oðrum</b> swican,  <br>
 for ðam dryhten wyle           dome sine  <br>
 þæt earme flæsc           eorþan betæcan.  <br>
 ᛚ byþ leodum           langsum geþuht,  <br>
 gif hi sculun <b>neþan</b>           on nacan tealtum,  <br>
 </dd>
 <dt>65</dt>
 <dd>
 and hi sæyþa           swyþe bregaþ,  <br>
 and se brimhengest           bridles ne <b>gymeð.</b>  <br>
 ᛝ wæs ærest           mid Eastdenum  <br>
 gesewen secgun,           oþ he siððan <b>eft</b>  <br>
 ofer wæg gewat,           wæn æfter ran;  <br>
 </dd>
 <dt>70</dt>
 <dd>
 ðus heardingas           ðone hæle nemdun.  <br>
 ᛟ byþ oferleof           æghwylcum men,  <br>
 gif he mot ðær <b>rihtes</b>           and gerysena on  <br>
 brucan on <b>bolde</b>           bleadum oftast.  <br>
 ᛞ byþ drihtnes sond,           deore mannum,  <br>
 </dd>
 <dt>75</dt>
 <dd>
 mære metodes leoht,           myrgþ and tohiht  <br>
 eadgum and earmum,           eallum brice.  <br>
 ᚪ byþ on eorþan           elda bearnum  <br>
 flæsces fodor,           fereþ gelome  <br>
 ofer ganotes bæþ;           garsecg fandaþ  <br>
 </dd>
 <dt>80</dt>
 <dd>
 hwæþer ac hæbbe           æþele treowe.  <br>
 ᚫ biþ oferheah,           eldum dyre,  <br>
 stiþ on staþule,           stede rihte hylt,  <br>
 ðeah him feohtan on           firas monige.  <br>
 ᚣ byþ æþelinga           and eorla gehwæs  <br>
 </dd>
 <dt>85</dt>
 <dd>
 wyn and wyrþmynd,           byþ on wicge fæger,  <br>
 fæstlic on færelde,           <b>fyrdgeatewa</b> sum.  <br>
 ᛡ byþ <b>eafix,</b>           and ðeah a bruceþ  <br>
 fodres on <b>foldan,</b>           hafaþ fægerne eard,  <br>
 wætre beworpen,           ðær he wynnum leofaþ.  <br>
 </dd>
 <dt>90</dt>
 <dd>
 ᛠ byþ egle           eorla gehwylcun,  <br>
 ðonn fæstlice           flæsc onginneþ,  <br>
 hraw colian,           hrusan ceosan  <br>
 blac to gebeddan;           bleda gedreosaþ,  <br>
 wynna gewitaþ,           wera geswicaþ.  <br>
 </dd>
 </dl>
 </body>