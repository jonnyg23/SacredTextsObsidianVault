<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_94.htm">Previous</a> 
 <a href="a05_96.htm">Next</a> 
 </center>
 <hr>
 <h1>The Paris Psalter: Psalm 95</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Singað nu drihtne      sangas neowe; <br>
 singe þeos eorðe eall      eceum drihtne. <br>
 Singað nu drihtne,      and his soðne naman <br>
 bealde bletsiað;      beornas sæcgeað <br>
 </dd>
 <dt>5</dt>
 <dd>
 fram dæge to dæge      drihtnes hælu. <br>
 Secgeað his wuldor      geond sigeþeode, <br>
 and on eallum folcum      his <strong>fægere</strong> wundor. <br>
 He is se mycla god;      forþon hine mæn sculon <br>
 elne herian;      he is egeslic god <br>
 </dd>
 <dt>10</dt>
 <dd>
 ofer ealle godu      eorðbuendra. <br>
 Syndon ealle hæþenu godu      hildedeoful; <br>
 heofonas þænne worhte      halig drihten. <br>
 Ys on þinre gesihðe      soð andetnes, <br>
 fæger halignes      fæste gebletsad <br>
 </dd>
 <dt>15</dt>
 <dd>
 and weorðlic wlite      wuldres þines. <br>
 Bringað nu drihtne      bu ætsomne <br>
 wlite and are,      wuldor ðridde, <br>
 and þæt of hiora eðele don      ealle þeode, <br>
 þæt hi naman drihtenes      neode herigean. <br>
 </dd>
 <dt>20</dt>
 <dd>
 Genimað eow arlice lac      and in gangað <br>
 on his wictunas;      weorðiað drihten <br>
 on his þære halgan      healle geneahhige. <br>
 For his ansyne sceal      eorðe beofian; <br>
 secgað nu on cynnum      and on cneorissum, <br>
 </dd>
 <dt>25</dt>
 <dd>
 þæt from treowe becwom      tirfæst rice <br>
 drihten ure;      dome he syþþan <br>
 eorðan ymbhwyrft      ealle gesette. <br>
 He ferhtlic riht      folcum demeð <br>
 and on his yrre      ealle þeode. <br>
 </dd>
 <dt>30</dt>
 <dd>
 <strong>Heofenas</strong> blissiað,      hrusan swylce <br>
 gefeoð fæstlice,      and floda þrym; <br>
 sealte sæstreamas      sælðe habbað. <br>
 Habbað feldas eac      fægere blisse <br>
 and ealle þa þe on him      eard weardiað; <br>
 </dd>
 <dt>35</dt>
 <dd>
 wærun wudubearuwas      on wyndagum <br>
 for andwlitan      ecean drihtnes, <br>
 forþon he cwom      on cyneðrymme, <br>
 þæt he þas eorðan      ealle demde. <br>
 <strong>þonne</strong> he ymbhwyrft      eorðan folca <br>
 </dd>
 <dt>40</dt>
 <dd>
 soðe and rihte      syþþan demeð. <br>
 </dd>
 </dl>
 </body>