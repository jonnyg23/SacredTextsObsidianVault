<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_117.htm">Previous</a> 
 <a href="a05_119.htm">Next</a> 
 </center>
 <hr>
 <h1>The Paris Psalter: Psalm 118</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Eadige beoð on wege,      þa þe unwemme <br>
 on hiora dryhtnes æ      deore gangað. <br>
 Eadige beoð swylce,      þa þe a wyllað <br>
 his gewitnesse      wise smeagan, <br>
 </dd>
 <dt>5</dt>
 <dd>
 and hine mid ealle      <strong>innancundum</strong> <br>
 heortan hordcofan      helpe biddað. <br>
 Ne magon manwyrhtan      mægene feran <br>
 on his mærne weg,      mihtigan drihtnes. <br>
 þu þine bebodu      bealde hete <br>
 </dd>
 <dt>10</dt>
 <dd>
 ealle eorðbuend      elne haldan. <br>
 Ic þæs la wisce,      þæt wegas mine <br>
 on ðinum willan      weorþan gereahte, <br>
 þæt ic þin agen bebod      elne healde. <br>
 Ne beo ic þonne on ealdre      æfre gescynded, <br>
 </dd>
 <dt>15</dt>
 <dd>
 gif ic on ealle þine bebodu      elne locie. <br>
 <strong>Ic</strong> þe andette,      ece dryhten, <br>
 mid minre heortan      holde geþance <br>
 on þan þe ic geleornode      and gelæstan mæg, <br>
 þæt ic þine domas      dædum healde. <br>
 </dd>
 <dt>20</dt>
 <dd>
 And ic þine soðfæstnysse      swylce mote <br>
 on hyge healdan,      þæt þu huru me <br>
 on ðyssum ealdre      ænne ne forlæte. <br>
 On hwan mæg se iunga      on godne weg <br>
 <strong>rihtran</strong> <strong>þe</strong> rædran      ræd gemittan, <br>
 </dd>
 <dt>25</dt>
 <dd>
 þonne he þine wisan      word gehealde? <br>
 Ic þe mid ealre      innancundre <br>
 heortan sece;      ne þu huru me <br>
 fram þinum bebodum      feor adrife. <br>
 Forðon ic on minre heortan      hydde georne, <br>
 </dd>
 <dt>30</dt>
 <dd>
 þæt ic þinre spræce      sped gehealde, <br>
 þy læs ðe ic gefremme      fyrene ænige. <br>
 þu eart gebletsud,      bliþe dryhten; <br>
 lær me mid lufan,      hu ic læste well <br>
 and ic þine soðfæstnysse      sweotule cunne. <br>
 </dd>
 <dt>35</dt>
 <dd>
 Ic on minum welerum      wordum secge <br>
 ealles þines muðes      meahte domas. <br>
 And ic on wege swylce      wynnum gange, <br>
 þær ic ðine gewitnesse      wat ful clæne, <br>
 swa ic ealra welena      willum bruce. <br>
 </dd>
 <dt>40</dt>
 <dd>
 Swa ic <strong>on</strong> þine soðfæstnysse      soðe getreowe, <br>
 þæt ic ne weorðe      worda þinra <br>
 ealra ofergittul      awa to feore. <br>
 Ic on þinre soðfæstnysse      symble meteode, <br>
 þæt ic þine wislicu      word geheolde. <br>
 </dd>
 <dt>45</dt>
 <dd>
 Gild þinum esne      gode dæde; <br>
 ic on lifdagum      lustum healde <br>
 þinra worda waru      mid wisdome. <br>
 Onwreoh þu mine eagan,      þæt ic wel mæge <br>
 on þinre æ      eall sceawian <br>
 </dd>
 <dt>50</dt>
 <dd>
 wundur wræclicu,      þa þu worhtyst ær. <br>
 Ic eom on eorðan      earm bigenga; <br>
 ne do þu me dyrne      þine þa deoran bebodu. <br>
 þæt sawul min      symble wilnað, <br>
 þæt ic þin soðfæst word      gesund mote <br>
 </dd>
 <dt>55</dt>
 <dd>
 on ealle tid      elne healdan. <br>
 þu oferhydige      ealle þreadest, <br>
 þa þu awyrgde      wistest gearuwe <br>
 and þine bebodu      efnan noldan. <br>
 Afyr þu fram me      facen and edwit, <br>
 </dd>
 <dt>60</dt>
 <dd>
 oððe ic oferhydige      awiht wylle; <br>
 forðan ic þine gewitnesse      wylle secan. <br>
 Ac nu ealdormenn      ealle ætgædere <br>
 sæton on seldum,      swyþe spræcon, <br>
 and wið me wraðum      wordum scirdan; <br>
 </dd>
 <dt>65</dt>
 <dd>
 hwæþere þin esne      elnes teolode, <br>
 þæt he þine soðe word      snotur beeode. <br>
 Me wæs þin gewitnys      wyrð and getreowe, <br>
 and ic hi on mode      metegie georne <br>
 and me to frofre wat,      þæt ic forð heonun <br>
 </dd>
 <dt>70</dt>
 <dd>
 his soðfæstnysse      sece georne. <br>
 ætfealh min sawul      flore geneahhige; <br>
 do me æfter þinum wordum      wel gecwician. <br>
 Ic þe wegas mine      wise secge, <br>
 and þu me gehyrdest      holde mode; <br>
 </dd>
 <dt>75</dt>
 <dd>
 lær me on life,      hu ic lengest mæge <br>
 þine <strong>soðfæstnysse</strong>      selest gehealdan. <br>
 þu me soðfæstnysse weg      swylce getacna, <br>
 þæt ic on þinum wundrum      me wel begange. <br>
 Min sawl aslep,      þa me sorh begeat <br>
 </dd>
 <dt>80</dt>
 <dd>
 for langunga;      læt me nu þa <br>
 on þinum wordum      weorðan trumne. <br>
 Afyr fram me      unryhte wegas, <br>
 and me on þinre æ geweorþ      ealles milde. <br>
 Ic me wise geceas      wegas soðfæste; <br>
 </dd>
 <dt>85</dt>
 <dd>
 ne weorðe ic þinra doma      gedweled æfre. <br>
 Swa ic fæste ætfealh,      þæt ic forð heonun <br>
 þine gewitnysse      wel geheolde; <br>
 ne wylt þu me on ealdre      æfre gescyndan. <br>
 Nu ic on wisne weg      worda þinra <br>
 </dd>
 <dt>90</dt>
 <dd>
 reðne rinne,      and þu rice nu <br>
 mine heortan geheald      on hyge brade. <br>
 æ þu me sete,      ece dryhten, <br>
 þæt ic on soðfæste wegas      symble gange <br>
 and ic þa secan      symble mote. <br>
 </dd>
 <dt>95</dt>
 <dd>
 Syle me andgit eac,      þæt ic æ þine <br>
 smeage mid soðe,      swylce healde <br>
 on ealre minre heortan      holde mode. <br>
 Gelæd me on stige,      þær ic stæpe mine <br>
 on þinum bebodum      bryce hæbbe, <br>
 </dd>
 <dt>100</dt>
 <dd>
 forðan ic hy mid soðe      symble wolde. <br>
 Ahyld mine heortan,      þæt ic halige nu <br>
 on þine gewitnysse      wise gecyrre; <br>
 nalæs me gitsung      forniman mote. <br>
 Gewend þu mine eagan,      þy <strong>læs</strong> ic weorc idel <br>
 </dd>
 <dt>105</dt>
 <dd>
 gese þurh synne,      ac me on soðne weg <br>
 þinne þone leofan      læde cwiculice. <br>
 Sete ðinum esne      oðer swylce, <br>
 þæt he þine spræce      sped leornige <br>
 and þa on ege þinum      ealle healde. <br>
 </dd>
 <dt>110</dt>
 <dd>
 þu me scealt edwitt min      of awyrpan, <br>
 þæt me to incan      ahwær gangeð; <br>
 forþon ic eom on þinum domum      gedefe glæd. <br>
 Efne ic þine bebodu      bealde wolde <br>
 wis wylle gegan;      wene ic swylce, <br>
 </dd>
 <dt>115</dt>
 <dd>
 þæt þu me on rihtes      ræd gecwycige. <br>
 And me ofer cume,      ece <strong>dryhten,</strong> <br>
 þæt milde mod,      mære hælu <br>
 æfter þinre spræce      spowendlice. <br>
 And ic andwyrde      þam þe me edwitstafas <br>
 </dd>
 <dt>120</dt>
 <dd>
 wordum wrað cweþað,      þæt ic gewene on ðe <br>
 and on þinum wordum      wære hæbbe. <br>
 Ne afyr þu me æfre      fæle spræce, <br>
 þa ic me on muðe      mægene hæbbe, <br>
 and ic soðfæst word      on sylfan healde, <br>
 </dd>
 <dt>125</dt>
 <dd>
 þæt ic on ðinra doma      dæde getreowige. <br>
 And ic æ þine      efne and healde, <br>
 and to worulde on ðære      wunian mote <br>
 and on ecnysse      efnan and healdan. <br>
 And ic on <strong>bealde</strong>      brædu gange, <br>
 </dd>
 <dt>130</dt>
 <dd>
 forðan ic þine gewitnysse      wel getrymede. <br>
 And ic þæt fore cyningum      cyðan mote, <br>
 þær hig eagum      on locian, <br>
 hu me þin gewitnyss ys      weorð and getreowe, <br>
 and on ðam ne beon      æfre gescynded. <br>
 </dd>
 <dt>135</dt>
 <dd>
 And ic on þinum bebodum      bealde mote <br>
 gemetegian      swyþe mærne ræd, <br>
 forþan ic hi on lufan minre      lange hæfde. <br>
 And ic mine handa      hof gelome, <br>
 þær ic þine bebodu      bryce lufade, <br>
 </dd>
 <dt>140</dt>
 <dd>
 þa ic mid ðysse þeode      þearle begange, <br>
 and on ðine soðcwydas      symble ic getreowige. <br>
 Gemun nu, dryhten,      þines wordes, <br>
 on þam þu me þinum      þeowe hyht gesealdest. <br>
 þas ic me on frofre      fæste hæbbe <br>
 </dd>
 <dt>145</dt>
 <dd>
 on minum eaðmedum      ungemete swyðe, <br>
 forðon me þin spræc      spedum cwycade. <br>
 Oftust ofermodige      unriht fremmað, <br>
 oþþæt hi on eorðan      ealle forweorðað; <br>
 ic þinre æ      a folgode. <br>
 </dd>
 <dt>150</dt>
 <dd>
 Ic wæs gemyndig      mærra doma <br>
 þinra geþancol,      ðeoden dryhten, <br>
 þæt ic on worulde æt ðe      wurde afrefred. <br>
 Me wearð gemolten      mod on hreðre <br>
 for fyrenfulra      facendædum, <br>
 </dd>
 <dt>155</dt>
 <dd>
 þa hi æ þine      anforleton. <br>
 Ac me to sange      symble hæfde, <br>
 hu ic þine soðfæstnysse      selest heolde, <br>
 þær ic on elelande      ahte stowe. <br>
 Nede ic þæt gemunde      <strong>nihta</strong> gehwylcre, <br>
 </dd>
 <dt>160</dt>
 <dd>
 þæt ic naman þinne      nemde, dryhten, <br>
 and ic æ þine      elne heolde. <br>
 þas me andweardum      ealle gewurdan, <br>
 forþon ic þine soðfæstnysse      sohte georne. <br>
 Me ys on dæle,      dryhten user, <br>
 </dd>
 <dt>165</dt>
 <dd>
 cwide cynlice,      þæt ic cwic wylle <br>
 þine æ healdan      elne mycle. <br>
 Ic bidde þinre ansyne      ungemete georne <br>
 mid ealre gehygde      heortan minre, <br>
 þæt þu me on mode      milde weorðe <br>
 </dd>
 <dt>170</dt>
 <dd>
 æfter þinre spræce      spowendlice. <br>
 Swa ic wegas þine      wise þence <br>
 to ferenne      fotum minum, <br>
 þæt ic on þinre gewitnysse      wel gefere. <br>
 Gearo ic eom symble,      nalæs grames modes, <br>
 </dd>
 <dt>175</dt>
 <dd>
 þæt ic betst cunne      þine bebodu healdan. <br>
 Me fyrenfulra      fæcne rapas <br>
 ungemet geneahhie      oft beclyptan; <br>
 næs ic ofergittul,      þæt ic æ þine <br>
 mid hygecræfte      heolde and læste. <br>
 </dd>
 <dt>180</dt>
 <dd>
 Ic æt midre niht      mæla gehwylce <br>
 ricene arise,      and hraðe gange <br>
 þær ic ðe andette      eall ætgædere, <br>
 secge þine domas      dædum rihte. <br>
 Ic eom dælneomend      þe heom ondrædað þe, <br>
 </dd>
 <dt>185</dt>
 <dd>
 and þine halige bebodu      healdað georne. <br>
 þeos eorðe is      eall gefylled <br>
 þinre mildheortnesse,      mihtig drihten; <br>
 þine soðfæstnesse      þu me swylce lær. <br>
 þu ymb þinne esne      æghwær dydest <br>
 </dd>
 <dt>190</dt>
 <dd>
 wel weorðlice;      wene ic, drihten, <br>
 þæt þu þin word wylle      wis gehealdan. <br>
 þu me þeodscipe lær      þinne tilne <br>
 and wisdomes      word to genihte, <br>
 forðon ic þin bebod      þriste gelyfde. <br>
 </dd>
 <dt>195</dt>
 <dd>
 ærþon ic gehened      hean <strong>gewurde,</strong> <br>
 ic agylte      ungemetum swiðe; <br>
 hwæðere ic þine spræce geheold      sped on mode. <br>
 God þu <strong>eart,</strong> drihten,      and me god swylce <br>
 on þinum tile gelær,      þæt ic teala cunne <br>
 </dd>
 <dt>200</dt>
 <dd>
 þin soðfæst weorc      symble healdan. <br>
 Ys nu mænigfeald ofer me      man and unriht <br>
 oferhydigra;      ic nu mid ealre <br>
 minre heortan hige      hycge swiðe, <br>
 þæt ic þin bebod      beorht atredde. <br>
 </dd>
 <dt>205</dt>
 <dd>
 Ys heora heorte nu      her anlicast <br>
 swa meoluc wese      mægene gerunnen; <br>
 ic æ þine      ungemete georne <br>
 on modsefan      minum healde. <br>
 Selre me wæs and <strong>seftre,</strong>      þæt þu sylfa me <br>
 </dd>
 <dt>210</dt>
 <dd>
 heane gehnægdest,      and ic hraðe syþþan <br>
 þin soðfæst weorc      wel leornade. <br>
 Me is micle betere,      þæt ic bebodu healde, <br>
 ðines muðes gemet,      þonne mon me geofe <br>
 geara ðusende      goldes and seolfres. <br>
 </dd>
 <dt>215</dt>
 <dd>
 Handa me ðine      holde geworhton <br>
 and gehiwedan      mid higecræfte; <br>
 syle me nu andgyt,      þæt ic eall mæge <br>
 þine bliðe bebodu      beorhte leornian. <br>
 þa ðe on feore forhtigað,      þa me on fægere geseoð <br>
 </dd>
 <dt>220</dt>
 <dd>
 and blissiað,      bu geðenceað, <br>
 þæt ic þinum wordum      wel getreowde. <br>
 Ic þæt, dryhten, ongeat,      domas þine <br>
 reðe rihtwise,      and ðu ricene me <br>
 on ðinre soðfæstnesse dydest      samed eadmedne. <br>
 </dd>
 <dt>225</dt>
 <dd>
 Wese þin milde mod      mihtum geswiðed, <br>
 and me to frofre      fæste gestande, <br>
 swa ðu on þinre spræce      sped gehete <br>
 þinum agenum      esne æt þearfe. <br>
 Cumen me ðine miltsa      mihtum geswyþede, <br>
 </dd>
 <dt>230</dt>
 <dd>
 and ic lange on þam      lifian mote; <br>
 forðon me is metegung      on modsefan, <br>
 hu ic æ þine      efnast healde. <br>
 Beon þa oferhydegan      ealle gescende, <br>
 þe me unrihte      ahwær gretan; <br>
 </dd>
 <dt>235</dt>
 <dd>
 ic þine bebodu      bealde gegange. <br>
 Gehweorfen to me,      þa þe hyldu to ðe <br>
 egsan ahtan,      and ealle þa <br>
 ðe þine gewitnesse      wise cuðan. <br>
 Wese heorte min      on hige clæne <br>
 </dd>
 <dt>240</dt>
 <dd>
 and ic on þin soðfæst word      symble getreowige, <br>
 þæt ic on ealdre ne wese      æfre gescended. <br>
 Min saul gewearð      swancur on mode, <br>
 þær ic on þinre hælu      hogode and sohte, <br>
 hu ic on þinum wordum      wel getrywade. <br>
 </dd>
 <dt>245</dt>
 <dd>
 Eagan me swylce      eac teoredon, <br>
 þær on þinre spræce      spede eodan; <br>
 cwædon cynlice:      "Hwa cwicenne me <br>
 on ðysum ealdre      eft frefrade?" <br>
 Ic eom nu geworden      werum anlicast, <br>
 </dd>
 <dt>250</dt>
 <dd>
 swa þu on hrime setest      hlance cylle; <br>
 ne eom ic ofergyttol,      þæt ic ealle nu <br>
 þine soðfæste weorc      smicere healde. <br>
 Hwæt synt þinum esne      ealra dagena, <br>
 þe þu mine ehtend for me      ealle gedeme? <br>
 </dd>
 <dt>255</dt>
 <dd>
 Me manwyrhtan      manige on spellum <br>
 sægdon soðlice;      na ic hit swa oncneow, <br>
 swa hit þin æ hafað,      ece dryhten. <br>
 Wærun þine ealle gebann      æðele and soðfæst; <br>
 min ehtan oft      unrihtwyrhtan; <br>
 </dd>
 <dt>260</dt>
 <dd>
 gefultuma me      fægere, drihten. <br>
 Hio me lytle læs      laþe woldan <br>
 ðisses eorðweges      ende gescrifan; <br>
 ic þin gebod      þa ne wolde <br>
 on þysum ealdre      anforlætan. <br>
 </dd>
 <dt>265</dt>
 <dd>
 æfter ðinre þære myclan      mildheortnesse <br>
 weorð me, mihtig god,      milde and bliðe; <br>
 and ic gewitnesse      wel gehealde <br>
 muþes þines,      þe þu men lærdest. <br>
 On ecnesse      awa, drihten, <br>
 </dd>
 <dt>270</dt>
 <dd>
 þin word wunað      weorð on heofenum. <br>
 And on worulda woruld      wunað ece forð <br>
 þin soðfæstnes      swylce, dryhten. <br>
 ðu þas eorðan      ealle worhtest, <br>
 swa heo nu to worulde      wunian ðenceað; <br>
 </dd>
 <dt>275</dt>
 <dd>
 þurh þinra dæda sped      dagas her gewuniað, <br>
 forðon ðu ealles      anweald hafast. <br>
 þær me þin æ      an ne hulpe, <br>
 ðe ic on mode      minum hæfde, <br>
 þonne ic wende      on woruldlife, <br>
 </dd>
 <dt>280</dt>
 <dd>
 þæt ic on minum eadmedum      eall forwurde. <br>
 Ne mæg ic þæs æfre forgytan      on ecnesse, <br>
 nymðe ic soð word      symble gehealde; <br>
 forþon ic cuðlice on ðæm      her nu cwicu lifige. <br>
 Ic eom þin hold scealc;      do ðu halne me, <br>
 </dd>
 <dt>285</dt>
 <dd>
 forðon ic þin soð weorc      sece geneahhe. <br>
 Me fyrenfulle      fæcne seceað, <br>
 wyllað me laðe      lifes asecean; <br>
 ic ðine gewitnesse      wat and sohte. <br>
 Ic soð geseah      and swylce wat, <br>
 </dd>
 <dt>290</dt>
 <dd>
 ealre þysse worulde      wurðeð ende; <br>
 brad is þin gebann      and beorht swyðe. <br>
 Hu ic æ þine,      ece drihten, <br>
 lustum lufode;      ic þæt lange dyde, <br>
 þæt ic þa on mode      metegade georne. <br>
 </dd>
 <dt>295</dt>
 <dd>
 þu me snoterne gedydest      swylce ofer mine <br>
 feondas on foldan      fæcne ealle; <br>
 forðon ic beorhtlice      þine bebodu læste. <br>
 Ofer ealle þa      þe me ær lærdon, <br>
 ic þæs hæfde andgyt      æghwær gleawast, <br>
 </dd>
 <dt>300</dt>
 <dd>
 þæt ic þine gewitnesse      wise sohte. <br>
 Ic þæt ofer yldran oncneow      and þæt a geheold, <br>
 þæt ic þine bebodu      bliðe geheolde. <br>
 Ic minum fotum      fæcne siðas <br>
 þa wraþan wegas      werede georne, <br>
 </dd>
 <dt>305</dt>
 <dd>
 þæt ic þine word mihte      wel gehealdan. <br>
 <strong>Na</strong> ic fram þinum domum      dædum swicade, <br>
 forðon þu me æbebod      ærest settest. <br>
 Me is on gomum      god and swete <br>
 þin agen word,      ece drihten; <br>
 </dd>
 <dt>310</dt>
 <dd>
 hit is halwende,      hunige mycle <br>
 and beobreade      betere and swetre. <br>
 On bebodum ðinum      ic me betst oncneow, <br>
 þæt ic unrihte wegas      ealle ofeode, <br>
 forðon þu me æ þine      ær gesettest. <br>
 </dd>
 <dt>315</dt>
 <dd>
 þæt is fæle blacern      fotum minum, <br>
 þæt ic þin word, drihten,      wel gehealde, <br>
 and þæt ys þæt strange leoht      stige minre. <br>
 Ic aðas swor      and eac hycge, <br>
 þæt ic soðne dom      symble healde. <br>
 </dd>
 <dt>320</dt>
 <dd>
 And ic eadmedu      ungemetum georne <br>
 efnan þence;      forgif me, ece god, <br>
 þæt ic æfter ðinum wordum      weorðe bliðe. <br>
 Mines muðes me      modes willa <br>
 on heahsælum      hraðe gebringe, <br>
 </dd>
 <dt>325</dt>
 <dd>
 and me þine domas alær,      drihten, swylce. <br>
 Is sawl min      symble on ðinum <br>
 holdum handum,      ne ic þine þa halgan æ <br>
 on ðysum ealdre forgitan      æfre þence. <br>
 Me firenfulle      fæcne gyrene <br>
 </dd>
 <dt>330</dt>
 <dd>
 awriþan wraðe,      and ne wolde ic <br>
 fram þinum bebodum      feor geswican. <br>
 Ic me eowde begeat,      æðele hæbbe <br>
 þine gewitnesse      wel getreowe <br>
 on ecnesse      awa to feore; <br>
 </dd>
 <dt>335</dt>
 <dd>
 þæt byð heahbliss      heortan minre. <br>
 Ahylde ic mine heortan      holde mode, <br>
 þæt ic þin soðfæst weorc      symble worhte; <br>
 forðon ic ðæs ece      edlean hæbbe. <br>
 And ic synfulle      symble feode, <br>
 </dd>
 <dt>340</dt>
 <dd>
 and ic æ þine      elne lufade. <br>
 þu me fultumian scealt,      fæle gestandan <br>
 and andfenga      æghwær æt ðearfe, <br>
 and ic on þin word      wel getreowe. <br>
 Gewitað fram me,      þe awyrgede synt, <br>
 </dd>
 <dt>345</dt>
 <dd>
 þenden ic godes bebodu      georne smeage. <br>
 Onfoh me freondlice,      fæle drihten, <br>
 æfter þam þe þu sylfa      sægdest and cwæde, <br>
 þæt ic sceolde lifigan      lange ðrage; <br>
 ne gescend me on siðe,      nu ic þin swa onbad. <br>
 </dd>
 <dt>350</dt>
 <dd>
 Gefultuma me fæste;      ðonne beo ic fægere hal, <br>
 and ic þine soðfæstnysse      symble þence. <br>
 Ealle ðu forhogodest,      ða ðe unrihtes <br>
 wæran wyrhtan;      wat ic gearewe, <br>
 þæt heo on unriht      ealle þohtan. <br>
 </dd>
 <dt>355</dt>
 <dd>
 Ic oferhylmend      ealle getealde, <br>
 þa on eorðan her      yfele wæron, <br>
 forðon ic þine gewitnesse      wyrðe lufade. <br>
 Gefæstna þinne egsan      flæsce minum, <br>
 þæt ic me ondræde      domas ðine. <br>
 </dd>
 <dt>360</dt>
 <dd>
 Ic soðne dom      symble worhte; <br>
 ne syle þu me ehtendum      æfre minum. <br>
 <strong>Onfoh</strong> þu þinum esne      fægere mid gode, <br>
 þæt me oferhydige      æfre ne motan <br>
 hearmcwyddian;      hyldo ne gymað. <br>
 </dd>
 <dt>365</dt>
 <dd>
 Hwæt, me eagan mine      atule gewurdan, <br>
 þær ic on ðinre hælo      hyldo sohte <br>
 and on þinre spræce      sped soðfæste. <br>
 Do þinum agenum      esne swylce <br>
 mycel milde mod,      and me mægene eac <br>
 </dd>
 <dt>370</dt>
 <dd>
 þin soðfæst word      sylfa lære. <br>
 Ic eom esne þin;      syle andgit, þæt ic <br>
 þine gewitnesse      wel leornige. <br>
 þis is wynne tid,      þæt man eac wel do, <br>
 drihten ure;      ne læt ðu dole æfre <br>
 </dd>
 <dt>375</dt>
 <dd>
 þin æbebod      ahwær toweorpan. <br>
 Forðon ic þin bebod      beorhte lufode, <br>
 ða me georne synd      golde deorran, <br>
 topazion þæra      teala gimma. <br>
 Forðon ic eall þin bebod      elne healde, <br>
 </dd>
 <dt>380</dt>
 <dd>
 and ic unrihte wegas      ealle feoge. <br>
 Wundorlic is ðin gewitnes,      wealdend dryhten; <br>
 forðon heo min sawl smeað      and seceð georne. <br>
 Worda me þinra      wise onleohteð, <br>
 beorhtnesse blæcern,      and þu bealde sylest <br>
 </dd>
 <dt>385</dt>
 <dd>
 andgit eallum      eorðbuendum. <br>
 Muð ic ontynde      minne wide, <br>
 þæt me min oroð      ut afæmde, <br>
 þær ic ðin bebod      efnede mid willan. <br>
 Beseoh þu on me,      and me syððan hraðe <br>
 </dd>
 <dt>390</dt>
 <dd>
 mære gemiltsa,      swa ðu manegum dydest, <br>
 þe naman þinne      nyde lufedon. <br>
 Gerece ðu me swylce,      þæt ic on rihtne weg <br>
 æfter þinre spræce      spedum gange, <br>
 þy læs min ænig unriht      ahwær wealde. <br>
 </dd>
 <dt>395</dt>
 <dd>
 Ahrede me hearmcwidum      heanra manna, <br>
 þæt ic ðine bebodu      bealde healde. <br>
 Do þine ansyne      esne þinum <br>
 leohte and leofe;      lær me syþþan, <br>
 hu ic ðin soðfæst word      selest gehealde. <br>
 </dd>
 <dt>400</dt>
 <dd>
 Eagan mine gesawon,      hu yða gelaac, <br>
 wid gang wætera,      wundrum gangeð; <br>
 swa ðam ilcum byð,      þe ær nellað <br>
 þinre æ bebod      elne healdan. <br>
 Drihten is soðfæst;      synd his domas eac <br>
 </dd>
 <dt>405</dt>
 <dd>
 reðe mid ræde      rihte gecyðde. <br>
 Hwæt, ðu soðfæst weorc      symble hete <br>
 on þinre gewitnesse      wel gehealdan; <br>
 ealles forgeaton,      þa me grame wæron, <br>
 worda þinra      and me wa dydan. <br>
 </dd>
 <dt>410</dt>
 <dd>
 Me heard ehtnes      huses þines <br>
 on bearme me      gebrohte oft, <br>
 ða þin word noldan      wel gehealdan, <br>
 þa me feondas ær      fæste wæron. <br>
 Is þin agen spræc      innan fyren, <br>
 </dd>
 <dt>415</dt>
 <dd>
 sylf swiþe hat,      and symble ða <br>
 þin esne her      ealle lufade. <br>
 Ic wæs on geoguðe,      grame me forhogedon; <br>
 næs ic ofergittol      æfre hwæðere, <br>
 þæt ic þin soð weorc      symble heolde. <br>
 </dd>
 <dt>420</dt>
 <dd>
 Is þin soðfæstnes      symble, drihten, <br>
 seo soðfæste,      and seo symble bið <br>
 on ecnesse      awa to feore; <br>
 is þin swylce <strong>æðelnes</strong>      and æ soðfæst. <br>
 Me costunga      cnysdan geneahhe, <br>
 </dd>
 <dt>425</dt>
 <dd>
 and nearonessa      naman gelome; <br>
 ac ic þine bebodu      efnde and læste, <br>
 eac on minum mode      hi metegade georne. <br>
 Ys me þin gewitnes      weorðast and rihtast, <br>
 and ða me on ece      andgyt hæbbe; <br>
 </dd>
 <dt>430</dt>
 <dd>
 syle me ða to soðe,      and ic syþþan lifige. <br>
 Ic mid ealle ongann      inngehygde <br>
 heortan minre      hige to drihtne <br>
 ceare cleopian;      he me cynlice <br>
 hraðe gehyrde,      hyldo cuðe, <br>
 </dd>
 <dt>435</dt>
 <dd>
 þæt ic his soðfæstnesse      sohte geneahhe. <br>
 Ic cleopode to ðe;      do me cuðlice <br>
 halne, heahcyning,      heofona wealdend, <br>
 hælende Crist;      ic þæt hicge nu, <br>
 þæt ic ðine bebodu      bliðe gehealde. <br>
 </dd>
 <dt>440</dt>
 <dd>
 And ic ðe on ripe forecom,      and hraðe swylce <br>
 ceare cleopode;      þu me cynlice <br>
 wel onfencge,      wistest gearwe, <br>
 þæt ic on ðinum wordum      wel getruwade. <br>
 þe eagan mine      eac forecoman; <br>
 </dd>
 <dt>445</dt>
 <dd>
 on ærmergen      ic elne ongann <br>
 þine spræce      spyrian georne. <br>
 Gehyr mine stefne,      halig drihten, <br>
 æfter ðinre þære myclan      mildheortnesse, <br>
 and æfter þinum domum      do me halne. <br>
 </dd>
 <dt>450</dt>
 <dd>
 Me syndon eahtend      ungemete neah aa <br>
 and ða synfullan;      syndan ealle hi <br>
 fram æ þinre      unneah <strong>gewiten.</strong> <br>
 Wes me swiðe neah,      wuldres drihten; <br>
 synt ealle þine wegas      wise and cuðe. <br>
 </dd>
 <dt>455</dt>
 <dd>
 Ic gewitnesse      wise þine <br>
 ongeat gleawlice,      þæt þu geara hi <br>
 on ecnesse      ær staþelodest. <br>
 Ac min eaðmedu <strong>geseoh</strong>      eall ful georne, <br>
 genere niode,      nu me ned belæg; <br>
 </dd>
 <dt>460</dt>
 <dd>
 forþon ic wolde æ þine      elne healdan. <br>
 Dem minne dom      and me deore alys; <br>
 for þinre spræce,      do me spedlice <br>
 and cuðlice      cwicne nu ða. <br>
 Wærun fyrenfulle feor      fælre hælu; <br>
 </dd>
 <dt>465</dt>
 <dd>
 forðon hi þine soðfæstnesse      secean noldan. <br>
 Miltsa synt þine,      mihtig drihten; <br>
 æfter þinum domum      do me cwicne. <br>
 Ic manige geseah,      þe min ehton; <br>
 nolde ic cwic æfre      swa þeah hwæðere <br>
 </dd>
 <dt>470</dt>
 <dd>
 þine gewitnesse      wræste forlætan. <br>
 Ic manige geseah      men þa þe noldan <br>
 heora friðowære      fæste healdan, <br>
 and ic þand wið þan      þe hi teala noldan <br>
 þinre spræce      sped gehealdan. <br>
 </dd>
 <dt>475</dt>
 <dd>
 Swylce ic sylf geseah,      þæt ic þin soð bebod <br>
 lustum lufige,      leofa drihten; <br>
 on þinre mildheortnesse      me scealt acwician. <br>
 þæt is weorðlic fruma      worda þinra, <br>
 þæt þær byð soð      symble meted, <br>
 </dd>
 <dt>480</dt>
 <dd>
 and on ecnesse      awa to feore <br>
 ealle þine domas synt      dædum geseðde. <br>
 Min <strong>earwunga</strong>      ehtan ongunnon <br>
 ealdurmanna gehwylc      ungemete swiðe; <br>
 wearð me heorte forht,      þær ic þin halig word <br>
 </dd>
 <dt>485</dt>
 <dd>
 on þinum egesan ærest      æðelu tredde. <br>
 Ic blissige      bealde mode <br>
 ofer ðinre spræce      spede þa myclan, <br>
 swa se bið bliðe,      se þe beorna reaf <br>
 manige meteð,      þær hit mannum losað. <br>
 </dd>
 <dt>490</dt>
 <dd>
 And ic unrihta gehwylc      elne feode <br>
 and onhyscte      æghwær georne; <br>
 wolde ic æ þine      elne lufian. <br>
 Swa ic þe seofon siþum      symble wolde <br>
 leofum <strong>lustlice</strong>      lofsang cweðan <br>
 </dd>
 <dt>495</dt>
 <dd>
 daga æghwylce,      forþon ic þine domas wat <br>
 on soð fæste      smicere gefylde. <br>
 þam bið sib mycel      þe him þenceð, <br>
 þæt hi naman þinne      neode lufien; <br>
 ne bið him æswic on þon      æfre to feore. <br>
 </dd>
 <dt>500</dt>
 <dd>
 Ic þinre hælu bad,      halig drihten, <br>
 and þine bebodu      bealde lufode. <br>
 Hafað sawl min      soð gehealden <br>
 þinre <strong>gewitnesse</strong>      worda æghwylc, <br>
 and ic þa lustum      <strong>lufade</strong> swiðe. <br>
 </dd>
 <dt>505</dt>
 <dd>
 Heold ic þine bebodu      holde mode <br>
 and þine gewitnesse      wordum trymede; <br>
 forðon ealle mine wegas      wise syndan <br>
 on þinre gesihðe      soðe, drihten. <br>
 Nu genealæceð      neode minum <br>
 </dd>
 <dt>510</dt>
 <dd>
 gebedum bealde,      þæt ic bidde nu <br>
 on þinre gesihðe      symble, drihten; <br>
 æfter þinre spræce      syle me spedlice, <br>
 þæt þu me generige      niða gehwylces. <br>
 Ingange min ben,      ece drihten, <br>
 </dd>
 <dt>515</dt>
 <dd>
 on þinre gesihðe      symble æt þearfe; <br>
 æfter þinre spræce      do spedlice, <br>
 ðæt ðu me generige      niða gehwylces. <br>
 Nu mine weleras ðe      wordum belcettað <br>
 ymnas elne,      gif þu me ærest wylt <br>
 </dd>
 <dt>520</dt>
 <dd>
 þine soðfæstnesse      sylfa læran. <br>
 Hwæt, tunge min      teala foresægde, <br>
 hu þinre spræce      spede eodan; <br>
 wærun eall þin bebodu      æghwær rihtwis. <br>
 Syn me þine handa      on hælu nu, <br>
 </dd>
 <dt>525</dt>
 <dd>
 and þæt domlice      gedon weorðe; <br>
 forðon ic þine bebodu geceas      bealde æt þearfe. <br>
 Ic þinre hælu      her wilnade, <br>
 drihten ælmihtig;      do me symble, <br>
 þæt ic æ þine      elne metige. <br>
 </dd>
 <dt>530</dt>
 <dd>
 Leofað sawl min      and þe lustum hereð, <br>
 and me þine domas      dædum fultumiað. <br>
 Ic gedwelede      swa þæt dysige scep, <br>
 þætte forweorðan      wolde huru; <br>
 la, sece þinne esne      elne, drihten; <br>
 </dd>
 <dt>535</dt>
 <dd>
 forðon ic þinra beboda ne forgeat      beorhtra æfre. <br>
 </dd>
 </dl>
 </body>