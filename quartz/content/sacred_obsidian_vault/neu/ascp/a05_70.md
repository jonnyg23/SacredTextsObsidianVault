<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_69.htm">Previous</a> 
 <a href="a05_71.htm">Next</a> 
 </center>
 <hr>
 <h1>The Paris Psalter: Psalm 70</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ic on þe, god drihten,      gearuwe gewene; <br>
 ne weorðe ic on ealdre      æfre gescended; <br>
 þu me sniome alys      þuruh þine þa swiþeran miht. <br>
 Ahyld me þin eare to      holde mode, <br>
 </dd>
 <dt>5</dt>
 <dd>
 and me lustum alys      and me lungre weorð <br>
 on god drihten      georne þeccend <br>
 and on trume stowe,      <strong>þæt</strong> þu me teala hæle. <br>
 Forþon þu me, god, wære      geara trymmend, <br>
 freoða fultumiend;      alys me feondum nu, <br>
 </dd>
 <dt>10</dt>
 <dd>
 and me of folmum afere      firenwyrcendra, <br>
 þe þine æ      efnan nellað; <br>
 syndon unrihtes      ealle wyrcende. <br>
 Forþon þu me eart fæle geþyld      fæste, drihten <br>
 wære me on geoguðe hyht      gleaw æt frymðe. <br>
 </dd>
 <dt>15</dt>
 <dd>
 Ic of modur hrife      mundbyrd on þe <br>
 þriste hæfde;      þu eart þeccend min; <br>
 on þe ic singge nu      symble and geneahhie. <br>
 Ic eom swa forebeacen      folce manegum, <br>
 and þu me eart fultum strang      fæste æt þearfe. <br>
 </dd>
 <dt>20</dt>
 <dd>
 Sy min muð and min mod      mægene gefylled, <br>
 þæt ic þin lof mæge      lustum singan <br>
 and wuldur þin      wide mærsian <br>
 and þe ealne dæg      æghwær herian. <br>
 Ne aweorp þu me,      wuldres ealdor, <br>
 </dd>
 <dt>25</dt>
 <dd>
 þonne me ylde tid      on gesige; <br>
 þonne me mægen and mod      mylte on hreðre, <br>
 ne forlæt þu me,      lifiende god. <br>
 Oft me feala cwædon      feondas yfele, <br>
 and sætendan      sawle minre <br>
 </dd>
 <dt>30</dt>
 <dd>
 and on anre geþeaht      eodan togædere. <br>
 Cweþað cuðlice:      "Wuton cunnian, <br>
 hwænne hine god læte      swa swa gymeleasne; <br>
 þonne we hine forgripen      and his geara ehtan; <br>
 syþþan he ne hæbbe      helpend ænne." <br>
 </dd>
 <dt>35</dt>
 <dd>
 Ne ofgif þu me huru,      god ælmihtig; <br>
 beseoh þu me, soð god,      symble on fultum. <br>
 Beoð gedrette,      eac gescende, <br>
 þa mine sawle ær      swyþust tældun; <br>
 byð þam scand and sceamu      þe me syrwedan yfel. <br>
 </dd>
 <dt>40</dt>
 <dd>
 Ic me symble on god      swiðost getreowige, <br>
 ofer eall þin lof      lengest hihte. <br>
 Min muð sægeð      þine mægenspede <br>
 and þin soðfæst weorc      swyþust mæreð, <br>
 sægeð þe ealne dæg      ece hælu. <br>
 </dd>
 <dt>45</dt>
 <dd>
 Forþon ic ne ongeat      grame ceapunga, <br>
 ac ic on þine þa myclan      mihte gange. <br>
 Ic þine soðfæstnesse geman      symble, drihten; <br>
 þu me ara, god,      ærest lærdest <br>
 of geoguðhade;      nu ic eom gomel wintrum. <br>
 </dd>
 <dt>50</dt>
 <dd>
 A ic wundor þin      weorþlic sægde, <br>
 and ic þæt wið oryldu      awa fremme; <br>
 ne forlæt þu me,      lifigende god, <br>
 Oððæt ic þines earmes      eall asecge <br>
 stiþe strencðe      þisse cneorisse, <br>
 </dd>
 <dt>55</dt>
 <dd>
 eallum þam teohhe,      þe nu toweard ys, <br>
 þines mihtes þrym,      and þæt mære soð, <br>
 þæt ðu on heofenum, god,      heah geworhtest <br>
 wundur wræclicu;      nis þe, wuldres cyning, <br>
 ænig æfre gelic,      ece drihten. <br>
 </dd>
 <dt>60</dt>
 <dd>
 Oft þu me ætywdest      earfoðes feala <br>
 on costunge      cuðra manna, <br>
 and me yfela feala      oft oncnyssedest; <br>
 þonne þu yrre þin      eft oncyrdest <br>
 and me of neowelnesse eft      neoðan alysdest <br>
 </dd>
 <dt>65</dt>
 <dd>
 þysse eorðan,      þe we on buiað. <br>
 ðær þu þin soðfæst weorc      sniome tobræddest, <br>
 þonne þu gehwyrfdest      and hulpe min, <br>
 and me getrymedest      þæt ic teala mihte; <br>
 forþon ic þe andette,      ece drihten, <br>
 </dd>
 <dt>70</dt>
 <dd>
 and þe on sealmfatum      singe be hearpan, <br>
 Israela god,      ece and halig. <br>
 Mine weleras gefeoð,      wynnum lofiað, <br>
 þonne ic þe singe,      sigora wealdend, <br>
 and min sawl eac,      þa þu sylf lysdest. <br>
 </dd>
 <dt>75</dt>
 <dd>
 Swylce min tunge      tidum mærde <br>
 þin soðfæst weorc;      scende wæron ealle <br>
 þe me yfel to      ær gesohton. <br>
 </dd>
 </dl>
 </body>