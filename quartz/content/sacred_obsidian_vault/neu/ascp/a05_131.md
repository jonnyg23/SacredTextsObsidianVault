<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_130.htm">Previous</a> 
 <a href="a05_132.htm">Next</a> 
 </center>
 <hr>
 <h1>The Paris Psalter: Psalm 131</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Gemune þu, drihten,      mærne Dauid <br>
 and ealle his mannþwærnesse      micle and goode. <br>
 Swa ic æt frymðe geswor      ferhðe wið drihten <br>
 and gehat gehet,      he geheold teala <br>
 </dd>
 <dt>5</dt>
 <dd>
 wið Iacobes      god þone mæran. <br>
 þeah þe ic on mines huses      hyld gegange <br>
 oþþe selegesceot      þænne swæs wese <br>
 oððe on min restbedd      ricene gestige, <br>
 Gif ic minum eagum      unne slæpes, <br>
 </dd>
 <dt>10</dt>
 <dd>
 oþþe minum breawum      beode hnappunga, <br>
 oþþe ic on þunwange      þriste gereste, <br>
 Oþþæt ic gemete      mære stowe <br>
 drihtne gecorene,      dyre selegesceot <br>
 Iacobes gode      georne gecweme. <br>
 </dd>
 <dt>15</dt>
 <dd>
 Efne we þas eall      on Eufraten <br>
 sæcgean gehyrdon,      syððan gemitton <br>
 forwel manegu      on wudufeldum. <br>
 We on his selegesceot      swylce gangað, <br>
 and þære stowe      stede ariað <br>
 </dd>
 <dt>20</dt>
 <dd>
 þær his fotas ær      fæste gestodan. <br>
 Aris on þinre reste      recene, drihten; <br>
 þu earce eart      eallhaligra. <br>
 Synd þine sacerdas      on soðfæstnesse <br>
 gode gegierede,      and gleawe nu <br>
 </dd>
 <dt>25</dt>
 <dd>
 þine þa halgan      her blissiað. <br>
 For þinum agenum      esne swylce, <br>
 deorum Dauide,      þu ne do æfre, <br>
 þæt þu andwlitan      ut oncyrre <br>
 þines þæs halgan      her on eorðan. <br>
 </dd>
 <dt>30</dt>
 <dd>
 þæs deopne að      drihten aswor <br>
 and þone mid soðe      swylce getrymede, <br>
 þæt he hine for hole      ær ne aswore, <br>
 gehet Dauide,      swa he him dyde syþþan, <br>
 þæt he weorðlicne      wæstm gesette <br>
 </dd>
 <dt>35</dt>
 <dd>
 þe of his innaðe      agenum cwome, <br>
 ofer þin heahsetl;      gif nu healdað well <br>
 <strong>þines</strong> sylfes bearn      soðe treowa <br>
 and <strong>þa</strong> gewitnesse,      <strong>þe</strong> ic hig wel lære, <br>
 þonne hiora suna      swylce motan <br>
 </dd>
 <dt>40</dt>
 <dd>
 a þysse worulde      wynnum brucan <br>
 and on þinum setle      sittan geneahhe. <br>
 Forðon him Sione geceas      sylfa drihten, <br>
 and him to earde geceas      ærest æt frymðe. <br>
 þis is min rest,      þe ic recene nu <br>
 </dd>
 <dt>45</dt>
 <dd>
 on worulda woruld      wunian þence, <br>
 þær ic eard nime,      forðon ic hi ær geceas. <br>
 His wuduan ic      wordum bletsige <br>
 and gesegnade,      sylle geneahhe <br>
 heora hungrium      hlaf to fylle. <br>
 </dd>
 <dt>50</dt>
 <dd>
 Ec his sacerdas      swylce mid hælu <br>
 georne gegyrwe,      and gode eac <br>
 his þa halgan her      habbað blisse. <br>
 þær ic Dauides horn      deorne bringe, <br>
 forð gelæde,      fægre gearuwe <br>
 </dd>
 <dt>55</dt>
 <dd>
 byrnende blacern,      bere for minum <br>
 criste gecorenum,      þe ic hine cuðne wat. <br>
 Ic his feondas eac      facne gegyrwe <br>
 mid scame swiðust;      ofer hine scir cymeð <br>
 <strong>minra</strong> segnunga      soðfæst blostma. <br>
 </dd>
 </dl>
 </body>