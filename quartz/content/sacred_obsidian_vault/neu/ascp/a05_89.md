<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_88.htm">Previous</a> 
 <a href="a05_90.htm">Next</a> 
 </center>
 <hr>
 <h1>The Paris Psalter: Psalm 89</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 þu eart friðstol us      fæste, drihten, <br>
 of cynne on cynne      and on cneorisse. <br>
 ærðon munta gesceaft      ofer middangeard <br>
 oððe ymbhwyrft      eorðan wære <br>
 </dd>
 <dt>5</dt>
 <dd>
 oþþe world wære,      þu eart, wuldres god. <br>
 Ne ahwyrf þu fram mænn      heah eadmedu; <br>
 and þu cuðlice      cwæde sylfa: <br>
 "Ic manna <strong>bearnum</strong>      mod onwende." <br>
 For þinum eagum,      ece drihten, <br>
 </dd>
 <dt>10</dt>
 <dd>
 þusend wintra bið      þon anlicast, <br>
 swa geostran dæg      gegan wære; <br>
 And swa hi on niht hyrdnesse      neode begangað, <br>
 ne heora winterrim      for wiht ne doð. <br>
 Morgen gewiteð      swa gemolsnad wyrt; <br>
 </dd>
 <dt>15</dt>
 <dd>
 oðre morgene      eft gebloweð <br>
 and geefneð swa,      oþþæt æfen cymeð, <br>
 þonne forwisnað,      weorðeð to duste. <br>
 Forþon we on þinum yrre      ealle forwurdon, <br>
 wæron on þinum hathige      hearde gedrefde. <br>
 </dd>
 <dt>20</dt>
 <dd>
 þu ure unriht      eall asettest, <br>
 þær þu sylfa      to eagum locadest, <br>
 and ure worulde þu      eac gestaðelodest <br>
 on alihtincge      andwlitan þines. <br>
 Forþam ðe ure dagas      ealle geteorudun, <br>
 </dd>
 <dt>25</dt>
 <dd>
 and we on þinum yrre synt      swiðe gewæhte. <br>
 Wæran anlicast      ure winter <br>
 geongewifran,      þonne hio geornast bið, <br>
 þæt heo afære      fleogan on nette; <br>
 beoð ure geardagas      gnornscendende, <br>
 </dd>
 <dt>30</dt>
 <dd>
 þeah þe heora hundred seo      samod ætgædere. <br>
 Gif on mihtigum      mannum geweorðeð, <br>
 þæt hi hundehtatig      ylda gebiden, <br>
 ealle þe þær ofer beoð      æfre getealde <br>
 wintra on worulde,      þa beoð gewinn and sar. <br>
 </dd>
 <dt>35</dt>
 <dd>
 Us manðwærnes becwom      micel ofer ealle <br>
 and we on þam gefean      forhte gewurdan. <br>
 Hwa ðæs soð <strong>me</strong> cann      sæcgean ænig, <br>
 hu þines yrres      egsa standeð <br>
 and seo micle miht?      Nis þæt mann ænig <br>
 </dd>
 <dt>40</dt>
 <dd>
 þe þa ariman      rihte cunne. <br>
 Do us þa þine swiðran hand,      drihten, cuðe, <br>
 þam þe on snytrum syn      swyðe getyde, <br>
 and þa heora heortan      healdað clæne. <br>
 Gehweorf us <strong>hwæthwiga,</strong>      halig drihten; <br>
 </dd>
 <dt>45</dt>
 <dd>
 wes þinum scealcum      wel eaðbede. <br>
 We synd gefyllede      fægere on mergenne <br>
 þinre mildheortnesse;      þæs we on mode nu <br>
 habbað ealle dagas      æþele blisse. <br>
 We gefeoð swylce      for þon fægerum dagum, <br>
 </dd>
 <dt>50</dt>
 <dd>
 on þam þu us to eadmedum      ealle gebrohtest, <br>
 and for ðam gearum þe we <strong>on</strong> gesawon      yfela feala. <br>
 Beseoh on þine scealcas      swæsum eagum <br>
 and on þin agen weorc,      ece drihten, <br>
 and heora bearn gerece      bliðe mode. <br>
 </dd>
 <dt>55</dt>
 <dd>
 Wese us beorhtnes ofer      bliðan drihtnes, <br>
 ures þæs godan godes      georne ofer ealle; <br>
 gerece ure handgeweorc      heah ofer usic. <br>
 </dd>
 </dl>
 </body>