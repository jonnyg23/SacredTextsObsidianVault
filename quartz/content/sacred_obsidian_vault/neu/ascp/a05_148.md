<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_147.htm">Previous</a> 
 <a href="a05_149.htm">Next</a> 
 </center>
 <hr>
 <h1>The Paris Psalter: Psalm 148</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Heriað ge on heofenum      hælend drihten, <br>
 heriað hlude      on heanessum. <br>
 Heriað hine ealle      engla ðreatas, <br>
 lofige hine swylce      eall his leodmægen. <br>
 </dd>
 <dt>5</dt>
 <dd>
 Herigen hine swylce      sunna and mona, <br>
 æghwylc steorra      and þæt æðele leoht. <br>
 Heofenas hine heofena      herian georne, <br>
 and þa wæter swylce      ðe ofer wolcnum synt <br>
 on heofenhame,      herigen drihten. <br>
 </dd>
 <dt>10</dt>
 <dd>
 Forðon he sylfa cwæð,      sona wærun <br>
 <strong>wræclice</strong> geworht      wætera ðryþe, <br>
 and gesceapene wærun,      þa he sylfa het. <br>
 þa he on ecnesse      eall staðelade <br>
 and on worulda woruld      wolde healdan; <br>
 </dd>
 <dt>15</dt>
 <dd>
 he sette bebod,      syþþan heo þæt heoldon. <br>
 Herigen dracan swylce      drihten of eorðan, <br>
 and ealle neowelnessa      herian naman drihtnes. <br>
 Fyr, forst, hægel      and gefeallen snaw, <br>
 is and yste,      ealra gastas <br>
 </dd>
 <dt>20</dt>
 <dd>
 þe his word willað      wyrcean georne, <br>
 Muntas and geswyru,      micle beamas, <br>
 þa þe mæst and wæstm      mannum bringað, <br>
 and on eallum cedrum      <strong>ciið</strong> <strong>alæded,</strong> <br>
 Deor and neat,      do þæt sniome; <br>
 </dd>
 <dt>25</dt>
 <dd>
 nifle nædran cynn      be naman ealle, <br>
 and fugla cynn      fiðerum gescyrped, <br>
 Eorðcyningas eac      ealle swylce <br>
 þe folcum her      fore wisien <br>
 and ealdormen      ahwær syndan, <br>
 </dd>
 <dt>30</dt>
 <dd>
 and ealle þe þas eorþan      ahwær demeð. <br>
 Beon ge, hægestealdas      and glade fæmnan, <br>
 ealde and geonge      ealle ætsamne; <br>
 herian naman drihtnes      mid neodlofe. <br>
 Forþon his anes nama      ofer ealle is <br>
 </dd>
 <dt>35</dt>
 <dd>
 ahafen healice      hæleða ealra; <br>
 is upp ahafen      his andetness <br>
 heah ofer myclum      heofone and eorðan. <br>
 He horn hefeð      holdes folces, <br>
 he lofe leohteð      leofe þa halgan; <br>
 </dd>
 <dt>40</dt>
 <dd>
 wese awa frið      on Israhela <br>
 fælum folce,      and hi forð heonan <br>
 on his neaweste      neode wunian. <br>
 </dd>
 </dl>
 </body>