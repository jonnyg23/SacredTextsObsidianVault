<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_2219.htm">Previous</a> 
 <a href="a03_2221.htm">Next</a> 
 </center>
 <hr>
 <h1>Riddle 20</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ic eom wunderlicu wiht,      on gewin sceapen, <br>
 frean minum leof,      fægre gegyrwed. <br>
 Byrne is min bleofag,      swylce beorht <strong>seomað</strong> <br>
 wir ymb þone wælgim      þe me waldend geaf, <br>
 </dd>
 <dt>5</dt>
 <dd>
 se me widgalum      wisað hwilum <br>
 sylfum to sace.      þonne ic sinc wege <br>
 þurh hlutterne dæg,      hondweorc smiþa, <br>
 gold ofer geardas.      Oft ic gæstberend <br>
 cwelle compwæpnum.      Cyning mec gyrweð <br>
 </dd>
 <dt>10</dt>
 <dd>
 since ond seolfre      ond mec on sele weorþað; <br>
 ne wyrneð wordlofes,      wisan mæneð <br>
 mine for mengo,      þær hy meodu drincað, <br>
 healdeð mec on heaþore,      hwilum læteð eft <br>
 radwerigne      on gerum sceacan, <br>
 </dd>
 <dt>15</dt>
 <dd>
 orlegfromne.      Oft ic oþrum scod <br>
 frecne æt his freonde;      fah eom ic wide, <br>
 wæpnum awyrged.      Ic me wenan ne þearf <br>
 þæt me bearn wræce      on bonan feore, <br>
 gif me gromra hwylc      guþe genægeð; <br>
 </dd>
 <dt>20</dt>
 <dd>
 ne weorþeð sio mægburg      gemicledu <br>
 eaforan minum      þe ic æfter woc, <br>
 nymþe ic hlafordleas      hweorfan mote <br>
 from þam healdende      þe me hringas geaf. <br>
 Me bið forð witod,      gif ic frean hyre, <br>
 </dd>
 <dt>25</dt>
 <dd>
 guþe fremme,      swa ic gien dyde <br>
 minum þeodne on þonc,      þæt ic þolian sceal <br>
 bearngestreona.      Ic wiþ bryde ne mot <br>
 hæmed habban,      ac me þæs hyhtplegan <br>
 geno wyrneð,      se mec <strong>geara</strong> on <br>
 </dd>
 <dt>30</dt>
 <dd>
 bende legde;      forþon ic brucan sceal <br>
 on hagostealde      hæleþa gestreona. <br>
 Oft ic wirum dol      wife abelge, <br>
 wonie hyre willan;      heo me wom spreceð, <br>
 floceð hyre folmum,      firenaþ mec wordum, <br>
 </dd>
 <dt>35</dt>
 <dd>
 ungod gæleð.      Ic ne gyme þæs compes <br>
 </dd>
 </dl>
 </body>