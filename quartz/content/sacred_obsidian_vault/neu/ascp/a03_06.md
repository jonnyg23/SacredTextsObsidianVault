<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_05.htm">Previous</a> 
 <a href="a03_07.htm">Next</a> 
 </center>
 <hr>
 <h1>The Wanderer</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Oft him anhaga      are gebideð, <br>
 metudes miltse,      þeah þe he modcearig <br>
 geond lagulade      longe sceolde <br>
 hreran mid hondum      hrimcealde sæ, <br>
 </dd>
 <dt>5</dt>
 <dd>
 wadan wræclastas.      Wyrd bið ful ared! <br>
 Swa cwæð eardstapa,      earfeþa gemyndig, <br>
 wraþra wælsleahta,      winemæga hryre: <br>
 "Oft ic sceolde ana      uhtna gehwylce <br>
 mine ceare cwiþan.      Nis nu cwicra nan <br>
 </dd>
 <dt>10</dt>
 <dd>
 þe ic him modsefan      minne durre <br>
 sweotule asecgan.      Ic to soþe wat <br>
 þæt biþ in eorle      indryhten þeaw, <br>
 þæt he his ferðlocan      fæste binde, <br>
 <strong>healde</strong> his hordcofan,      hycge swa he wille. <br>
 </dd>
 <dt>15</dt>
 <dd>
 Ne mæg werig mod      wyrde wiðstondan, <br>
 ne se hreo hyge      helpe gefremman. <br>
 Forðon domgeorne      dreorigne oft <br>
 in hyra breostcofan      bindað fæste; <br>
 swa ic modsefan      minne sceolde, <br>
 </dd>
 <dt>20</dt>
 <dd>
 oft earmcearig,      eðle bidæled, <br>
 freomægum feor      feterum sælan, <br>
 siþþan geara iu      goldwine <strong>minne</strong> <br>
 hrusan heolstre biwrah,      ond ic hean þonan <br>
 wod wintercearig      ofer <strong>waþema</strong> gebind, <br>
 </dd>
 <dt>25</dt>
 <dd>
 sohte sele dreorig      sinces bryttan, <br>
 hwær ic feor oþþe neah      findan meahte <br>
 þone þe in meoduhealle      <strong>min</strong> mine wisse, <br>
 oþþe mec <strong>freondleasne</strong>      frefran wolde, <br>
 weman mid wynnum.      Wat se þe cunnað, <br>
 </dd>
 <dt>30</dt>
 <dd>
 hu sliþen bið      sorg to geferan, <br>
 þam þe him lyt hafað      leofra geholena. <br>
 Warað hine wræclast,      nales wunden gold, <br>
 ferðloca freorig,      nalæs foldan blæd. <br>
 Gemon he selesecgas      ond sincþege, <br>
 </dd>
 <dt>35</dt>
 <dd>
 hu hine on geoguðe      his goldwine <br>
 wenede to wiste.      Wyn eal gedreas! <br>
 Forþon wat se þe sceal      his winedryhtnes <br>
 leofes larcwidum      longe forþolian, <br>
 ðonne sorg ond slæp      somod ætgædre <br>
 </dd>
 <dt>40</dt>
 <dd>
 earmne anhogan      oft gebindað. <br>
 þinceð him on mode      þæt he his mondryhten <br>
 clyppe ond cysse,      ond on cneo lecge <br>
 honda ond heafod,      swa he hwilum ær <br>
 in geardagum      giefstolas breac. <br>
 </dd>
 <dt>45</dt>
 <dd>
 ðonne onwæcneð eft      wineleas guma, <br>
 gesihð him biforan      fealwe wegas, <br>
 baþian brimfuglas,      brædan feþra, <br>
 hreosan hrim ond snaw,      hagle gemenged. <br>
 þonne beoð þy hefigran      heortan benne, <br>
 </dd>
 <dt>50</dt>
 <dd>
 sare æfter swæsne.      Sorg bið geniwad, <br>
 þonne maga gemynd      mod geondhweorfeð; <br>
 greteð gliwstafum,      georne geondsceawað <br>
 secga geseldan.      Swimmað <strong>eft</strong> on weg! <br>
 Fleotendra ferð      no þær fela bringeð <br>
 </dd>
 <dt>55</dt>
 <dd>
 cuðra cwidegiedda.      Cearo bið geniwad <br>
 þam þe sendan sceal      swiþe geneahhe <br>
 ofer waþema gebind      werigne sefan. <br>
 Forþon ic geþencan ne mæg      geond þas woruld <br>
 for hwan <strong>modsefa</strong>      min ne gesweorce, <br>
 </dd>
 <dt>60</dt>
 <dd>
 þonne ic eorla lif      eal geondþence, <br>
 hu hi færlice      flet ofgeafon, <br>
 modge maguþegnas.      Swa þes middangeard <br>
 ealra dogra gehwam      dreoseð ond fealleþ, <br>
 forþon ne mæg <strong>weorþan</strong> wis      wer, ær he age <br>
 </dd>
 <dt>65</dt>
 <dd>
 wintra dæl in woruldrice.      Wita sceal geþyldig, <br>
 ne sceal no to hatheort      ne to hrædwyrde, <br>
 ne to wac wiga      ne to wanhydig, <br>
 ne to forht ne to fægen,      ne to feohgifre <br>
 ne næfre gielpes to georn,      ær he geare cunne. <br>
 </dd>
 <dt>70</dt>
 <dd>
 Beorn sceal gebidan,      þonne he beot spriceð, <br>
 oþþæt collenferð      cunne gearwe <br>
 hwider hreþra gehygd      hweorfan wille. <br>
 Ongietan sceal gleaw hæle      hu gæstlic bið, <br>
 þonne <strong>ealre</strong> þisse worulde wela      weste stondeð, <br>
 </dd>
 <dt>75</dt>
 <dd>
 swa nu missenlice      geond þisne middangeard <br>
 winde biwaune      weallas stondaþ, <br>
 hrime bihrorene,      hryðge þa ederas. <br>
 Woriað þa winsalo,      waldend licgað <br>
 dreame bidrorene,      duguþ eal gecrong, <br>
 </dd>
 <dt>80</dt>
 <dd>
 wlonc bi wealle.      Sume wig fornom, <br>
 ferede in forðwege,      sumne fugel oþbær <br>
 ofer heanne holm,      sumne se hara wulf <br>
 deaðe gedælde,      sumne dreorighleor <br>
 in eorðscræfe      eorl gehydde. <br>
 </dd>
 <dt>85</dt>
 <dd>
 Yþde swa þisne eardgeard      ælda scyppend <br>
 oþþæt burgwara      breahtma lease <br>
 eald enta geweorc      idlu stodon. <br>
 Se þonne þisne wealsteal      wise geþohte <br>
 ond þis <strong>deorce</strong> lif      deope geondþenceð, <br>
 </dd>
 <dt>90</dt>
 <dd>
 frod in ferðe,      feor oft gemon <br>
 wælsleahta worn,      ond þas word acwið: <br>
 "Hwær cwom mearg? Hwær cwom mago?      Hwær cwom maþþumgyfa? <br>
 Hwær cwom symbla gesetu?      Hwær sindon seledreamas? <br>
 Eala beorht bune!      Eala byrnwiga! <br>
 </dd>
 <dt>95</dt>
 <dd>
 Eala þeodnes þrym!      Hu seo þrag gewat, <br>
 genap under nihthelm,      swa heo no wære. <br>
 Stondeð nu on laste      leofre duguþe <br>
 weal wundrum heah,      wyrmlicum fah. <br>
 Eorlas fornoman      asca þryþe, <br>
 </dd>
 <dt>100</dt>
 <dd>
 wæpen wælgifru,      wyrd seo mære, <br>
 ond þas stanhleoþu      stormas cnyssað, <br>
 hrið hreosende      <strong>hrusan</strong> bindeð, <br>
 wintres woma,      þonne won cymeð, <br>
 nipeð nihtscua,      norþan onsendeð <br>
 </dd>
 <dt>105</dt>
 <dd>
 hreo hæglfare      hæleþum on andan. <br>
 Eall is earfoðlic      eorþan rice, <br>
 onwendeð wyrda gesceaft      weoruld under heofonum. <br>
 Her bið feoh læne,      her bið freond læne, <br>
 her bið mon læne,      her bið mæg læne, <br>
 </dd>
 <dt>110</dt>
 <dd>
 eal þis eorþan gesteal      idel weorþeð!" <br>
 Swa cwæð snottor on mode,      gesæt him sundor æt rune. <br>
 Til biþ se þe his treowe gehealdeþ,      ne sceal næfre his torn to rycene <br>
 beorn of his breostum acyþan,      nemþe he ær þa bote cunne, <br>
 eorl mid elne gefremman.      Wel bið þam þe him are seceð, <br>
 </dd>
 <dt>115</dt>
 <dd>
 frofre to fæder on heofonum,      þær us eal seo fæstnung stondeð. <br>
 </dd>
 </dl>
 </body>