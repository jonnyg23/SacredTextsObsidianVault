<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_07.htm">Previous</a> 
 <a href="a03_09.htm">Next</a> 
 </center>
 <hr>
 <h1>Precepts</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 ðus frod fæder      freobearn lærde, <br>
 modsnottor <strong>mon,</strong>      maga cystum eald, <br>
 wordum wisfæstum,      þæt he wel þunge: <br>
 "Do a þætte duge,      deag þin gewyrhtu; <br>
 </dd>
 <dt>5</dt>
 <dd>
 god þe biþ symle      goda gehwylces <br>
 frea ond fultum,      feond þam oþrum <br>
 wyrsan gewyrhta.      Wene þec þy betran, <br>
 efn elne þis      a þenden þu lifge. <br>
 Fæder ond modor      freo þu mid heortan, <br>
 </dd>
 <dt>10</dt>
 <dd>
 maga gehwylcne,      gif him sy meotud on lufan. <br>
 Wes þu þinum yldrum      arfæst symle, <br>
 fægerwyrde,      ond þe in ferðe læt <br>
 þine lareowas      leofe in mode, <br>
 þa þec geornast      to gode trymmen." <br>
 </dd>
 <dt>15</dt>
 <dd>
 Fæder eft his sunu      frod gegrette <br>
 oþre siþe:      "Heald elne þis! <br>
 Ne freme firene,      ne næfre freonde þinum, <br>
 mæge man ne geþafa,      þy læs þec meotud oncunne, <br>
 þæt þu sy wommes gewita.      He þe mid wite gieldeð, <br>
 </dd>
 <dt>20</dt>
 <dd>
 swylce þam oþrum      mid eadwelan." <br>
 ðriddan syþe      þoncsnottor guma <br>
 breostgehygdum      his bearn lærde: <br>
 "Ne gewuna wyrsa,      widan feore, <br>
 ængum eahta,      ac þu þe anne genim <br>
 </dd>
 <dt>25</dt>
 <dd>
 to gesprecan symle      spella ond lara <br>
 rædhycgende.      Sy ymb rice swa hit mæge." <br>
 Feorþan siðe      fæder eft lærde <br>
 modleofne magan,      þæt he gemunde þis: <br>
 "Ne aswic sundorwine,      ac a symle geheald <br>
 </dd>
 <dt>30</dt>
 <dd>
 ryhtum gerisnum.      Ræfn elne þis, <br>
 þæt þu næfre fæcne <strong>weorðe</strong>      freonde þinum." <br>
 Fiftan siþe      fæder eft ongon <br>
 breostgeþoncum      his bearn læran: <br>
 "Druncen beorg þe      ond dollic word, <br>
 </dd>
 <dt>35</dt>
 <dd>
 man on mode      ond in muþe lyge, <br>
 yrre ond æfeste      ond idese lufan. <br>
 Forðon sceal æwiscmod      oft siþian, <br>
 se þe gewiteð      in wifes lufan, <br>
 fremdre meowlan.      þær bið a firena wen, <br>
 </dd>
 <dt>40</dt>
 <dd>
 laðlicre scome,      long nið wið god, <br>
 geotende gielp.      Wes þu a giedda wis, <br>
 wær wið willan,      worda hyrde." <br>
 Siextan siþe      swæs eft ongon <br>
 þurh bliðne geþoht      his bearn læran: <br>
 </dd>
 <dt>45</dt>
 <dd>
 "Ongiet georne      hwæt sy god oþþe yfel, <br>
 ond toscead simle      scearpe mode <br>
 in sefan þinum      ond þe a þæt selle geceos. <br>
 A þe bið gedæled;      gif þe deah hyge, <br>
 wunað wisdom in,      ond þu wast geare <br>
 </dd>
 <dt>50</dt>
 <dd>
 ondgit yfles,      heald þe elne wið, <br>
 feorma þu symle      in þinum ferðe god." <br>
 Seofeþan siþe      his sunu lærde <br>
 fæder, frod guma,      sægde fela <strong>geongum:</strong> <br>
 "Seldan snottor guma      sorgleas blissað, <br>
 </dd>
 <dt>55</dt>
 <dd>
 swylce dol seldon      drymeð sorgful <br>
 ymb his forðgesceaft,      nefne he fæhþe wite. <br>
 Wærwyrde sceal      wisfæst hæle <br>
 breostum hycgan,      nales breahtme hlud." <br>
 Eahtoþan siþe      eald fæder ongon <br>
 </dd>
 <dt>60</dt>
 <dd>
 his mago monian      mildum wordum: <br>
 "Leorna lare      lærgedefe, <br>
 wene þec in wisdom,      weoruda scyppend <br>
 hafa þe to hyhte,      haligra gemynd, <br>
 ond a soð to syge,      þonne þu secge hwæt." <br>
 </dd>
 <dt>65</dt>
 <dd>
 Nigeþan siþe      nægde se gomola, <br>
 eald uðwita      sægde eaforan worn: <br>
 "Nis nu fela folca      þætte fyrngewritu <br>
 healdan wille,      ac him hyge brosnað, <br>
 ellen colað,      idlað þeodscype; <br>
 </dd>
 <dt>70</dt>
 <dd>
 ne habbað wiht for þæt,      þeah hi wom don <br>
 ofer meotudes bibod.      Monig sceal ongieldan <br>
 sawelsusles.      Ac læt þinne sefan healdan <br>
 <strong>forð</strong> <strong>fyrngewritu</strong>      ond frean domas, <br>
 þa þe her on mægðe gehwære      men forlætaþ <br>
 </dd>
 <dt>75</dt>
 <dd>
 swiþor asigan,      þonne him sy sylfum ryht." <br>
 Teoþan siþe      tornsorgna ful, <br>
 eald eft ongon      eaforan læran: <br>
 "Snyttra bruceþ      þe fore sawle lufan <br>
 warnað him wommas      worda ond dæda <br>
 </dd>
 <dt>80</dt>
 <dd>
 on sefan symle      ond soþ fremeð; <br>
 bið him geofona gehwylc      gode geyced, <br>
 meahtum spedig,      þonne he mon flyhð. <br>
 Yrre ne læt þe      æfre gewealdan, <br>
 heah in hreþre,      heoroworda grund <br>
 </dd>
 <dt>85</dt>
 <dd>
 wylme bismitan,      ac him warnað þæt <br>
 on geheortum hyge.      Hæle sceal wisfæst <br>
 ond gemetlice,      modes snottor, <br>
 gleaw in gehygdum,      georn wisdomes, <br>
 swa he wið ælda mæg      eades hleotan. <br>
 </dd>
 <dt>90</dt>
 <dd>
 Ne beo þu no to tælende,      ne to tweospræce, <br>
 ne þe on mode læt      men to fracoþe, <br>
 ac beo leofwende,      leoht on gehygdum <br>
 ber breostcofan.      Swa þu, min bearn, gemyne <br>
 frode fæder lare      ond þec a wið firenum geheald." <br>
 </dd>
 </dl>
 </body>