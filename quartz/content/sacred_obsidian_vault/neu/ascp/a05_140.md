<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_139.htm">Previous</a> 
 <a href="a05_141.htm">Next</a> 
 </center>
 <hr>
 <h1>The Paris Psalter: Psalm 140</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ic þe, drihten, to      dyrum clypige; <br>
 gehyr me hrædlice      holdre stefne, <br>
 þonne ic bene to þe      bidde ceare full. <br>
 Sy on þinre gesihþe      mines sylfes gebed <br>
 </dd>
 <dt>5</dt>
 <dd>
 ful recene gereht,      swa ricels byð, <br>
 þonne hit gifre      gleda bærnað. <br>
 Swylce <strong>is</strong> ahafenes      handa minra, <br>
 þonne ic þe æfenlac      estum secge. <br>
 <strong>Sete</strong> swæse geheald      swylce, drihten, <br>
 </dd>
 <dt>10</dt>
 <dd>
 muðe minum,      ne læt man sprecan, <br>
 and æþele dor      <strong>ymbstandende,</strong> <br>
 þæt on welerum      wisdom healde. <br>
 Ne hyld þu mine heortan,      <strong>þæt</strong> ic hearme word <br>
 þuruh inwitstæf      ut forlæte, <br>
 </dd>
 <dt>15</dt>
 <dd>
 and ic lædend wese      laðra firena. <br>
 Ne ic æfre mid mannum      manfremmendum <br>
 gemænnesse      micle hæbbe, <br>
 ne on heora gecorenesse      becume æfre. <br>
 <strong>Ac</strong> me soðfæst      symble gerecce <br>
 </dd>
 <dt>20</dt>
 <dd>
 and mildheorte      mode þreage; <br>
 ele synfulra      æfre ne mote <br>
 heafde minum      hrinan ahwær. <br>
 Forþon min gebed nu gyt      becnum standeð, <br>
 þæt him on wisum is      wel lycendlice; <br>
 </dd>
 <dt>25</dt>
 <dd>
 syndon hi æt strangum      stane forswolgene; <br>
 noldan heora deman      mine gedefe word <br>
 earan gehyran,      eft ne mihton. <br>
 Swa unefne is      eorþe þicce, <br>
 syndon þas moras      myclum asprotene, <br>
 </dd>
 <dt>30</dt>
 <dd>
 swa ure ban syndon      bitere toworpene <br>
 be helwarena      <strong>hæfteneodum.</strong> <br>
 Forþon ic, drihten, on þe      dædum minum <br>
 eagum and mode      æghwær gelyfe; <br>
 ne ascuf þu fram me      sawle mine. <br>
 </dd>
 <dt>35</dt>
 <dd>
 Geheald me wið þare gryne      þe me grame setton, <br>
 þæt me ne beswice      synwyrcende, <br>
 þa þe unrihtes      æghwær þenceað. <br>
 Feallað firenfulle      on heora fengnettum; <br>
 ic me syndrig eom,      oþþæt ic swa fere. <br>
 </dd>
 </dl>
 </body>