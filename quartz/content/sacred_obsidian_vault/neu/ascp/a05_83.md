<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_82.htm">Previous</a> 
 <a href="a05_84.htm">Next</a> 
 </center>
 <hr>
 <h1>The Paris Psalter: Psalm 83</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Synd me wic þine      weorðe and leofe, <br>
 mægena drihten;      a ic on mode þæs <br>
 willum hæfde,      þet ic him wunude onn. <br>
 Heorte min and flæsc      hyhtað georne <br>
 </dd>
 <dt>5</dt>
 <dd>
 on þone lifigendan      leofan drihten; <br>
 him eac spedlice      spearuwa hus begyteð, <br>
 and tidlice      turtle nistlað, <br>
 þær hio afedeð      fugelas geonge. <br>
 Wærun wigbedu þin,      weoruda drihten; <br>
 </dd>
 <dt>10</dt>
 <dd>
 þu eart drihten min      and deore cynincg. <br>
 Eadige weorðað,      þa þe eardiað <br>
 on þinum husum,      halig drihten, <br>
 and þe on worulda woruld,      wealdend, heriað. <br>
 þæt byð eadig wer,      se þe him oðerne <br>
 </dd>
 <dt>15</dt>
 <dd>
 fultum ne seceð      nymþe fælne god, <br>
 and þæt on heortan hige      healdeð fæste, <br>
 geseteð him þæt sylfe      on ðisse sargan <strong>dene,</strong> <br>
 þær hi teara      teonan <strong>cnyssað</strong> <br>
 on þam sylfan stede      þe þu him settest her. <br>
 </dd>
 <dt>20</dt>
 <dd>
 Brohte him bletsunge      se ðe him beorhte æ <br>
 soðe sette;      syþþan eodan <br>
 of mægene on mægen;      þær wæs miht gesawen <br>
 on Sionbeorge      soðes drihtnes. <br>
 Gehyr min gebed,      halig drihten, <br>
 </dd>
 <dt>25</dt>
 <dd>
 þu eart mære god,      mildum earum, <br>
 and Iacobes      god se mæra. <br>
 Beseoh drihten nu,      scyldend usser; <br>
 oncnaw onsyne      cristes þines. <br>
 Betere <strong>is</strong> micle      to gebidanne <br>
 </dd>
 <dt>30</dt>
 <dd>
 anne dæg mid þe      þonne oðera <br>
 on þeodstefnum      þusend mæla. <br>
 Ic me þæs wyrce      and wel ceose, <br>
 þæt ic hean gange      on hus godes, <br>
 þonne ic on fyrenfulra      folce eardige. <br>
 </dd>
 <dt>35</dt>
 <dd>
 Forþon god lufað      geornast ealles, <br>
 þæt man si mildheort      mode soðfæst, <br>
 þonne him god gyfeð      gyfe and wuldur. <br>
 Nele god æfre      gode bedælan, <br>
 þa ðe heortan gehygd      healdað clæne; <br>
 </dd>
 <dt>40</dt>
 <dd>
 þæt bið eadig mann,      se þe him ecean godes <br>
 to mundbyrde      miht gestreoneð. <br>
 </dd>
 </dl>
 </body>