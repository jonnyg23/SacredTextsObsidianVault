<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_23.htm">Previous</a> 
 <a href="a03_25.htm">Next</a> 
 </center>
 <hr>
 <h1>The Judgment Day I</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 ðæt gelimpan sceal,      þætte lagu floweð, <br>
 flod ofer foldan;      feores bið æt ende <br>
 anra gehwylcum.      Oft mæg se þe wile <br>
 in his sylfes sefan      soð geþencan. <br>
 </dd>
 <dt>5</dt>
 <dd>
 Hafað him geþinged hider      þeoden user <br>
 on þam mæstan dæge,      mægencyninga hyhst, <br>
 wile þonne forbærnan      brego moncynnes <br>
 lond mid lige.      Nis þæt lytulu spræc <br>
 to geheganne.      Hat bið <strong>onæled,</strong> <br>
 </dd>
 <dt>10</dt>
 <dd>
 siþþan fyr nimeð      foldan sceatas, <br>
 byrnende lig      beorhte gesceafte; <br>
 bið eal þes ginna grund      gleda gefylled, <br>
 reþra bronda,      swa nu rixiað <br>
 gromhydge guman,      gylpe strynað, <br>
 </dd>
 <dt>15</dt>
 <dd>
 hyra hlaforde      gehlæges tilgað, <br>
 oþþæt hy beswicað      synna weardas, <br>
 þæt hi mid þy heape      helle secað, <br>
 fleogað mid þam feondum.      Him biþ fyr ongean, <br>
 droflic wite,      þær næfre dæg scineð <br>
 </dd>
 <dt>20</dt>
 <dd>
 leohte of lyfte,      ac a bilocen stondeð, <br>
 siþþan þæs gæstes gryre      agiefen weorþeð. <br>
 Ufan hit is enge      ond hit is innan hat; <br>
 nis þæt betlic <strong>bold,</strong>      ac þær is brogna hyhst, <br>
 ne noht hyhtlic ham,      ac þær is helle grund, <br>
 </dd>
 <dt>25</dt>
 <dd>
 sarlic siðfæt      þam þe sibbe ful oft <br>
 tomældeð mid his muþe.      Ne con he þa mircan gesceaft, <br>
 hu hi butan ende      ece stondeð <br>
 þam þe þær for his synnum      onsægd weorþeð, <br>
 ond þonne a to ealdre      orleg dreogeð. <br>
 </dd>
 <dt>30</dt>
 <dd>
 Hwa is þonne þæs <strong>ferðgleaw,</strong>      oþþe þæs fela cunne, <br>
 þæt æfre mæge heofona      heahþu gereccan, <br>
 swa georne þone godes dæl,      swa he gearo stondeð <br>
 clænum heortum,      þam þe þisne cwide willað <br>
 ondrædan þus deopne?      Sceal se dæg weorþan <br>
 </dd>
 <dt>35</dt>
 <dd>
 þæt we forð berað      firena gehwylce, <br>
 þeawas ond geþohtas;      þæt bið þearlic gemot, <br>
 heardlic heremægen.      Hat biþ acolod. <br>
 Ne biþ þonne on þisse worulde      nymþe wætres sweg <br>
      fisces eþel; <br>
 </dd>
 <dt>40</dt>
 <dd>
 ne biþ her ban ne blod,      ac sceal bearna gehwylc <br>
 mid lice ond mid sawle      leanes fricgan <br>
 ealles þæs þe we on eorþan      ær geworhtan <br>
 godes oþþe yfles.      Ne mæg nænig gryre mare <br>
 geweorþan æfter worulde,      ond se bið wide cuð. <br>
 </dd>
 <dt>45</dt>
 <dd>
 Ne tytaþ her tungul,      ac biþ tyr scæcen, <br>
 eorþan blædas.      Forþon ic a wille <br>
 leode læran      þæt hi lof godes <br>
 hergan on heahþu,      hyhtum to wuldre <br>
 lifgen on geleafan,      ond a lufan dryhtnes <br>
 </dd>
 <dt>50</dt>
 <dd>
 wyrcan in þisse worulde,      ær þon se wlonca dæg <br>
 bodige þurh byman      brynehatne leg, <br>
 egsan oferþrym.      Ne bið nænges eorles tir <br>
 leng on þissum life,      siþþan leohtes weard <br>
 ofer ealne foldan fæþm      fyr onsendeð. <br>
 </dd>
 <dt>55</dt>
 <dd>
 Lixeð lyftes mægen,      leg onetteð, <br>
 blæc byrnende,      blodgyte weorþeð <br>
 mongum gemeldad,      mægencyninges þrea; <br>
 beofað eal beorhte gesceaft,      brondas lacað <br>
 on þam deopan dæge,      dyneð upheofon. <br>
 </dd>
 <dt>60</dt>
 <dd>
 þonne weras ond wif      woruld alætað, <br>
 eorþan yrmþu,      seoð þonne on ece gewyrht. <br>
 þonne bið gecyþed      hwa in clænnisse <br>
 lif alifde;      him bið lean gearo. <br>
 Hyht wæs a in heofonum,      siþþan user <strong>hælend</strong> wæs, <br>
 </dd>
 <dt>65</dt>
 <dd>
 middangeardes meotud,      þurh þa mæstan gesceaft <br>
 on ful blacne beam      bunden fæste <br>
 cearian clomme.      Crist ealle wat <br>
 gode dæde;      no þæs gilpan þearf <br>
 synfull sawel,      þæt hyre sie swegl ongean, <br>
 </dd>
 <dt>70</dt>
 <dd>
 þonne he gehyrweð <strong>ful</strong> oft      halge lare, <br>
 brigdeð on bysmer.      Ne con he þæs brogan dæl, <br>
 yfles ondgiet,      ær hit hine on fealleð. <br>
 He þæt þonne onfindeð,      þonne se fær cymeþ, <br>
 geond middangeard      <strong>monegum</strong> gecyþeð, <br>
 </dd>
 <dt>75</dt>
 <dd>
 þæt he bið on þæt wynstre weorud      wyrs gescaden, <br>
 þonne he on þa swiþran hond      swican mote, <br>
 leahtra alysed.      Lyt þæt geþenceð, <br>
 se þe him wines glæd      wilna bruceð, <br>
 siteð him symbelgal,      siþ ne bemurneð, <br>
 </dd>
 <dt>80</dt>
 <dd>
 hu him æfter þisse worulde      weorðan mote. <br>
 Wile þonne forgieldan      gæsta dryhten <br>
 willum æfter þære wyrde,      wuldres ealdor, <br>
 þam þe his synna nu      sare geþenceþ, <br>
 modbysgunge      micle dreogeð; <br>
 </dd>
 <dt>85</dt>
 <dd>
 him þæt þonne geleanað      lifes waldend, <br>
 heofona hyrde,      æfter heonansiþe <br>
 godum dædum,      þæs þe he swa geomor wearð, <br>
 sarig fore his synnum.      Ne sceal se to sæne beon <br>
 ne þissa larna to læt,      se þe him wile lifgan mid gode, <br>
 </dd>
 <dt>90</dt>
 <dd>
 brucan þæs boldes      þe us beorht fæder <br>
 gearwað togeanes,      gæsta ealdor. <br>
 þæt is sigedryhten      þe þone sele frætweð, <br>
 timbreð torhtlice;      to sculon clæne, <br>
 womma lease,      swa se waldend cwæð, <br>
 </dd>
 <dt>95</dt>
 <dd>
 ealra cyninga cyning.      Forþon cwicra <strong>gehwylc,</strong> <br>
 deophydigra,      dryhtne hyreð, <br>
 þara þe wile heofona      heahþu gestigan. <br>
 Hwæþre þæt gegongeð,      þeah þe hit sy greote beþeaht, <br>
 lic mid lame,      þæt hit sceal life onfon, <br>
 </dd>
 <dt>100</dt>
 <dd>
 feores æfter foldan.      Folc biþ gebonnen, <br>
 Adames bearn      ealle to spræce; <br>
 beoð þonne gegædrad      gæst ond bansele, <br>
 gesomnad to þam siþe.      Soþ þæt wile <strong>cyþan,</strong> <br>
 þonne we us gemittað      on þam mæstan dæge, <br>
 </dd>
 <dt>105</dt>
 <dd>
 rincas æt þære rode,      secgað þonne ryhta fela, <br>
 eal swylce under heofonum gewearð      hates ond cealdes, <br>
 godes oþþe yfles;      georne gehyreð <br>
 heofoncyninga hyhst      <strong>hæleþa</strong> dæde. <br>
 Næfre mon þæs hlude      horn aþyteð <br>
 </dd>
 <dt>110</dt>
 <dd>
 ne byman ablaweþ,      þæt ne sy seo beorhte stefn <br>
 ofer ealne middangeard      monnum hludre, <br>
 waldendes word;      wongas beofiað <br>
 for þam ærende      þæt he to us eallum wat. <br>
 Oncweþ nu þisne cwide;      cuþ sceal geweorþan <br>
 </dd>
 <dt>115</dt>
 <dd>
 þæt ic gewægan ne mæg      wyrd under heofonum, <br>
 ac hit þus gelimpan sceal      leoda gehwylcum <br>
 ofer eall beorht gesetu,      byrnende lig. <br>
 Siþþan æfter þam lige      lif bið gestaþelad, <br>
 welan ah in wuldre      se nu wel þenceð. <br>
 </dd>
 </dl>
 </body>