<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_60.htm">Previous</a> 
 <a href="a05_62.htm">Next</a> 
 </center>
 <hr>
 <h1>The Paris Psalter: Psalm 61</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ic mine sawle      symble wylle <br>
 full gleawlice      gode underþeodan; <br>
 æt him is hælu min      her eall gelancg. <br>
 Hwæt, he is god min      and gearu hælend; <br>
 </dd>
 <dt>5</dt>
 <dd>
 is he fultum min,      ic ne forhtige wiht. <br>
 ðonne ge mid mane      men ongunnon, <br>
 ealle ge ða to deadan      dædun sona, <br>
 swa ge awurpon      wah of stofne. <br>
 Swa ge mine are      ealle þohton <br>
 </dd>
 <dt>10</dt>
 <dd>
 wraðe toweorpan,      wide urnon <br>
 þurstige muðe;      þæne bletsadan <br>
 and ðone wyrgedan      wraðe mid heortan. <br>
 Hwæðere ic me soðe      sawle mine <br>
 to gode hæfde      georne geðeoded; <br>
 </dd>
 <dt>15</dt>
 <dd>
 he minre geðylde      þingum wealdeð. <br>
 Hwæt, he is god min      and gleaw <strong>hælend</strong> <br>
 and fultum is;      ne mæg ic hine ahwær befleon. <br>
 On gode standeð      min gearu <strong>hælu</strong> <br>
 and wuldor min      and wyn mycel; <br>
 </dd>
 <dt>20</dt>
 <dd>
 me is halig hyht      on hine swylce. <br>
 Hycge him halig folc      hælu to drihtne; <br>
 doð eowre heortan hige      hale and clæne, <br>
 forðon eow god standeð      georne on fultum. <br>
 Hwæðere ge, manna bearn,      manes unlyt <br>
 </dd>
 <dt>25</dt>
 <dd>
 wyrceað on wægum      and woh doð, <br>
 and eow beswicað      sylfe oftast, <br>
 þær ge idel gylp      on þam <strong>ilcan</strong> fremmað. <br>
 Nellað ge gewenan      welan unrihte <br>
 oþþe to reaflace      ræda þencean. <br>
 </dd>
 <dt>30</dt>
 <dd>
 þeah þe eow wealan to      <strong>wearnum</strong> flowen, <br>
 nyllan ge eow on heortan þa      hige staðelian; <br>
 æne ic god spræcan      gearuwe gehyrde <br>
 and þæt treowe ongeat      tidum gemeldad. <br>
 Miht is drihtnes      ofer middangeard <br>
 </dd>
 <dt>35</dt>
 <dd>
 and him þæs to worlde      wuldor stande <br>
 and mildheortness,      þæt he manna gehwam <br>
 æfter his agenum      <strong>earnungum</strong> demeð, <br>
 efne swa he wyrceð      on worldlife. <br>
 </dd>
 </dl>
 </body>