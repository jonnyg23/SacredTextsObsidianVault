<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_14.htm">Previous</a> 
 <a href="a03_16.htm">Next</a> 
 </center>
 <hr>
 <h1>The Riming Poem</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Me lifes onlah      se þis leoht onwrah, <br>
 ond þæt torhte geteoh,      tillice onwrah. <br>
 Glæd wæs ic gliwum,      glenged hiwum, <br>
 blissa bleoum,      blostma hiwum. <br>
 </dd>
 <dt>5</dt>
 <dd>
 Secgas mec segon,      symbel ne alegon, <br>
 <strong>feohgiefe</strong> gefegon;      frætwed <strong>wægon</strong> <br>
 <strong>wicg</strong> ofer wongum      wennan gongum, <br>
 lisse mid longum      leoma <strong>gehongum.</strong> <br>
 þa wæs wæstmum aweaht,      world onspreht, <br>
 </dd>
 <dt>10</dt>
 <dd>
 under roderum areaht,      rædmægne oferþeaht. <br>
 Giestas gengdon,      gerscype mengdon, <br>
 lisse lengdon,      lustum glengdon. <br>
 Scrifen scrad glad      þurh gescad in brad, <br>
 wæs on lagustreame lad,      þær me leoþu ne biglad. <br>
 </dd>
 <dt>15</dt>
 <dd>
 Hæfde ic heanne had,      ne wæs me in healle gad, <br>
 þæt þær rof weord rad.      Oft þær rinc gebad, <br>
 þæt he in sele sæge      sincgewæge, <br>
 þegnum geþyhte.      þenden wæs <strong>me</strong> mægen, <br>
 horsce mec heredon,      hilde generedon, <br>
 </dd>
 <dt>20</dt>
 <dd>
 fægre feredon,      feondon biweredon. <br>
 Swa mec hyhtgiefu heold,      hygedryht befeold, <br>
 staþolæhtum <strong>steold,</strong>      stepegongum weold <br>
 swylce eorþe ol,      ahte ic ealdorstol, <br>
 galdorwordum gol.      <strong>Gomen</strong> sibbe ne ofoll, <br>
 </dd>
 <dt>25</dt>
 <dd>
 ac wæs gefest gear,      gellende sner, <br>
 wuniendo wær      wilbec bescær. <br>
 Scealcas wæron scearpe,      scyl wæs hearpe, <br>
 hlude hlynede,      hleoþor dynede, <br>
 sweglrad swinsade,      swiþe ne minsade. <br>
 </dd>
 <dt>30</dt>
 <dd>
 Burgsele beofode,      beorht hlifade, <br>
 ellen eacnade,      ead beacnade, <br>
 freaum frodade,      fromum godade, <br>
 mod mægnade,      mine fægnade, <br>
 treow telgade,      tir welgade, <br>
 </dd>
 <dt>35</dt>
 <dd>
 blæd blissade,      <br>
 gold gearwade,      gim hwearfade, <br>
 sinc searwade,      sib nearwade. <br>
 From ic wæs in frætwum,      freolic in geatwum; <br>
 wæs min dream dryhtlic,      drohtað hyhtlic. <br>
 </dd>
 <dt>40</dt>
 <dd>
 Foldan ic freoþode,      folcum ic leoþode, <br>
 lif wæs min longe,      leodum in gemonge, <br>
 tirum getonge,      teala gehonge. <br>
 Nu min hreþer is hreoh,      <strong>heofsiþum</strong> sceoh, <br>
 nydbysgum neah;      gewiteð nihtes in fleah <br>
 </dd>
 <dt>45</dt>
 <dd>
 se ær in dæge wæs dyre.      Scriþeð nu deop in <strong>feore</strong> <br>
 brondhord geblowen,      breostum in forgrowen, <br>
 flyhtum toflowen.      Flah is geblowen <br>
 miclum in gemynde;      modes gecynde <br>
 greteð ungrynde      grorn efenpynde, <br>
 </dd>
 <dt>50</dt>
 <dd>
 bealofus byrneð,      bittre toyrneð. <br>
 Werig winneð,      widsið onginneð, <br>
 sar ne sinniþ,      sorgum cinnið, <br>
 blæd his blinnið,      blisse <strong>linnið,</strong> <br>
 listum linneð,      lustum ne tinneð. <br>
 </dd>
 <dt>55</dt>
 <dd>
 Dreamas swa her gedreosað,      dryhtscype gehreosað, <br>
 lif her men forleosað,      leahtras oft geceosað; <br>
 treowþrag is to trag,      seo untrume genag, <br>
 steapum eatole misþah,      ond eal stund genag. <br>
 Swa nu world wendeþ,      wyrde sendeþ, <br>
 </dd>
 <dt>60</dt>
 <dd>
 ond hetes henteð,      hæleþe scyndeð. <br>
 <strong>Wercyn</strong> gewiteð,      wælgar sliteð, <br>
 flahmah fliteþ,      flan mon hwiteð, <br>
 <strong>borgsorg</strong> biteð,      bald ald þwiteþ, <br>
 wræcfæc wriþað,      wraþ að smiteþ, <br>
 </dd>
 <dt>65</dt>
 <dd>
 <strong>singryn</strong> sidað,      <strong>searofearo</strong> glideþ, <br>
 gromtorn græfeþ,      græft hafað, <br>
 searohwit solaþ,      sumurhat colað, <br>
 foldwela fealleð,      feondscipe wealleð, <br>
 eorðmægen ealdaþ,      ellen colað. <br>
 </dd>
 <dt>70</dt>
 <dd>
 Me þæt wyrd gewæf,      ond <strong>gewyrht</strong> forgeaf, <br>
 þæt ic grofe græf,      ond þæt grimme græf <br>
 flean flæsce ne mæg,      þonne flanhred dæg <br>
 nydgrapum nimeþ,      þonne seo <strong>neaht</strong> becymeð <br>
 seo me eðles <strong>ofonn</strong>      ond mec her <strong>eardes</strong> onconn. <br>
 </dd>
 <dt>75</dt>
 <dd>
 þonne lichoma ligeð,      lima wyrm friteþ, <br>
 ac him wenne gewigeð      ond þa wist geþygeð, <br>
 oþþæt beoþ þa ban      an, <br>
 ond æt nyhstan nan      nefne se neda tan <br>
 balawun her <strong>gehloten.</strong>      Ne biþ se hlisa adroren. <br>
 </dd>
 <dt>80</dt>
 <dd>
 ær þæt eadig geþenceð,      he hine þe oftor swenceð, <br>
 byrgeð him þa bitran synne,      hogaþ to þære betran wynne, <br>
 gemon morþa lisse,      <strong>þær</strong> sindon miltsa blisse <br>
 hyhtlice in heofona rice.      Uton nu halgum gelice <br>
 scyldum biscyrede      scyndan generede, <br>
 </dd>
 <dt>85</dt>
 <dd>
 wommum biwerede,      wuldre generede, <br>
 þær moncyn mot      for meotude rot <br>
 soðne god geseon,      ond aa in sibbe gefean. <br>
 </dd>
 </dl>
 </body>