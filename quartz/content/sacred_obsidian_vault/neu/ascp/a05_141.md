<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_140.htm">Previous</a> 
 <a href="a05_142.htm">Next</a> 
 </center>
 <hr>
 <h1>The Paris Psalter: Psalm 141</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Min stefn to þe      styrmeð, drihten, <br>
 and ic mid strangere      stefne swylce <br>
 eam biddende      bealde drihten. <br>
 Ic mine bene      bealde swylce <br>
 </dd>
 <dt>5</dt>
 <dd>
 on his gesihðe      symble ageote, <br>
 and mine earfeþu      ealle full georne <br>
 fore him sylfum      sæcge geneahhe, <br>
 Gif mine grame þenceað      gast teorian, <br>
 and þu mine stige      strange ongeate. <br>
 </dd>
 <dt>10</dt>
 <dd>
 On þyssum grenan wege,      þe ic gange on, <br>
 me oferhydige      æghwær setton <br>
 gearwe grine;      geara ic sceawade, <br>
 geseah on þa swyðran,      ne me sylfne þær <br>
 ænig mid gode      ongitan wolde. <br>
 </dd>
 <dt>15</dt>
 <dd>
 ða me eac frecne fram      fleam gedydan, <br>
 næs þa þe mine sawle      secean wolde, <br>
 þa ic to þe, drihten,      digle cleopode <br>
 and sona cwæð:      "þu eart min se soða hiht; <br>
 eart þu on lifigendra      lande swylce <br>
 </dd>
 <dt>20</dt>
 <dd>
 se gedefa dæl,      drihten, æghwær." <br>
 Beheald mine sawle,      hæleþa wealdend, <br>
 forþon ic geeadmeded eom      ungemete swiðe. <br>
 Alys me fram laþum;      hi me lungre synt <br>
 ealle ofer me      ungemete strange. <br>
 </dd>
 <dt>25</dt>
 <dd>
 Alæd me of carcernes      cluse swylce <br>
 mine sawle,      þæt ic syþþan forð <br>
 þinne naman mote      neode sæcgean. <br>
 Min soðfæste      snotere bidað, <br>
 oþþæt þu me edlean      eft forgylde. <br>
 </dd>
 </dl>
 </body>