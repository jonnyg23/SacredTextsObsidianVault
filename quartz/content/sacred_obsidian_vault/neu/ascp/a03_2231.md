<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_2230.htm">Previous</a> 
 <a href="a03_2232.htm">Next</a> 
 </center>
 <hr>
 <h1>Riddle 31</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Is þes middangeard      missenlicum <br>
 wisum gewlitegad,      wrættum gefrætwad. <br>
 Ic seah sellic þing      singan on ræcede; <br>
 wiht wæs <strong>nower</strong>      werum on gemonge, <br>
 </dd>
 <dt>5</dt>
 <dd>
 sio hæfde wæstum      wundorlicran. <br>
 <strong>Niþerweard</strong>      wæs neb hyre, <br>
 fet ond folme      fugele gelice; <br>
 no hwæþre fleogan mæg      ne fela gongan, <br>
 hwæþre feþegeorn      fremman onginneð, <br>
 </dd>
 <dt>10</dt>
 <dd>
 gecoren cræftum,      cyrreð geneahhe <br>
 oft ond gelome      eorlum on gemonge, <br>
 siteð æt symble,      sæles bideþ, <br>
 hwonne ær heo cræft hyre      cyþan mote <br>
 werum on wonge.      Ne heo þær wiht þigeð <br>
 </dd>
 <dt>15</dt>
 <dd>
 þæs þe him æt blisse      beornas <strong>habbað.</strong> <br>
 Deor domes georn,      hio dumb wunað; <br>
 hwæþre hyre is on fote      fæger hleoþor, <br>
 wynlicu woðgiefu.      Wrætlic me þinceð, <br>
 hu seo wiht mæge      wordum lacan <br>
 </dd>
 <dt>20</dt>
 <dd>
 þurh fot neoþan,      frætwed hyrstum. <br>
 Hafað hyre on halse,      þonne hio hord warað, <br>
 bær, beagum deall,      broþor sine, <br>
 mæg mid mægne.      Micel is to hycgenne <br>
 wisum woðboran,      hwæt <strong>sio</strong> wiht sie. <br>
 </dd>
 </dl>
 </body>