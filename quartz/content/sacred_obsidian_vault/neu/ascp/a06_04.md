<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_03.htm">Previous</a> 
 <a href="a06_05.htm">Next</a> 
 </center>
 <hr>
 <h1>The Meters of Boethius: Meter 4</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 æala, ðu scippend      scirra tungla, <br>
 hefones and eorðan!      ðu on heahsetle <br>
 ecum ricsast,      and ðu ealne hræðe <br>
 hefon ymbhwearfest,      and ðurh ðine halige miht <br>
 </dd>
 <dt>5</dt>
 <dd>
 tunglu genedest      þæt hi ðe to herað. <br>
 Swylce seo sunne      sweartra nihta <br>
 ðiostro adwæsceð      ðurh ðine meht. <br>
 Blacum leohte      beorhte steorran <br>
 mona gemetgað      ðurh ðinra meahta sped, <br>
 </dd>
 <dt>10</dt>
 <dd>
 hwilum eac þa sunnan      sines bereafað <br>
 beorhtan leohtes,      þonne hit gebyrigan mæg <br>
 þæt swa geneahsne      nede weorðað. <br>
 Swelce þone mæran      morgensteorran, <br>
 þe we oðre naman      æfensteorra <br>
 </dd>
 <dt>15</dt>
 <dd>
 nemnan herað,      ðu genedest þone <br>
 þæt he þære sunnan      sið bewitige; <br>
 geara gehwelce      he gongan sceal <br>
 beforan feran.      Hwæt, ðu, fæder, wercest <br>
 sumurlange dagas      swiðe hate, <br>
 </dd>
 <dt>20</dt>
 <dd>
 þæm winterdagum      wundrum sceorta <br>
 tida getiohhast.      ðu þæm treowum selest <br>
 suðan and westan,      þa ær se swearta storm <br>
 norðan and eastan      benumen hæfde <br>
 leafa gehwelces      ðurh þone laðran wind. <br>
 </dd>
 <dt>25</dt>
 <dd>
 Eala hwæt, on eorðan      ealla gesceafta <br>
 hyrað ðinre hæse,      doð on heofonum swa some <br>
 mode and mægne,      butan men anum, <br>
 se wið ðinum willan      wyrceð oftost. <br>
 Wel la, ðu eca      and ðu ælmihtiga, <br>
 </dd>
 <dt>30</dt>
 <dd>
 ealra gesceafta      sceppend and reccend, <br>
 ara ðinum earmum      eorðan tudre, <br>
 monna cynne,      ðurh ðinra mehta sped. <br>
 Hwi ðu, ece god,      æfre wolde <br>
 þæt sio wyrd on gewill      wendan sceolde <br>
 </dd>
 <dt>35</dt>
 <dd>
 yflum monnum      ealles swa swiðe? <br>
 Hio ful oft dereð      unscyldegum. <br>
 Sittað yfele men      giond eorðricu <br>
 on heahsetlum,      halige þriccað <br>
 under heora fotum;      firum uncuð <br>
 </dd>
 <dt>40</dt>
 <dd>
 hwi sio wyrd swa wo      wendan sceolde. <br>
 Swa sint gehydde      her on worulde <br>
 geond burga fela      beorhte cræftas. <br>
 Unrihtwise      eallum tidum <br>
 habbað on hospe      ða þe him sindon <br>
 </dd>
 <dt>45</dt>
 <dd>
 rihtes wisran,      rices wyrðran; <br>
 bið þæt lease lot      lange hwile <br>
 bewrigen mid wrencum.      Nu on worulde her <br>
 monnum ne deriað      mane aðas. <br>
 Gif ðu nu, waldend, ne wilt      wirde steoran, <br>
 </dd>
 <dt>50</dt>
 <dd>
 ac on selfwille      sigan lætest, <br>
 þonne ic wat þætte wile      woruldmen tweogan <br>
 geond foldan sceat      buton fea ane. <br>
 Eala, min dryhten,      ðu þe ealle ofersihst <br>
 worulde gesceafta,      wlit nu on moncyn <br>
 </dd>
 <dt>55</dt>
 <dd>
 mildum eagum,      nu hi on monegum her <br>
 worulde yðum      wynnað and swincað, <br>
 earme eorðwaran;      ara him nu ða. <br>
 </dd>
 </dl>
 </body>