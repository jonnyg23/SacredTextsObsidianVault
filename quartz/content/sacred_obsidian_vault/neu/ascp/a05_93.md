<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_92.htm">Previous</a> 
 <a href="a05_94.htm">Next</a> 
 </center>
 <hr>
 <h1>The Paris Psalter: Psalm 93</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 þu eart wracena god,      and þu miht wrecan swylce, <br>
 ana gefreogan      æghwylcne mann. <br>
 Ahefe þe on ellen,      eorþan dema, <br>
 gyld oferhydigum,      swa hi ær grame worhton. <br>
 </dd>
 <dt>5</dt>
 <dd>
 Hu lange fyrenwyrhtan      foldan wealdað <br>
 oþþe manwyrhtan      morðre gylpað? <br>
 Hi oftust sprecað,      unnyt sæcgeað <br>
 and woh meldiað,      wyrceað unriht. <br>
 Folc hi þin, drihten,      fæcne gehyndan, <br>
 </dd>
 <dt>10</dt>
 <dd>
 and yrfe þin      eall forcoman. <br>
 ælðeodige men,      earme wydewan, <br>
 steopcilda feala      stundum acwealdon. <br>
 Sægdan and cwædan,      þæt ne gesawe <br>
 drihten æfre,      dyde swa he wolde, <br>
 </dd>
 <dt>15</dt>
 <dd>
 ne þæt Iacobes god      ongitan cuðe. <br>
 Onfindað þæt and <strong>ongeotað</strong>      þe on folce nu <br>
 unwiseste      ealra syndon; <br>
 dysige hwæthwygu      deope þæt oncnawan. <br>
 Se ðe ærest ealdum      earan worhte, <br>
 </dd>
 <dt>20</dt>
 <dd>
 hu se oferhleoður      æfre wurde? <br>
 And him eagena gesyhð      eallum sealde <br>
 and he scearpe ne mæge      gesceawian? <br>
 And se þe ege healdeð      eallum þeodum, <br>
 and his þrea ne si      þær for awiht, <br>
 </dd>
 <dt>25</dt>
 <dd>
 se þe men læreð      micelne wisdom? <br>
 God ealle cann      guman geðancas <br>
 eorðbuendra,      forðon hi idle synt. <br>
 þæt bið eadig mann,      þe þu hine, ece god, <br>
 on þinre soðre æ      sylfa getyhtest <br>
 </dd>
 <dt>30</dt>
 <dd>
 and hine þeodscipe      ðinne lærest <br>
 and him yfele dagas      ealle gebeorgest, <br>
 oðþæt bið frecne seað      þam fyrenfullan <br>
 deop adolfen      deorc and ðystre. <br>
 Næfre wiðdrifeð      drihten ure <br>
 </dd>
 <dt>35</dt>
 <dd>
 his agen folc,      ne his yrfe þon ma <br>
 on ealdre wile      æfre forlætan. <br>
 Hwylc þonne gena      gehwyrfed byð, <br>
 þæt he on unriht      eft ne cyrre; <br>
 oððe hwylc nymeð me,      þæt ic man fleo <br>
 </dd>
 <dt>40</dt>
 <dd>
 and mid rihtheortum      rædes þence? <br>
 Hwylc ariseð mid me,      þæt ic riht fremme <br>
 and wið awyrgedum      winne and stande, <br>
 þe unrihtes      ealle wyrceað? <br>
 Nymðe me drihten,      dema usser, <br>
 </dd>
 <dt>45</dt>
 <dd>
 gefultumede      fægere æt þearfe, <br>
 wenincga min sawl      sohte helle. <br>
 Gif ic þæs sægde,      þæt min sylfes fot <br>
 ful sarlice      asliden <strong>wære,</strong> <br>
 þa me mildheortnes      mihtigan drihtnes <br>
 </dd>
 <dt>50</dt>
 <dd>
 gefultumede,      þæt ic feorh ahte. <br>
 æfter þære menigeo      minra sara <br>
 þe me ær on ferhðe      fæste gestodan, <br>
 þa me þine frofre      fægere, drihten, <br>
 gesibbedan      sawle mine. <br>
 </dd>
 <dt>55</dt>
 <dd>
 Ne ætfyligeð þe ahwær      facen ne unriht; <br>
 ðu gefæstnast      facen sares; <br>
 hi soðfæste      sneome gehæftað <br>
 and heora sawle      ofslean þenceað, <br>
 blod soðfæstra      bitere ageotan. <br>
 </dd>
 <dt>60</dt>
 <dd>
 Forðon me is geworden      wealdend drihten <br>
 to friðstole      fæst and gestaðelad; <br>
 is me fultum his      fæst on drihtne. <br>
 þonne him gyldeð      god ælmihtig <br>
 ealle þa unriht      ðe hi geearnedan, <br>
 </dd>
 <dt>65</dt>
 <dd>
 and on heora facne      fæste todrifeð <br>
 drihten eallmihtig,      dema soðfæst. <br>
 </dd>
 </dl>
 </body>