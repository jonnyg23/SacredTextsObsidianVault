<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a22.htm">Previous</a> 
 </center>
 <hr>
 <h1>The Creed</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 <em>Credo in deum patrem omnipotentem.</em>
 ælmihtig fæder      up on rodore, <br>
 þe ða sciran gesceaft      sceope and worhtest <br>
 and eorðan wang      ealne gesettest, <br>
 </dd>
 <dt>5</dt>
 <dd>
 ic þe ecne god      ænne gecenne, <br>
 lustum gelyfe.      þu eart lifes frea, <br>
 engla ordfruma,      eorðan wealdend, <br>
 and ðu garsecges      grundas geworhtest, <br>
 and <strong>þu</strong> <strong>ða</strong> <strong>menegu</strong> canst      mærra tungla. <br>
 </dd>
 <dt>10</dt>
 <dd>
 <em>Et in Iesum Christum filium eius unicum, dominum nostrum.</em>
 Ic on sunu þinne      soðne gelyfe, <br>
 hælendne cyning,      hider asendne <br>
 of ðam uplican      engla rice, <br>
 þone Gabriel,      godes ærendraca, <br>
 </dd>
 <dt>15</dt>
 <dd>
 <strong>sanctan</strong> Marian      sylfre gebodode. <br>
 Ides unmæne,      heo þæt ærende <br>
 onfeng freolice,      and ðe fæder sylfne <br>
 under breostcofan      bearn acende. <br>
 Næs ðær gefremmed      firen æt giftum, <br>
 </dd>
 <dt>20</dt>
 <dd>
 ac þær halig gast      handgyft sealde, <br>
 þære fæmnan bosm      fylde mid blisse, <br>
 and heo cuðlice      cende swa mærne <br>
 eorðbuendum      engla scyppend, <br>
 se to frofre gewearð      foldbuendum, <br>
 </dd>
 <dt>25</dt>
 <dd>
 and ymbe Bethleem      bodedan englas <br>
 þæt acenned wæs      Crist on eorðan. <br>
 <em>Passus sub Pontio Pilato.</em>
 ða se pontisca      Pilatus weold <br>
 under Romwarum      rices and doma, <br>
 </dd>
 <dt>30</dt>
 <dd>
 þa se deora frea      deað þrowade, <br>
 on gealgan stah,      gumena drihten, <br>
 þone geomormod      Iosep byrigde, <br>
 and he of helle      huðe gefette, <br>
 of þam suslhofe,      sawla manega, <br>
 </dd>
 <dt>35</dt>
 <dd>
 het ða uplicne      eþel secan. <br>
 <em>Tertia die resurrexit a mortuis.</em>
 þæs þy ðriddan dæge      þeoda wealdend <br>
 aras, rices frea,      <strong>recene</strong> of moldan, <br>
 and he <em>XL</em> daga      folgeras sine <br>
 </dd>
 <dt>40</dt>
 <dd>
 runum arette,      and ða his rice began, <br>
 þone uplican      eðel secan, <br>
 cwæð þæt he nolde      nænne forlætan <br>
 þe him forð ofer þæt      fylian wolde <br>
 and mid fæstum sefan      freode gelæstan. <br>
 </dd>
 <dt>45</dt>
 <dd>
 <em>Credo in spiritum sanctum.</em>
 Ic haligne gast      hihte beluce, <br>
 emne swa ecne      swa is aðor gecweden, <br>
 fæder oððe freobearn,      folca gereordum. <br>
 Ne synd þæt þreo godas,      þriwa genemned, <br>
 </dd>
 <dt>50</dt>
 <dd>
 ac is an god,      se ðe ealle hafað <br>
 þa þry naman      þinga gerynum, <br>
 soð and sigefæst      ofer side gesceaft, <br>
 wereda wuldorgyfa,      wlanc and ece. <br>
 <em>Sanctum ecclesiam catholicam.</em>
 </dd>
 <dt>55</dt>
 <dd>
 Eac ic gelyfe      þæt syn leofe gode <br>
 þe þurh ænne geþanc      ealdor heriað, <br>
 heofona heahcyning      her for life, <br>
 <em>Sanctorum communionem.</em>
 and ic gemænscipe      mærne getreowe <br>
 </dd>
 <dt>60</dt>
 <dd>
 þinra haligra      her for life. <br>
 <em>Remissionem peccatorum.</em>
 Lisse ic gelyfe      leahtra gehwylces, <br>
 <em>Carnis resurrectionem.</em>
 and ic þone ærest      ealra getreowe, <br>
 </dd>
 <dt>65</dt>
 <dd>
 flæsces on foldan      on þa forhtan tid, <br>
 <em>Et uitam eternam.</em>
 <strong>þær</strong> ðu ece lif      eallum <strong>dælest,</strong> <br>
 swa her manna gehwylc      metode gecwemað. <br>
 </dd>
 </dl>
 </body>