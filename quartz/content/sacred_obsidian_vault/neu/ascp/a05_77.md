<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_76.htm">Previous</a> 
 <a href="a05_78.htm">Next</a> 
 </center>
 <hr>
 <h1>The Paris Psalter: Psalm 77</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Geheald þu, min folc,      mine fæste æ; <br>
 ahyldað eowre earan,      þæt ge holdlice <br>
 mines muðes word      mihte gehyran. <br>
 Ic on anlicnessum      ærest ontyne <br>
 </dd>
 <dt>5</dt>
 <dd>
 mines sylfes muð,      secggean onginne, <br>
 þa on worldricum      wæron æt frymðe. <br>
 <strong>Ealle</strong> þa we oncneowan,      cuð ongeaton, <br>
 and ure fæderas us      æror sægdon. <br>
 Noldan hi þa swiðe      heora synna dyrnan, <br>
 </dd>
 <dt>10</dt>
 <dd>
 ac ylda gehwylc      oðrum cyðde. <br>
 Sægdon lof symble      leofum drihtne <br>
 and his þa myclan miht,      mænigu wundur, <br>
 þa he geworhte      wera cneorissum. <br>
 He aweahte      gewitnesse <br>
 </dd>
 <dt>15</dt>
 <dd>
 on Iacobe      goode and strange, <br>
 and Israhelum      æ gesette. <br>
 þa he fæste bebead      fæderum ussum, <br>
 þæt hi heora bearnum      budun and sægdun, <br>
 and cinn oðrum      cyðden and mærden. <br>
 </dd>
 <dt>20</dt>
 <dd>
 <strong>Gif</strong> bearn wære      geboren þam fæder, <br>
 him sceolde se yldra      eall gesæcgan, <br>
 þæt hi gleawne hiht      to gode hæfdan, <br>
 and his weorðlicu      weorc gemundon, <br>
 and godes bebodu      georne heoldan. <br>
 </dd>
 <dt>25</dt>
 <dd>
 Ne wesen hi on facne      fæderum gelice; <br>
 þæt wæs earfoðcynn      yrre and reðe; <br>
 næfdon heora heortan      hige gestaðelod; <br>
 nis to wenanne,      þætte wolde god <br>
 hiora gasta mid him      gyman awiht. <br>
 </dd>
 <dt>30</dt>
 <dd>
 Effremes bearn      ærest ongunnan <br>
 of bogan stræle      bitere sendan, <br>
 þæs hi on wiges dæge      wendon æfter. <br>
 Ne heoldan hi      halgan drihtnes <br>
 gewitnesse,      ne his weorca æ <br>
 </dd>
 <dt>35</dt>
 <dd>
 awiht wislice      woldan begangan. <br>
 Ealra goddæda      hi forgiten hæfdon, <br>
 and þara wundra,      þe he worhte ær, <br>
 þara heora yldran      on locadan. <br>
 He on ægypta      agenum lande <br>
 </dd>
 <dt>40</dt>
 <dd>
 him worhte fore      wundur mære <br>
 and on Campotanea      eac mid soðe. <br>
 He sæ toslat,      sealte yþa <br>
 gefæstnade,      and hi foran þurh. <br>
 Him wisode      wolcen unlytel <br>
 </dd>
 <dt>45</dt>
 <dd>
 daga æghwylce,      swa hit drihten het, <br>
 and him ealle niht      oðer beacen <br>
 fyres leoma      folcnede heold. <br>
 He on westene      wide ædran <br>
 him of stane let,      strange burnan. <br>
 </dd>
 <dt>50</dt>
 <dd>
 Of þam wæter cwoman      weorude to helpe, <br>
 swyþe wynlice      wætera þryðe. <br>
 þa hi hira firene      furþur ehtan, <br>
 and hine on yrre      eft gebrohtan, <br>
 heora heafodweard      holdne on lande. <br>
 </dd>
 <dt>55</dt>
 <dd>
 Hi þa on heortan      hogedon to niðe, <br>
 and geornlice      godes costadan, <br>
 bædan hiora feorum      foddur geafe, <br>
 and gramlice      be gode spræcan: <br>
 "Ac we þæs <strong>ne</strong> wenað,      þæt us witig god <br>
 </dd>
 <dt>60</dt>
 <dd>
 mæge bringan to      beod gegearwod <br>
 on þisum westene      widum and sidum, <br>
 þeah þe he of stane      streamas lete <br>
 wæter on willan      wynnum flowan, <br>
 Ne we hwæðere wenað,      þæt he wihte mæge <br>
 </dd>
 <dt>65</dt>
 <dd>
 mid hlafe þis folc      her afedan." <br>
 Syþþan þæt gehyrde      halig drihten, <br>
 he ylde þa gyt      and eft gespræc; <br>
 wæs gegleded fyr      on Iacobe <br>
 and his yrre barn      on Israhelas, <br>
 </dd>
 <dt>70</dt>
 <dd>
 Forþon þe hi ne woldon      wordum drihtnes <br>
 lustum gelyfan,      lare forhogedon. <br>
 Het he þa widan duru      wolcen ontynan <br>
 hea of heofenum      and hider rignan <br>
 <strong>manna</strong> to mose      manna cynne, <br>
 </dd>
 <dt>75</dt>
 <dd>
 sealde him heofenes hlaf      hider on foldan, <br>
 and engla hlaf      æton mancynn, <br>
 and hwætenne      hæfdon to genihte. <br>
 And awehte þa      windas of heofenum, <br>
 Auster ærest      and þa Affricum. <br>
 </dd>
 <dt>80</dt>
 <dd>
 Him þa eac feoll ufan      flæsc to genihte; <br>
 swa sand sæs      oððe þiss swearte dust <br>
 coman <strong>gefiðrade</strong>      fugelas swylce. <br>
 And on middan þa wic      manige feollan <br>
 and ymb hiora selegescotu      swiðe geneahhe. <br>
 </dd>
 <dt>85</dt>
 <dd>
 Swiðe ætan      and sade wurdan, <br>
 and hiora lusta      lifdan hwile; <br>
 næron hi bescyrede      sceattes willan. <br>
 þa gyt hi on muðe      heora mete hæfdon, <br>
 þa him on becwom      yrre drihtnes <br>
 </dd>
 <dt>90</dt>
 <dd>
 and heora mænige      mane swultan, <br>
 æðele Israhela      eac forwurdan. <br>
 <strong>In</strong> eallum hi þissum      ihtan synne, <br>
 and noldan his wundrum      wel gelyfan. <br>
 Hi heora dagena tid      <strong>dædun</strong> idle <br>
 </dd>
 <dt>95</dt>
 <dd>
 and heora geara gancg      eac unnytte. <br>
 þonne <strong>he</strong> hi sare sloh,      þonne hi sohton hine, <br>
 and ær leohte to him      lustum cwoman. <br>
 Syððan hi ongeaton,      þæt wæs god heora <br>
 fæle fultum,      freond æt þearfe; <br>
 </dd>
 <dt>100</dt>
 <dd>
 wæs hea god      heora alysend, <br>
 Hi hine lufedan      lease muðe, <br>
 ne þæs on heortan      hogedan awiht. <br>
 Næs him on hreðre      heorte clæne, <br>
 ne hi on gewitnesse      wisne hæfdon, <br>
 </dd>
 <dt>105</dt>
 <dd>
 on hiora fyrhþe      fæstne geleafan. <br>
 He þonne is mildheort      and manðwære <br>
 hiora fyrendædum,      nolde hi to flymum gedon. <br>
 He þa manige fram him      mangewyrhtan <br>
 yrre awende,      eall ne wolde <br>
 </dd>
 <dt>110</dt>
 <dd>
 þurh hatne hyge      hæleðum cyþan. <br>
 And he gemunde      þæt hi wæran moldan and flæsc <br>
 gast gangende,      næs se <strong>geancyr</strong> eft. <br>
 Hi hine on westenne      wordum and dædum <br>
 on yrre mod      eft gebrohtan, <br>
 </dd>
 <dt>115</dt>
 <dd>
 aweahtan hine on eorðan      oft butan wætere. <br>
 Oft hi grimlice      godes costodan <br>
 and Israhela god      eac abulgan. <br>
 Na gemynd hæfdan,      hu his seo mycle hand <br>
 on gewindæge      werede and ferede. <br>
 </dd>
 <dt>120</dt>
 <dd>
 He ægypti      egesan geþywde <br>
 mid feala tacna      and forebeacna <br>
 in Campotaneos;      þæt wæs cuð werum. <br>
 þær he wæterstreamas      wende to blode; <br>
 ne meahte <strong>wæter</strong> drincan      wihta ænig. <br>
 </dd>
 <dt>125</dt>
 <dd>
 Sette him heard wite,      hundes fleogan, <br>
 and hi ætan eac      yfle tostan; <br>
 hæfdan hi eallunga      ut aworpen. <br>
 Sealde erucan,      yfelan wyrme, <br>
 let hiora wyrta      wæstme forslitan, <br>
 </dd>
 <dt>130</dt>
 <dd>
 and hiora gram gewinn      hæfdan gærshoppan. <br>
 Heora wingeardas      wraþe hægle <br>
 nede fornamon;      nænig moste <br>
 heora hrorra hrim      æpla gedigean. <br>
 Sealde heora neat eac      swylce hæglum, <br>
 </dd>
 <dt>135</dt>
 <dd>
 and heora æhta      ealle fyre. <br>
 He <strong>æbyligðe</strong> on hi      bitter and yrre, <br>
 sarlic sende      oð sawlhord <br>
 and þæt wið yfele      englas sende. <br>
 He him weg worhte      wraðan yrres, <br>
 </dd>
 <dt>140</dt>
 <dd>
 ne he heora sawlum deað      swiðe ne sparude <br>
 and heora neat      niðcwealm forswealh. <br>
 He þa on þam folce      frumbearna gehwylc <br>
 on ægiptum      eall acwealde <br>
 and frumwæstme      folce Chames. <br>
 </dd>
 <dt>145</dt>
 <dd>
 þa he his folc genam      swa fæle sceap, <br>
 lædde geliccast      leofe eowde <br>
 þurh westenas      wegas uncuðe. <br>
 And he hi on hihte      holdre lædde; <br>
 næs him on fyrhtu      feondes egsa, <br>
 </dd>
 <dt>150</dt>
 <dd>
 ac ealle þa      yþa fornamon. <br>
 He hi þa gelædde      on leofre byrig <br>
 and haligre,      ða his hand begeat. <br>
 And he manige for him      mære þeode <br>
 awearp of wicum,      sealde him weste land, <br>
 </dd>
 <dt>155</dt>
 <dd>
 þæt hi mid tane      getugan rihte. <br>
 þa Israelas      æhte gesætan <br>
 hrores folces,      þa hi heanne god <br>
 gebysmredan,      noldon his bebodu <br>
 fæste healdan.      <br>
 </dd>
 <dt>160</dt>
 <dd>
 Hi awendan aweg,      nalæs wel dydan, <br>
 swa heora fæderas      beforan heoldan, <br>
 and on wiðermede      wendan and cyrdan. <br>
 <strong>Swa</strong> <strong>hi</strong> <strong>his</strong> <strong>yrre</strong>      <strong>oft</strong> aweahtan, <br>
 þonne hi oferhydig      up ahofan, <br>
 </dd>
 <dt>165</dt>
 <dd>
 and him wohgodu      worhtan and grofun. <br>
 þa þæt gehyrde      halig drihten, <br>
 he hi forhogode,      and hraðe syþþan <br>
 Israhela cynn      egsan <strong>geðyde.</strong> <br>
 And he þa swa gelome wiðsoc      snytruhuse, <br>
 </dd>
 <dt>170</dt>
 <dd>
 wæs his agen hus,      þær he eard genam <br>
 ær mid mannum,      mihtig hæfde. <br>
 He hi þa on hæftnyd      hean gesealde <br>
 and heora fæger folc      on feondes hand. <br>
 Sealde þa his swæs folc      sweorde under ecge, <br>
 </dd>
 <dt>175</dt>
 <dd>
 and his yrfe eac      eall forhogode. <br>
 Heora geoguðe eac      grimme lige <br>
 fyr fæðmade;      fæmnan ne wæran <br>
 geonge begrette,      þeah ðe hi grame swultan. <br>
 Wæran sacerdas heora      sweordum abrotene; <br>
 </dd>
 <dt>180</dt>
 <dd>
 ne þæt heora widwan      wepan mostan. <br>
 þa wearð aweaht      wealdend drihten, <br>
 swa he slæpende      softe reste <br>
 oððe swa weorð man      wine druncen. <br>
 He þa his feondas sloh      and him ætfæste eac <br>
 </dd>
 <dt>185</dt>
 <dd>
 ece edwit      awa to feore. <br>
 And he georne wiðsoc      Iosepes huse, <br>
 ne þon ær geceas      Effremes cynn, <br>
 ac he geceas Iudan him      geswæs frumcynn <br>
 on Sione byrig,      þær him wæs symble leof. <br>
 </dd>
 <dt>190</dt>
 <dd>
 He þa <strong>anhornan</strong>      ealra gelicast <br>
 his halige hus      her on eorðan <br>
 getimbrade;      het ðæt teala syððan <br>
 on worldrice      wunian ece. <br>
 And him ða Dauid geceas,      deorne esne, <br>
 </dd>
 <dt>195</dt>
 <dd>
 and genam hine æt eowde      ute be sceapum, <br>
 fostur feormade;      he him onfencg hraðe. <br>
 He þonne fedeð      folc Iacobes <br>
 and Israhela      yrfelafe. <br>
 And he hi þonne butan facne      fedeð syþþan, <br>
 </dd>
 <dt>200</dt>
 <dd>
 and his folmum syþþan      <strong>hi</strong> <strong>forð</strong> lædeð. <br>
 </dd>
 </dl>
 </body>