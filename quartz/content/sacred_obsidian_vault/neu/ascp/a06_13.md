<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_12.htm">Previous</a> 
 <a href="a06_14.htm">Next</a> 
 </center>
 <hr>
 <h1>The Meters of Boethius: Meter 13</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ic wille mid giddum      get gecyðan <br>
 hu se ælmihtga      <strong>ealla</strong> gesceafta <br>
 bryrð mid his bridlum,      begð ðider he wile <br>
 mid his anwalde,      ge endebyrd <br>
 </dd>
 <dt>5</dt>
 <dd>
 wundorlice      wel gemetgað. <br>
 Hafað swa geheaðorad      heofona wealdend, <br>
 utan befangen      ealla gesceafta, <br>
 geræped mid his racentan,      þæt hi aredian ne magon <br>
 þæt hi hi æfre him      of aslepen; <br>
 </dd>
 <dt>10</dt>
 <dd>
 and þeah wuhta gehwilc      wrigað toheald <br>
 sidra gesceafta,      swiðe onhelded <br>
 wið þæs gecyndes      þe <strong>him</strong> cyning engla, <br>
 fæder æt frymðe,      fæste getiode. <br>
 Swa nu þinga gehwilc      ðiderweard fundað <br>
 </dd>
 <dt>15</dt>
 <dd>
 sidra gesceafta,      buton sumum englum <br>
 and moncynne,      þara micles to feola <br>
 woroldwuniendra      winð wið gecynde. <br>
 þeah nu on londe      leon gemete, <br>
 wynsume wiht      wel atemede, <br>
 </dd>
 <dt>20</dt>
 <dd>
 hire magister      miclum lufige, <br>
 and eac ondræde      dogora gehwelce, <br>
 gif hit æfre gesælð      þæt hio æniges <br>
 blodes onbyrgeð,      ne ðearf beorna nan <br>
 wenan þære wyrde      þæt hio wel siððan <br>
 </dd>
 <dt>25</dt>
 <dd>
 hire taman healde,      ac ic tiohhie <br>
 þæt hio ðæs niwan taman      nauht ne gehicgge, <br>
 ac ðone wildan gewunan      wille geþencan <br>
 hire eldrena;      onginð eorneste <br>
 racentan slitan,      ryn, grymetigan, <br>
 </dd>
 <dt>30</dt>
 <dd>
 and ærest abit      hire agenes <br>
 huses hirde,      and hraðe siððan <br>
 hæleða gehwilcne      þe hio gehentan mæg. <br>
 Nele hio forlætan      libbendes wuht, <br>
 neata ne monna,      nimð eall þæt hio fint. <br>
 </dd>
 <dt>35</dt>
 <dd>
 Swa doð wudufuglas;      þeah hi wel sien, <br>
 tela atemede,      gif hi on treowum weorðað <br>
 holte tomiddes,      hræðe bioð forsewene <br>
 heora lareowas,      þe hi lange ær <br>
 tydon and temedon.      Hi on treowum wilde <br>
 </dd>
 <dt>40</dt>
 <dd>
 ealdgecynde      a forð siððan <br>
 willum wuniað,      þeah him wolde hwilc <br>
 heora lareowa      listum beodan <br>
 þone ilcan mete      þe he hi æror mid <br>
 tame getede.      Him þa twigu þincað <br>
 </dd>
 <dt>45</dt>
 <dd>
 emne swa merge      þæt hi þæs metes ne recð, <br>
 ðincð him to ðon wynsum      þæt him se weald oncwyð; <br>
 þonne hi geherað      hleoðrum brægdan <br>
 oðre fugelas,      hi heora agne <br>
 stefne styriað;      stunað eal geador <br>
 </dd>
 <dt>50</dt>
 <dd>
 welwynsum sanc,      wudu eallum oncwyð. <br>
 Swa bið eallum treowum      þe him on æðele bið <br>
 þæt hit on holte      hyhst geweaxe; <br>
 þeah ðu hwilcne boh      byge wið eorðan, <br>
 he bið upweardes,      swa ðu an forlætst <br>
 </dd>
 <dt>55</dt>
 <dd>
 widu on willan,      went on gecynde. <br>
 Swa deð eac sio sunne,      þonne hio on sige weorðeð, <br>
 ofer midne dæg,      merecondel scyfð <br>
 on ofdæle,      uncuðne weg <br>
 nihtes geneðeð,      norð eft and east; <br>
 </dd>
 <dt>60</dt>
 <dd>
 eldum oteweð,      brencð eorðwarum <br>
 morgen meretorhtne.      Hio ofer moncyn stihð <br>
 a upweardes,      oð hio eft cymeð <br>
 þær hire yfemesð bið      eard gecynde. <br>
 Swa swa ælc gesceaft      ealle mægene <br>
 </dd>
 <dt>65</dt>
 <dd>
 geond ðas widan woruld      wrigað and higað, <br>
 ealle mægene      eft symle onlyt, <br>
 wið his gecyndes      cymð to, ðonne hit mæg. <br>
 Nis nu ofer eorðan      ænegu gesceaft <br>
 þe ne wilnie      þæt hio wolde cuman <br>
 </dd>
 <dt>70</dt>
 <dd>
 to þam earde      þe hio of becom; <br>
 þæt is orsorgnes      and ecu rest, <br>
 þæt is openlice      ælmihti god. <br>
 Nis nu ofer eorðan      ænegu gesceaft <br>
 þe ne hwearfige,      swa swa hweol deð, <br>
 </dd>
 <dt>75</dt>
 <dd>
 on hire selfre.      Forðon hio swa hwearfað, <br>
 þæt hio eft cume      þær hio æror wæs; <br>
 þonne hio ærest sie      utan behwerfed, <br>
 þonne hio ealles wyrð      utan becerred, <br>
 hio sceal eft don      þæt hio ær dyde, <br>
 </dd>
 <dt>80</dt>
 <dd>
 and eac wesan      þæt hio æror wæs. <br>
 </dd>
 </dl>
 </body>