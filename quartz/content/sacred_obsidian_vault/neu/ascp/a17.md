<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a16.htm">Previous</a> 
 <a href="a18.htm">Next</a> 
 </center>
 <hr>
 <h1>The Judgment Day II</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Hwæt! Ic ana sæt      innan bearwe, <br>
 mid helme beþeht,      holte tomiddes, <br>
 þær þa wæterburnan      swegdon and urnon <br>
 on middan gehæge,      eal swa ic secge. <br>
 </dd>
 <dt>5</dt>
 <dd>
 Eac þær wynwyrta      weoxon and bleowon <br>
 innon þam gemonge      on ænlicum wonge, <br>
 and þa wudubeamas      wagedon and swegdon <br>
 þurh winda gryre;      wolcn wæs gehrered, <br>
 and min earme mod      eal wæs gedrefed. <br>
 </dd>
 <dt>10</dt>
 <dd>
 þa ic færinga,      forht and unrot, <br>
 þas unhyrlican fers      onhefde mid sange, <br>
 eall swylce þu cwæde,      synna gemunde, <br>
 lifes leahtra,      and þa langan tid, <br>
 þæs dimman cyme      deaðes on eorðan. <br>
 </dd>
 <dt>15</dt>
 <dd>
 Ic ondræde me eac      dom þone miclan <br>
 for mandædum      minum on eorðan, <br>
 and þæt ece ic eac      yrre ondræde me <br>
 and synfulra gehwam      æt sylfum gode, <br>
 and hu mihtig frea      eall manna cynn <br>
 </dd>
 <dt>20</dt>
 <dd>
 todæleð and todemeð      þurh his dihlan miht. <br>
 Ic gemunde eac      mærðe drihtnes <br>
 and þara haligra      on heofonan rice, <br>
 swylce earmsceapenra      <strong>yfel</strong> and witu. <br>
 Ic gemunde þis mid me,      and ic mearn swiðe, <br>
 </dd>
 <dt>25</dt>
 <dd>
 and ic murcnigende cwæð,      mode gedrefed: <br>
 "Nu ic eow, æddran,      ealle bidde <br>
 þæt ge wylspringas      wel ontynan, <br>
 hate <strong>of</strong> hleorum,      recene to tearum, <br>
 þænne ic synful slea      swiðe mid fyste, <br>
 </dd>
 <dt>30</dt>
 <dd>
 breost mine beate      on gebedstowe, <br>
 and minne lichaman      lecge on eorðan <br>
 and geearnade sar      ealle ic gecige. <br>
 Ic bidde eow      benum nu ða <br>
 þæt ge ne wandian      wiht for tearum, <br>
 </dd>
 <dt>35</dt>
 <dd>
 ac dreorige hleor      dreccað mid wope <br>
 and sealtum dropum      sona ofergeotaþ, <br>
 and geopeniað man      ecum drihtne. <br>
 Ne þær owiht      inne ne belife <br>
 on heortscræfe      heanra gylta, <br>
 </dd>
 <dt>40</dt>
 <dd>
 þæt hit ne sy dægcuð,      þæt þæt dihle wæs, <br>
 openum wordum      eall abæred, <br>
 breostes and tungan      and flæsces swa some. <br>
 ðis is an hæl      earmre sauwle <br>
 and þam sorgiendum      selest hihta, <br>
 </dd>
 <dt>45</dt>
 <dd>
 þæt he wunda her      <strong>wope</strong> gecyðe <br>
 uplicum læce,      se ana mæg <br>
 aglidene mod      <strong>gode</strong> gehælan <br>
 and ræplingas      recene onbindan, <br>
 ne mid swiðran his      swyþe nele brysan <br>
 </dd>
 <dt>50</dt>
 <dd>
 wanhydige mod      wealdend engla, <br>
 ne þone wlacan smocan      waces <strong>fleaxes</strong> <br>
 wyle waldend Crist      wætere gedwæscan. <br>
 Hu ne gesceop þe se scaþa      scearplice bysne <br>
 þe mid Criste wæs      cwylmed on rode, <br>
 </dd>
 <dt>55</dt>
 <dd>
 hu micel forstent      and hu mære is <br>
 seo soðe hreow      synna and gylta? <br>
 Se sceaþa wæs on rode      scyldig and manful, <br>
 mid undædum      eall gesymed; <br>
 he drihtene swa þeah,      deaðe gehende, <br>
 </dd>
 <dt>60</dt>
 <dd>
 his bena bebead      breostgehigdum. <br>
 He mid lyt wordum      ac geleaffullum <br>
 his hæle begeat      and help recene, <br>
 and in gefor      þa ænlican geatu <br>
 neorxnawonges      mid nerigende. <br>
 </dd>
 <dt>65</dt>
 <dd>
 Ic acsige þe, la,      earme geþanc, <br>
 hwi latast þu swa lange,      þæt þu ðe læce ne <strong>cyþst,</strong> <br>
 oððe hwi swigast þu,      synnigu tunge, <br>
 nu þu forgifnesse hæfst      gearugne timan, <br>
 nu þe ælmihtig      earum atihtum, <br>
 </dd>
 <dt>70</dt>
 <dd>
 heofonrices weard,      gehyreð mid lustum? <br>
 Ac se dæg cymeð      ðonne demeð god <br>
 eorðan ymbhwyrft;      þu ana scealt <br>
 gyldan scad wordum      wið scyppend god, <br>
 and þam rican frean      riht agyldan. <br>
 </dd>
 <dt>75</dt>
 <dd>
 Ic lære þæt þu beo hrædra      mid hreowlicum tearum, <br>
 and þæt yrre forfoh      eces deman. <br>
 Hwæt ligst þu on horwe      leahtrum afylled, <br>
 flæsc, mid synnum?      Hwi ne feormast þu <br>
 mid teara gyte      torne synne? <br>
 </dd>
 <dt>80</dt>
 <dd>
 Hwi ne bidst þu þe      beþunga and plaster, <br>
 lifes læcedomes      æt lifes frean? <br>
 Nu þu scealt greotan,      tearas geotan, <br>
 þa hwile tima sy      and tid wopes; <br>
 nu is halwende      þæt man her wepe <br>
 </dd>
 <dt>85</dt>
 <dd>
 and dædbote do      drihtne to willan. <br>
 Glæd bið se godes sunu,      gif þu gnorn þrowast <br>
 and þe sylfum demst      for synnum on eorðan, <br>
 ne heofenes god      henða and gyltas <br>
 ofer ænne syþ wrecan wile      ænigum men. <br>
 </dd>
 <dt>90</dt>
 <dd>
 Ne scealt þu forhyccan      heaf and wopas <br>
 and forgifnesse      gearugne timan. <br>
 Gemyne eac on mode,      <strong>hu</strong> micel is þæt wite <br>
 þe þara earmra byð      for ærdædum, <br>
 oþþe hu <strong>egeslice</strong>      and hu andrysne <br>
 </dd>
 <dt>95</dt>
 <dd>
 heahþrymme cyningc      her wile deman <br>
 anra gehwylcum      be ærdædum, <br>
 oþþe hwylce forebeacn      feran onginnað <br>
 and Cristes cyme      cyþað on eorðan. <br>
 Eall eorðe bifað,      eac swa þa duna <br>
 </dd>
 <dt>100</dt>
 <dd>
 dreosað and hreosað,      <br>
 and beorga <strong>hliðu</strong>      bugað and myltað, <br>
 and se egeslica sweg      ungerydre sæ <br>
 eall manna mod      miclum gedrefeð. <br>
 Eal bið eac upheofon      <br>
 </dd>
 <dt>105</dt>
 <dd>
 sweart and gesworcen,      swiðe geþuxsað, <br>
 deorc and dimhiw,      and dwolma sweart. <br>
 þonne stedelease      steorran hreosað, <br>
 and seo sunne forswyrcð      sona on morgen, <br>
 ne se mona næfð      nanre mihte wiht, <br>
 </dd>
 <dt>110</dt>
 <dd>
 þæt he þære nihte      genipu mæge flecgan. <br>
 Eac þonne cumað hider      ufon of heofone <br>
 deaðbeacnigende <strong>tacn,</strong>      bregað þa earman; <br>
 þonne cumað upplice      eoredheapas, <br>
 stiþmægen astyred,      styllað embutan <br>
 </dd>
 <dt>115</dt>
 <dd>
 eal engla werod,      ecne behlænað, <br>
 ðone mæran metod      mihte and þrymme. <br>
 Sitt þonne sigelbeorht      swegles brytta <br>
 on heahsetle,      helme beweorðod. <br>
 We beoð færinga      him beforan brohte, <br>
 </dd>
 <dt>120</dt>
 <dd>
 æghwanum cumene      to his ansyne, <br>
 þæt gehwylc underfo      <br>
 dom be his dædum      æt drihtne sylfum. <br>
 Ic bidde, man, þæt þu gemune      hu micel bið se broga <br>
 beforan domsetle      drihtnes þænne; <br>
 </dd>
 <dt>125</dt>
 <dd>
 stent <strong>hergea</strong> <strong>mæst</strong>      heortleas and earh, <br>
 amasod and amarod,      mihtleas, afæred. <br>
 þænne samod becumað      of <strong>swegles</strong> hleo <br>
 eall engla werod,      ecne ymtrymmað. <br>
 <strong>þænne</strong> bið geban micel,      and aboden þider <br>
 </dd>
 <dt>130</dt>
 <dd>
 eal Adames cnosl      <strong>eorðbuendra</strong> <br>
 þe on foldan wearð      <strong>feded</strong> æfre <br>
 oððe modar gebær      to manlican, <br>
 oþþe þa þe wæron      oððe woldon beon <br>
 oþþe towearde      geteald wæron awiht. <br>
 </dd>
 <dt>135</dt>
 <dd>
 ðonne eallum beoð      ealra gesweotolude <br>
 digle geþancas      on þære dægtide, <br>
 eal þæt seo heorte      hearmes geþohte <br>
 oððe seo tunge      to teonan geclypede <br>
 oþþe mannes hand      manes gefremede <br>
 </dd>
 <dt>140</dt>
 <dd>
 on þystrum scræfum      þinga on eorðan; <br>
 eal þæt hwæne sceamode      scylda on worulde, <br>
 þæt he ænigum men      ypte oððe cyðde, <br>
 þonne bið eallum      open ætsomne, <br>
 gelice alyfed      þæt man lange hæl. <br>
 </dd>
 <dt>145</dt>
 <dd>
 Ufenan eall þis      eac byð gefylled <br>
 eal uplic lyft      ættrenum lige. <br>
 Færð fyr ofer eall,      ne byð þær nan foresteal, <br>
 ne him man na ne mæg      miht forwyrnan; <br>
 <strong>eal</strong> þæt us þincð æmtig      eahgemearces <br>
 </dd>
 <dt>150</dt>
 <dd>
 under roderes ryne,      readum lige <br>
 bið emnes mid þy      eal gefylled. <br>
 ðonne fyren lig      <strong>blaweð</strong> and braslað, <br>
 read and reaðe,      ræsct and efesteð, <br>
 hu he synfullum      susle <strong>gefremme;</strong> <br>
 </dd>
 <dt>155</dt>
 <dd>
 ne se wrecenda bryne      wile forbugan <br>
 oððe ænigum þær      are gefremman, <br>
 buton he horwum sy      her afeormad, <br>
 and þonne þider cume,      þearle aclænsad. <br>
 þonne fela mægða,      folca unrim, <br>
 </dd>
 <dt>160</dt>
 <dd>
 heora sinnigan breost      swiðlice beatað <br>
 forhte mid fyste      for fyrenlustum. <br>
 þær beoð þearfan      and þeodcyningas, <br>
 earm and eadig,      ealle beoð afæred; <br>
 þær hæfð ane lage      earm and se welega, <br>
 </dd>
 <dt>165</dt>
 <dd>
 forðon hi habbað ege      ealle ætsomne. <br>
 ðæt reðe flod      ræscet fyre <br>
 and biterlice      bærnð ða earman saula, <br>
 and heora heortan      horxlice wyrmas, <br>
 synscyldigra,      ceorfað and slitað. <br>
 </dd>
 <dt>170</dt>
 <dd>
 Ne mæg þær æni man      be <strong>agnum</strong> gewyrhtum <br>
 gedyrstig wesan,      deman gehende, <br>
 ac ealle þurhyrnð      oga ætsomne, <br>
 breostgehyda      and se bitera wop, <br>
 and þær stænt astifad,      stane gelicast, <br>
 </dd>
 <dt>175</dt>
 <dd>
 eal arleas heap      yfeles on wenan. <br>
 Hwæt dest þu, la, flæsc?      Hwæt dreogest þu nu? <br>
 Hwæt miht þu on þa tid      þearfe gewepan? <br>
 Wa þe nu, þu <strong>þe</strong> þeowast      <strong>þissere</strong> <strong>worulde,</strong> <br>
 and her glæd leofast      on galnysse <br>
 </dd>
 <dt>180</dt>
 <dd>
 and þe mid stiðum astyrest      sticelum þæs gælsan! <br>
 Hwi ne forhtas þu      fyrene egsan, <br>
 and þe sylfum ondræd      swiðlice witu, <br>
 ða deoflum geo      drihten geteode, <br>
 awyrgedum gastum,      weana to leane? <br>
 </dd>
 <dt>185</dt>
 <dd>
 þa oferswiðað      sefan and spræce <br>
 manna gehwylces      for micelnysse. <br>
 Nænig spræc mæg beon,      spellum areccan <br>
 ænegum on eorðan      earmlice witu, <br>
 <strong>fulle</strong> stowa      fyres on grunde, <br>
 </dd>
 <dt>190</dt>
 <dd>
 þe wæs in grimmum      susle on helle. <br>
 þær synt to sorge      ætsomne gemenged <br>
 se þrosma lig      and se þrece gicela, <br>
 swiðe hat and ceald      helle tomiddes. <br>
 Hwilum þær eagan      ungemetum wepað <br>
 </dd>
 <dt>195</dt>
 <dd>
 for þæs ofnes bryne      (eal he is bealuwes full); <br>
 hwilum eac þa teþ for miclum cyle      manna þær gryrrað. <br>
 þis atule gewrixl      <strong>earmsceapene</strong> men <br>
 on worulda woruld      wendað þær inne <br>
 betwyx forsworcenum      sweartum nihtum <br>
 </dd>
 <dt>200</dt>
 <dd>
 and weallendes pices      wean and <strong>þrosme.</strong> <br>
 þær nan <strong>stefn</strong> styreð      butan stearcheard <br>
 wop and wanung,      nawiht elles; <br>
 ne bið þær ansyn gesewen      ænigre wihte, <br>
 butan þara cwelra      þe cwylmað ða earman. <br>
 </dd>
 <dt>205</dt>
 <dd>
 Ne bið þær inne      aht gemeted <br>
 butan lig and cyle      and laðlic ful; <br>
 hy mid nosan ne magon      naht geswæccan <br>
 butan <strong>unstences</strong>      ormætnesse. <br>
 þær beoð þa wanigendan      welras gefylde <br>
 </dd>
 <dt>210</dt>
 <dd>
 ligspiwelum bryne      laðlices fyres, <br>
 and hy wælgrimme      wyrmas slitað <br>
 and heora ban gnagað      brynigum tuxlum. <br>
 Ufenon eal þis      bið þæt earme breost <br>
 mid bitere care      breged and swenced, <br>
 </dd>
 <dt>215</dt>
 <dd>
 for hwi <strong>fyrngende</strong> flæsc      on þas frecnan tid <br>
 hym selfum swa fela      synna geworhte, <br>
 þæt hit on cweartern      cwylmed wurde, <br>
 þær ða atelan synd      ecan witu; <br>
 þær leohtes ne leoht      lytel sperca <br>
 </dd>
 <dt>220</dt>
 <dd>
 earmum ænig,      ne þær arfæstnes <br>
 ne sib ne hopa      ne swige gegladað <br>
 ne þara <strong>wependra</strong>      worn wihte. <br>
 Flyhð frofor aweg;      ne bið þær fultum nan <br>
 þæt wið þa biteran þing      gebeorh mæge fremman. <br>
 </dd>
 <dt>225</dt>
 <dd>
 Ne bið þær ansyn gemet      ænigre blisse, <br>
 <strong>ac</strong> <strong>þær</strong> bið angryslic      ege and fyrhtu <br>
 and sari mod,      swiðlic <strong>gristbigtung;</strong> <br>
 þær bið unrotnes      æghwær wælhreow, <br>
 <strong>adl</strong> and yrre      and æmelnes, <br>
 </dd>
 <dt>230</dt>
 <dd>
 and þær <strong>synnge</strong> eac      sauwle on lige <br>
 on blindum scræfe      byrnað and yrnað. <br>
 þonne deriende      gedwinað heonone <br>
 þysse worulde gefean,      gewitað mid ealle; <br>
 þonne druncennes      gedwineð mid wistum, <br>
 </dd>
 <dt>235</dt>
 <dd>
 and hleahter and plega      hleapað ætsomne, <br>
 and wrænnes eac      gewiteð heonone, <br>
 and fæsthafolnes      feor gewiteð, <br>
 uncyst onweg      and ælc gælsa <br>
 scyldig <strong>scyndan</strong>      on sceade <strong>þonne,</strong> <br>
 </dd>
 <dt>240</dt>
 <dd>
 and se earma flyhð      uncræftiga slæp <br>
 sleac mid sluman      slincan on hinder. <br>
 ðonne blindum beseah      biterum ligum <br>
 earme on ende      þæt unalyfed is nu; <br>
 <strong>leofest</strong> on life      lað bið þænne, <br>
 </dd>
 <dt>245</dt>
 <dd>
 and þæt werige mod      wendað þa gyltas <br>
 swiðe mid sorgum      and mid sargunge. <br>
 Eala, se bið gesælig      and ofersælig <br>
 and on worulda woruld      <strong>wihta</strong> gesæligost, <br>
 se þe mid gesyntum      swylce cwyldas <br>
 </dd>
 <dt>250</dt>
 <dd>
 and <strong>witu</strong> mæg      wel forbugon, <br>
 and samod bliðe      on woruld ealle <br>
 his þeodne geþeon,      and þonne mot <br>
 habban heofonrice;      þæt is hihta mæst. <br>
 þær niht ne <strong>genimð</strong>      næfre <strong>þeostrum</strong> <br>
 </dd>
 <dt>255</dt>
 <dd>
 þæs heofenlican      leohtes sciman; <br>
 ne cymð þær sorh ne sar      ne geswenced yld, <br>
 ne þær ænig geswinc      æfre gelimpeð, <br>
 oððe hunger oþþe þurst      oððe heanlic slæp, <br>
 ne bið þær fefur ne adl      ne færlic cwyld, <br>
 </dd>
 <dt>260</dt>
 <dd>
 nanes liges gebrasl      ne se laðlica cyle. <br>
 Nis þær unrotnes      ne þær æmelnys, <br>
 ne hryre ne caru      ne hreoh tintrega, <br>
 ne bið þær liget      ne laðlic storm, <br>
 winter ne þunerrad      ne wiht cealdes, <br>
 </dd>
 <dt>265</dt>
 <dd>
 ne þær hagulscuras      hearde mid <strong>snawe,</strong> <br>
 ne bið þær wædl ne lyre      ne deaðes gryre <br>
 ne yrmð ne agnes      ne <strong>ænigu</strong> gnornung, <br>
 ac þær samod ricxað      sib mid spede, <br>
 and arfæstnes      and ece god, <br>
 </dd>
 <dt>270</dt>
 <dd>
 wuldor and wurðmynt,      <br>
 swylce lof and lif      and leoflic <strong>geþwærnes.</strong> <br>
 Ufenan eal þis      ece drihten <br>
 him ealra goda gehwylc      glædlice ðenað, <br>
 þær a andweard      ealle weorðaþ <br>
 </dd>
 <dt>275</dt>
 <dd>
 and fehþ and <strong>geblyssað</strong>      fæder ætsomne, <br>
 wuldraþ and wel hylt,      <br>
 fægere frætuað      and freolice <strong>lufað</strong> <br>
 and on heofonsetle      hean <strong>geregnað.</strong> <br>
 His sunu bliðe,      sigores brytta, <br>
 </dd>
 <dt>280</dt>
 <dd>
 sylð anra gehwam      ece mede, <br>
 heofonlice hyrsta,      þæt is healic gifu, <br>
 gemang þam ænlican      engla werode <br>
 and þæra haligra      heapum and <strong>þreatum.</strong> <br>
 þær hy beoð geþeode      þeodscipum on gemang <br>
 </dd>
 <dt>285</dt>
 <dd>
 betwyx heahfæderas      and halige witegan, <br>
 blissiendum modum,      byrgum tomiddes, <br>
 þær þa ærendracan synd      ælmihtiges godes, <br>
 and betweoh <strong>rosena</strong>      reade heapas, <br>
 þær symle scinað.      <br>
 </dd>
 <dt>290</dt>
 <dd>
 þær þæra hwittra      hwyrfð mædenheap, <br>
 blostmum behangen,      <strong>beorhtost</strong> wereda, <br>
 þe ealle læt      ænlicu godes drut, <br>
 seo frowe þe us      frean acende, <br>
 metod on moldan,      meowle seo clæne. <br>
 </dd>
 <dt>295</dt>
 <dd>
 þæt is Maria,      mædena selast; <br>
 heo let þurh þa scenan      scinendan ricu, <br>
 gebletsodost ealra,      þæs breman fæder, <br>
 betweox fæder and sunu,      freolicum werede, <br>
 and betwyx þære ecan      uplicum sibbe <br>
 </dd>
 <dt>300</dt>
 <dd>
 rice rædwitan,      rodera weardas. <br>
 Hwæt mæg beon heardes      her on life, <br>
 gif þu wille secgan      soð þæm ðe frineð, <br>
 wið þam þu mote      gemang þam werode <br>
 eardian unbleoh      on ecnesse, <br>
 </dd>
 <dt>305</dt>
 <dd>
 and on upcundra      eadegum setlum <br>
 brucan bliðnesse      butan ende forð?" <br>
 </dd>
 </dl>
 </body>