<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_2259.htm">Previous</a> 
 <a href="a03_24.htm">Next</a> 
 </center>
 <hr>
 <h1>The Wife's Lament</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ic þis giedd wrece      bi me ful geomorre, <br>
 minre sylfre sið.      Ic þæt secgan mæg, <br>
 hwæt ic yrmþa gebad,      siþþan ic up weox, <br>
 niwes oþþe ealdes,      no ma þonne nu. <br>
 </dd>
 <dt>5</dt>
 <dd>
 A ic wite wonn      minra wræcsiþa. <br>
 ærest min hlaford gewat      heonan of leodum <br>
 ofer yþa gelac;      hæfde ic uhtceare <br>
 hwær min leodfruma      londes wære. <br>
 ða ic me feran gewat      folgað secan, <br>
 </dd>
 <dt>10</dt>
 <dd>
 wineleas wrecca,      for minre weaþearfe. <br>
 Ongunnon þæt þæs monnes      magas hycgan <br>
 þurh dyrne geþoht,      þæt hy todælden unc, <br>
 þæt wit gewidost      in woruldrice <br>
 lifdon laðlicost,      ond mec longade. <br>
 </dd>
 <dt>15</dt>
 <dd>
 Het mec hlaford min      herheard niman, <br>
 ahte ic leofra lyt      on þissum londstede, <br>
 holdra freonda.      Forþon is min hyge geomor, <br>
 ða ic me ful gemæcne      monnan funde, <br>
 heardsæligne,      hygegeomorne, <br>
 </dd>
 <dt>20</dt>
 <dd>
 mod miþendne,      morþor <strong>hycgendne.</strong> <br>
 Bliþe gebæro      ful oft wit beotedan <br>
 þæt unc ne gedælde      nemne deað ana <br>
 owiht elles;      eft is þæt onhworfen, <br>
 is nu      swa hit no wære <br>
 </dd>
 <dt>25</dt>
 <dd>
 freondscipe uncer.      <strong>Sceal</strong> ic feor ge neah <br>
 mines felaleofan      fæhðu dreogan. <br>
 Heht mec mon wunian      on wuda bearwe, <br>
 under actreo      in þam eorðscræfe. <br>
 Eald is þes eorðsele,      eal ic eom oflongad, <br>
 </dd>
 <dt>30</dt>
 <dd>
 sindon dena dimme,      duna uphea, <br>
 bitre burgtunas,      brerum beweaxne, <br>
 wic wynna leas.      Ful oft mec her wraþe begeat <br>
 fromsiþ frean.      Frynd sind on eorþan, <br>
 leofe lifgende,      leger weardiað, <br>
 </dd>
 <dt>35</dt>
 <dd>
 þonne ic on uhtan      ana gonge <br>
 under actreo      geond þas eorðscrafu. <br>
 þær ic <strong>sittan</strong> mot      sumorlangne dæg, <br>
 þær ic wepan mæg      mine wræcsiþas, <br>
 earfoþa fela;      forþon ic æfre ne mæg <br>
 </dd>
 <dt>40</dt>
 <dd>
 þære modceare      minre gerestan, <br>
 ne ealles þæs longaþes      þe mec on þissum life begeat. <br>
 A scyle geong mon      wesan geomormod, <br>
 heard heortan geþoht,      swylce habban sceal <br>
 bliþe gebæro,      eac þon breostceare, <br>
 </dd>
 <dt>45</dt>
 <dd>
 sinsorgna gedreag,      sy æt him sylfum gelong <br>
 eal his worulde wyn,      sy ful wide fah <br>
 feorres folclondes,      þæt min freond siteð <br>
 under stanhliþe      storme behrimed, <br>
 wine werigmod,      wætre beflowen <br>
 </dd>
 <dt>50</dt>
 <dd>
 on dreorsele.      Dreogeð se min wine <br>
 micle modceare;      he gemon to oft <br>
 wynlicran wic.      Wa bið þam þe sceal <br>
 of langoþe      leofes abidan. <br>
 </dd>
 </dl>
 </body>