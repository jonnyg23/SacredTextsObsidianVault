<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_111.htm">Previous</a> 
 <a href="a05_113.htm">Next</a> 
 </center>
 <hr>
 <h1>The Paris Psalter: Psalm 112</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Herigean nu cnihtas      hælynd drihten, <br>
 and naman dryhtnes      neode herigan. <br>
 Wese nama dryhtnes      neode gebletsad <br>
 of ðyssan forð      awa to worulde. <br>
 </dd>
 <dt>5</dt>
 <dd>
 Fram upgange      æryst sunnan <br>
 oðþæt heo wende      on westrodur <br>
 ge sculon dryhtnes naman      dædum herigean. <br>
 He is ofer ealle      ingeþeode <br>
 se heahsta      hæleða cynnes, <br>
 </dd>
 <dt>10</dt>
 <dd>
 is ofer heofenas eac      ahafen his wuldur. <br>
 Hwylc ys anlic      urum dryhtne, <br>
 þam halgan gode,      þe on heofonrice <br>
 eadig eardað,      ofer ealle gesyhð, <br>
 þa eadmedu      æghwær begangæð <br>
 </dd>
 <dt>15</dt>
 <dd>
 on eorðwege,      up on heofenum? <br>
 He of eorðan mæg      þone unagan <br>
 weccan to willan,      and of woruftorde <br>
 þone þearfendan      þriste areccan, <br>
 And hine on ealdordom      upp asettan <br>
 </dd>
 <dt>20</dt>
 <dd>
 his folces fruman      on fæger lif. <br>
 Se þe eard seteð      unwæstmbærre <br>
 on modor hus      manigra bearna; <br>
 hio ofer hire suna      symblað and blissað. <br>
 </dd>
 </dl>
 </body>