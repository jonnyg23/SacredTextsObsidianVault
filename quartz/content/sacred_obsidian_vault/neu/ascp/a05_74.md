<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_73.htm">Previous</a> 
 <a href="a05_75.htm">Next</a> 
 </center>
 <hr>
 <h1>The Paris Psalter: Psalm 74</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 We þe andettað,      ecne drihten, <br>
 and þe andettað      ealle þeoda <br>
 and naman þinne      neode ciegen. <br>
 Ic þin wundur eall      wræclic sæcge, <br>
 </dd>
 <dt>5</dt>
 <dd>
 swa ic <strong>fæstlicast</strong> mæg      befon wordum, <br>
 and eac soð      symble deme. <br>
 Eorðe is gemolten      and hire eardend mid; <br>
 ic þonne hire swyre      symble getrymme. <br>
 Ic to yflum cwæð      oft nalæs seldan: <br>
 </dd>
 <dt>10</dt>
 <dd>
 "Nelle ge unriht      ænig fremman <br>
 and agyltan, þæt hi      ne gulpan þæs. <br>
 Ne ahebbað ge to hea      eowre hygeþancas, <br>
 ne ge wið gode æfre      gramword sprecan." <br>
 Forþon eastan ne cymeð      gumena ænig, <br>
 </dd>
 <dt>15</dt>
 <dd>
 ne of westwegum      wera cneorissa, <br>
 ne of þissum westum      widum morum; <br>
 forþon him is dema      drihten sylfa. <br>
 Sumne he gehyneð,      sumne ahefeð sniome; <br>
 forþon se wines steap      on waldendes handa <br>
 </dd>
 <dt>20</dt>
 <dd>
 fægere gefylled is;      þæs onfehð þe he ann. <br>
 þonne he of þysum on þæt      þonne oncerreð, <br>
 nyle he þa dærstan him      don unbryce; <br>
 <strong>forþam</strong> sculon ealle      drincan synfulle, <br>
 þa on þysse foldan      fyrene wyrceað; <br>
 </dd>
 <dt>25</dt>
 <dd>
 ic þonne worulde gefean      wynnum healde, <br>
 and Iacobes gode      georne singe. <br>
 Ealra fyrenfulra      fyhtehornas <br>
 ic bealdlice      gebrece sniome; <br>
 swyþe beoð ahafene      <strong>þa</strong> soðfæstan. <br>
 </dd>
 </dl>
 </body>