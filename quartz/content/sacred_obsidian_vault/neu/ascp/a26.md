<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a25.htm">Previous</a> 
 <a href="a27.htm">Next</a> 
 </center>
 <hr>
 <h1>Psalm 50</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Dauid wæs haten      diormod hæleð, <br>
 Israela brega,      æðelæ and rice, <br>
 cyninga cynost,      Criste liofost. <br>
 Wæs he under hiofenum      hearpera mærost <br>
 </dd>
 <dt>5</dt>
 <dd>
 ðara we an folcum      gefrigen hæbben. <br>
 Sangere he wæs soðfæstest,      swiðe geðancol <br>
 to ðingienne      þiodum sinum <br>
 wið þane mildostan      manna sceppend. <br>
 Wæs se dryhtnes ðiowa      Dauid æt wige <br>
 </dd>
 <dt>10</dt>
 <dd>
 soð sigecempa,      searocyne man, <br>
 casere creaftig,      þonne cumbulgebrec <br>
 on gewinndagum      weorðan scoldan. <br>
 Hweðere him geiode,      swa ful oft gedeð <br>
 þætte godferhte      gylt gefræmmað <br>
 </dd>
 <dt>15</dt>
 <dd>
 þurh lichaman      lene geðohtas. <br>
 Gelamp þæt him mon ansende      saula neriend, <br>
 witgan mid wordum,      weorada dominus, <br>
 and secgan het,      selfum gecyðan <br>
 ymb his womdeda      waldendes doom, <br>
 </dd>
 <dt>20</dt>
 <dd>
 þæt se fruma wære      his feores sceldig, <br>
 for ðam þe he Uriam het      aldre beneman, <br>
 fromne ferdrinc      fere beserode, <br>
 and him Bezabe      brohte to wife <br>
 for gitsunga,      þe he godes eorre <br>
 </dd>
 <dt>25</dt>
 <dd>
 þurh his selfes weorc      sona anfunde. <br>
 Him ða ðingode      þioda aldor, <br>
 Dauid georne,      and to dryhtne gebæd, <br>
 and his synna hord      selfa ontende, <br>
 gyltas georne      gode andhette, <br>
 </dd>
 <dt>30</dt>
 <dd>
 weoruda dryhtne,      and ðus wordum spæc: <br>
 <em>Miserere mei deus secundum magnam misericordiam tuam.</em>
 "Miltsa ðu me, meahta walden,      nu ðu wast manna geðohtas, <br>
 help ðu, hælend min,      handgeweorces <br>
 þines anes,      ælmehtig god, <br>
 </dd>
 <dt>35</dt>
 <dd>
 efter þinre <strong>ðære</strong> miclan      <strong>mildhiortnesse.</strong> <br>
 <em>Et secundum multitudinem miserationem tuarum dele iniquitatem meam.</em>
 Ond eac efter menio      miltsa ðinra, <br>
 dryhten weoruda,      adilga min unriht <br>
 to forgefenesse      gaste minum. <br>
 </dd>
 <dt>40</dt>
 <dd>
 <em>Amplius laua me ab iniustitia mea et a delicta mea munda mæ.</em>
 Aðweah me of sennum,      saule fram wammum, <br>
 gasta sceppend,      geltas geclansa, <br>
 þa ðe ic on aldre      æfre gefremede <br>
 ðurh lichaman      leðre geðohtas. <br>
 </dd>
 <dt>45</dt>
 <dd>
 <em>Quoniam iniquitatem meam ego agnosco et delictum meum coram me est semper.</em>
 Forðan ic unriht min      eal <strong>oncnawe,</strong> <br>
 and eac synna gehwær      selfum æt eagan, <br>
 firendeda geðrec      beforan standeð, <br>
 scelda scinað;      forgef me, sceppen min, <br>
 </dd>
 <dt>50</dt>
 <dd>
 lifes liohtfruma,      ðinre lufan blisse. <br>
 <em>Tibi soli peccaui et malum coram te feci ut iustificeris in sermonibus tuis et uincas dum iudicaris.</em>
 Nu ic anum ðe      oft syngode, <br>
 and yfela feola      eac gefræmede, <br>
 gelta gramhegdig,      ic ðe, gasta breogo, <br>
 </dd>
 <dt>55</dt>
 <dd>
 helende Crist,      helpe bidde, <br>
 ðæt me forgefene      gastes wunde <br>
 an forðgesceaft      feran mote, <br>
 þy ðine wordcwidas      weorðan gefelde, <br>
 ðæt ðu ne wilnast      weora æniges deað; <br>
 </dd>
 <dt>60</dt>
 <dd>
 ac ðu synfulle      simle lærdes <br>
 ðæt hio cerrende      Criste herdon <br>
 and hiom lif mid ðe      langsum begeton, <br>
 swilce ðu æt dome,      dryhten, <strong>oferswiðdest</strong> <br>
 ealra synna cynn,      saula neriend. <br>
 </dd>
 <dt>65</dt>
 <dd>
 <em>Ecce enim iniquitatibus.</em>
 Ic on unrihtum      eac ðan in synnum <br>
 geeacnod wæs.      ðu ðæt ana wast, <br>
 mæhtig dryhten,      hu me modor gebær <br>
 in scame and in sceldum;      forgef me, sceppend min, <br>
 </dd>
 <dt>70</dt>
 <dd>
 ðæt ic fram ðæm synnum      selfa gecerre, <br>
 þa <strong>ðe</strong> mine ældran      ær geworhtan <br>
 and ic selfa eac      sioððan beeode. <br>
 <em>Ecce enim ueritatem.</em>
 Ac ðu, selua god,      soð an lufast; <br>
 </dd>
 <dt>75</dt>
 <dd>
 þy ic ðe mid benum      biddan wille <br>
 lifes and lisse,      liohtes aldor, <br>
 forðan ðu me uncuðe      eac ðan derne <br>
 þinre snetera hord      selfa ontendes. <br>
 <em>Asperies me ysopo et mundabor.</em>
 </dd>
 <dt>80</dt>
 <dd>
 ðu me, meahtig god,      milde and bliðe <br>
 þurh ysopon      ealne ahluttra, <br>
 þonne ic geclænsod      Criste hero, <br>
 and eac ofer snawe      self scinende <br>
 þinre sibbe lufan      sona gemete. <br>
 </dd>
 <dt>85</dt>
 <dd>
 <em>Auditui meo dabis gaudium.</em>
 Ontyn nu, elmehtig,      earna hleoðor, <br>
 þæt min gehernes      hehtful weorðe <br>
 on gefean bliðse      forðweard to ðe; <br>
 ðanne bioð on wenne,      waldend, simle <br>
 </dd>
 <dt>90</dt>
 <dd>
 þa gebrocenan ban,      bilwit dominus, <br>
 ða þe on hænðum ær      hwile wæron. <br>
 <em>Auerte faciem tuam a peccatis meis et omnes.</em>
 Ahwerf nu fram synnum,      saula neriend, <br>
 and fram misdedum      minra gylta <br>
 </dd>
 <dt>95</dt>
 <dd>
 þine ansione,      ælmeahtig god, <br>
 and ðurh miltsunga      meahta þinra <br>
 ðu unriht min      eall adilga. <br>
 <em>Cor mundum crea in me deus et spiritum rectum.</em>
 æc ðu, dryhten Crist,      clene hiortan <br>
 </dd>
 <dt>100</dt>
 <dd>
 in me, mehtig god,      modswiðne geðanc <br>
 to ðolienne      ðinne willan <br>
 and to healdenne      halige domas, <br>
 and ðu rihtne gast,      rodera waldend, <br>
 in ferðe minum      feste geniowa. <br>
 </dd>
 <dt>105</dt>
 <dd>
 <em>Ne proicias me a facie tuae et spiritum sanctum tuum.</em>
 Ne aweorp ðu me,      weoruda dryhten, <br>
 fram ansione      ealra þinra miltsa, <br>
 ne ðane godan fram me      gast haligne <br>
 aferre, <strong>domine,</strong>      frea ælmeahtig, <br>
 </dd>
 <dt>110</dt>
 <dd>
 <strong>þinra</strong> arna me      eal ne bescerwe. <br>
 <em>Redde mihi letitiam.</em>
 Sæle nu bliðse me,      bilewit dominus, <br>
 þinre hælo heht,      helm alwihta, <br>
 and me, lifgende      liohtes hiorde, <br>
 </dd>
 <dt>115</dt>
 <dd>
 gaste ðine,      god selfa, getreme, <br>
 ðæt ic aldorlice      a forð sioððan <br>
 to ðinum willan      weorðan mote. <br>
 <em>Doceam iniquos uias tuas et impii ad te.</em>
 Simle ic ðine weogas      wanhogan lærde, <br>
 </dd>
 <dt>120</dt>
 <dd>
 ðæt hio arlease      eft gecerdan <br>
 to hiora selfra      saula hiorde, <br>
 god selfa, to ðe      gastes mundberd <br>
 ðurh sibbe lufan      seocan scoldan. <br>
 <em>Libera me de sanguinibus.</em>
 </dd>
 <dt>125</dt>
 <dd>
 Befreo me an ferðe,      fæder mancynnes, <br>
 fram blodgete      and bealaniðum, <br>
 god lifigende,      gylta geclansa, <br>
 helo and helpend,      hiofenrices weard; <br>
 ðanne tunge min      triowfest blissað <br>
 </dd>
 <dt>130</dt>
 <dd>
 for ðines selfes      soðfestnesse. <br>
 <em>Domine labia mea aperies et os meum adnuntiauit.</em>
 Ontyn nu, waldend god,      weoloras mine; <br>
 swa min muð sioððan      mæhte ðine <br>
 and lof georne      liodum to bliðse, <br>
 </dd>
 <dt>135</dt>
 <dd>
 soð sigedryhten,      <strong>secgende</strong> wæs. <br>
 <em>Quoniam si uoluisses.</em>
 Ic ðe onsegednesse      sona brohte, <br>
 weoruda dryhtne,      ðer ðu wolde swa, <br>
 ða ðu þæt ne lufedest,      lifes bretta, <br>
 </dd>
 <dt>140</dt>
 <dd>
 ðæt ic ðe bernelac      <strong>brengan</strong> moste <br>
 deadra neata,      dryhtne to willan. <br>
 <em>Sacrificium deo spiritus contribulatus.</em>
 Ac ðe micle ma,      mehtig dryhten, <br>
 lifiende Crist,      liicwerðe bið <br>
 </dd>
 <dt>145</dt>
 <dd>
 se gehnysta gast,      hiorte geclansod <br>
 and geeadmeded      ingeþancum; <br>
 ða ðu, ælmæhtig,      æfre ne æwest. <br>
 <em>Benigne fact domine in bona uoluntate.</em>
 Gedoo nu fræmsume      frofre ðine <br>
 </dd>
 <dt>150</dt>
 <dd>
 to ðinum godan      gastes willan, <br>
 ðætte Sione dun      sigefest weorðe, <br>
 and weallas Sion      wynfeste getremed, <br>
 Hierusolime,      god lifiende. <br>
 <em>Tunc acceptabis sacrificium.</em>
 </dd>
 <dt>155</dt>
 <dd>
 Swa þu, frea meahtig,      anfehst siþðan <br>
 liofwende lac      lioda <strong>þinra,</strong> <br>
 hælend manna;      hio ðæt halige cealf <br>
 on wigbed þin      willum asettað, <br>
 liohtes aldor.      Forgef me, lifigende <br>
 </dd>
 <dt>160</dt>
 <dd>
 meotod mancynnes,      mæhtig dominus, <br>
 ðæt ða sorhfullan      saule wunde, <br>
 þa ðe ic on ælde      <strong>uel</strong> on giogeðe <br>
 in flæschaman      gefremed hæbbe <br>
 leahtra hegeleasra,      mid lufan <strong>þinre</strong> <br>
 </dd>
 <dt>165</dt>
 <dd>
 gastæ forgeofene      <strong>glidan</strong> mote." <br>
 Swæ þingode      þiode aldor, <br>
 Dauid to dryhtne,      deda gemyndig, <br>
 þæt hine mehtig god      mannum to frofre <br>
 ðæs cynedomes,      Crist neriende, <br>
 </dd>
 <dt>170</dt>
 <dd>
 waldende god,      weorðne munde. <br>
 Forðon he gebette      balaniða hord <br>
 mid eaðmede      ingeþance, <br>
 ða ðe he on ferðe      gefremed hæfde, <br>
 gastes wunde.      Forgef us, god mæahtig, <br>
 </dd>
 <dt>175</dt>
 <dd>
 þæt we synna hord      simle oferwinnan <br>
 and us geearnian      æce dreamas <br>
 an lifigendra      landes wenne. <br>
 Amen.
 </dd>
 </dl>
 </body>