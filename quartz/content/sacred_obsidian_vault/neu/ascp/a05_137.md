<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_136.htm">Previous</a> 
 <a href="a05_138.htm">Next</a> 
 </center>
 <hr>
 <h1>The Paris Psalter: Psalm 137</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ic þe andette,      ecne drihten, <br>
 on minre gehygde      heortan ealre; <br>
 forðon þu ealle mine word      earum gehyrdest, <br>
 þa ic mid muðe      and mid mode cweðe, <br>
 </dd>
 <dt>5</dt>
 <dd>
 and on þinra engla      ealra gesihðe <br>
 ic þe singe      swiðe geneahhige. <br>
 Eac ic þin tempel      tidum weorðige, <br>
 þæt halige hus,      holde mode, <br>
 and þær þinne naman      on neod secge. <br>
 </dd>
 <dt>10</dt>
 <dd>
 Ofer þine þa miclan      mildheortnesse <br>
 and soðfæstnesse      samed ætgædere, <br>
 þu þinne þone halgan naman      neode gedydest, <br>
 ofer us ealle      æghwær micelne. <br>
 Swa hwylce daga      ic þe deorne cige, <br>
 </dd>
 <dt>15</dt>
 <dd>
 gehyr me hwætlice,      and me hraðe gedo <br>
 micle mine sawle      on þines mægenes sped. <br>
 Ealle þe andettan      eorðan <strong>kyningas,</strong> <br>
 forðon þe hi gehyrdon      hlude reorde <br>
 þines muðes      þa mæran word; <br>
 </dd>
 <dt>20</dt>
 <dd>
 þa on sangum      singan drihtne. <br>
 Forþon <strong>þin</strong> <strong>wuldur</strong> is      wide geond eorðan <br>
 micel and mære,      ofer middaneard <br>
 eart þu healice      ahafen, drihten; <br>
 þu eadmodra      ealra locast <br>
 </dd>
 <dt>25</dt>
 <dd>
 on heofonhame      her on eorðan. <br>
 þeah þe ic on midle      manes gange, <br>
 þær me costunga      cnysdan geneahhe, <br>
 a þu me weredest      wraþum feondum <br>
 þe me woldan yrre      on acyðan; <br>
 </dd>
 <dt>30</dt>
 <dd>
 þu me geræhtest      recene mid handa <br>
 and me þin swyðre      sneome hælde. <br>
 Drihten for me      dome gylde, <br>
 is his mildheortnes      mycel on worulde; <br>
 ne forseoh æfre,      þæt þu sylfa ær <br>
 </dd>
 <dt>35</dt>
 <dd>
 mid þinum handum      her geworhtest. <br>
 </dd>
 </dl>
 </body>