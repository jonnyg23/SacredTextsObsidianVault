<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_08.htm">Previous</a> 
 <a href="a06_10.htm">Next</a> 
 </center>
 <hr>
 <h1>The Meters of Boethius: Meter 9</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Hwæt, we ealle witon      hwelce ærleste <br>
 ge neah ge feor      Neron worhte, <br>
 Romwara cyning,      þa his rice wæs <br>
 hehst under heofonum,      to hryre monegum. <br>
 </dd>
 <dt>5</dt>
 <dd>
 Wælhreowes gewed      wæs ful wide cuð, <br>
 unrihthæmed,      arleasta fela, <br>
 man and morðor,      misdæda worn, <br>
 unrihtwises      inwidþoncas. <br>
 He het him to gamene      geara forbærnan <br>
 </dd>
 <dt>10</dt>
 <dd>
 Romana burig,      sio his rices wæs <br>
 ealles eðelstol.      He for unsnyttrum <br>
 wolde fandian      gif þæt fyr meahte <br>
 lixan swa leohte      and swa longe eac, <br>
 read rasettan,      swa he Romane <br>
 </dd>
 <dt>15</dt>
 <dd>
 secgan geherde      þæt on sume tide <br>
 Troia burg      ofertogen hæfde <br>
 lega leohtost,      lengest burne <br>
 hama under hefonum.      Næs þæt herlic dæd, <br>
 þæt hine swelces gamenes      gilpan lyste, <br>
 </dd>
 <dt>20</dt>
 <dd>
 þa he ne earnade      elles wuhte, <br>
 buton þæt he wolde      ofer werðiode <br>
 his anes huru      anwald cyðan. <br>
 Eac hit gesælde      æt sumum cierre <br>
 ðæt se ilca het      ealle acwellan <br>
 </dd>
 <dt>25</dt>
 <dd>
 þa ricostan      Romana witan <br>
 and þa æþelestan      eorlgebyrdum <br>
 þe he on þæm folce      gefrigen hæfde, <br>
 and on uppan      agene broðor <br>
 and his modor mid      meca ecgum, <br>
 </dd>
 <dt>30</dt>
 <dd>
 billum ofbeatan.      He his bryde ofslog <br>
 self mid sweorde,      and he symle wæs <br>
 micle þe bliðra      on breostcofan <br>
 þonne he swylces <strong>morðres</strong>      mæst gefremede. <br>
 Nalles sorgode      hwæðer siððan a <br>
 </dd>
 <dt>35</dt>
 <dd>
 mihtig drihten      ametan wolde <br>
 wrece be gewyrhtum      wohfremmendum, <br>
 ac he on ferðe fægn      facnes and searuwa <br>
 wælriow wunode.      Wiold emne swa þeah <br>
 ealles þisses mæran      middangeardes, <br>
 </dd>
 <dt>40</dt>
 <dd>
 swa swa lyft and lagu      land ymbclyppað, <br>
 garsecg embegyrt      gumena rice, <br>
 <strong>secgea</strong> sitlu,      suð, east and west, <br>
 oð ða norðmestan      næssan on eorðan; <br>
 eall þæt Nerone      nede oððe lustum, <br>
 </dd>
 <dt>45</dt>
 <dd>
 heaðorinca gehwilc,      heran sceolde. <br>
 He hæfde him to gamene,      þonne he on gylp astag, <br>
 hu he eorðcyningas      yrmde and cwelmde. <br>
 Wenst ðu þæt se anwald      eaðe ne meahte <br>
 godes ælmihtiges      þone gelpscaðan <br>
 </dd>
 <dt>50</dt>
 <dd>
 rice berædan      and bereafian <br>
 his anwaldes      ðurh þa ecan meaht, <br>
 oððe him his yfeles      elles gestioran? <br>
 Eala, gif he wolde,      ðæt he wel meahte, <br>
 þæt unriht him      eaðe forbiodan! <br>
 </dd>
 <dt>55</dt>
 <dd>
 Eawla, þæt se hlaford      hefig gioc slepte <br>
 sware on þa swyran      sinra ðegena, <br>
 ealra ðara hæleða      þe on his tidum <br>
 geond þas lænan worold      liban sceoldon. <br>
 He on unscyldgum      eorla blode <br>
 </dd>
 <dt>60</dt>
 <dd>
 his sweord selede      swiðe gelome; <br>
 ðær wæs swiðe sweotol,      þæt we sædon oft, <br>
 þæt se anwald ne deð      awiht godes <br>
 gif se wel nele      þe his geweald hafað. <br>
 </dd>
 </dl>
 </body>