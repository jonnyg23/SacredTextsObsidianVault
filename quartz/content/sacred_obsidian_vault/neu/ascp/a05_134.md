<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_133.htm">Previous</a> 
 <a href="a05_135.htm">Next</a> 
 </center>
 <hr>
 <h1>The Paris Psalter: Psalm 134</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Heriað naman drihtenes,      neode swylce <br>
 herigen hine his scealcas      swiðe ealle. <br>
 Ge þe on godes huse      gleawe standað <br>
 and on cafertunum      Cristes huses <br>
 </dd>
 <dt>5</dt>
 <dd>
 þæs godan godes      gearwe syndan, <br>
 Lofiað ge drihten,      forþon he lungre is <br>
 fæstræd and fremsum      fira æghwam; <br>
 weorðiað his naman,      forþon he wyrðe is. <br>
 Forðon him godne geceas      Iacob drihten <br>
 </dd>
 <dt>10</dt>
 <dd>
 and on agene æht      Israeles cynn. <br>
 Ic þæt gearwe ongeat,      þæt is god and mycel <br>
 drihten ure;      forþon him dom standeð <br>
 ofer ealle godu      eorðbuendra. <br>
 Ealle þa þe wolde,      worhte drihten <br>
 </dd>
 <dt>15</dt>
 <dd>
 on heofonrice      and her on eorðan, <br>
 on sidum sæ      swylce on eallum, <br>
 þær he dyrne wat      deorce grundas. <br>
 And he fram þysse eorðan      ende lædeð <br>
 wolcen wræclicu,      wind and liget, <br>
 </dd>
 <dt>20</dt>
 <dd>
 and þa to regne      recene wyrceð, <br>
 þe forð lædeð      fægere windas <br>
 of his goldhordum      godra manegum; <br>
 se ægipta sloh      æðele frumbearn <br>
 æghwylc ealra      oð þa nytenu. <br>
 </dd>
 <dt>25</dt>
 <dd>
 He sigetacen      sende manegum <br>
 forebeacn <strong>fæle</strong>      folce ægipta, <br>
 and þa Pharaones      folce gecyðde <br>
 and his scealcum      samed ætgædere. <br>
 Se sloh þeode folc      þearle manige, <br>
 </dd>
 <dt>30</dt>
 <dd>
 and eac acwealde      cyningas strange. <br>
 Wæs Seon efne      sum þara kynincga, <br>
 and Og kyning,      se þe æror wæs <br>
 on Basane      breme and mære. <br>
 Sealde heora eardland      eall Israhelum <br>
 </dd>
 <dt>35</dt>
 <dd>
 and heora yrfe      eac his folce. <br>
 Ys þin nama, drihten,      nemned ece, <br>
 and þin gemynd,      mihtig drihten, <br>
 on ealra worulda woruld      wynnum standeð. <br>
 Forþon his folc demeð      fægere drihten, <br>
 </dd>
 <dt>40</dt>
 <dd>
 and he bið on his esnum      agenum frefriend. <br>
 Beoð deofolgyld      dysigra þeoda <br>
 gold and seolfur,      þe her geotað menn, <br>
 and mid heora folmum      fægere wyrceað. <br>
 þa muð habbað,      and ne meldiað wiht, <br>
 </dd>
 <dt>45</dt>
 <dd>
 fægere eagan,      ne magon feor geseon. <br>
 Earan habbað,      ne hi awiht magon <br>
 holdes gehyran,      þeah ðe him hleoðrige, <br>
 and nose habbað,      nawiht gestincað. <br>
 Handa hi habbað,      ne hi hwæðere magon <br>
 </dd>
 <dt>50</dt>
 <dd>
 gegrapian      godes awiht; <br>
 habbað fet swylce,      ne magon <strong>feala</strong> gangan. <br>
 Ne hi on hracan awiht      hlude ne cleopiað, <br>
 ne him gast warað      gomum on muðe. <br>
 Synt anlice þæm      þe hi ær worhtan, <br>
 </dd>
 <dt>55</dt>
 <dd>
 and ealle þa ðe on hi      æfre getreowað. <br>
 Hus Israela      holdne drihten <br>
 bletsien bealde,      biddan swylce <br>
 þæt Aarones hus      ecne drihten <br>
 bliðe bletsien;      beornas ealle, <br>
 </dd>
 <dt>60</dt>
 <dd>
 þa on lifes hus      leof eardiað, <br>
 bletsien drihten      bliðe mode. <br>
 þa þe him ondræden      drihtnes egsan, <br>
 bletsien drihten      beornas ealle; <br>
 se drihten is      deore gebletsad <br>
 </dd>
 <dt>65</dt>
 <dd>
 of Sion sniome,      þe soðfæst ær <br>
 on Hierusalem      god eardode. <br>
 Ic andette      ecum drihtne, <br>
 forðon he god is,      and ic ful gearwe wat, <br>
 þæt he to worulde byð      wis and mildheort. <br>
 </dd>
 </dl>
 </body>