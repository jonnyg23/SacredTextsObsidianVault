<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_10.htm">Previous</a> 
 <a href="a03_12.htm">Next</a> 
 </center>
 <hr>
 <h1>Widsith</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Widsið maðolade,      wordhord onleac, <br>
 se þe <strong>monna</strong> mæst      <strong>mægþa</strong> ofer eorþan, <br>
 folca geondferde;      oft he <strong>on</strong> flette geþah <br>
 mynelicne maþþum.      <strong>Him</strong> from Myrgingum <br>
 </dd>
 <dt>5</dt>
 <dd>
 æþele onwocon.      He mid Ealhhilde, <br>
 fælre freoþuwebban,      forman siþe <br>
 Hreðcyninges      ham gesohte <br>
 eastan of Ongle,      Eormanrices, <br>
 wraþes wærlogan.      Ongon þa worn sprecan: <br>
 </dd>
 <dt>10</dt>
 <dd>
 "Fela ic monna gefrægn      mægþum wealdan! <br>
 Sceal <strong>þeodna</strong> gehwylc      þeawum lifgan, <br>
 eorl æfter oþrum      eðle rædan, <br>
 se þe his þeodenstol      geþeon wile. <br>
 þara wæs <strong>Hwala</strong>      hwile selast, <br>
 </dd>
 <dt>15</dt>
 <dd>
 ond Alexandreas      ealra ricost <br>
 monna cynnes,      ond he mæst geþah <br>
 þara þe ic ofer foldan      gefrægen hæbbe. <br>
 ætla weold Hunum,      Eormanric Gotum, <br>
 Becca Baningum,      Burgendum Gifica. <br>
 </dd>
 <dt>20</dt>
 <dd>
 Casere weold Creacum      ond Celic Finnum, <br>
 Hagena <strong>Holmrygum</strong>      ond <strong>Heoden</strong> Glommum. <br>
 Witta weold Swæfum,      Wada Hælsingum, <br>
 Meaca Myrgingum,      Mearchealf Hundingum. <br>
 þeodric weold Froncum,      þyle Rondingum, <br>
 </dd>
 <dt>25</dt>
 <dd>
 Breoca Brondingum,      Billing Wernum. <br>
 Oswine weold Eowum      ond Ytum Gefwulf, <br>
 Fin Folcwalding      Fresna cynne. <br>
 Sigehere lengest      Sædenum weold, <br>
 Hnæf Hocingum,      Helm Wulfingum, <br>
 </dd>
 <dt>30</dt>
 <dd>
 Wald Woingum,      Wod þyringum, <br>
 Sæferð Sycgum,      Sweom Ongendþeow, <br>
 Sceafthere Ymbrum,      Sceafa Longbeardum, <br>
 Hun Hætwerum      ond Holen Wrosnum. <br>
 Hringweald wæs haten      Herefarena cyning. <br>
 </dd>
 <dt>35</dt>
 <dd>
 Offa weold Ongle,      Alewih Denum; <br>
 se wæs þara manna      modgast ealra, <br>
 no hwæþre he ofer Offan      eorlscype fremede, <br>
 ac Offa geslog      ærest monna, <br>
 cnihtwesende,      cynerica mæst. <br>
 </dd>
 <dt>40</dt>
 <dd>
 Nænig efeneald him      eorlscipe maran <br>
 on orette.      Ane sweorde <br>
 merce gemærde      wið Myrgingum <br>
 bi Fifeldore;      heoldon forð siþþan <br>
 Engle ond Swæfe,      swa hit Offa geslog. <br>
 </dd>
 <dt>45</dt>
 <dd>
 Hroþwulf ond Hroðgar      heoldon lengest <br>
 sibbe ætsomne      suhtorfædran, <br>
 siþþan hy forwræcon      wicinga cynn <br>
 ond Ingeldes      ord forbigdan, <br>
 forheowan æt Heorote      Heaðobeardna þrym. <br>
 </dd>
 <dt>50</dt>
 <dd>
 Swa ic geondferde fela      fremdra londa <br>
 geond ginne grund.      Godes ond yfles <br>
 þær ic cunnade      cnosle bidæled, <br>
 freomægum feor      folgade wide. <br>
 Forþon ic mæg singan      ond secgan spell, <br>
 </dd>
 <dt>55</dt>
 <dd>
 mænan fore mengo      in meoduhealle <br>
 hu me cynegode      cystum dohten. <br>
 Ic wæs mid Hunum      ond mid Hreðgotum, <br>
 mid Sweom ond mid Geatum      ond mid Suþdenum. <br>
 Mid Wenlum ic wæs ond mid Wærnum      ond mid wicingum. <br>
 </dd>
 <dt>60</dt>
 <dd>
 Mid Gefþum ic wæs ond mid Winedum      ond mid Gefflegum. <br>
 Mid Englum ic wæs ond mid Swæfum      ond mid ænenum. <br>
 Mid Seaxum ic wæs ond Sycgum      ond mid Sweordwerum. <br>
 Mid Hronum ic wæs ond mid Deanum      ond mid Heaþoreamum. <br>
 Mid þyringum ic wæs      ond mid þrowendum, <br>
 </dd>
 <dt>65</dt>
 <dd>
 ond mid Burgendum,      þær ic beag geþah; <br>
 me þær Guðhere forgeaf      glædlicne maþþum <br>
 songes to leane.      Næs þæt sæne cyning! <br>
 Mid Froncum ic wæs ond mid Frysum      ond mid Frumtingum. <br>
 Mid Rugum ic wæs ond mid Glommum      ond mid Rumwalum. <br>
 </dd>
 <dt>70</dt>
 <dd>
 Swylce ic wæs on Eatule      mid ælfwine, <br>
 se hæfde moncynnes,      mine gefræge, <br>
 leohteste hond      lofes to wyrcenne, <br>
 heortan unhneaweste      hringa gedales, <br>
 beorhtra beaga,      bearn Eadwines. <br>
 </dd>
 <dt>75</dt>
 <dd>
 Mid Sercingum ic wæs      ond mid Seringum; <br>
 mid Creacum ic wæs ond mid Finnum      ond mid Casere, <br>
 se þe winburga      geweald ahte, <br>
 <strong>wiolena</strong> ond wilna,      ond Wala rices. <br>
 Mid Scottum ic wæs ond mid Peohtum      ond mid Scridefinnum; <br>
 </dd>
 <dt>80</dt>
 <dd>
 mid Lidwicingum ic wæs ond mid Leonum      ond mid Longbeardum, <br>
 mid hæðnum ond mid hæleþum      ond mid Hundingum. <br>
 Mid Israhelum ic wæs      ond mid Exsyringum, <br>
 mid Ebreum ond mid Indeum      ond mid Egyptum. <br>
 Mid Moidum ic wæs ond mid Persum      ond mid Myrgingum, <br>
 </dd>
 <dt>85</dt>
 <dd>
 ond Mofdingum      ond ongend Myrgingum, <br>
 ond mid Amothingum.      Mid Eastþyringum ic wæs <br>
 ond mid Eolum ond mid Istum      ond Idumingum. <br>
 Ond ic wæs mid Eormanrice      ealle þrage, <br>
 þær me Gotena cyning      gode dohte; <br>
 </dd>
 <dt>90</dt>
 <dd>
 se me beag forgeaf,      burgwarena fruma, <br>
 on þam siex hund wæs      smætes goldes, <br>
 gescyred sceatta      scillingrime; <br>
 þone ic Eadgilse      on æht sealde, <br>
 minum hleodryhtne,      þa ic to ham bicwom, <br>
 </dd>
 <dt>95</dt>
 <dd>
 leofum to leane,      þæs þe he me lond forgeaf, <br>
 mines fæder eþel,      frea Myrginga. <br>
 Ond me þa Ealhhild      oþerne forgeaf, <br>
 dryhtcwen duguþe,      dohtor Eadwines. <br>
 Hyre lof lengde      geond londa fela, <br>
 </dd>
 <dt>100</dt>
 <dd>
 þonne ic be songe      secgan sceolde <br>
 hwær ic under <strong>swegle</strong>      selast wisse <br>
 goldhrodene cwen      giefe bryttian. <br>
 <strong>ðonne</strong> wit Scilling      sciran reorde <br>
 for uncrum sigedryhtne      song ahofan, <br>
 </dd>
 <dt>105</dt>
 <dd>
 hlude bi hearpan      hleoþor swinsade, <br>
 þonne monige men,      modum wlonce, <br>
 wordum sprecan,      þa þe wel cuþan, <br>
 þæt hi næfre song      sellan ne hyrdon. <br>
 ðonan ic ealne geondhwearf      eþel Gotena, <br>
 </dd>
 <dt>110</dt>
 <dd>
 sohte ic a <strong>gesiþa</strong>      þa selestan; <br>
 þæt wæs innweorud      Earmanrices. <br>
 Heðcan sohte ic ond Beadecan      ond Herelingas, <br>
 Emercan sohte ic ond Fridlan      ond Eastgotan, <br>
 frodne ond godne      fæder Unwenes. <br>
 </dd>
 <dt>115</dt>
 <dd>
 Seccan sohte ic ond Beccan,      Seafolan ond þeodric, <br>
 Heaþoric ond Sifecan,      Hliþe ond Incgenþeow. <br>
 Eadwine sohte ic ond Elsan,      ægelmund ond Hungar, <br>
 ond þa wloncan gedryht      Wiþmyrginga. <br>
 Wulfhere sohte ic ond Wyrmhere;      ful oft þær wig ne alæg, <br>
 </dd>
 <dt>120</dt>
 <dd>
 þonne Hræda here      heardum sweordum <br>
 ymb Wistlawudu      wergan sceoldon <br>
 ealdne eþelstol      ætlan leodum. <br>
 Rædhere sohte ic ond Rondhere,      Rumstan ond Gislhere, <br>
 Wiþergield ond Freoþeric,      Wudgan ond Haman; <br>
 </dd>
 <dt>125</dt>
 <dd>
 ne wæran þæt gesiþa      þa sæmestan, <br>
 þeah þe ic hy anihst      nemnan sceolde. <br>
 Ful oft of þam heape      hwinende fleag <br>
 giellende gar      on grome þeode; <br>
 wræccan þær weoldan      wundnan golde <br>
 </dd>
 <dt>130</dt>
 <dd>
 werum ond wifum,      Wudga ond Hama. <br>
 Swa ic þæt symle onfond      on þære feringe, <br>
 þæt se biþ leofast      londbuendum <br>
 se þe him god syleð      gumena rice <br>
 to gehealdenne,      þenden he her leofað." <br>
 </dd>
 <dt>135</dt>
 <dd>
 Swa scriþende      gesceapum hweorfað <br>
 gleomen gumena      geond grunda fela, <br>
 þearfe secgað,      þoncword sprecaþ, <br>
 simle suð oþþe norð      sumne gemetað <br>
 gydda gleawne,      geofum unhneawne, <br>
 </dd>
 <dt>140</dt>
 <dd>
 se þe fore duguþe wile      dom aræran, <br>
 eorlscipe æfnan,      oþþæt eal scæceð, <br>
 leoht ond lif somod;      lof se gewyrceð, <br>
 hafað under heofonum      heahfæstne dom. <br>
 </dd>
 </dl>
 </body>