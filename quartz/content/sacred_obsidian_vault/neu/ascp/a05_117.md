<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_116.htm">Previous</a> 
 <a href="a05_118.htm">Next</a> 
 </center>
 <hr>
 <h1>The Paris Psalter: Psalm 117</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ic andette      ecum dryhtne <br>
 þam godan gode;      ic hine gleawne wat; <br>
 ys his mildheortnys      mycel to worulde. <br>
 þæt Israela cwæðan      ealle nu ða, <br>
 </dd>
 <dt>5</dt>
 <dd>
 þe he is se goda god,      and gearu standeð <br>
 his mildheortnys      mære to worulde. <br>
 Cweðe Aarones hus      eac þæt sylfe; <br>
 he ys se goda god,      and gearu standeð <br>
 his <strong>mildheortnys</strong>      mære to worulde. <br>
 </dd>
 <dt>10</dt>
 <dd>
 Cweðan ealle þæt      unforcuðe, <br>
 þe him on standeð      egsa dryhtnes; <br>
 forðon he ys se goda god,      and gearu standeð <br>
 his <strong>mildheortnys</strong>      mære on worulde. <br>
 Ic on costunge      cigde to dryhtne, <br>
 </dd>
 <dt>15</dt>
 <dd>
 and he me gehyrde      on <strong>heare</strong> brædu. <br>
 Nu me fultum is      fæle dryhten, <br>
 nis me ege mannes      for ahwæðer. <br>
 Nu me fultum ys      fæle dryhten, <br>
 ic fracuþe forseo      feondas mine. <br>
 </dd>
 <dt>20</dt>
 <dd>
 God ys on dryhten      georne to þenceanne, <br>
 þonne on mannan wese      mod to treowianne. <br>
 God ys on dryhten      georne to hyhtanne, <br>
 þonne on ealdormen      ahwær to treowianne. <br>
 Ealle me ymbsealdon      side þeode, <br>
 </dd>
 <dt>25</dt>
 <dd>
 and ic wæs on dryhtnes naman      deorum gehæled. <br>
 Me ymbstodan      strange manige, <br>
 and <strong>me</strong> godes <strong>nama</strong> on him      georne gehælde. <br>
 þa hi me ymbsealdon      samod anlice <br>
 swa beon bitere,      oððe þu bærne eac <br>
 </dd>
 <dt>30</dt>
 <dd>
 þornas þyre      þicce fyre, <br>
 þær me nama dryhtnes      neode scylde. <br>
 Ic wæs hearde cnyssed      and ic me helpe fand, <br>
 þæt ic fæste ne feoll,      ac ic me frofre begeat, <br>
 þa me dryhten onfeng,      swa hit gedefe wæs. <br>
 </dd>
 <dt>35</dt>
 <dd>
 Me wæs strengðu strang      stiþ on dryhtne <br>
 and herenes heah,      and he me eac <br>
 ys a to worulde      worden on hælu. <br>
 A byð blisse stefn      beorht gehyred <br>
 on soðfæstra      swæsum muðe. <br>
 </dd>
 <dt>40</dt>
 <dd>
 Dyde gedefe mægen      dryhtnes swyðre, <br>
 and me seo swyðre      swylce drihtnes <br>
 ahof hrædlice      æt heahþearfe. <br>
 Ne swelte ic mid sare,      ac ic gesund lifige <br>
 and weorc godes      wide secge. <br>
 </dd>
 <dt>45</dt>
 <dd>
 Se clænsude,      se þe him clæne wæs; <br>
 dryhten ælmihtig      nolde to deaðe me <br>
 on ecnysse      æfre gesyllan. <br>
 Undoð me sniome duru      soðfæstra eac, <br>
 þær ic gange inn,      gode andette; <br>
 </dd>
 <dt>50</dt>
 <dd>
 soðfæste on þa duru      seceað inngang. <br>
 Ic þe andette,      ece dryhten, <br>
 forðon þu me gehyrdest      æt heahþearfe <br>
 and me þa gewurde      wis on hælu. <br>
 þone sylfan stan      þe hine swyðe ær <br>
 </dd>
 <dt>55</dt>
 <dd>
 wyrhtan awurpan,      nu se geworden is <br>
 hwommona heagost;      halig dryhten <br>
 to wealles wraðe      wis teofrade; <br>
 þæt is urum eagum      eall wundorlic. <br>
 þis ys se dæg      þe hine drihten us <br>
 </dd>
 <dt>60</dt>
 <dd>
 wisfæst geworhte      wera cneorissum, <br>
 eallum eorðtudrum      eadgum to blisse. <br>
 Eala þu dryhten god,      do me halne; <br>
 eala þu dryhten min,      do us gesunde. <br>
 Gebletsad is, se þe com      ofer bearna gehwylc <br>
 </dd>
 <dt>65</dt>
 <dd>
 on dryhtnes naman      dædum mærum; <br>
 we eow æt godes huse      gearwe bletsiað, <br>
 nu us drihten god      deore onlyhte. <br>
 Wutan <strong>us</strong> to symbeldæge      settan georne, <br>
 and ðone gelome      lustum healdan <br>
 </dd>
 <dt>70</dt>
 <dd>
 oð wigbedes      wræste hornas. <br>
 þu eart min dryhten god,      and ic dædum þe <br>
 ecne andette;      <br>
 þu eart min hælend god,      and ic herige ðe. <br>
 Ic ðe andette      ecne dryhten, <br>
 </dd>
 <dt>75</dt>
 <dd>
 forðon þu me gehyrdest      æt heahþearfe, <br>
 and þa wurde me      wis to hælu. <br>
 Eac ic andette      eceum dryhtne, <br>
 forðon he ys se goda god,      and ic ful geare wat, <br>
 þæt þin mildheortnyss      ys mycel to worulde. <br>
 </dd>
 </dl>
 </body>