<body>
 
 
 <h1>Beowulf in Anglo-Saxon</h1>
 <dl compact>
 <dt></dt>
 <dd>
 Hwæt! We Gardena     in geardagum, <br>
 þeodcyninga,     þrym gefrunon, <br>
 hu ða æþelingas     ellen fremedon. <br>
 Oft Scyld Scefing     <strong>sceaþena</strong> þreatum, <br>
 </dd>
 <dt>5</dt>
 <dd>
 monegum mægþum,     meodosetla ofteah, <br>
 egsode <strong>eorlas.</strong>     Syððan ærest wearð <br>
 feasceaft funden,     he þæs frofre gebad, <br>
 weox under wolcnum,     weorðmyndum þah, <br>
 oðþæt him æghwylc     þara ymbsittendra <br>
 </dd>
 <dt>10</dt>
 <dd>
 ofer hronrade     hyran scolde, <br>
 gomban gyldan.     þæt wæs god cyning! <br>
 ðæm eafera wæs     æfter cenned, <br>
 geong in geardum,     þone god sende <br>
 folce to frofre;     fyrenðearfe ongeat <br>
 </dd>
 <dt>15</dt>
 <dd>
 þe hie ær drugon     <strong>aldorlease</strong> <br>
 lange hwile.     Him þæs liffrea, <br>
 wuldres wealdend,     woroldare forgeaf; <br>
 Beowulf wæs breme     (blæd wide sprang), <br>
 Scyldes eafera     Scedelandum in. <br>
 </dd>
 <dt>20</dt>
 <dd>
 Swa sceal <strong>geong</strong> <strong>guma</strong>     gode gewyrcean, <br>
 fromum feohgiftum     on fæder <strong>bearme,</strong> <br>
 þæt hine on ylde     eft gewunigen <br>
 wilgesiþas,     þonne wig cume, <br>
 leode gelæsten;     lofdædum sceal <br>
 </dd>
 <dt>25</dt>
 <dd>
 in mægþa gehwære     man geþeon. <br>
 Him ða Scyld gewat     to gescæphwile <br>
 felahror feran     on frean wære. <br>
 Hi hyne þa ætbæron     to brimes faroðe, <br>
 swæse gesiþas,     swa he selfa bæd, <br>
 </dd>
 <dt>30</dt>
 <dd>
 þenden wordum weold     wine Scyldinga; <br>
 leof landfruma     lange ahte. <br>
 þær æt hyðe stod     hringedstefna, <br>
 isig ond utfus,     æþelinges fær. <br>
 Aledon þa     leofne þeoden, <br>
 </dd>
 <dt>35</dt>
 <dd>
 beaga bryttan,     on bearm scipes, <br>
 mærne be mæste.     þær wæs madma fela <br>
 of feorwegum,     frætwa, gelæded; <br>
 ne hyrde ic cymlicor     ceol gegyrwan <br>
 hildewæpnum     ond heaðowædum, <br>
 </dd>
 <dt>40</dt>
 <dd>
 billum ond byrnum;     him on bearme læg <br>
 madma mænigo,     þa him mid scoldon <br>
 on flodes æht     feor gewitan. <br>
 Nalæs hi hine læssan     lacum teodan, <br>
 þeodgestreonum,     þon þa dydon <br>
 </dd>
 <dt>45</dt>
 <dd>
 þe hine æt frumsceafte     forð onsendon <br>
 ænne ofer yðe     umborwesende. <br>
 þa gyt hie him asetton     segen <strong>geldenne</strong> <br>
 heah ofer heafod,     leton holm beran, <br>
 geafon on garsecg;     him wæs geomor sefa, <br>
 </dd>
 <dt>50</dt>
 <dd>
 murnende mod.     Men ne cunnon <br>
 secgan to soðe,     <strong>selerædende,</strong> <br>
 hæleð under heofenum,     hwa þæm hlæste onfeng. <br>
 ða wæs on burgum     Beowulf Scyldinga, <br>
 leof leodcyning,     longe þrage <br>
 </dd>
 <dt>55</dt>
 <dd>
 folcum gefræge     (fæder ellor hwearf, <br>
 aldor of earde),     oþþæt him eft onwoc <br>
 heah Healfdene;     heold þenden lifde, <br>
 gamol ond guðreouw,     glæde Scyldingas. <br>
 ðæm feower bearn     forð gerimed <br>
 </dd>
 <dt>60</dt>
 <dd>
 in worold wocun,     weoroda <strong>ræswan,</strong> <br>
 Heorogar ond Hroðgar     ond Halga til; <br>
 hyrde ic þæt     <strong>wæs</strong> <strong>Onelan</strong> cwen, <br>
 Heaðoscilfingas     healsgebedda. <br>
 þa wæs Hroðgare     heresped gyfen, <br>
 </dd>
 <dt>65</dt>
 <dd>
 wiges weorðmynd,     þæt him his winemagas <br>
 georne hyrdon,     oðð þæt seo geogoð geweox, <br>
 magodriht micel.     Him on mod bearn <br>
 þæt healreced     hatan wolde, <br>
 medoærn micel,     men gewyrcean <br>
 </dd>
 <dt>70</dt>
 <dd>
 <strong>þonne</strong> yldo bearn     æfre gefrunon, <br>
 ond þær on innan     eall gedælan <br>
 geongum ond ealdum,     swylc him god sealde, <br>
 buton folcscare     ond feorum gumena. <br>
 ða ic wide gefrægn     weorc gebannan <br>
 </dd>
 <dt>75</dt>
 <dd>
 manigre mægþe     geond þisne middangeard, <br>
 folcstede frætwan.     Him on fyrste gelomp, <br>
 ædre mid yldum,     þæt hit wearð ealgearo, <br>
 healærna mæst;     scop him Heort naman <br>
 se þe his wordes geweald     wide hæfde. <br>
 </dd>
 <dt>80</dt>
 <dd>
 He beot ne aleh,     beagas dælde, <br>
 sinc æt symle.     Sele hlifade, <br>
 heah ond horngeap,     heaðowylma bad, <br>
 laðan liges;     ne wæs hit lenge þa gen <br>
 þæt se <strong>ecghete</strong>     <strong>aþumsweorum</strong> <br>
 </dd>
 <dt>85</dt>
 <dd>
 æfter wælniðe     wæcnan scolde. <br>
 ða se ellengæst     earfoðlice <br>
 þrage geþolode,     se þe in þystrum bad, <br>
 þæt he dogora gehwam     dream gehyrde <br>
 hludne in healle;     þær wæs hearpan sweg, <br>
 </dd>
 <dt>90</dt>
 <dd>
 swutol sang scopes.     Sægde se þe cuþe <br>
 frumsceaft fira     feorran reccan, <br>
 cwæð þæt se ælmihtiga     eorðan <strong>worhte,</strong> <br>
 wlitebeorhtne wang,     swa wæter bebugeð, <br>
 gesette sigehreþig     sunnan ond monan <br>
 </dd>
 <dt>95</dt>
 <dd>
 leoman to leohte     landbuendum <br>
 ond gefrætwade     foldan sceatas <br>
 leomum ond leafum,     lif eac gesceop <br>
 cynna gehwylcum     þara ðe cwice hwyrfaþ. <br>
 Swa ða drihtguman     dreamum lifdon <br>
 </dd>
 <dt>100</dt>
 <dd>
 eadiglice,     oððæt an ongan <br>
 fyrene <strong>fremman</strong>     feond on helle. <br>
 Wæs se grimma gæst     Grendel haten, <br>
 mære mearcstapa,     se þe moras heold, <br>
 fen ond fæsten;     fifelcynnes eard <br>
 </dd>
 <dt>105</dt>
 <dd>
 wonsæli wer     weardode hwile, <br>
 siþðan him scyppend     forscrifen hæfde <br>
 in Caines cynne.     þone cwealm gewræc <br>
 ece drihten,     þæs þe he Abel slog; <br>
 ne gefeah he þære fæhðe,     ac he hine feor forwræc, <br>
 </dd>
 <dt>110</dt>
 <dd>
 metod for þy mane,     mancynne fram. <br>
 þanon untydras     ealle onwocon, <br>
 eotenas ond ylfe     ond orcneas, <br>
 swylce <strong>gigantas,</strong>     þa wið gode wunnon <br>
 lange þrage;     he him ðæs lean forgeald. <br>
 </dd>
 <dt>115</dt>
 <dd>
 Gewat ða neosian,     syþðan niht becom, <br>
 hean huses,     hu hit Hringdene <br>
 æfter beorþege     gebun hæfdon. <br>
 Fand þa ðær inne     æþelinga gedriht <br>
 swefan æfter symble;     sorge ne cuðon, <br>
 </dd>
 <dt>120</dt>
 <dd>
 wonsceaft wera.     Wiht unhælo, <br>
 grim ond grædig,     gearo sona wæs, <br>
 reoc ond reþe,     ond on ræste genam <br>
 þritig þegna,     þanon eft gewat <br>
 huðe hremig     to ham faran, <br>
 </dd>
 <dt>125</dt>
 <dd>
 mid þære wælfylle     wica neosan. <br>
 ða wæs on uhtan     mid ærdæge <br>
 Grendles guðcræft     gumum undyrne; <br>
 þa wæs æfter wiste     wop up ahafen, <br>
 micel morgensweg.     Mære þeoden, <br>
 </dd>
 <dt>130</dt>
 <dd>
 æþeling ærgod,     unbliðe sæt, <br>
 þolode ðryðswyð,     þegnsorge dreah, <br>
 syðþan hie þæs laðan     last sceawedon, <br>
 wergan gastes;     wæs þæt gewin to strang, <br>
 lað ond longsum.     Næs hit lengra fyrst, <br>
 </dd>
 <dt>135</dt>
 <dd>
 ac ymb ane niht     eft gefremede <br>
 morðbeala mare     ond no mearn fore, <br>
 fæhðe ond fyrene;     wæs to fæst on þam. <br>
 þa wæs eaðfynde     þe him elles hwær <br>
 gerumlicor     ræste <strong>sohte,</strong> <br>
 </dd>
 <dt>140</dt>
 <dd>
 bed æfter burum,     ða him gebeacnod wæs, <br>
 gesægd soðlice     sweotolan tacne <br>
 healðegnes hete;     heold hyne syðþan <br>
 fyr ond fæstor     se þæm feonde ætwand. <br>
 Swa rixode     ond wið rihte wan, <br>
 </dd>
 <dt>145</dt>
 <dd>
 ana wið eallum,     oðþæt idel stod <br>
 husa selest.     Wæs seo hwil micel; <br>
 XII wintra tid     torn geþolode <br>
 wine <strong>Scyldinga,</strong>     weana gehwelcne, <br>
 sidra sorga.     Forðam <strong>secgum</strong> wearð, <br>
 </dd>
 <dt>150</dt>
 <dd>
 ylda bearnum,     undyrne cuð, <br>
 gyddum geomore,     þætte Grendel wan <br>
 hwile wið Hroþgar,     heteniðas wæg, <br>
 fyrene ond fæhðe     fela missera, <br>
 singale sæce,     sibbe ne wolde <br>
 </dd>
 <dt>155</dt>
 <dd>
 wið manna hwone     mægenes Deniga, <br>
 feorhbealo feorran,     fea þingian, <br>
 ne þær nænig witena     wenan þorfte <br>
 beorhtre bote     to <strong>banan</strong> folmum, <br>
 <strong>ac</strong> <strong>se</strong> æglæca     ehtende wæs, <br>
 </dd>
 <dt>160</dt>
 <dd>
 deorc deaþscua,     duguþe ond geogoþe, <br>
 seomade ond syrede,     sinnihte heold <br>
 mistige moras;     men ne cunnon <br>
 hwyder helrunan     hwyrftum scriþað. <br>
 Swa fela fyrena     feond mancynnes, <br>
 </dd>
 <dt>165</dt>
 <dd>
 atol angengea,     oft gefremede, <br>
 heardra hynða.     Heorot eardode, <br>
 sincfage sel     sweartum nihtum; <br>
 no he þone gifstol     gretan moste, <br>
 maþðum for metode,     ne his myne wisse. <br>
 </dd>
 <dt>170</dt>
 <dd>
 þæt wæs wræc micel     wine Scyldinga, <br>
 modes brecða.     Monig oft gesæt <br>
 rice to rune;     ræd eahtedon <br>
 hwæt swiðferhðum     selest wære <br>
 wið færgryrum     to gefremmanne. <br>
 </dd>
 <dt>175</dt>
 <dd>
 Hwilum hie geheton     æt <strong>hærgtrafum</strong> <br>
 wigweorþunga,     wordum bædon <br>
 þæt him gastbona     geoce gefremede <br>
 wið þeodþreaum.     Swylc wæs þeaw hyra, <br>
 hæþenra hyht;     helle gemundon <br>
 </dd>
 <dt>180</dt>
 <dd>
 in modsefan,     metod hie ne cuþon, <br>
 dæda demend,     ne wiston hie drihten god, <br>
 ne hie huru heofena helm     herian ne cuþon, <br>
 wuldres waldend.     Wa bið þæm ðe sceal <br>
 þurh sliðne nið     sawle bescufan <br>
 </dd>
 <dt>185</dt>
 <dd>
 in fyres fæþm,     frofre ne wenan, <br>
 wihte gewendan;     wel bið þæm þe mot <br>
 æfter deaðdæge     drihten secean <br>
 ond to fæder fæþmum     freoðo wilnian. <br>
 Swa ða mælceare     maga Healfdenes <br>
 </dd>
 <dt>190</dt>
 <dd>
 singala seað,     ne mihte snotor hæleð <br>
 wean onwendan;     wæs þæt gewin to swyð, <br>
 laþ ond longsum,     þe on ða leode becom, <br>
 nydwracu niþgrim,     nihtbealwa mæst. <br>
 þæt fram ham gefrægn     Higelaces þegn, <br>
 </dd>
 <dt>195</dt>
 <dd>
 god mid Geatum,     Grendles dæda; <br>
 se wæs moncynnes     mægenes strengest <br>
 on þæm dæge     þysses lifes, <br>
 æþele ond eacen.     Het him yðlidan <br>
 godne gegyrwan,     cwæð, he guðcyning <br>
 </dd>
 <dt>200</dt>
 <dd>
 ofer swanrade     secean wolde, <br>
 mærne þeoden,     þa him wæs manna þearf. <br>
 ðone siðfæt him     snotere ceorlas <br>
 lythwon logon,     þeah he him leof wære; <br>
 hwetton <strong>higerofne,</strong>     hæl sceawedon. <br>
 </dd>
 <dt>205</dt>
 <dd>
 Hæfde se goda     Geata leoda <br>
 cempan gecorone     þara þe he cenoste <br>
 findan mihte;     <em>XV</em>na sum <br>
 sundwudu sohte;     secg wisade, <br>
 lagucræftig mon,     landgemyrcu. <br>
 </dd>
 <dt>210</dt>
 <dd>
 Fyrst forð gewat.     Flota wæs on yðum, <br>
 bat under beorge.     Beornas gearwe <br>
 on stefn stigon;     streamas wundon, <br>
 sund wið sande;     secgas bæron <br>
 on bearm nacan     beorhte frætwe, <br>
 </dd>
 <dt>215</dt>
 <dd>
 guðsearo geatolic;     guman ut scufon, <br>
 weras on wilsið,     wudu bundenne. <br>
 Gewat þa ofer wægholm,     winde gefysed, <br>
 flota famiheals     fugle gelicost, <br>
 oðþæt ymb antid     oþres dogores <br>
 </dd>
 <dt>220</dt>
 <dd>
 wundenstefna     gewaden hæfde <br>
 þæt ða liðende     land gesawon, <br>
 brimclifu blican,     beorgas steape, <br>
 side sænæssas;     þa wæs sund liden, <br>
 eoletes æt ende.     þanon up hraðe <br>
 </dd>
 <dt>225</dt>
 <dd>
 Wedera leode     on wang stigon, <br>
 sæwudu sældon     (syrcan hrysedon, <br>
 guðgewædo),     gode þancedon <br>
 þæs þe him yþlade     eaðe wurdon. <br>
 þa of wealle geseah     weard Scildinga, <br>
 </dd>
 <dt>230</dt>
 <dd>
 se þe holmclifu     healdan scolde, <br>
 beran ofer bolcan     beorhte randas, <br>
 fyrdsearu fuslicu;     hine fyrwyt bræc <br>
 modgehygdum,     hwæt þa men wæron. <br>
 Gewat him þa to waroðe     wicge ridan <br>
 </dd>
 <dt>235</dt>
 <dd>
 þegn Hroðgares,     þrymmum cwehte <br>
 mægenwudu mundum,     meþelwordum frægn: <br>
 "Hwæt syndon ge     searohæbbendra, <br>
 byrnum werede,     þe þus brontne ceol <br>
 ofer lagustræte     lædan cwomon, <br>
 </dd>
 <dt>240</dt>
 <dd>
 hider ofer holmas?     ...le wæs <br>
 endesæta,     ægwearde heold, <br>
 þe on land Dena     laðra nænig <br>
 mid scipherge     sceðþan ne meahte. <br>
 No her cuðlicor     cuman ongunnon <br>
 </dd>
 <dt>245</dt>
 <dd>
 lindhæbbende;     ne ge leafnesword <br>
 guðfremmendra     gearwe ne wisson, <br>
 maga gemedu.     Næfre ic maran geseah <br>
 eorla ofer eorþan     ðonne is eower sum, <br>
 secg on searwum;     nis þæt seldguma, <br>
 </dd>
 <dt>250</dt>
 <dd>
 wæpnum geweorðad,     <strong>næfne</strong> him his wlite leoge, <br>
 ænlic ansyn.     Nu ic eower sceal <br>
 frumcyn witan,     ær ge fyr heonan, <br>
 leassceaweras,     on land Dena <br>
 furþur feran.     Nu ge feorbuend, <br>
 </dd>
 <dt>255</dt>
 <dd>
 mereliðende,     <strong>minne</strong> gehyrað <br>
 anfealdne geþoht:     Ofost is selest <br>
 to gecyðanne     hwanan eowre cyme syndon." <br>
 Him se yldesta     ondswarode, <br>
 werodes wisa,     wordhord onleac: <br>
 </dd>
 <dt>260</dt>
 <dd>
 "We synt gumcynnes     Geata leode <br>
 ond Higelaces     heorðgeneatas. <br>
 Wæs min fæder     folcum gecyþed, <br>
 æþele ordfruma,     Ecgþeow haten. <br>
 Gebad wintra worn,     ær he on weg hwurfe, <br>
 </dd>
 <dt>265</dt>
 <dd>
 gamol of geardum;     hine gearwe geman <br>
 witena welhwylc     wide geond eorþan. <br>
 We þurh holdne hige     hlaford þinne, <br>
 sunu Healfdenes,     secean cwomon, <br>
 leodgebyrgean;     wes þu us larena god. <br>
 </dd>
 <dt>270</dt>
 <dd>
 Habbað we to þæm mæran     micel ærende, <br>
 Deniga frean,     ne sceal þær dyrne sum <br>
 wesan, þæs ic wene.     þu wast (gif hit is <br>
 swa we soþlice     secgan hyrdon) <br>
 þæt mid Scyldingum     sceaðona ic nat hwylc, <br>
 </dd>
 <dt>275</dt>
 <dd>
 deogol dædhata,     deorcum nihtum <br>
 eaweð þurh egsan     uncuðne nið, <br>
 hynðu ond hrafyl.     Ic þæs Hroðgar mæg <br>
 þurh rumne sefan     ræd gelæran, <br>
 hu he frod ond god     feond oferswyðeþ, <br>
 </dd>
 <dt>280</dt>
 <dd>
 gyf him edwendan     æfre scolde <br>
 bealuwa bisigu,     bot eft cuman, <br>
 ond þa cearwylmas     colran wurðaþ; <br>
 oððe a syþðan     earfoðþrage, <br>
 þreanyd þolað,     þenden þær wunað <br>
 </dd>
 <dt>285</dt>
 <dd>
 on heahstede     husa selest." <br>
 Weard maþelode,     ðær on wicge sæt, <br>
 ombeht unforht:     "æghwæþres sceal <br>
 scearp scyldwiga     gescad witan, <br>
 worda ond worca,     se þe wel þenceð. <br>
 </dd>
 <dt>290</dt>
 <dd>
 Ic þæt gehyre,     þæt þis is hold weorod <br>
 frean Scyldinga.     Gewitaþ forð beran <br>
 wæpen ond gewædu;     ic eow wisige. <br>
 Swylce ic maguþegnas     mine hate <br>
 wið feonda gehwone     flotan eowerne, <br>
 </dd>
 <dt>295</dt>
 <dd>
 niwtyrwydne     nacan on sande <br>
 arum healdan,     oþðæt eft byreð <br>
 ofer lagustreamas     leofne mannan <br>
 wudu wundenhals     to Wedermearce, <br>
 godfremmendra     swylcum gifeþe bið <br>
 </dd>
 <dt>300</dt>
 <dd>
 þæt þone hilderæs     hal gedigeð." <br>
 Gewiton him þa feran.     Flota stille bad, <br>
 seomode on <strong>sale</strong>     sidfæþmed scip, <br>
 on ancre fæst.     Eoforlic scionon <br>
 ofer hleorberan     gehroden golde, <br>
 </dd>
 <dt>305</dt>
 <dd>
 fah ond fyrheard;     ferhwearde heold <br>
 guþmod <strong>grimmon.</strong>     Guman onetton, <br>
 sigon ætsomne,     oþþæt hy <strong>sæl</strong> timbred, <br>
 geatolic ond goldfah,     ongyton mihton; <br>
 þæt wæs foremærost     foldbuendum <br>
 </dd>
 <dt>310</dt>
 <dd>
 receda under roderum,     on þæm se rica bad; <br>
 lixte se leoma     ofer landa fela. <br>
 Him þa hildedeor     <strong>hof</strong> modigra <br>
 torht getæhte,     þæt hie him to mihton <br>
 gegnum gangan;     guðbeorna sum <br>
 </dd>
 <dt>315</dt>
 <dd>
 wicg gewende,     word æfter cwæð: <br>
 "Mæl is me to feran;     fæder alwalda <br>
 mid arstafum     eowic gehealde <br>
 siða gesunde.     Ic to sæ wille <br>
 wið wrað werod     wearde healdan." <br>
 </dd>
 <dt>320</dt>
 <dd>
 Stræt wæs stanfah,     stig wisode <br>
 gumum ætgædere.     Guðbyrne scan <br>
 heard hondlocen,     hringiren scir <br>
 song in searwum,     þa hie to sele furðum <br>
 in hyra gryregeatwum     gangan cwomon. <br>
 </dd>
 <dt>325</dt>
 <dd>
 Setton sæmeþe     side scyldas, <br>
 rondas regnhearde,     wið þæs recedes weal, <br>
 bugon þa to bence.     Byrnan hringdon, <br>
 guðsearo gumena;     garas stodon, <br>
 sæmanna searo,     samod ætgædere, <br>
 </dd>
 <dt>330</dt>
 <dd>
 æscholt ufan græg;     wæs se irenþreat <br>
 wæpnum gewurþad.     þa ðær wlonc hæleð <br>
 oretmecgas     æfter <strong>æþelum</strong> frægn: <br>
 "Hwanon ferigeað ge     fætte scyldas, <br>
 græge syrcan     ond grimhelmas, <br>
 </dd>
 <dt>335</dt>
 <dd>
 heresceafta heap?     Ic eom Hroðgares <br>
 ar ond ombiht.     Ne seah ic elþeodige <br>
 þus manige men     modiglicran. <br>
 Wen ic þæt ge for wlenco,     nalles for wræcsiðum, <br>
 ac for higeþrymmum     Hroðgar sohton." <br>
 </dd>
 <dt>340</dt>
 <dd>
 Him þa ellenrof     andswarode, <br>
 wlanc Wedera leod,     word æfter spræc, <br>
 heard under helme:     "We synt Higelaces <br>
 beodgeneatas;     Beowulf is min nama. <br>
 Wille ic asecgan     sunu Healfdenes, <br>
 </dd>
 <dt>345</dt>
 <dd>
 mærum þeodne,     min ærende, <br>
 aldre þinum,     gif he us geunnan wile <br>
 þæt we hine swa godne     gretan moton." <br>
 Wulfgar maþelode     (þæt wæs Wendla leod; <br>
 wæs his modsefa     manegum gecyðed, <br>
 </dd>
 <dt>350</dt>
 <dd>
 wig ond wisdom):     "Ic þæs wine Deniga, <br>
 frean Scildinga,     frinan wille, <br>
 beaga bryttan,     swa þu bena eart, <br>
 þeoden mærne,     ymb þinne sið, <br>
 ond þe þa ondsware     ædre gecyðan <br>
 </dd>
 <dt>355</dt>
 <dd>
 ðe me se goda     agifan þenceð." <br>
 Hwearf þa hrædlice     þær Hroðgar sæt <br>
 eald ond <strong>anhar</strong>     mid his eorla gedriht; <br>
 eode ellenrof,     þæt he for eaxlum gestod <br>
 Deniga frean;     cuþe he duguðe þeaw. <br>
 </dd>
 <dt>360</dt>
 <dd>
 Wulfgar maðelode     to his winedrihtne: <br>
 "Her syndon geferede,     feorran cumene <br>
 ofer geofenes begang     Geata leode; <br>
 þone yldestan     oretmecgas <br>
 Beowulf nemnað.     Hy benan synt <br>
 </dd>
 <dt>365</dt>
 <dd>
 þæt hie, þeoden min,     wið þe moton <br>
 wordum wrixlan.     No ðu him wearne geteoh <br>
 ðinra gegncwida,     glædman Hroðgar. <br>
 Hy on wiggetawum     wyrðe þinceað <br>
 eorla geæhtlan;     huru se aldor deah, <br>
 </dd>
 <dt>370</dt>
 <dd>
 se þæm heaðorincum     hider wisade." <br>
 Hroðgar maþelode,     helm Scyldinga: <br>
 "Ic hine cuðe     cnihtwesende. <br>
 Wæs his ealdfæder     Ecgþeo haten, <br>
 ðæm to ham forgeaf     Hreþel Geata <br>
 </dd>
 <dt>375</dt>
 <dd>
 angan dohtor;     is his <strong>eafora</strong> nu <br>
 heard her cumen,     sohte holdne wine. <br>
 ðonne sægdon þæt     sæliþende, <br>
 þa ðe gifsceattas     Geata fyredon <br>
 þyder to þance,     þæt he <em>XXX</em>tiges <br>
 </dd>
 <dt>380</dt>
 <dd>
 manna mægencræft     on his mundgripe <br>
 heaþorof hæbbe.     Hine halig god <br>
 for arstafum     us onsende, <br>
 to Westdenum,     þæs ic wen hæbbe, <br>
 wið Grendles gryre.     Ic <strong>þæm</strong> godan sceal <br>
 </dd>
 <dt>385</dt>
 <dd>
 for his modþræce     madmas beodan. <br>
 Beo ðu on ofeste,     hat in gan <br>
 seon sibbegedriht     samod ætgædere; <br>
 gesaga him eac wordum     þæt hie sint wilcuman <br>
 Deniga leodum."     <br>
 </dd>
 <dt>390</dt>
 <dd>
     word inne abead: <br>
 "Eow het secgan     sigedrihten min, <br>
 aldor Eastdena,     þæt he eower æþelu can, <br>
 ond ge him syndon     ofer sæwylmas <br>
 heardhicgende     hider wilcuman. <br>
 </dd>
 <dt>395</dt>
 <dd>
 Nu ge moton gangan     in eowrum guðgeatawum <br>
 under heregriman     Hroðgar geseon; <br>
 lætað hildebord     her onbidan, <br>
 wudu, wælsceaftas,     worda geþinges." <br>
 Aras þa se rica,     ymb hine rinc manig, <br>
 </dd>
 <dt>400</dt>
 <dd>
 þryðlic þegna heap;     sume þær bidon, <br>
 heaðoreaf heoldon,     swa him se hearda bebead. <br>
 Snyredon ætsomne,     þa secg wisode, <br>
 under Heorotes hrof     <br>
 heard under helme,     þæt he on heoðe gestod. <br>
 </dd>
 <dt>405</dt>
 <dd>
 Beowulf maðelode     (on him byrne scan, <br>
 searonet seowed     smiþes orþancum): <br>
 "Wæs þu, Hroðgar, hal!     Ic eom Higelaces <br>
 mæg ond magoðegn;     hæbbe ic mærða fela <br>
 ongunnen on geogoþe.     Me wearð Grendles þing <br>
 </dd>
 <dt>410</dt>
 <dd>
 on minre eþeltyrf     undyrne cuð; <br>
 secgað sæliðend     þæt þæs sele stande, <br>
 reced selesta,     rinca gehwylcum <br>
 idel ond unnyt,     siððan æfenleoht <br>
 under heofenes hador     beholen weorþeð. <br>
 </dd>
 <dt>415</dt>
 <dd>
 þa me þæt gelærdon     leode mine <br>
 þa selestan,     snotere ceorlas, <br>
 þeoden Hroðgar,     þæt ic þe sohte, <br>
 forþan hie mægenes cræft     <strong>minne</strong> cuþon, <br>
 selfe ofersawon,     ða ic of searwum cwom, <br>
 </dd>
 <dt>420</dt>
 <dd>
 fah from feondum,     þær ic fife geband, <br>
 yðde eotena cyn     ond on yðum slog <br>
 niceras nihtes,     nearoþearfe dreah, <br>
 wræc Wedera nið     (wean ahsodon), <br>
 forgrand gramum,     ond nu wið Grendel sceal, <br>
 </dd>
 <dt>425</dt>
 <dd>
 wið þam aglæcan,     ana gehegan <br>
 ðing wið þyrse.     Ic þe nu ða, <br>
 brego Beorhtdena,     biddan wille, <br>
 eodor Scyldinga,     anre bene, <br>
 þæt ðu me ne forwyrne,     wigendra hleo, <br>
 </dd>
 <dt>430</dt>
 <dd>
 freowine folca,     nu ic þus feorran com, <br>
 þæt ic mote ana     <strong>ond</strong> minra eorla gedryht, <br>
 <strong>þes</strong> hearda heap,     Heorot fælsian. <br>
 Hæbbe ic eac geahsod     þæt se æglæca <br>
 for his wonhydum     wæpna ne recceð. <br>
 </dd>
 <dt>435</dt>
 <dd>
 Ic þæt þonne forhicge     (swa me Higelac sie, <br>
 min mondrihten,     modes bliðe), <br>
 þæt ic sweord bere     oþðe sidne scyld, <br>
 geolorand to guþe,     ac ic mid grape sceal <br>
 fon wið feonde     ond ymb feorh sacan, <br>
 </dd>
 <dt>440</dt>
 <dd>
 lað wið laþum;     ðær gelyfan sceal <br>
 dryhtnes dome     se þe hine deað nimeð. <br>
 Wen ic þæt he wille,     gif he wealdan mot, <br>
 in þæm guðsele     Geotena leode <br>
 etan unforhte,     swa he oft dyde, <br>
 </dd>
 <dt>445</dt>
 <dd>
 mægen Hreðmanna.     Na þu minne þearft <br>
 hafalan hydan,     ac he me habban wile <br>
 <strong>dreore</strong> fahne,     gif mec deað nimeð. <br>
 Byreð blodig wæl,     byrgean þenceð, <br>
 eteð angenga     unmurnlice, <br>
 </dd>
 <dt>450</dt>
 <dd>
 mearcað morhopu;     no ðu ymb mines ne þearft <br>
 lices feorme     leng sorgian. <br>
 Onsend Higelace,     gif mec hild nime, <br>
 beaduscruda betst,     þæt mine breost wereð, <br>
 hrægla selest;     þæt is Hrædlan laf, <br>
 </dd>
 <dt>455</dt>
 <dd>
 Welandes geweorc.     Gæð a wyrd swa hio scel." <br>
 Hroðgar maþelode,     helm Scyldinga: <br>
 <strong>"For</strong> <strong>gewyrhtum</strong> þu,     wine min Beowulf, <br>
 ond for arstafum     usic sohtest. <br>
 Gesloh þin fæder     fæhðe mæste; <br>
 </dd>
 <dt>460</dt>
 <dd>
 wearþ he Heaþolafe     to handbonan <br>
 mid Wilfingum;     ða hine <strong>Wedera</strong> cyn <br>
 for herebrogan     habban ne mihte. <br>
 þanon he gesohte     Suðdena folc <br>
 ofer yða gewealc,     Arscyldinga. <br>
 </dd>
 <dt>465</dt>
 <dd>
 ða ic furþum weold     folce <strong>Deniga</strong> <br>
 ond on geogoðe heold     <strong>ginne</strong> rice, <br>
 hordburh hæleþa;     ða wæs Heregar dead, <br>
 min yldra mæg     unlifigende, <br>
 bearn Healfdenes;     se wæs betera ðonne ic. <br>
 </dd>
 <dt>470</dt>
 <dd>
 Siððan þa fæhðe     feo þingode; <br>
 sende ic Wylfingum     ofer wæteres hrycg <br>
 ealde madmas;     he me aþas swor. <br>
 Sorh is me to secganne     on sefan minum <br>
 gumena ængum     hwæt me Grendel hafað <br>
 </dd>
 <dt>475</dt>
 <dd>
 hynðo on Heorote     mid his heteþancum, <br>
 færniða gefremed.     Is min fletwerod, <br>
 wigheap gewanod;     hie wyrd forsweop <br>
 on Grendles gryre.     God eaþe mæg <br>
 þone dolsceaðan     dæda getwæfan. <br>
 </dd>
 <dt>480</dt>
 <dd>
 Ful oft gebeotedon     beore druncne <br>
 ofer ealowæge     oretmecgas <br>
 þæt hie in beorsele     bidan woldon <br>
 Grendles guþe     mid gryrum ecga. <br>
 ðonne wæs þeos medoheal     on morgentid, <br>
 </dd>
 <dt>485</dt>
 <dd>
 drihtsele dreorfah,     þonne dæg lixte, <br>
 eal bencþelu     blode bestymed, <br>
 heall heorudreore;     ahte ic holdra þy læs, <br>
 deorre duguðe,     þe þa deað fornam. <br>
 Site nu to symle     ond onsæl meoto, <br>
 </dd>
 <dt>490</dt>
 <dd>
 sigehreð secgum,     swa þin sefa hwette." <br>
 þa wæs Geatmæcgum     geador ætsomne <br>
 on beorsele     benc gerymed; <br>
 þær swiðferhþe     sittan eodon, <br>
 þryðum dealle.     þegn nytte beheold, <br>
 </dd>
 <dt>495</dt>
 <dd>
 se þe on handa bær     hroden ealowæge, <br>
 scencte scir wered.     Scop hwilum sang <br>
 hador on Heorote.     þær wæs hæleða dream, <br>
 duguð unlytel     Dena ond Wedera. <br>
 <strong>Unferð</strong> maþelode,     Ecglafes bearn, <br>
 </dd>
 <dt>500</dt>
 <dd>
 þe æt fotum sæt     frean Scyldinga, <br>
 onband beadurune     (wæs him Beowulfes sið, <br>
 modges merefaran,     micel æfþunca, <br>
 forþon þe he ne uþe     þæt ænig oðer man <br>
 æfre mærða þon ma     middangeardes <br>
 </dd>
 <dt>505</dt>
 <dd>
 gehedde under heofenum     þonne he sylfa): <br>
 "Eart þu se Beowulf,     se þe wið Brecan wunne, <br>
 on sidne sæ     ymb sund flite, <br>
 ðær git for wlence     wada cunnedon <br>
 ond for dolgilpe     on deop wæter <br>
 </dd>
 <dt>510</dt>
 <dd>
 aldrum neþdon?     Ne inc ænig mon, <br>
 ne leof ne lað,     belean mihte <br>
 sorhfullne sið,     þa git on sund reon. <br>
 þær git eagorstream     earmum þehton, <br>
 mæton merestræta,     mundum brugdon, <br>
 </dd>
 <dt>515</dt>
 <dd>
 glidon ofer garsecg;     geofon yþum weol, <br>
 wintrys <strong>wylmum.</strong>     Git on wæteres æht <br>
 seofon niht swuncon;     he þe æt sunde oferflat, <br>
 hæfde mare mægen.     þa hine on morgentid <br>
 on <strong>Heaþoræmas</strong>     holm up ætbær; <br>
 </dd>
 <dt>520</dt>
 <dd>
 ðonon he gesohte     swæsne %%OE%%, <br>
 leof his leodum,     lond Brondinga, <br>
 freoðoburh fægere,     þær he folc ahte, <br>
 burh ond beagas.     Beot eal wið þe <br>
 sunu Beanstanes     soðe gelæste. <br>
 </dd>
 <dt>525</dt>
 <dd>
 ðonne wene ic to þe     wyrsan geþingea, <br>
 ðeah þu heaðoræsa     gehwær dohte, <br>
 grimre guðe,     gif þu Grendles dearst <br>
 nihtlongne fyrst     nean bidan." <br>
 Beowulf maþelode,     bearn Ecgþeowes: <br>
 </dd>
 <dt>530</dt>
 <dd>
 "Hwæt! þu worn fela,     wine min <strong>Unferð,</strong> <br>
 beore druncen     ymb Brecan spræce, <br>
 sægdest from his siðe.     Soð ic talige, <br>
 þæt ic merestrengo     maran ahte, <br>
 earfeþo on yþum,     ðonne ænig oþer man. <br>
 </dd>
 <dt>535</dt>
 <dd>
 Wit þæt gecwædon     cnihtwesende <br>
 ond gebeotedon     (wæron begen þa git <br>
 on geogoðfeore)     þæt wit on garsecg ut <br>
 aldrum neðdon,     ond þæt geæfndon swa. <br>
 Hæfdon swurd nacod,     þa wit on sund reon, <br>
 </dd>
 <dt>540</dt>
 <dd>
 heard on handa;     wit unc wið hronfixas <br>
 werian þohton.     No he wiht fram me <br>
 flodyþum feor     fleotan meahte, <br>
 hraþor on holme;     no ic fram him wolde. <br>
 ða wit ætsomne     on sæ wæron <br>
 </dd>
 <dt>545</dt>
 <dd>
 fif nihta fyrst,     oþþæt unc flod todraf, <br>
 wado weallende,     wedera cealdost, <br>
 nipende niht,     ond norþanwind <br>
 heaðogrim ondhwearf;     hreo wæron yþa. <br>
 Wæs merefixa     mod onhrered; <br>
 </dd>
 <dt>550</dt>
 <dd>
 þær me wið laðum     licsyrce min, <br>
 heard, hondlocen,     helpe gefremede, <br>
 beadohrægl broden     on breostum læg <br>
 golde gegyrwed.     Me to grunde teah <br>
 fah feondscaða,     fæste hæfde <br>
 </dd>
 <dt>555</dt>
 <dd>
 grim on grape;     hwæþre me gyfeþe wearð <br>
 þæt ic aglæcan     orde geræhte, <br>
 hildebille;     heaþoræs fornam <br>
 mihtig meredeor     þurh mine hand. <br>
 Swa mec gelome     laðgeteonan <br>
 </dd>
 <dt>560</dt>
 <dd>
 þreatedon þearle.     Ic him þenode <br>
 deoran sweorde,     swa hit gedefe wæs. <br>
 Næs hie ðære fylle     gefean hæfdon, <br>
 manfordædlan,     þæt hie me þegon, <br>
 symbel ymbsæton     sægrunde neah; <br>
 </dd>
 <dt>565</dt>
 <dd>
 ac on mergenne     mecum wunde <br>
 be yðlafe     uppe lægon, <br>
 <strong>sweordum</strong> aswefede,     þæt syðþan na <br>
 ymb brontne ford     brimliðende <br>
 lade ne letton.     Leoht eastan com, <br>
 </dd>
 <dt>570</dt>
 <dd>
 beorht beacen godes;     brimu swaþredon, <br>
 þæt ic sænæssas     geseon mihte, <br>
 windige weallas.     Wyrd oft nereð <br>
 unfægne eorl,     þonne his ellen deah. <br>
 Hwæþere me gesælde     þæt ic mid sweorde ofsloh <br>
 </dd>
 <dt>575</dt>
 <dd>
 niceras nigene.     No ic on niht gefrægn <br>
 under heofones hwealf     heardran feohtan, <br>
 ne on egstreamum     earmran mannon; <br>
 hwaþere ic fara feng     feore gedigde, <br>
 siþes werig.     ða mec sæ oþbær, <br>
 </dd>
 <dt>580</dt>
 <dd>
 flod æfter faroðe     on Finna land, <br>
 <strong>wadu</strong> weallendu.     No ic wiht fram þe <br>
 swylcra searoniða     secgan hyrde, <br>
 billa brogan.     Breca næfre git <br>
 æt heaðolace,     ne gehwæþer incer, <br>
 </dd>
 <dt>585</dt>
 <dd>
 swa deorlice     dæd gefremede <br>
 fagum sweordum     (no ic þæs <strong>fela</strong> gylpe), <br>
 þeah ðu þinum broðrum     to banan wurde, <br>
 heafodmægum;     þæs þu in helle scealt <br>
 werhðo dreogan,     þeah þin wit duge. <br>
 </dd>
 <dt>590</dt>
 <dd>
 Secge ic þe to soðe,     sunu Ecglafes, <br>
 þæt næfre <strong>Grendel</strong> swa fela     gryra gefremede, <br>
 atol æglæca,     ealdre þinum, <br>
 hynðo on Heorote,     gif þin hige wære, <br>
 sefa swa searogrim,     swa þu self talast. <br>
 </dd>
 <dt>595</dt>
 <dd>
 Ac he hafað onfunden     þæt he þa fæhðe ne þearf, <br>
 atole ecgþræce     eower leode <br>
 swiðe onsittan,     Sigescyldinga; <br>
 nymeð nydbade,     nænegum arað <br>
 leode Deniga,     ac he lust wigeð, <br>
 </dd>
 <dt>600</dt>
 <dd>
 swefeð ond sendeþ,     secce ne weneþ <br>
 to Gardenum.     Ac ic him Geata sceal <br>
 eafoð ond ellen     ungeara nu, <br>
 guþe gebeodan.     Gæþ eft se þe mot <br>
 to medo modig,     siþþan morgenleoht <br>
 </dd>
 <dt>605</dt>
 <dd>
 ofer ylda bearn     oþres dogores, <br>
 sunne sweglwered     suþan scineð." <br>
 þa wæs on salum     sinces brytta, <br>
 gamolfeax ond guðrof;     geoce gelyfde <br>
 brego Beorhtdena,     gehyrde on Beowulfe <br>
 </dd>
 <dt>610</dt>
 <dd>
 folces hyrde     fæstrædne geþoht. <br>
 ðær wæs hæleþa hleahtor,     hlyn swynsode, <br>
 word wæron wynsume.     Eode Wealhþeow forð, <br>
 cwen Hroðgares,     cynna gemyndig, <br>
 grette goldhroden     guman on healle, <br>
 </dd>
 <dt>615</dt>
 <dd>
 ond þa freolic wif     ful gesealde <br>
 ærest Eastdena     eþelwearde, <br>
 bæd hine bliðne     æt þære beorþege, <br>
 leodum leofne.     He on lust geþeah <br>
 symbel ond seleful,     sigerof kyning. <br>
 </dd>
 <dt>620</dt>
 <dd>
 Ymbeode þa     ides Helminga <br>
 duguþe ond geogoþe     dæl æghwylcne, <br>
 sincfato sealde,     oþþæt sæl alamp <br>
 þæt hio Beowulfe,     beaghroden cwen <br>
 mode geþungen,     medoful ætbær; <br>
 </dd>
 <dt>625</dt>
 <dd>
 grette Geata leod,     gode þancode <br>
 wisfæst wordum     þæs ðe hire se willa gelamp <br>
 þæt heo on ænigne     eorl gelyfde <br>
 fyrena frofre.     He þæt ful geþeah, <br>
 wælreow wiga,     æt Wealhþeon, <br>
 </dd>
 <dt>630</dt>
 <dd>
 ond þa gyddode     guþe gefysed; <br>
 Beowulf maþelode,     bearn Ecgþeowes: <br>
 "Ic þæt hogode,     þa ic on holm gestah, <br>
 sæbat gesæt     mid minra secga gedriht, <br>
 þæt ic anunga     eowra leoda <br>
 </dd>
 <dt>635</dt>
 <dd>
 willan geworhte     oþðe on wæl crunge, <br>
 feondgrapum fæst.     Ic gefremman sceal <br>
 eorlic ellen,     oþðe endedæg <br>
 on þisse meoduhealle     minne gebidan." <br>
 ðam wife þa word     wel licodon, <br>
 </dd>
 <dt>640</dt>
 <dd>
 gilpcwide Geates;     eode goldhroden <br>
 freolicu folccwen     to hire frean sittan. <br>
 þa wæs eft swa ær     inne on healle <br>
 þryðword sprecen,     ðeod on sælum, <br>
 sigefolca sweg,     oþþæt semninga <br>
 </dd>
 <dt>645</dt>
 <dd>
 sunu Healfdenes     secean wolde <br>
 æfenræste;     wiste þæm ahlæcan <br>
 to þæm heahsele     hilde geþinged, <br>
 siððan hie sunnan leoht     geseon <strong>ne</strong> meahton, <br>
 oþðe nipende     niht ofer ealle, <br>
 </dd>
 <dt>650</dt>
 <dd>
 scaduhelma gesceapu     scriðan cwoman, <br>
 wan under wolcnum.     Werod eall aras. <br>
 <strong>Gegrette</strong> þa     guma oþerne, <br>
 Hroðgar Beowulf,     ond him hæl abead, <br>
 winærnes geweald,     ond þæt word acwæð: <br>
 </dd>
 <dt>655</dt>
 <dd>
 "Næfre ic ænegum men     ær alyfde, <br>
 siþðan ic hond ond rond     hebban mihte, <br>
 ðryþærn Dena     buton þe nu ða. <br>
 Hafa nu ond geheald     husa selest, <br>
 gemyne mærþo,     mægenellen cyð, <br>
 </dd>
 <dt>660</dt>
 <dd>
 waca wið wraþum.     Ne bið þe wilna gad, <br>
 gif þu þæt ellenweorc     aldre gedigest." <br>
 ða him Hroþgar gewat     mid his hæleþa gedryht, <br>
 eodur Scyldinga,     ut of healle; <br>
 wolde wigfruma     Wealhþeo secan, <br>
 </dd>
 <dt>665</dt>
 <dd>
 cwen to gebeddan.     Hæfde kyningwuldor <br>
 Grendle togeanes,     swa guman gefrungon, <br>
 seleweard aseted;     sundornytte beheold <br>
 ymb aldor Dena,     eotonweard abead. <br>
 Huru Geata leod     georne truwode <br>
 </dd>
 <dt>670</dt>
 <dd>
 modgan mægnes,     metodes hyldo. <br>
 ða he him of dyde     isernbyrnan, <br>
 helm of hafelan,     sealde his hyrsted sweord, <br>
 irena cyst,     ombihtþegne, <br>
 ond gehealdan het     hildegeatwe. <br>
 </dd>
 <dt>675</dt>
 <dd>
 Gespræc þa se goda     gylpworda sum, <br>
 Beowulf Geata,     ær he on bed stige: <br>
 "No ic me an herewæsmun     hnagran talige, <br>
 guþgeweorca,     þonne Grendel hine; <br>
 forþan ic hine sweorde     swebban nelle, <br>
 </dd>
 <dt>680</dt>
 <dd>
 aldre beneotan,     þeah ic eal mæge. <br>
 Nat he þara goda     þæt he me ongean slea, <br>
 rand geheawe,     þeah ðe he rof sie <br>
 niþgeweorca;     ac wit on niht sculon <br>
 secge ofersittan,     gif <strong>he</strong> gesecean dear <br>
 </dd>
 <dt>685</dt>
 <dd>
 wig ofer wæpen,     ond siþðan witig god <br>
 on swa hwæþere hond,     halig dryhten, <br>
 mærðo deme,     swa him gemet þince." <br>
 Hylde hine þa heaþodeor,     hleorbolster onfeng <br>
 eorles andwlitan,     ond hine ymb monig <br>
 </dd>
 <dt>690</dt>
 <dd>
 snellic særinc     selereste gebeah. <br>
 Nænig heora þohte     þæt he þanon scolde <br>
 eft eardlufan     æfre gesecean, <br>
 folc oþðe freoburh,     þær he afeded wæs; <br>
 ac hie hæfdon gefrunen     þæt hie ær to fela micles <br>
 </dd>
 <dt>695</dt>
 <dd>
 in þæm winsele     wældeað fornam, <br>
 Denigea leode.     Ac him dryhten forgeaf <br>
 wigspeda gewiofu,     Wedera leodum, <br>
 frofor ond fultum,     þæt hie feond heora <br>
 ðurh anes cræft     ealle ofercomon, <br>
 </dd>
 <dt>700</dt>
 <dd>
 selfes mihtum.     Soð is gecyþed <br>
 þæt mihtig god     manna cynnes <br>
 weold <strong>wideferhð.</strong>     Com on wanre niht <br>
 scriðan sceadugenga.     Sceotend swæfon, <br>
 þa þæt hornreced     healdan scoldon, <br>
 </dd>
 <dt>705</dt>
 <dd>
 ealle buton anum.     þæt wæs yldum cuþ <br>
 þæt hie ne moste,     þa metod nolde, <br>
 se <strong>scynscaþa</strong>     under sceadu bregdan; <br>
 ac he wæccende     wraþum on andan <br>
 bad bolgenmod     beadwa geþinges. <br>
 </dd>
 <dt>710</dt>
 <dd>
 ða com of more     under misthleoþum <br>
 Grendel gongan,     godes yrre bær; <br>
 mynte se manscaða     manna cynnes <br>
 sumne besyrwan     in sele þam hean. <br>
 Wod under wolcnum     to þæs þe he winreced, <br>
 </dd>
 <dt>715</dt>
 <dd>
 goldsele gumena,     gearwost wisse, <br>
 fættum fahne.     Ne wæs þæt forma sið <br>
 þæt he Hroþgares     ham gesohte; <br>
 næfre he on aldordagum     ær ne siþðan <br>
 heardran hæle,     healðegnas fand. <br>
 </dd>
 <dt>720</dt>
 <dd>
 Com þa to recede     rinc siðian, <br>
 dreamum bedæled.     Duru sona onarn, <br>
 fyrbendum fæst,     syþðan he hire folmum <strong>æthran;</strong> <br>
 onbræd þa bealohydig,     ða <strong>he</strong> <strong>gebolgen</strong> wæs, <br>
 recedes muþan.     Raþe æfter þon <br>
 </dd>
 <dt>725</dt>
 <dd>
 on fagne flor     feond treddode, <br>
 eode yrremod;     him of eagum stod <br>
 ligge gelicost     leoht unfæger. <br>
 Geseah he in recede     rinca manige, <br>
 swefan sibbegedriht     samod ætgædere, <br>
 </dd>
 <dt>730</dt>
 <dd>
 magorinca heap.     þa his mod ahlog; <br>
 mynte þæt he gedælde,     ærþon dæg cwome, <br>
 atol aglæca,     anra gehwylces <br>
 lif wið lice,     þa him alumpen wæs <br>
 wistfylle wen.     Ne wæs þæt wyrd þa gen <br>
 </dd>
 <dt>735</dt>
 <dd>
 þæt he ma moste     manna cynnes <br>
 ðicgean ofer þa niht.     þryðswyð beheold <br>
 mæg Higelaces,     hu se manscaða <br>
 under færgripum     gefaran wolde. <br>
 Ne þæt se aglæca     yldan þohte, <br>
 </dd>
 <dt>740</dt>
 <dd>
 ac he gefeng hraðe     forman siðe <br>
 slæpendne rinc,     slat unwearnum, <br>
 bat banlocan,     blod edrum dranc, <br>
 synsnædum swealh;     sona hæfde <br>
 unlyfigendes     eal gefeormod, <br>
 </dd>
 <dt>745</dt>
 <dd>
 fet ond folma.     Forð near ætstop, <br>
 nam þa mid handa     higeþihtigne <br>
 rinc on ræste,     ræhte ongean <br>
 feond mid folme;     he onfeng hraþe <br>
 inwitþancum     ond wið earm gesæt. <br>
 </dd>
 <dt>750</dt>
 <dd>
 Sona þæt onfunde     fyrena hyrde <br>
 þæt he ne mette     middangeardes, <br>
 eorþan <strong>sceata,</strong>     on elran men <br>
 mundgripe maran.     He on mode wearð <br>
 forht on ferhðe;     no þy ær fram meahte. <br>
 </dd>
 <dt>755</dt>
 <dd>
 Hyge wæs him hinfus,     wolde on heolster fleon, <br>
 secan deofla gedræg;     ne wæs his drohtoð þær <br>
 swylce he on ealderdagum     ær gemette. <br>
 Gemunde þa se goda,     mæg Higelaces, <br>
 æfenspræce,     uplang astod <br>
 </dd>
 <dt>760</dt>
 <dd>
 ond him fæste wiðfeng;     fingras burston. <br>
 Eoten wæs utweard;     eorl furþur stop. <br>
 Mynte se mæra,     <strong>þær</strong> he meahte swa, <br>
 widre gewindan     ond on weg þanon <br>
 fleon on fenhopu;     wiste his fingra geweald <br>
 </dd>
 <dt>765</dt>
 <dd>
 on grames grapum.     þæt <strong>wæs</strong> geocor sið <br>
 þæt se hearmscaþa     to Heorute ateah. <br>
 Dryhtsele dynede;     Denum eallum wearð, <br>
 ceasterbuendum,     cenra gehwylcum, <br>
 eorlum ealuscerwen.     Yrre wæron begen, <br>
 </dd>
 <dt>770</dt>
 <dd>
 reþe renweardas.     Reced hlynsode. <br>
 þa wæs wundor micel     þæt se winsele <br>
 wiðhæfde heaþodeorum,     þæt he on hrusan ne feol, <br>
 fæger foldbold;     ac he þæs fæste wæs <br>
 innan ond utan     irenbendum <br>
 </dd>
 <dt>775</dt>
 <dd>
 searoþoncum besmiþod.     þær fram sylle abeag <br>
 medubenc monig,     mine gefræge, <br>
 golde geregnad,     þær þa graman wunnon. <br>
 þæs ne wendon ær     witan Scyldinga <br>
 þæt hit a mid gemete     manna ænig, <br>
 </dd>
 <dt>780</dt>
 <dd>
 <strong>betlic</strong> ond banfag,     tobrecan meahte, <br>
 listum tolucan,     nymþe liges fæþm <br>
 swulge on swaþule.     Sweg up astag <br>
 niwe geneahhe;     Norðdenum stod <br>
 atelic egesa,     anra gehwylcum <br>
 </dd>
 <dt>785</dt>
 <dd>
 þara þe of wealle     wop gehyrdon, <br>
 gryreleoð galan     godes ondsacan, <br>
 sigeleasne sang,     sar wanigean <br>
 helle hæfton.     Heold hine fæste <br>
 se þe manna wæs     mægene strengest <br>
 </dd>
 <dt>790</dt>
 <dd>
 on þæm dæge     þysses lifes. <br>
 Nolde eorla hleo     ænige þinga <br>
 þone cwealmcuman     cwicne forlætan, <br>
 ne his lifdagas     leoda ænigum <br>
 nytte tealde.     þær genehost brægd <br>
 </dd>
 <dt>795</dt>
 <dd>
 eorl Beowulfes     ealde lafe, <br>
 wolde freadrihtnes     feorh ealgian, <br>
 mæres þeodnes,     ðær hie meahton swa. <br>
 Hie þæt ne wiston,     þa hie gewin drugon, <br>
 heardhicgende     hildemecgas, <br>
 </dd>
 <dt>800</dt>
 <dd>
 ond on healfa gehwone     heawan þohton, <br>
 sawle secan,     þone synscaðan <br>
 ænig ofer eorþan     irenna cyst, <br>
 guðbilla nan,     gretan nolde, <br>
 ac he sigewæpnum     forsworen hæfde, <br>
 </dd>
 <dt>805</dt>
 <dd>
 ecga gehwylcre.     Scolde his aldorgedal <br>
 on ðæm dæge     þysses lifes <br>
 earmlic wurðan,     ond se ellorgast <br>
 on feonda geweald     feor siðian. <br>
 ða þæt onfunde     se þe fela æror <br>
 </dd>
 <dt>810</dt>
 <dd>
 modes myrðe     manna cynne, <br>
 fyrene gefremede     (he <strong>wæs</strong> fag wið god), <br>
 þæt him se lichoma     læstan nolde, <br>
 ac hine se modega     mæg Hygelaces <br>
 hæfde be honda;     wæs gehwæþer oðrum <br>
 </dd>
 <dt>815</dt>
 <dd>
 lifigende lað.     Licsar gebad <br>
 atol æglæca;     him on eaxle wearð <br>
 syndolh sweotol,     seonowe onsprungon, <br>
 burston banlocan.     Beowulfe wearð <br>
 guðhreð gyfeþe;     scolde Grendel þonan <br>
 </dd>
 <dt>820</dt>
 <dd>
 feorhseoc fleon     under fenhleoðu, <br>
 secean wynleas wic;     wiste þe geornor <br>
 þæt his aldres wæs     ende gegongen, <br>
 dogera dægrim.     Denum eallum wearð <br>
 æfter þam wælræse     willa gelumpen. <br>
 </dd>
 <dt>825</dt>
 <dd>
 Hæfde þa gefælsod     se þe ær feorran com, <br>
 snotor ond swyðferhð,     sele Hroðgares, <br>
 genered wið niðe;     nihtweorce gefeh, <br>
 ellenmærþum.     Hæfde Eastdenum <br>
 Geatmecga leod     gilp gelæsted, <br>
 </dd>
 <dt>830</dt>
 <dd>
 swylce oncyþðe     ealle gebette, <br>
 inwidsorge,     þe hie ær drugon <br>
 ond for þreanydum     þolian scoldon, <br>
 torn unlytel.     þæt wæs tacen sweotol, <br>
 syþðan hildedeor     hond alegde, <br>
 </dd>
 <dt>835</dt>
 <dd>
 earm ond eaxle     (þær wæs eal geador <br>
 Grendles grape)     under geapne <strong>hrof.</strong> <br>
 ða wæs on morgen     mine gefræge <br>
 ymb þa gifhealle     guðrinc monig; <br>
 ferdon folctogan     feorran ond nean <br>
 </dd>
 <dt>840</dt>
 <dd>
 geond widwegas     wundor sceawian, <br>
 laþes lastas.     No his lifgedal <br>
 sarlic þuhte     secga ænegum <br>
 þara þe tirleases     trode sceawode, <br>
 hu he werigmod     on weg þanon, <br>
 </dd>
 <dt>845</dt>
 <dd>
 niða ofercumen,     on nicera mere <br>
 fæge ond geflymed     feorhlastas bær. <br>
 ðær wæs on blode     brim weallende, <br>
 atol yða geswing     eal gemenged <br>
 haton heolfre,     heorodreore weol. <br>
 </dd>
 <dt>850</dt>
 <dd>
 Deaðfæge deog,     siððan dreama leas <br>
 in fenfreoðo     feorh alegde, <br>
 hæþene sawle;     þær him hel onfeng. <br>
 þanon eft gewiton     ealdgesiðas, <br>
 swylce geong manig     of gomenwaþe <br>
 </dd>
 <dt>855</dt>
 <dd>
 fram mere modge     mearum ridan, <br>
 beornas on blancum.     ðær wæs Beowulfes <br>
 mærðo mæned;     monig oft gecwæð <br>
 þætte suð ne norð     be sæm tweonum <br>
 ofer eormengrund     oþer nænig <br>
 </dd>
 <dt>860</dt>
 <dd>
 under swegles begong     selra nære <br>
 rondhæbbendra,     rices wyrðra. <br>
 Ne hie huru winedrihten     wiht ne logon, <br>
 glædne Hroðgar,     ac þæt wæs god cyning. <br>
 Hwilum heaþorofe     hleapan leton, <br>
 </dd>
 <dt>865</dt>
 <dd>
 on geflit faran     fealwe mearas <br>
 ðær him foldwegas     fægere þuhton, <br>
 cystum cuðe.     Hwilum cyninges þegn, <br>
 guma gilphlæden,     gidda gemyndig, <br>
 se ðe ealfela     ealdgesegena <br>
 </dd>
 <dt>870</dt>
 <dd>
 worn gemunde,     word oþer fand <br>
 soðe gebunden;     secg eft ongan <br>
 sið Beowulfes     snyttrum styrian <br>
 ond on sped wrecan     spel gerade, <br>
 wordum wrixlan.     Welhwylc gecwæð <br>
 </dd>
 <dt>875</dt>
 <dd>
 þæt he fram <strong>Sigemundes</strong>     secgan hyrde <br>
 ellendædum,     uncuþes fela, <br>
 Wælsinges gewin,     wide siðas, <br>
 þara þe gumena bearn     gearwe ne wiston, <br>
 fæhðe ond fyrena,     buton Fitela mid hine, <br>
 </dd>
 <dt>880</dt>
 <dd>
 þonne he swulces hwæt     secgan wolde, <br>
 eam his nefan,     swa hie a wæron <br>
 æt niða gehwam     nydgesteallan; <br>
 hæfdon ealfela     eotena cynnes <br>
 sweordum gesæged.     Sigemunde gesprong <br>
 </dd>
 <dt>885</dt>
 <dd>
 æfter deaðdæge     dom unlytel, <br>
 syþðan wiges heard     wyrm acwealde, <br>
 hordes hyrde.     He under harne stan, <br>
 æþelinges bearn,     ana geneðde <br>
 frecne dæde,     ne wæs him Fitela mid. <br>
 </dd>
 <dt>890</dt>
 <dd>
 Hwæþre him gesælde     ðæt þæt swurd þurhwod <br>
 wrætlicne wyrm,     þæt hit on wealle ætstod, <br>
 dryhtlic iren;     draca morðre swealt. <br>
 Hæfde aglæca     elne gegongen <br>
 þæt he beahhordes     brucan moste <br>
 </dd>
 <dt>895</dt>
 <dd>
 selfes dome;     sæbat gehleod, <br>
 bær on bearm scipes     beorhte frætwa, <br>
 Wælses eafera.     Wyrm hat gemealt. <br>
 Se wæs wreccena     wide mærost <br>
 ofer werþeode,     wigendra hleo, <br>
 </dd>
 <dt>900</dt>
 <dd>
 ellendædum     (he þæs ær onðah), <br>
 siððan Heremodes     hild sweðrode, <br>
 <strong>eafoð</strong> ond ellen.     He mid Eotenum wearð <br>
 on feonda geweald     forð forlacen, <br>
 snude forsended.     Hine sorhwylmas <br>
 </dd>
 <dt>905</dt>
 <dd>
 lemede to lange;     he his leodum wearð, <br>
 eallum æþellingum     to aldorceare; <br>
 swylce oft bemearn     ærran mælum <br>
 swiðferhþes sið     snotor ceorl monig, <br>
 se þe him bealwa to     bote gelyfde, <br>
 </dd>
 <dt>910</dt>
 <dd>
 þæt þæt ðeodnes bearn     geþeon scolde, <br>
 fæderæþelum onfon,     folc gehealdan, <br>
 hord ond hleoburh,     hæleþa rice, <br>
 %%OE%% Scyldinga.     He þær eallum wearð, <br>
 mæg Higelaces,     manna cynne, <br>
 </dd>
 <dt>915</dt>
 <dd>
 freondum gefægra;     hine fyren onwod. <br>
 Hwilum flitende     fealwe stræte <br>
 mearum mæton.     ða wæs morgenleoht <br>
 scofen ond scynded.     Eode scealc monig <br>
 swiðhicgende     to sele þam hean <br>
 </dd>
 <dt>920</dt>
 <dd>
 searowundor seon;     swylce self cyning <br>
 of brydbure,     beahhorda weard, <br>
 tryddode tirfæst     getrume micle, <br>
 cystum gecyþed,     ond his cwen mid him <br>
 medostigge mæt     mægþa hose. <br>
 </dd>
 <dt>925</dt>
 <dd>
 Hroðgar maþelode     (he to healle geong, <br>
 stod on stapole,     geseah steapne hrof, <br>
 golde fahne,     ond Grendles hond): <br>
 "ðisse ansyne     alwealdan þanc <br>
 lungre gelimpe!     Fela ic laþes gebad, <br>
 </dd>
 <dt>930</dt>
 <dd>
 grynna æt Grendle;     a mæg god wyrcan <br>
 wunder æfter wundre,     wuldres hyrde. <br>
 ðæt wæs ungeara     þæt ic ænigra me <br>
 weana ne wende     to widan feore <br>
 bote gebidan,     þonne blode fah <br>
 </dd>
 <dt>935</dt>
 <dd>
 husa selest     heorodreorig stod, <br>
 wea widscofen     witena <strong>gehwylcum</strong> <br>
 ðara þe ne wendon     þæt hie wideferhð <br>
 leoda landgeweorc     laþum beweredon <br>
 scuccum ond scinnum.     Nu scealc hafað <br>
 </dd>
 <dt>940</dt>
 <dd>
 þurh drihtnes miht     dæd gefremede <br>
 ðe we ealle     ær ne meahton <br>
 snyttrum besyrwan.     Hwæt, þæt secgan mæg <br>
 efne swa hwylc mægþa     swa ðone magan cende <br>
 æfter gumcynnum,     gyf heo gyt lyfað, <br>
 </dd>
 <dt>945</dt>
 <dd>
 þæt hyre ealdmetod     este wære <br>
 bearngebyrdo.     Nu ic, Beowulf, þec, <br>
 secg betsta,     me for sunu wylle <br>
 freogan on ferhþe;     heald forð tela <br>
 niwe sibbe.     Ne bið þe <strong>nænigra</strong> gad <br>
 </dd>
 <dt>950</dt>
 <dd>
 worolde wilna,     þe ic geweald hæbbe. <br>
 Ful oft ic for læssan     lean teohhode, <br>
 hordweorþunge     hnahran rince, <br>
 sæmran æt sæcce.     þu þe self hafast <br>
 dædum gefremed     þæt þin <strong>dom</strong> lyfað <br>
 </dd>
 <dt>955</dt>
 <dd>
 awa to aldre.     Alwalda þec <br>
 gode forgylde,     swa he nu gyt dyde!" <br>
 Beowulf maþelode,     bearn Ecþeowes: <br>
 "We þæt ellenweorc     estum miclum, <br>
 feohtan fremedon,     frecne geneðdon <br>
 </dd>
 <dt>960</dt>
 <dd>
 eafoð uncuþes.     Uþe ic swiþor <br>
 þæt ðu hine selfne     geseon moste, <br>
 feond on frætewum     fylwerigne. <br>
 Ic <strong>hine</strong> hrædlice     heardan clammum <br>
 on wælbedde     wriþan þohte, <br>
 </dd>
 <dt>965</dt>
 <dd>
 þæt he for <strong>mundgripe</strong>     minum scolde <br>
 licgean lifbysig,     butan his lic swice. <br>
 Ic hine ne mihte,     þa metod nolde, <br>
 ganges getwæman,     no ic him þæs georne ætfealh, <br>
 feorhgeniðlan;     wæs to foremihtig <br>
 </dd>
 <dt>970</dt>
 <dd>
 feond on feþe.     Hwæþere he his folme forlet <br>
 to lifwraþe     last weardian, <br>
 earm ond eaxle.     No þær ænige swa þeah <br>
 feasceaft guma     frofre gebohte; <br>
 no þy leng leofað     laðgeteona, <br>
 </dd>
 <dt>975</dt>
 <dd>
 synnum geswenced,     ac hyne sar hafað <br>
 <strong>mid</strong> <strong>nydgripe</strong>     nearwe befongen, <br>
 balwon bendum.     ðær abidan sceal <br>
 maga mane fah     miclan domes, <br>
 hu him scir metod     scrifan wille." <br>
 </dd>
 <dt>980</dt>
 <dd>
 ða wæs swigra secg,     sunu Eclafes, <br>
 on gylpspræce     guðgeweorca, <br>
 siþðan æþelingas     eorles cræfte <br>
 ofer heanne hrof     hand sceawedon, <br>
 feondes fingras.     Foran æghwylc wæs, <br>
 </dd>
 <dt>985</dt>
 <dd>
 <strong>stiðra</strong> nægla gehwylc,     style gelicost, <br>
 hæþenes handsporu     <strong>hilderinces,</strong> <br>
 egl, unheoru.     æghwylc gecwæð <br>
 þæt him heardra nan     hrinan wolde <br>
 iren ærgod,     þæt ðæs ahlæcan <br>
 </dd>
 <dt>990</dt>
 <dd>
 blodge beadufolme     onberan wolde. <br>
 ða wæs haten hreþe     Heort innanweard <br>
 folmum gefrætwod.     Fela þæra wæs, <br>
 wera ond wifa,     þe þæt winreced, <br>
 gestsele gyredon.     Goldfag scinon <br>
 </dd>
 <dt>995</dt>
 <dd>
 web æfter wagum,     wundorsiona fela <br>
 secga gehwylcum     þara þe on swylc starað. <br>
 Wæs þæt beorhte bold     tobrocen swiðe, <br>
 eal inneweard     irenbendum fæst, <br>
 heorras tohlidene.     Hrof ana genæs, <br>
 </dd>
 <dt>1000</dt>
 <dd>
 ealles ansund,     þe se aglæca, <br>
 fyrendædum fag,     on fleam gewand, <br>
 aldres orwena.     No þæt yðe byð <br>
 to befleonne,     fremme se þe wille, <br>
 ac <strong>gesecan</strong> sceal     sawlberendra, <br>
 </dd>
 <dt>1005</dt>
 <dd>
 nyde genydde,     niþða bearna, <br>
 grundbuendra     gearwe stowe, <br>
 þær his lichoma     legerbedde fæst <br>
 swefeþ æfter symle.     þa wæs sæl ond mæl <br>
 þæt to healle gang     Healfdenes sunu; <br>
 </dd>
 <dt>1010</dt>
 <dd>
 wolde self cyning     symbel þicgan. <br>
 Ne gefrægen ic þa mægþe     maran weorode <br>
 ymb hyra sincgyfan     sel gebæran. <br>
 Bugon þa to bence     blædagande, <br>
 fylle gefægon;     fægere geþægon <br>
 </dd>
 <dt>1015</dt>
 <dd>
 medoful manig     magas þara <br>
 swiðhicgende     on sele þam hean, <br>
 Hroðgar ond Hroþulf.     Heorot innan wæs <br>
 freondum afylled;     nalles facenstafas <br>
 þeodscyldingas     þenden fremedon. <br>
 </dd>
 <dt>1020</dt>
 <dd>
 Forgeaf þa Beowulfe     <strong>bearn</strong> Healfdenes <br>
 segen gyldenne     sigores to leane; <br>
 hroden <strong>hildecumbor,</strong>     helm ond byrnan, <br>
 mære maðþumsweord     manige gesawon <br>
 beforan beorn beran.     Beowulf geþah <br>
 </dd>
 <dt>1025</dt>
 <dd>
 ful on flette;     no he þære feohgyfte <br>
 for <strong>sceotendum</strong>     scamigan ðorfte. <br>
 Ne gefrægn ic freondlicor     feower madmas <br>
 golde gegyrede     gummanna fela <br>
 in ealobence     oðrum gesellan. <br>
 </dd>
 <dt>1030</dt>
 <dd>
 Ymb þæs helmes hrof     heafodbeorge <br>
 wirum bewunden     <strong>walu</strong> utan heold, <br>
 þæt him fela laf     frecne ne meahton <br>
 scurheard sceþðan,     þonne scyldfreca <br>
 ongean gramum     gangan scolde. <br>
 </dd>
 <dt>1035</dt>
 <dd>
 Heht ða eorla hleo     eahta mearas <br>
 fætedhleore     on flet teon, <br>
 in under eoderas.     þara anum stod <br>
 sadol searwum fah,     since gewurþad; <br>
 þæt wæs hildesetl     heahcyninges, <br>
 </dd>
 <dt>1040</dt>
 <dd>
 ðonne sweorda gelac     sunu Healfdenes <br>
 efnan wolde.     Næfre on ore læg <br>
 widcuþes wig,     ðonne walu feollon. <br>
 Ond ða Beowulfe     bega gehwæþres <br>
 eodor Ingwina     onweald geteah, <br>
 </dd>
 <dt>1045</dt>
 <dd>
 wicga ond wæpna,     het hine wel brucan. <br>
 Swa manlice     mære þeoden, <br>
 hordweard hæleþa,     heaþoræsas geald <br>
 mearum ond madmum,     swa hy næfre man lyhð, <br>
 se þe secgan wile     soð æfter rihte. <br>
 </dd>
 <dt>1050</dt>
 <dd>
 ða gyt æghwylcum     eorla drihten <br>
 þara þe mid Beowulfe     <strong>brimlade</strong> teah <br>
 on þære medubence     maþðum gesealde, <br>
 yrfelafe,     ond þone ænne heht <br>
 golde forgyldan,     þone ðe Grendel ær <br>
 </dd>
 <dt>1055</dt>
 <dd>
 mane acwealde,     swa he hyra ma wolde, <br>
 nefne him witig god     wyrd forstode <br>
 ond ðæs mannes mod.     Metod eallum weold <br>
 gumena cynnes,     swa he nu git deð. <br>
 Forþan bið andgit     æghwær selest, <br>
 </dd>
 <dt>1060</dt>
 <dd>
 ferhðes foreþanc.     Fela sceal gebidan <br>
 leofes ond laþes     se þe longe her <br>
 on ðyssum windagum     worolde bruceð. <br>
 þær wæs sang ond sweg     samod ætgædere <br>
 fore Healfdenes     hildewisan, <br>
 </dd>
 <dt>1065</dt>
 <dd>
 gomenwudu greted,     gid oft wrecen, <br>
 ðonne healgamen     Hroþgares scop <br>
 æfter medobence     mænan scolde <br>
 <strong>be</strong> Finnes eaferum,     ða hie se fær begeat, <br>
 hæleð Healfdena,     Hnæf Scyldinga, <br>
 </dd>
 <dt>1070</dt>
 <dd>
 in Freswæle     feallan scolde. <br>
 Ne huru Hildeburh     herian þorfte <br>
 Eotena treowe;     unsynnum wearð <br>
 beloren leofum     æt þam <strong>lindplegan,</strong> <br>
 bearnum ond broðrum;     hie on gebyrd hruron, <br>
 </dd>
 <dt>1075</dt>
 <dd>
 gare wunde.     þæt wæs geomuru ides! <br>
 Nalles holinga     Hoces dohtor <br>
 meotodsceaft bemearn,     syþðan morgen com, <br>
 ða heo under swegle     geseon meahte <br>
 morþorbealo maga,     þær <strong>heo</strong> ær mæste heold <br>
 </dd>
 <dt>1080</dt>
 <dd>
 worolde wynne.     Wig ealle fornam <br>
 Finnes þegnas     nemne feaum anum, <br>
 þæt he ne mehte     on þæm meðelstede <br>
 wig Hengeste     wiht gefeohtan, <br>
 ne þa wealafe     wige forþringan <br>
 </dd>
 <dt>1085</dt>
 <dd>
 þeodnes <strong>ðegna;</strong>     ac hig him geþingo budon, <br>
 þæt hie him oðer flet     eal gerymdon, <br>
 healle ond heahsetl,     þæt hie healfre geweald <br>
 wið Eotena bearn     agan moston, <br>
 ond æt feohgyftum     Folcwaldan sunu <br>
 </dd>
 <dt>1090</dt>
 <dd>
 dogra gehwylce     Dene weorþode, <br>
 Hengestes heap     hringum wenede <br>
 efne swa swiðe     sincgestreonum <br>
 fættan goldes,     swa he Fresena cyn <br>
 on beorsele     byldan wolde. <br>
 </dd>
 <dt>1095</dt>
 <dd>
 ða hie getruwedon     on twa healfa <br>
 fæste frioðuwære.     Fin Hengeste <br>
 elne, unflitme     aðum benemde <br>
 þæt he þa wealafe     weotena dome <br>
 arum heolde,     þæt ðær ænig mon <br>
 </dd>
 <dt>1100</dt>
 <dd>
 wordum ne worcum     wære ne bræce, <br>
 ne þurh inwitsearo     æfre gemænden <br>
 ðeah hie hira beaggyfan     banan folgedon <br>
 ðeodenlease,     þa him swa geþearfod wæs; <br>
 gyf þonne Frysna hwylc     <strong>frecnan</strong> spræce <br>
 </dd>
 <dt>1105</dt>
 <dd>
 ðæs morþorhetes     myndgiend wære, <br>
 þonne hit sweordes ecg     <strong>seðan</strong> scolde. <br>
 <strong>Ad</strong> wæs geæfned     ond icge gold <br>
 ahæfen of horde.     Herescyldinga <br>
 betst beadorinca     wæs on bæl gearu. <br>
 </dd>
 <dt>1110</dt>
 <dd>
 æt þæm ade wæs     eþgesyne <br>
 swatfah syrce,     swyn ealgylden, <br>
 eofer irenheard,     æþeling manig <br>
 wundum awyrded;     sume on wæle crungon. <br>
 Het ða Hildeburh     æt Hnæfes ade <br>
 </dd>
 <dt>1115</dt>
 <dd>
 hire selfre sunu     sweoloðe befæstan, <br>
 banfatu bærnan     ond on bæl don <br>
 <strong>eame</strong> on eaxle.     Ides gnornode, <br>
 geomrode giddum.     Guðrinc astah. <br>
 Wand to wolcnum     wælfyra mæst, <br>
 </dd>
 <dt>1120</dt>
 <dd>
 hlynode for hlawe;     hafelan multon, <br>
 bengeato burston,     ðonne blod ætspranc, <br>
 laðbite lices.     Lig ealle forswealg, <br>
 gæsta gifrost,     þara ðe þær guð fornam <br>
 bega folces;     wæs hira blæd scacen. <br>
 </dd>
 <dt>1125</dt>
 <dd>
 Gewiton him ða wigend     wica neosian, <br>
 freondum befeallen,     Frysland geseon, <br>
 hamas ond heaburh.     Hengest ða gyt <br>
 wælfagne winter     wunode mid Finne <br>
 <strong>eal</strong> unhlitme.     Eard gemunde, <br>
 </dd>
 <dt>1130</dt>
 <dd>
 þeah þe he <strong>ne</strong> meahte     on mere drifan <br>
 hringedstefnan;     holm storme weol, <br>
 won wið winde,     winter yþe beleac <br>
 isgebinde,     oþðæt oþer com <br>
 gear in geardas,     swa nu gyt deð, <br>
 </dd>
 <dt>1135</dt>
 <dd>
 þa ðe syngales     sele bewitiað, <br>
 wuldortorhtan weder.     ða wæs winter scacen, <br>
 fæger foldan bearm.     Fundode wrecca, <br>
 gist of geardum;     he to gyrnwræce <br>
 swiðor þohte     þonne to sælade, <br>
 </dd>
 <dt>1140</dt>
 <dd>
 gif he torngemot     þurhteon mihte <br>
 þæt he Eotena bearn     inne gemunde. <br>
 Swa he ne forwyrnde     woroldrædenne, <br>
 þonne him Hunlafing     hildeleoman, <br>
 billa selest,     on bearm dyde, <br>
 </dd>
 <dt>1145</dt>
 <dd>
 þæs wæron mid Eotenum     ecge cuðe. <br>
 Swylce ferhðfrecan     Fin eft begeat <br>
 sweordbealo sliðen     æt his selfes ham, <br>
 siþðan grimne gripe     Guðlaf ond Oslaf <br>
 æfter sæsiðe,     sorge, mændon, <br>
 </dd>
 <dt>1150</dt>
 <dd>
 ætwiton weana dæl;     ne meahte wæfre mod <br>
 forhabban in hreþre.     ða wæs heal <strong>roden</strong> <br>
 feonda feorum,     swilce Fin slægen, <br>
 cyning on corþre,     ond seo cwen numen. <br>
 Sceotend Scyldinga     to scypon feredon <br>
 </dd>
 <dt>1155</dt>
 <dd>
 eal ingesteald     eorðcyninges, <br>
 swylce hie æt Finnes ham     findan meahton <br>
 sigla, searogimma.     Hie on sælade <br>
 drihtlice wif     to Denum feredon, <br>
 læddon to leodum.     Leoð wæs asungen, <br>
 </dd>
 <dt>1160</dt>
 <dd>
 gleomannes gyd.     Gamen eft astah, <br>
 beorhtode bencsweg;     byrelas sealdon <br>
 win of wunderfatum.     þa cwom Wealhþeo forð <br>
 gan under gyldnum beage,     þær þa godan twegen <br>
 sæton suhtergefæderan;     þa gyt wæs hiera sib ætgædere, <br>
 </dd>
 <dt>1165</dt>
 <dd>
 æghwylc oðrum trywe.     Swylce þær <strong>Unferþ</strong> þyle <br>
 æt fotum sæt frean Scyldinga;     gehwylc hiora his ferhþe treowde, <br>
 þæt he hæfde mod micel,     þeah þe he his magum nære <br>
 arfæst æt ecga gelacum.     Spræc ða ides Scyldinga: <br>
 "Onfoh þissum fulle,     freodrihten min, <br>
 </dd>
 <dt>1170</dt>
 <dd>
 sinces brytta!     þu on sælum wes, <br>
 goldwine gumena,     ond to Geatum spræc <br>
 mildum wordum,     swa sceal man don. <br>
 Beo wið Geatas glæd,     geofena gemyndig, <br>
 nean ond feorran     þu nu hafast. <br>
 </dd>
 <dt>1175</dt>
 <dd>
 Me man sægde     þæt þu ðe for sunu wolde <br>
 <strong>hererinc</strong> habban.     Heorot is gefælsod, <br>
 beahsele beorhta;     bruc þenden þu mote <br>
 manigra medo,     ond þinum magum læf <br>
 folc ond rice,     þonne ðu forð scyle <br>
 </dd>
 <dt>1180</dt>
 <dd>
 metodsceaft seon.     Ic minne can <br>
 glædne Hroþulf,     þæt he þa geogoðe wile <br>
 arum healdan,     gyf þu ær <strong>þonne</strong> he, <br>
 wine Scildinga,     worold oflætest; <br>
 wene ic þæt he mid gode     gyldan wille <br>
 </dd>
 <dt>1185</dt>
 <dd>
 uncran eaferan,     gif he þæt eal gemon, <br>
 hwæt wit to willan     ond to worðmyndum <br>
 umborwesendum ær     arna gefremedon." <br>
 Hwearf þa bi bence     þær hyre byre wæron, <br>
 Hreðric ond Hroðmund,     ond hæleþa bearn, <br>
 </dd>
 <dt>1190</dt>
 <dd>
 giogoð ætgædere;     þær se goda sæt, <br>
 Beowulf Geata,     be þæm gebroðrum twæm. <br>
 Him wæs ful boren     ond freondlaþu <br>
 wordum bewægned,     ond wunden gold <br>
 estum geeawed,     earmreade twa, <br>
 </dd>
 <dt>1195</dt>
 <dd>
 hrægl ond hringas,     healsbeaga mæst <br>
 þara þe ic on foldan     gefrægen hæbbe. <br>
 Nænigne ic under swegle     selran hyrde <br>
 <strong>hordmaððum</strong> hæleþa,     syþðan Hama ætwæg <br>
 to <strong>þære</strong> byrhtan byrig     Brosinga mene, <br>
 </dd>
 <dt>1200</dt>
 <dd>
 sigle ond sincfæt;     searoniðas <strong>fleah</strong> <br>
 Eormenrices,     geceas ecne ræd. <br>
 þone hring hæfde     Higelac Geata, <br>
 nefa Swertinges,     nyhstan siðe, <br>
 siðþan he under segne     sinc ealgode, <br>
 </dd>
 <dt>1205</dt>
 <dd>
 wælreaf werede;     hyne wyrd fornam, <br>
 syþðan he for wlenco     wean ahsode, <br>
 fæhðe to Frysum.     He þa frætwe wæg, <br>
 eorclanstanas     ofer yða ful, <br>
 rice þeoden;     he under rande gecranc. <br>
 </dd>
 <dt>1210</dt>
 <dd>
 Gehwearf þa in Francna fæþm     feorh cyninges, <br>
 breostgewædu     ond se beah somod; <br>
 wyrsan wigfrecan     wæl <strong>reafedon</strong> <br>
 æfter guðsceare,     Geata leode, <br>
 hreawic heoldon.     Heal swege onfeng. <br>
 </dd>
 <dt>1215</dt>
 <dd>
 Wealhðeo maþelode,     heo fore þæm werede spræc: <br>
 "Bruc ðisses beages,     Beowulf leofa, <br>
 hyse, mid hæle,     ond þisses hrægles neot, <br>
 <strong>þeodgestreona,</strong>     ond geþeoh tela, <br>
 cen þec mid cræfte     ond þyssum cnyhtum wes <br>
 </dd>
 <dt>1220</dt>
 <dd>
 lara liðe;     ic þe þæs lean geman. <br>
 Hafast þu gefered     þæt ðe feor ond neah <br>
 ealne wideferhþ     weras ehtigað, <br>
 efne swa side     swa sæ bebugeð, <br>
 windgeard, weallas.     Wes þenden þu lifige, <br>
 </dd>
 <dt>1225</dt>
 <dd>
 æþeling, eadig.     Ic þe an tela <br>
 sincgestreona.     Beo þu suna minum <br>
 dædum gedefe,     dreamhealdende. <br>
 Her is æghwylc eorl     oþrum getrywe, <br>
 modes milde,     mandrihtne <strong>hold;</strong> <br>
 </dd>
 <dt>1230</dt>
 <dd>
 þegnas syndon geþwære,     þeod ealgearo, <br>
 druncne dryhtguman     doð swa ic bidde." <br>
 Eode þa to setle.     þær wæs symbla cyst; <br>
 druncon win weras.     Wyrd ne cuþon, <br>
 geosceaft <strong>grimme,</strong>     swa hit agangen wearð <br>
 </dd>
 <dt>1235</dt>
 <dd>
 eorla manegum,     syþðan æfen cwom <br>
 ond him Hroþgar gewat     to hofe sinum, <br>
 rice to ræste.     Reced weardode <br>
 unrim eorla,     swa hie oft ær dydon. <br>
 Bencþelu beredon;     hit geondbræded wearð <br>
 </dd>
 <dt>1240</dt>
 <dd>
 beddum ond bolstrum.     Beorscealca sum <br>
 fus ond fæge     fletræste gebeag. <br>
 Setton him to heafdon     hilderandas, <br>
 bordwudu beorhtan;     þær on bence wæs <br>
 ofer æþelinge     yþgesene <br>
 </dd>
 <dt>1245</dt>
 <dd>
 heaþosteapa helm,     hringed byrne, <br>
 þrecwudu þrymlic.     Wæs þeaw hyra <br>
 þæt hie oft wæron     an wig gearwe, <br>
 ge æt ham ge on herge,     ge gehwæþer þara, <br>
 efne swylce mæla     swylce hira mandryhtne <br>
 </dd>
 <dt>1250</dt>
 <dd>
 þearf gesælde;     wæs seo þeod tilu. <br>
 Sigon þa to slæpe.     Sum sare angeald <br>
 æfenræste,     swa him ful oft gelamp, <br>
 siþðan goldsele     Grendel warode, <br>
 unriht æfnde,     oþþæt ende becwom, <br>
 </dd>
 <dt>1255</dt>
 <dd>
 swylt æfter synnum.     þæt gesyne wearþ, <br>
 widcuþ werum,     þætte wrecend þa gyt <br>
 lifde æfter laþum,     lange þrage, <br>
 æfter guðceare.     Grendles modor, <br>
 ides, aglæcwif,     yrmþe gemunde, <br>
 </dd>
 <dt>1260</dt>
 <dd>
 se þe wæteregesan     wunian scolde, <br>
 cealde streamas,     siþðan <strong>Cain</strong> wearð <br>
 to ecgbanan     angan breþer, <br>
 fæderenmæge;     he þa fag gewat, <br>
 morþre gemearcod,     mandream fleon, <br>
 </dd>
 <dt>1265</dt>
 <dd>
 westen warode.     þanon woc fela <br>
 geosceaftgasta;     wæs þæra Grendel sum, <br>
 heorowearh hetelic,     se æt Heorote fand <br>
 wæccendne wer     wiges bidan. <br>
 þær him aglæca     ætgræpe wearð; <br>
 </dd>
 <dt>1270</dt>
 <dd>
 hwæþre he gemunde     mægenes strenge, <br>
 gimfæste gife     ðe him god sealde, <br>
 ond him to anwaldan     are gelyfde, <br>
 frofre ond fultum;     ðy he þone feond ofercwom, <br>
 gehnægde helle gast.     þa he hean gewat, <br>
 </dd>
 <dt>1275</dt>
 <dd>
 dreame bedæled,     deaþwic seon, <br>
 mancynnes feond,     ond his modor þa gyt, <br>
 gifre ond galgmod,     gegan wolde <br>
 sorhfulne sið,     sunu <strong>deað</strong> wrecan. <br>
 Com þa to Heorote,     ðær Hringdene <br>
 </dd>
 <dt>1280</dt>
 <dd>
 geond þæt sæld swæfun.     þa ðær sona wearð <br>
 edhwyrft eorlum,     siþðan inne fealh <br>
 Grendles modor.     Wæs se gryre læssa <br>
 efne swa micle     swa bið mægþa cræft, <br>
 wiggryre wifes,     be wæpnedmen, <br>
 </dd>
 <dt>1285</dt>
 <dd>
 þonne heoru bunden,     hamere geþuren, <br>
 sweord swate fah     swin ofer helme <br>
 ecgum dyhttig     andweard scireð. <br>
 þa wæs on healle     heardecg togen <br>
 sweord ofer setlum,     sidrand manig <br>
 </dd>
 <dt>1290</dt>
 <dd>
 hafen handa fæst;     helm ne gemunde, <br>
 byrnan side,     þa hine se broga angeat. <br>
 Heo wæs on ofste,     wolde ut þanon, <br>
 feore beorgan,     þa heo onfunden wæs. <br>
 Hraðe heo æþelinga     anne hæfde <br>
 </dd>
 <dt>1295</dt>
 <dd>
 fæste befangen,     þa heo to fenne gang. <br>
 Se wæs Hroþgare     hæleþa leofost <br>
 on gesiðes had     be sæm tweonum, <br>
 rice randwiga,     þone ðe heo on ræste abreat, <br>
 blædfæstne beorn.     Næs Beowulf ðær, <br>
 </dd>
 <dt>1300</dt>
 <dd>
 ac wæs oþer in     ær geteohhod <br>
 æfter maþðumgife     mærum Geate. <br>
 Hream wearð in Heorote;     heo under heolfre genam <br>
 cuþe folme;     cearu wæs geniwod, <br>
 geworden in wicun.     Ne wæs þæt gewrixle til, <br>
 </dd>
 <dt>1305</dt>
 <dd>
 þæt hie on ba healfa     bicgan scoldon <br>
 freonda feorum.     þa wæs frod cyning, <br>
 har hilderinc,     on hreon mode, <br>
 syðþan he aldorþegn     unlyfigendne, <br>
 þone deorestan     deadne wisse. <br>
 </dd>
 <dt>1310</dt>
 <dd>
 Hraþe wæs to bure     Beowulf fetod, <br>
 sigoreadig secg.     Samod ærdæge <br>
 eode eorla sum,     æþele cempa <br>
 self mid gesiðum     þær se snotera bad, <br>
 <strong>hwæþer</strong> him <strong>alwalda</strong>     æfre wille <br>
 </dd>
 <dt>1315</dt>
 <dd>
 æfter weaspelle     wyrpe gefremman. <br>
 Gang ða æfter flore     fyrdwyrðe man <br>
 mid his handscale     (healwudu dynede), <br>
 þæt he þone wisan     wordum <strong>nægde</strong> <br>
 frean Ingwina,     frægn gif him wære <br>
 </dd>
 <dt>1320</dt>
 <dd>
 æfter <strong>neodlaðum</strong>     niht getæse. <br>
 Hroðgar maþelode,     helm Scyldinga: <br>
 "Ne frin þu æfter sælum!     Sorh is geniwod <br>
 Denigea leodum.     Dead is æschere, <br>
 Yrmenlafes     yldra broþor, <br>
 </dd>
 <dt>1325</dt>
 <dd>
 min runwita     ond min rædbora, <br>
 eaxlgestealla,     ðonne we on orlege <br>
 hafelan weredon,     þonne hniton feþan, <br>
 eoferas cnysedan.     <strong>Swylc</strong> <strong>scolde</strong> eorl wesan, <br>
 <strong>æþeling</strong> ærgod,     swylc æschere wæs! <br>
 </dd>
 <dt>1330</dt>
 <dd>
 Wearð him on Heorote     to handbanan <br>
 wælgæst wæfre;     ic ne wat <strong>hwæder</strong> <br>
 atol æse wlanc     eftsiðas teah, <br>
 fylle <strong>gefægnod.</strong>     Heo þa fæhðe wræc <br>
 þe þu gystran niht     Grendel cwealdest <br>
 </dd>
 <dt>1335</dt>
 <dd>
 þurh hæstne had     heardum clammum, <br>
 forþan he to lange     leode mine <br>
 wanode ond wyrde.     He æt wige gecrang <br>
 ealdres scyldig,     ond nu oþer cwom <br>
 mihtig manscaða,     wolde hyre mæg wrecan, <br>
 </dd>
 <dt>1340</dt>
 <dd>
 ge feor hafað     fæhðe gestæled <br>
 (þæs þe þincean mæg     þegne monegum, <br>
 se þe æfter sincgyfan     on sefan greoteþ), <br>
 hreþerbealo hearde;     nu seo hand ligeð, <br>
 se þe eow welhwylcra     wilna dohte. <br>
 </dd>
 <dt>1345</dt>
 <dd>
 Ic þæt londbuend,     leode mine, <br>
 selerædende,     secgan hyrde <br>
 þæt hie gesawon     swylce twegen <br>
 micle mearcstapan     moras healdan, <br>
 ellorgæstas.     ðæra oðer wæs, <br>
 </dd>
 <dt>1350</dt>
 <dd>
 þæs þe hie gewislicost     gewitan meahton, <br>
 idese onlicnæs;     oðer earmsceapen <br>
 on weres wæstmum     wræclastas træd, <br>
 næfne he wæs mara     þonne ænig man oðer; <br>
 þone on geardagum     Grendel <strong>nemdon</strong> <br>
 </dd>
 <dt>1355</dt>
 <dd>
 foldbuende.     No hie fæder cunnon, <br>
 hwæþer him ænig wæs     ær acenned <br>
 dyrnra gasta.     Hie dygel lond <br>
 warigeað, wulfhleoþu,     windige næssas, <br>
 frecne fengelad,     ðær fyrgenstream <br>
 </dd>
 <dt>1360</dt>
 <dd>
 under næssa genipu     niþer gewiteð, <br>
 flod under foldan.     Nis þæt feor heonon <br>
 milgemearces     þæt se mere <strong>standeð;</strong> <br>
 ofer þæm hongiað     hrinde bearwas, <br>
 wudu wyrtum fæst     wæter oferhelmað. <br>
 </dd>
 <dt>1365</dt>
 <dd>
 þær mæg nihta gehwæm     niðwundor seon, <br>
 fyr on flode.     No þæs frod leofað <br>
 gumena bearna,     þæt þone grund wite; <br>
 ðeah þe hæðstapa     hundum geswenced, <br>
 heorot hornum trum,     holtwudu sece, <br>
 </dd>
 <dt>1370</dt>
 <dd>
 feorran geflymed,     ær he feorh seleð, <br>
 aldor on ofre,     ær he in wille <br>
 hafelan <strong>hydan.</strong>     Nis þæt heoru stow! <br>
 þonon yðgeblond     up astigeð <br>
 won to wolcnum,     þonne wind styreþ, <br>
 </dd>
 <dt>1375</dt>
 <dd>
 lað gewidru,     oðþæt lyft drysmaþ, <br>
 roderas reotað.     Nu is se ræd gelang <br>
 eft æt þe anum.     Eard git ne const, <br>
 frecne stowe,     ðær þu findan miht <br>
 felasinnigne secg;     sec gif þu dyrre. <br>
 </dd>
 <dt>1380</dt>
 <dd>
 Ic þe þa fæhðe     feo leanige, <br>
 ealdgestreonum,     swa ic ær dyde, <br>
 <strong>wundnum</strong> golde,     gyf þu on weg cymest." <br>
 Beowulf maþelode,     bearn Ecgþeowes: <br>
 "Ne sorga, snotor guma;     selre bið æghwæm <br>
 </dd>
 <dt>1385</dt>
 <dd>
 þæt he his freond wrece,     þonne he fela murne. <br>
 Ure æghwylc sceal     ende gebidan <br>
 worolde lifes;     wyrce se þe mote <br>
 domes ær deaþe;     þæt bið drihtguman <br>
 unlifgendum     æfter selest. <br>
 </dd>
 <dt>1390</dt>
 <dd>
 Aris, rices weard,     uton <strong>raþe</strong> feran <br>
 Grendles magan     gang sceawigan. <br>
 Ic hit þe gehate,     no he on helm losaþ, <br>
 ne on foldan fæþm,     ne on fyrgenholt, <br>
 ne on gyfenes grund,     ga þær he wille. <br>
 </dd>
 <dt>1395</dt>
 <dd>
 ðys dogor þu     geþyld hafa <br>
 weana gehwylces,     swa ic þe wene to." <br>
 Ahleop ða se gomela,     gode þancode, <br>
 mihtigan drihtne,     þæs se man gespræc. <br>
 þa wæs Hroðgare     hors gebæted, <br>
 </dd>
 <dt>1400</dt>
 <dd>
 wicg wundenfeax.     Wisa fengel <br>
 geatolic gende;     gumfeþa stop <br>
 lindhæbbendra.     Lastas wæron <br>
 æfter waldswaþum     wide gesyne, <br>
 gang ofer grundas,     <strong>þær</strong> <strong>heo</strong> gegnum for <br>
 </dd>
 <dt>1405</dt>
 <dd>
 ofer myrcan mor,     magoþegna bær <br>
 þone selestan     sawolleasne <br>
 þara þe mid Hroðgare     ham eahtode. <br>
 Ofereode þa     æþelinga bearn <br>
 steap stanhliðo,     stige nearwe, <br>
 </dd>
 <dt>1410</dt>
 <dd>
 enge anpaðas,     uncuð gelad, <br>
 neowle næssas,     nicorhusa fela. <br>
 He feara sum     beforan gengde <br>
 wisra monna     wong sceawian, <br>
 oþþæt he færinga     fyrgenbeamas <br>
 </dd>
 <dt>1415</dt>
 <dd>
 ofer harne stan     hleonian funde, <br>
 wynleasne wudu;     wæter under stod <br>
 dreorig ond gedrefed.     Denum eallum wæs, <br>
 winum Scyldinga,     weorce on mode <br>
 to geþolianne,     ðegne monegum, <br>
 </dd>
 <dt>1420</dt>
 <dd>
 oncyð eorla gehwæm,     syðþan æscheres <br>
 on þam holmclife     hafelan metton. <br>
 Flod blode weol     (folc to sægon), <br>
 hatan heolfre.     Horn stundum song <br>
 fuslic <strong>fyrdleoð.</strong>     Feþa eal gesæt. <br>
 </dd>
 <dt>1425</dt>
 <dd>
 Gesawon ða æfter wætere     wyrmcynnes fela, <br>
 sellice sædracan,     sund cunnian, <br>
 swylce on næshleoðum     nicras licgean, <br>
 ða on undernmæl     oft bewitigað <br>
 sorhfulne sið     on seglrade, <br>
 </dd>
 <dt>1430</dt>
 <dd>
 wyrmas ond wildeor;     hie on weg hruron, <br>
 bitere ond gebolgne,     bearhtm ongeaton, <br>
 guðhorn galan.     Sumne Geata leod <br>
 of flanbogan     feores getwæfde, <br>
 yðgewinnes,     þæt him on aldre stod <br>
 </dd>
 <dt>1435</dt>
 <dd>
 herestræl hearda;     he on holme wæs <br>
 sundes þe sænra,     ðe hyne swylt fornam. <br>
 Hræþe wearð on yðum     mid eoferspreotum <br>
 heorohocyhtum     hearde genearwod, <br>
 niða genæged,     ond on næs togen, <br>
 </dd>
 <dt>1440</dt>
 <dd>
 wundorlic wægbora;     weras sceawedon <br>
 gryrelicne gist.     Gyrede hine Beowulf <br>
 eorlgewædum,     nalles for ealdre mearn. <br>
 Scolde herebyrne     hondum gebroden, <br>
 sid ond searofah,     sund cunnian, <br>
 </dd>
 <dt>1445</dt>
 <dd>
 seo ðe bancofan     beorgan cuþe, <br>
 þæt him hildegrap     hreþre ne mihte, <br>
 eorres inwitfeng,     aldre gesceþðan; <br>
 ac se hwita helm     hafelan werede, <br>
 se þe meregrundas     mengan scolde, <br>
 </dd>
 <dt>1450</dt>
 <dd>
 secan sundgebland     since geweorðad, <br>
 befongen freawrasnum,     swa hine fyrndagum <br>
 worhte wæpna smið,     wundrum teode, <br>
 besette swinlicum,     þæt hine syðþan no <br>
 brond ne beadomecas     bitan ne meahton. <br>
 </dd>
 <dt>1455</dt>
 <dd>
 Næs þæt þonne mætost     mægenfultuma <br>
 þæt him on ðearfe lah     ðyle Hroðgares; <br>
 wæs þæm hæftmece     Hrunting nama. <br>
 þæt wæs an foran     ealdgestreona; <br>
 ecg wæs iren,     atertanum fah, <br>
 </dd>
 <dt>1460</dt>
 <dd>
 ahyrded heaþoswate;     næfre hit æt hilde ne swac <br>
 manna ængum     þara þe hit mid mundum bewand, <br>
 se ðe gryresiðas     gegan dorste, <br>
 folcstede fara;     næs þæt forma sið <br>
 þæt hit ellenweorc     æfnan scolde. <br>
 </dd>
 <dt>1465</dt>
 <dd>
 Huru ne gemunde     mago Ecglafes, <br>
 eafoþes cræftig,     þæt he ær gespræc <br>
 wine druncen,     þa he þæs wæpnes onlah <br>
 selran sweordfrecan.     Selfa ne dorste <br>
 under yða gewin     aldre geneþan, <br>
 </dd>
 <dt>1470</dt>
 <dd>
 drihtscype dreogan;     þær he dome forleas, <br>
 <strong>ellenmærðum.</strong>     Ne wæs þæm oðrum swa, <br>
 syðþan he hine to guðe     gegyred hæfde. <br>
 Beowulf maðelode,     bearn Ecgþeowes: <br>
 "Geþenc nu, se mæra     maga Healfdenes, <br>
 </dd>
 <dt>1475</dt>
 <dd>
 snottra fengel,     nu ic eom siðes fus, <br>
 goldwine gumena,     hwæt wit geo spræcon, <br>
 gif ic æt þearfe     þinre scolde <br>
 aldre linnan,     þæt ðu me a wære <br>
 forðgewitenum     on fæder stæle. <br>
 </dd>
 <dt>1480</dt>
 <dd>
 Wes þu mundbora     minum magoþegnum, <br>
 hondgesellum,     gif mec hild nime; <br>
 swylce þu ða madmas     þe þu me sealdest, <br>
 Hroðgar leofa,     Higelace onsend. <br>
 Mæg þonne on þæm golde ongitan     Geata dryhten, <br>
 </dd>
 <dt>1485</dt>
 <dd>
 geseon sunu Hrædles,     þonne he on þæt sinc starað, <br>
 þæt ic gumcystum     godne funde <br>
 beaga bryttan,     breac þonne moste. <br>
 Ond þu <strong>Unferð</strong> læt     ealde lafe, <br>
 wrætlic wægsweord,     widcuðne man <br>
 </dd>
 <dt>1490</dt>
 <dd>
 heardecg habban;     ic me mid Hruntinge <br>
 dom gewyrce,     oþðe mec deað nimeð." <br>
 æfter þæm wordum     Wedergeata leod <br>
 efste mid elne,     nalas ondsware <br>
 bidan wolde;     brimwylm onfeng <br>
 </dd>
 <dt>1495</dt>
 <dd>
 hilderince.     ða wæs hwil dæges <br>
 ær he þone grundwong     ongytan mehte. <br>
 Sona þæt onfunde     se ðe floda begong <br>
 heorogifre beheold     hund missera, <br>
 grim ond grædig,     þæt þær gumena sum <br>
 </dd>
 <dt>1500</dt>
 <dd>
 ælwihta eard     ufan cunnode. <br>
 Grap þa togeanes,     guðrinc gefeng <br>
 atolan clommum.     No þy ær in gescod <br>
 halan lice;     hring utan ymbbearh, <br>
 þæt heo þone fyrdhom     ðurhfon ne mihte, <br>
 </dd>
 <dt>1505</dt>
 <dd>
 locene leoðosyrcan     laþan fingrum. <br>
 Bær þa seo <strong>brimwylf,</strong>     þa heo to botme com, <br>
 hringa þengel     to hofe sinum, <br>
 swa he ne mihte,     no he <strong>þæs</strong> modig wæs, <br>
 wæpna gewealdan,     ac hine wundra þæs fela <br>
 </dd>
 <dt>1510</dt>
 <dd>
 <strong>swencte</strong> on sunde,     sædeor monig <br>
 hildetuxum     heresyrcan bræc, <br>
 ehton aglæcan.     ða se eorl ongeat <br>
 þæt he <strong>in</strong> niðsele     nathwylcum wæs, <br>
 þær him nænig wæter     wihte ne sceþede, <br>
 </dd>
 <dt>1515</dt>
 <dd>
 ne him for hrofsele     hrinan ne mehte <br>
 færgripe flodes;     fyrleoht geseah, <br>
 blacne leoman,     beorhte scinan. <br>
 Ongeat þa se goda     grundwyrgenne, <br>
 merewif mihtig;     mægenræs forgeaf <br>
 </dd>
 <dt>1520</dt>
 <dd>
 hildebille,     <strong>hond</strong> <strong>sweng</strong> ne ofteah, <br>
 þæt hire on hafelan     hringmæl agol <br>
 grædig guðleoð.     ða se gist onfand <br>
 þæt se beadoleoma     bitan nolde, <br>
 aldre sceþðan,     ac seo ecg geswac <br>
 </dd>
 <dt>1525</dt>
 <dd>
 ðeodne æt þearfe;     ðolode ær fela <br>
 hondgemota,     helm oft gescær, <br>
 fæges fyrdhrægl;     ða wæs forma sið <br>
 deorum madme,     þæt his dom alæg. <br>
 Eft wæs anræd,     nalas elnes læt, <br>
 </dd>
 <dt>1530</dt>
 <dd>
 mærða gemyndig     mæg Hylaces. <br>
 Wearp ða <strong>wundenmæl</strong>     wrættum gebunden <br>
 yrre oretta,     þæt hit on eorðan læg, <br>
 stið ond stylecg;     strenge getruwode, <br>
 mundgripe mægenes.     Swa sceal man don, <br>
 </dd>
 <dt>1535</dt>
 <dd>
 þonne he æt guðe     gegan þenceð <br>
 longsumne lof,     na ymb his lif cearað. <br>
 Gefeng þa be eaxle     (nalas for fæhðe mearn) <br>
 Guðgeata leod     Grendles modor; <br>
 brægd þa beadwe heard,     þa he gebolgen wæs, <br>
 </dd>
 <dt>1540</dt>
 <dd>
 feorhgeniðlan,     þæt heo on flet gebeah. <br>
 Heo him eft hraþe     <strong>andlean</strong> forgeald <br>
 grimman grapum     ond him togeanes feng; <br>
 oferwearp þa werigmod     wigena strengest, <br>
 feþecempa,     þæt he on fylle wearð. <br>
 </dd>
 <dt>1545</dt>
 <dd>
 Ofsæt þa þone selegyst     ond hyre <strong>seax</strong> geteah, <br>
 brad <strong>ond</strong> brunecg,     wolde hire bearn wrecan, <br>
 angan eaferan.     Him on eaxle læg <br>
 breostnet broden;     þæt gebearh feore, <br>
 wið ord ond wið ecge     ingang forstod. <br>
 </dd>
 <dt>1550</dt>
 <dd>
 Hæfde ða forsiðod     sunu Ecgþeowes <br>
 under gynne grund,     Geata cempa, <br>
 nemne him heaðobyrne     helpe gefremede, <br>
 herenet hearde,     ond halig god <br>
 geweold wigsigor;     witig drihten, <br>
 </dd>
 <dt>1555</dt>
 <dd>
 rodera rædend,     hit on ryht gesced <br>
 yðelice,     syþðan he eft astod. <br>
 Geseah ða on searwum     sigeeadig bil, <br>
 eald sweord eotenisc,     ecgum þyhtig, <br>
 wigena weorðmynd;     þæt <strong>wæs</strong> wæpna cyst, <br>
 </dd>
 <dt>1560</dt>
 <dd>
 buton hit wæs mare     ðonne ænig mon oðer <br>
 to beadulace     ætberan meahte, <br>
 god ond geatolic,     giganta geweorc. <br>
 He gefeng þa fetelhilt,     freca Scyldinga <br>
 hreoh ond heorogrim     hringmæl gebrægd, <br>
 </dd>
 <dt>1565</dt>
 <dd>
 aldres orwena,     yrringa sloh, <br>
 þæt hire wið halse     heard grapode, <br>
 banhringas bræc.     Bil eal ðurhwod <br>
 fægne flæschoman;     heo on flet gecrong. <br>
 Sweord wæs swatig,     secg weorce gefeh. <br>
 </dd>
 <dt>1570</dt>
 <dd>
 Lixte se leoma,     leoht inne stod, <br>
 efne swa of hefene     hadre scineð <br>
 rodores candel.     He æfter recede wlat; <br>
 hwearf þa be wealle,     wæpen hafenade <br>
 heard be hiltum     Higelaces ðegn, <br>
 </dd>
 <dt>1575</dt>
 <dd>
 yrre ond anræd.     Næs seo ecg fracod <br>
 hilderince,     ac he hraþe wolde <br>
 Grendle forgyldan     guðræsa fela <br>
 ðara þe he geworhte     to Westdenum <br>
 oftor micle     ðonne on ænne sið, <br>
 </dd>
 <dt>1580</dt>
 <dd>
 þonne he Hroðgares     heorðgeneatas <br>
 sloh on sweofote,     slæpende fræt <br>
 folces Denigea     fyftyne men <br>
 ond oðer swylc     ut offerede, <br>
 laðlicu lac.     He him þæs lean forgeald, <br>
 </dd>
 <dt>1585</dt>
 <dd>
 reþe cempa,     to ðæs þe he on ræste geseah <br>
 guðwerigne     Grendel licgan <br>
 aldorleasne,     swa him ær gescod <br>
 hild æt Heorote.     Hra wide sprong, <br>
 syþðan he æfter deaðe     drepe þrowade, <br>
 </dd>
 <dt>1590</dt>
 <dd>
 heorosweng heardne,     ond hine þa heafde becearf. <br>
 Sona þæt gesawon     snottre ceorlas, <br>
 þa ðe mid Hroðgare     on holm wliton, <br>
 þæt wæs yðgeblond     eal gemenged, <br>
 brim blode fah.     Blondenfeaxe, <br>
 </dd>
 <dt>1595</dt>
 <dd>
 gomele ymb godne,     ongeador spræcon <br>
 þæt hig þæs æðelinges     eft ne wendon <br>
 þæt he sigehreðig     secean come <br>
 mærne þeoden;     þa ðæs monige gewearð <br>
 þæt hine seo brimwylf     <strong>abroten</strong> hæfde. <br>
 </dd>
 <dt>1600</dt>
 <dd>
 ða com non dæges.     Næs ofgeafon <br>
 hwate Scyldingas;     gewat him ham þonon <br>
 goldwine gumena.     Gistas <strong>setan</strong> <br>
 modes seoce     ond on mere staredon, <br>
 wiston ond ne wendon     þæt hie heora winedrihten <br>
 </dd>
 <dt>1605</dt>
 <dd>
 selfne gesawon.     þa þæt sweord ongan <br>
 æfter heaþoswate     hildegicelum, <br>
 wigbil wanian.     þæt wæs wundra sum, <br>
 þæt hit eal gemealt     ise gelicost, <br>
 ðonne forstes bend     fæder onlæteð, <br>
 </dd>
 <dt>1610</dt>
 <dd>
 onwindeð wælrapas,     se geweald hafað <br>
 sæla ond mæla;     þæt is soð metod. <br>
 Ne nom he in þæm wicum,     Wedergeata leod, <br>
 maðmæhta ma,     þeh he þær monige geseah, <br>
 buton þone hafelan     ond þa hilt somod <br>
 </dd>
 <dt>1615</dt>
 <dd>
 since fage.     Sweord ær gemealt, <br>
 forbarn brodenmæl;     wæs þæt blod to þæs hat, <br>
 ættren ellorgæst     se þær inne swealt. <br>
 Sona wæs on sunde     se þe ær æt sæcce gebad <br>
 wighryre wraðra,     wæter up þurhdeaf. <br>
 </dd>
 <dt>1620</dt>
 <dd>
 Wæron yðgebland     eal gefælsod, <br>
 eacne eardas,     þa se ellorgast <br>
 oflet lifdagas     ond þas lænan gesceaft. <br>
 Com þa to lande     lidmanna helm <br>
 swiðmod swymman;     sælace gefeah, <br>
 </dd>
 <dt>1625</dt>
 <dd>
 mægenbyrþenne     þara þe he him mid hæfde. <br>
 Eodon him þa togeanes,     gode þancodon, <br>
 ðryðlic þegna heap,     þeodnes gefegon, <br>
 þæs þe hi hyne gesundne     geseon moston. <br>
 ða wæs of þæm hroran     helm ond byrne <br>
 </dd>
 <dt>1630</dt>
 <dd>
 lungre alysed.     Lagu drusade, <br>
 wæter under wolcnum,     wældreore fag. <br>
 Ferdon forð þonon     feþelastum <br>
 ferhþum fægne,     foldweg mæton, <br>
 cuþe stræte.     Cyningbalde men <br>
 </dd>
 <dt>1635</dt>
 <dd>
 from þæm holmclife     hafelan bæron <br>
 earfoðlice     heora æghwæþrum, <br>
 felamodigra;     feower scoldon <br>
 on þæm wælstenge     weorcum geferian <br>
 to þæm goldsele     Grendles heafod, <br>
 </dd>
 <dt>1640</dt>
 <dd>
 oþðæt semninga     to sele comon <br>
 frome fyrdhwate     feowertyne <br>
 Geata gongan;     gumdryhten mid <br>
 modig on gemonge     meodowongas træd. <br>
 ða com in gan     ealdor ðegna, <br>
 </dd>
 <dt>1645</dt>
 <dd>
 dædcene mon     dome gewurþad, <br>
 hæle hildedeor,     Hroðgar gretan. <br>
 þa wæs be feaxe     on flet boren <br>
 Grendles heafod,     þær guman druncon, <br>
 egeslic for eorlum     ond þære idese mid, <br>
 </dd>
 <dt>1650</dt>
 <dd>
 wliteseon wrætlic;     weras on sawon. <br>
 Beowulf maþelode,     bearn Ecgþeowes: <br>
 "Hwæt! we þe þas sælac,     sunu Healfdenes, <br>
 leod Scyldinga,     lustum brohton <br>
 tires to tacne,     þe þu her to locast. <br>
 </dd>
 <dt>1655</dt>
 <dd>
 Ic þæt unsofte     ealdre gedigde <br>
 wigge under wætere,     weorc geneþde <br>
 earfoðlice;     ætrihte wæs <br>
 guð getwæfed,     nymðe mec god scylde. <br>
 Ne meahte ic æt hilde     mid Hruntinge <br>
 </dd>
 <dt>1660</dt>
 <dd>
 wiht gewyrcan,     þeah þæt wæpen duge; <br>
 ac me geuðe     ylda waldend <br>
 þæt ic on wage geseah     wlitig hangian <br>
 eald sweord eacen     (oftost wisode <br>
 winigea leasum),     þæt ic ðy wæpne gebræd. <br>
 </dd>
 <dt>1665</dt>
 <dd>
 Ofsloh ða æt þære sæcce,     þa me sæl ageald, <br>
 huses hyrdas.     þa þæt hildebil <br>
 forbarn brogdenmæl,     swa þæt blod gesprang, <br>
 hatost heaþoswata.     Ic þæt hilt þanan <br>
 feondum ætferede,     fyrendæda wræc, <br>
 </dd>
 <dt>1670</dt>
 <dd>
 deaðcwealm Denigea,     swa hit gedefe wæs. <br>
 Ic hit þe þonne gehate,     þæt þu on Heorote most <br>
 sorhleas swefan     mid þinra secga gedryht <br>
 ond þegna gehwylc     þinra leoda, <br>
 duguðe ond iogoþe,     þæt þu him ondrædan ne þearft, <br>
 </dd>
 <dt>1675</dt>
 <dd>
 þeoden Scyldinga,     on þa healfe, <br>
 aldorbealu eorlum,     swa þu ær dydest." <br>
 ða wæs gylden hilt     gamelum rince, <br>
 harum hildfruman,     on hand gyfen, <br>
 enta ærgeweorc;     hit on æht gehwearf <br>
 </dd>
 <dt>1680</dt>
 <dd>
 æfter deofla hryre     Denigea frean, <br>
 wundorsmiþa geweorc,     ond þa þas worold ofgeaf <br>
 gromheort guma,     godes ondsaca, <br>
 morðres scyldig,     ond his modor eac, <br>
 on geweald gehwearf     woroldcyninga <br>
 </dd>
 <dt>1685</dt>
 <dd>
 ðæm selestan     be sæm tweonum <br>
 ðara þe on Scedenigge     sceattas dælde. <br>
 Hroðgar maðelode,     hylt sceawode, <br>
 ealde lafe,     on ðæm wæs or writen <br>
 fyrngewinnes,     syðþan flod ofsloh, <br>
 </dd>
 <dt>1690</dt>
 <dd>
 gifen geotende,     giganta cyn <br>
 (frecne geferdon);     þæt wæs fremde þeod <br>
 ecean dryhtne;     him þæs endelean <br>
 þurh wæteres wylm     waldend sealde. <br>
 Swa wæs on ðæm scennum     sciran goldes <br>
 </dd>
 <dt>1695</dt>
 <dd>
 þurh runstafas     rihte gemearcod, <br>
 geseted ond gesæd     hwam þæt sweord geworht, <br>
 irena cyst,     ærest wære, <br>
 wreoþenhilt ond wyrmfah.     ða se wisa spræc <br>
 sunu Healfdenes     (swigedon ealle): <br>
 </dd>
 <dt>1700</dt>
 <dd>
 "þæt, la, mæg secgan     se þe soð ond riht <br>
 fremeð on folce,     feor eal gemon, <br>
 eald %%OE%%weard,     þæt ðes eorl wære <br>
 geboren betera!     Blæd is aræred <br>
 geond widwegas,     wine min Beowulf, <br>
 </dd>
 <dt>1705</dt>
 <dd>
 ðin ofer þeoda gehwylce.     Eal þu hit geþyldum healdest, <br>
 mægen mid modes snyttrum.     Ic þe sceal mine gelæstan <br>
 freode, swa wit furðum spræcon.     ðu scealt to frofre weorþan <br>
 eal langtwidig     leodum þinum, <br>
 hæleðum to helpe.     Ne wearð Heremod swa <br>
 </dd>
 <dt>1710</dt>
 <dd>
 eaforum Ecgwelan,     Arscyldingum; <br>
 ne geweox he him to willan,     ac to wælfealle <br>
 ond to deaðcwalum     Deniga leodum; <br>
 breat bolgenmod     beodgeneatas, <br>
 eaxlgesteallan,     oþþæt he ana hwearf, <br>
 </dd>
 <dt>1715</dt>
 <dd>
 mære þeoden,     mondreamum from. <br>
 ðeah þe hine mihtig god     mægenes wynnum, <br>
 eafeþum stepte,     ofer ealle men <br>
 forð gefremede,     hwæþere him on ferhþe greow <br>
 breosthord blodreow.     Nallas beagas geaf <br>
 </dd>
 <dt>1720</dt>
 <dd>
 Denum æfter dome;     dreamleas gebad <br>
 þæt he þæs gewinnes     weorc þrowade, <br>
 leodbealo longsum.     ðu þe lær be þon, <br>
 gumcyste ongit;     ic þis gid be þe <br>
 awræc wintrum frod.     Wundor is to secganne <br>
 </dd>
 <dt>1725</dt>
 <dd>
 hu mihtig god     manna cynne <br>
 þurh sidne sefan     snyttru bryttað, <br>
 eard ond eorlscipe;     he ah ealra geweald. <br>
 Hwilum he on lufan     læteð hworfan <br>
 monnes modgeþonc     mæran cynnes, <br>
 </dd>
 <dt>1730</dt>
 <dd>
 seleð him on eþle     eorþan wynne <br>
 to healdanne,     hleoburh wera, <br>
 gedeð him swa gewealdene     worolde dælas, <br>
 side rice,     þæt he his selfa ne mæg <br>
 for his unsnyttrum     ende geþencean. <br>
 </dd>
 <dt>1735</dt>
 <dd>
 Wunað he on wiste;     no hine wiht dweleð <br>
 adl ne yldo,     ne him inwitsorh <br>
 on <strong>sefan</strong> sweorceð,     ne gesacu ohwær <br>
 ecghete eoweð,     ac him eal worold <br>
 wendeð on willan     (he þæt wyrse ne con), <br>
 </dd>
 <dt>1740</dt>
 <dd>
 oðþæt him on innan     oferhygda dæl <br>
 <strong>weaxeð</strong> ond wridað.     þonne se weard swefeð, <br>
 sawele hyrde;     bið se slæp to fæst, <br>
 bisgum gebunden,     bona swiðe neah, <br>
 se þe of flanbogan     fyrenum sceoteð. <br>
 </dd>
 <dt>1745</dt>
 <dd>
 þonne bið on hreþre     under helm drepen <br>
 biteran stræle     (him bebeorgan ne con), <br>
 wom wundorbebodum     wergan gastes; <br>
 þinceð him to lytel     þæt he lange heold, <br>
 gytsað gromhydig,     nallas on gylp seleð <br>
 </dd>
 <dt>1750</dt>
 <dd>
 fædde beagas,     ond he þa forðgesceaft <br>
 forgyteð ond forgymeð,     þæs þe him ær god sealde, <br>
 wuldres waldend,     weorðmynda dæl. <br>
 Hit on endestæf     eft gelimpeð <br>
 þæt se lichoma     læne gedreoseð, <br>
 </dd>
 <dt>1755</dt>
 <dd>
 fæge gefealleð;     fehð oþer to, <br>
 se þe unmurnlice     madmas dæleþ, <br>
 eorles ærgestreon,     egesan ne gymeð. <br>
 Bebeorh þe ðone bealonið,     Beowulf leofa, <br>
 secg betsta,     ond þe þæt selre geceos, <br>
 </dd>
 <dt>1760</dt>
 <dd>
 ece rædas;     oferhyda ne gym, <br>
 mære cempa.     Nu is þines mægnes blæd <br>
 ane hwile.     Eft sona bið <br>
 þæt þec adl oððe ecg     eafoþes getwæfeð, <br>
 oððe fyres feng,     oððe flodes wylm, <br>
 </dd>
 <dt>1765</dt>
 <dd>
 oððe gripe meces,     oððe gares fliht, <br>
 oððe atol yldo;     oððe eagena bearhtm <br>
 forsiteð ond forsworceð;     semninga bið <br>
 þæt ðec, dryhtguma,     deað oferswyðeð. <br>
 Swa ic Hringdena     hund missera <br>
 </dd>
 <dt>1770</dt>
 <dd>
 weold under wolcnum     ond hig wigge beleac <br>
 manigum mægþa     geond þysne middangeard, <br>
 æscum ond ecgum,     þæt ic me ænigne <br>
 under swegles begong     gesacan ne tealde. <br>
 Hwæt, me þæs on eþle     <strong>edwenden</strong> cwom, <br>
 </dd>
 <dt>1775</dt>
 <dd>
 gyrn æfter gomene,     seoþðan Grendel wearð, <br>
 ealdgewinna,     ingenga min; <br>
 ic þære socne     singales wæg <br>
 modceare micle.     þæs sig metode þanc, <br>
 ecean dryhtne,     þæs ðe ic on aldre gebad <br>
 </dd>
 <dt>1780</dt>
 <dd>
 þæt ic on þone hafelan     heorodreorigne <br>
 ofer ealdgewin     eagum starige! <br>
 Ga nu to setle,     symbelwynne dreoh <br>
 wigge weorþad;     unc sceal worn fela <br>
 maþma gemænra,     siþðan morgen bið." <br>
 </dd>
 <dt>1785</dt>
 <dd>
 Geat wæs glædmod,     geong sona to <br>
 setles neosan,     swa se snottra heht. <br>
 þa wæs eft swa ær     ellenrofum <br>
 fletsittendum     fægere gereorded <br>
 niowan stefne.     Nihthelm geswearc <br>
 </dd>
 <dt>1790</dt>
 <dd>
 deorc ofer dryhtgumum.     Duguð eal aras. <br>
 Wolde blondenfeax     beddes neosan, <br>
 gamela Scylding.     Geat unigmetes wel, <br>
 rofne randwigan,     restan lyste; <br>
 sona him seleþegn     siðes wergum, <br>
 </dd>
 <dt>1795</dt>
 <dd>
 feorrancundum,     forð wisade, <br>
 se for andrysnum     ealle <strong>beweotede</strong> <br>
 þegnes þearfe,     swylce þy dogore <br>
 heaþoliðende     habban scoldon. <br>
 Reste hine þa rumheort;     reced hliuade <br>
 </dd>
 <dt>1800</dt>
 <dd>
 geap ond goldfah;     gæst inne swæf <br>
 oþþæt hrefn blaca     heofones wynne <br>
 bliðheort bodode.     ða com beorht scacan <br>
     scaþan onetton, <br>
 wæron æþelingas     eft to leodum <br>
 </dd>
 <dt>1805</dt>
 <dd>
 fuse to <strong>farenne;</strong>     wolde feor þanon <br>
 cuma collenferhð     ceoles neosan. <br>
 Heht þa se hearda     Hrunting beran <br>
 sunu Ecglafes,     heht his sweord niman, <br>
 leoflic iren;     sægde him þæs leanes þanc, <br>
 </dd>
 <dt>1810</dt>
 <dd>
 cwæð, he þone guðwine     godne tealde, <br>
 wigcræftigne,     nales wordum log <br>
 meces ecge;     þæt wæs modig secg. <br>
 Ond þa siðfrome,     searwum gearwe <br>
 wigend wæron;     eode weorð Denum <br>
 </dd>
 <dt>1815</dt>
 <dd>
 æþeling to yppan,     þær se oþer wæs, <br>
 <strong>hæle</strong> hildedeor     Hroðgar grette. <br>
 Beowulf maþelode,     bearn Ecgþeowes: <br>
 "Nu we sæliðend     secgan wyllað, <br>
 feorran cumene,     þæt we fundiaþ <br>
 </dd>
 <dt>1820</dt>
 <dd>
 Higelac secan.     Wæron her tela <br>
 willum bewenede;     þu us wel dohtest. <br>
 Gif ic þonne on eorþan     owihte mæg <br>
 þinre modlufan     maran tilian, <br>
 gumena dryhten,     ðonne ic gyt dyde, <br>
 </dd>
 <dt>1825</dt>
 <dd>
 guðgeweorca,     ic beo gearo sona. <br>
 Gif ic þæt gefricge     ofer floda begang, <br>
 þæt þec ymbsittend     egesan þywað, <br>
 swa þec hetende     hwilum dydon, <br>
 ic ðe þusenda     þegna bringe, <br>
 </dd>
 <dt>1830</dt>
 <dd>
 hæleþa to helpe.     Ic on <strong>Higelac</strong> wat, <br>
 Geata dryhten,     þeah ðe he geong sy, <br>
 folces hyrde,     þæt he mec fremman wile <br>
 <strong>wordum</strong> ond worcum,     þæt ic þe wel herige <br>
 ond þe to geoce     garholt bere, <br>
 </dd>
 <dt>1835</dt>
 <dd>
 mægenes fultum,     þær ðe bið manna þearf. <br>
 Gif him þonne <strong>Hreþric</strong>     to hofum Geata <br>
 <strong>geþingeð,</strong> þeodnes bearn,     he mæg þær fela <br>
 freonda findan;     feorcyþðe beoð <br>
 selran gesohte     þæm þe him selfa deah." <br>
 </dd>
 <dt>1840</dt>
 <dd>
 Hroðgar maþelode     him on ondsware: <br>
 "þe þa wordcwydas     wigtig drihten <br>
 on sefan sende;     ne hyrde ic snotorlicor <br>
 on swa geongum feore     guman þingian. <br>
 þu eart mægenes strang     ond on mode frod, <br>
 </dd>
 <dt>1845</dt>
 <dd>
 wis wordcwida.     Wen ic talige, <br>
 gif þæt gegangeð,     þæt ðe gar nymeð, <br>
 hild heorugrimme,     Hreþles eaferan, <br>
 adl oþðe iren     ealdor ðinne, <br>
 folces hyrde,     ond þu þin feorh hafast, <br>
 </dd>
 <dt>1850</dt>
 <dd>
 þæt þe Sægeatas     selran næbben <br>
 to geceosenne     cyning ænigne, <br>
 hordweard hæleþa,     gyf þu healdan wylt <br>
 maga rice.     Me þin modsefa <br>
 licað leng swa wel,     leofa Beowulf. <br>
 </dd>
 <dt>1855</dt>
 <dd>
 Hafast þu gefered     þæt þam folcum sceal, <br>
 Geata leodum     ond Gardenum, <br>
 sib <strong>gemæne,</strong>     ond sacu restan, <br>
 inwitniþas,     þe hie ær drugon, <br>
 wesan, þenden ic wealde     widan rices, <br>
 </dd>
 <dt>1860</dt>
 <dd>
 maþmas gemæne,     manig oþerne <br>
 godum gegretan     ofer ganotes bæð; <br>
 sceal hringnaca     ofer <strong>heafu</strong> bringan <br>
 lac ond luftacen.     Ic þa leode wat <br>
 ge wið feond ge wið freond     fæste geworhte, <br>
 </dd>
 <dt>1865</dt>
 <dd>
 æghwæs untæle     ealde wisan." <br>
 ða git him eorla hleo     inne gesealde, <br>
 mago Healfdenes,     maþmas <em>XII</em>; <br>
 het <strong>hine</strong> mid þæm lacum     leode swæse <br>
 secean on gesyntum,     snude eft cuman. <br>
 </dd>
 <dt>1870</dt>
 <dd>
 Gecyste þa     cyning æþelum god, <br>
 þeoden Scyldinga,     ðegn betstan <br>
 ond be healse genam;     hruron him tearas, <br>
 blondenfeaxum.     Him wæs bega wen, <br>
 ealdum infrodum,     oþres swiðor, <br>
 </dd>
 <dt>1875</dt>
 <dd>
 þæt <strong>hie</strong> <strong>seoððan</strong> <strong>no</strong>     geseon moston, <br>
 modige on meþle.     <strong>Wæs</strong> him se man to þon leof <br>
 þæt he þone breostwylm     forberan ne mehte, <br>
 ac him on hreþre     hygebendum fæst <br>
 æfter deorum men     dyrne langað <br>
 </dd>
 <dt>1880</dt>
 <dd>
 beorn wið blode.     Him Beowulf þanan, <br>
 guðrinc goldwlanc,     græsmoldan træd <br>
 since hremig;     sægenga bad <br>
 <strong>agendfrean,</strong>     se þe on ancre rad. <br>
 þa wæs on gange     gifu Hroðgares <br>
 </dd>
 <dt>1885</dt>
 <dd>
 oft geæhted;     þæt wæs an cyning, <br>
 æghwæs orleahtre,     oþþæt hine yldo benam <br>
 mægenes wynnum,     se þe oft manegum scod. <br>
 Cwom þa to flode     felamodigra, <br>
 hægstealdra <strong>heap,</strong>     hringnet bæron, <br>
 </dd>
 <dt>1890</dt>
 <dd>
 locene leoðosyrcan.     Landweard onfand <br>
 eftsið eorla,     swa he ær dyde; <br>
 no he mid hearme     of hliðes nosan <br>
 <strong>gæstas</strong> grette,     ac him togeanes rad, <br>
 cwæð þæt wilcuman     Wedera leodum <br>
 </dd>
 <dt>1895</dt>
 <dd>
 scaþan scirhame     to scipe foron. <br>
 þa wæs on sande     sægeap naca <br>
 hladen herewædum,     hringedstefna, <br>
 mearum ond maðmum;     mæst hlifade <br>
 ofer Hroðgares     hordgestreonum. <br>
 </dd>
 <dt>1900</dt>
 <dd>
 He þæm batwearde     bunden golde <br>
 swurd gesealde,     þæt he syðþan wæs <br>
 on meodubence     <strong>maþme</strong> þy <strong>weorþra,</strong> <br>
 yrfelafe.     Gewat him on <strong>naca</strong> <br>
 drefan deop wæter,     Dena land ofgeaf. <br>
 </dd>
 <dt>1905</dt>
 <dd>
 þa wæs be mæste     merehrægla sum, <br>
 segl sale fæst;     sundwudu þunede. <br>
 No þær wegflotan     wind ofer yðum <br>
 siðes getwæfde;     sægenga for, <br>
 fleat famigheals     forð ofer yðe, <br>
 </dd>
 <dt>1910</dt>
 <dd>
 bundenstefna     ofer brimstreamas, <br>
 þæt hie Geata clifu     ongitan meahton, <br>
 cuþe næssas.     Ceol up geþrang <br>
 lyftgeswenced,     on lande stod. <br>
 Hraþe wæs æt holme     hyðweard geara, <br>
 </dd>
 <dt>1915</dt>
 <dd>
 se þe ær lange tid     leofra manna <br>
 fus æt faroðe     feor wlatode; <br>
 sælde to sande     sidfæþme scip, <br>
 <strong>oncerbendum</strong> fæst,     þy læs hym yþa ðrym <br>
 wudu wynsuman     forwrecan meahte. <br>
 </dd>
 <dt>1920</dt>
 <dd>
 Het þa up beran     æþelinga gestreon, <br>
 frætwe ond fætgold;     næs him feor þanon <br>
 to gesecanne     sinces bryttan, <br>
 Higelac Hreþling,     þær æt ham wunað <br>
 selfa mid gesiðum     sæwealle neah. <br>
 </dd>
 <dt>1925</dt>
 <dd>
 Bold wæs betlic,     bregorof cyning, <br>
 <strong>heah</strong> <strong>in</strong> healle,     Hygd swiðe geong, <br>
 wis, welþungen,     þeah ðe wintra lyt <br>
 under burhlocan     gebiden hæbbe, <br>
 Hæreþes dohtor;     næs hio hnah swa þeah, <br>
 </dd>
 <dt>1930</dt>
 <dd>
 ne to gneað gifa     Geata leodum, <br>
 maþmgestreona.     Mod þryðo wæg, <br>
 fremu folces cwen,     firen ondrysne. <br>
 Nænig þæt dorste     deor geneþan <br>
 swæsra gesiða,     nefne sinfrea, <br>
 </dd>
 <dt>1935</dt>
 <dd>
 þæt hire an dæges     eagum starede, <br>
 ac him wælbende     weotode tealde <br>
 handgewriþene;     hraþe seoþðan wæs <br>
 æfter mundgripe     mece geþinged, <br>
 þæt hit sceadenmæl     scyran moste, <br>
 </dd>
 <dt>1940</dt>
 <dd>
 cwealmbealu cyðan.     Ne bið swylc cwenlic þeaw <br>
 idese to efnanne,     þeah ðe hio ænlicu sy, <br>
 þætte freoðuwebbe     feores onsæce <br>
 æfter ligetorne     leofne mannan. <br>
 Huru þæt <strong>onhohsnode</strong>     <strong>Hemminges</strong> mæg; <br>
 </dd>
 <dt>1945</dt>
 <dd>
 ealodrincende     oðer sædan, <br>
 þæt hio leodbealewa     læs gefremede, <br>
 inwitniða,     syððan ærest wearð <br>
 gyfen goldhroden     geongum cempan, <br>
 æðelum diore,     syððan hio Offan flet <br>
 </dd>
 <dt>1950</dt>
 <dd>
 ofer fealone flod     be fæder lare <br>
 siðe gesohte;     ðær hio syððan well <br>
 in gumstole,     gode, mære, <br>
 lifgesceafta     lifigende breac, <br>
 hiold heahlufan     wið hæleþa brego, <br>
 </dd>
 <dt>1955</dt>
 <dd>
 ealles moncynnes     mine gefræge <br>
 <strong>þone</strong> selestan     bi sæm tweonum, <br>
 eormencynnes.     Forðam Offa wæs <br>
 geofum ond guðum,     garcene man, <br>
 wide geweorðod,     wisdome heold <br>
 </dd>
 <dt>1960</dt>
 <dd>
 eðel sinne;     þonon <strong>Eomer</strong> woc <br>
 hæleðum to helpe,     <strong>Hemminges</strong> mæg, <br>
 nefa Garmundes,     niða cræftig. <br>
 Gewat him ða se hearda     mid his hondscole <br>
 sylf æfter sande     sæwong tredan, <br>
 </dd>
 <dt>1965</dt>
 <dd>
 wide waroðas.     Woruldcandel scan, <br>
 sigel suðan fus.     Hi sið drugon, <br>
 elne geeodon,     to ðæs ðe eorla hleo, <br>
 bonan Ongenþeoes     burgum in innan, <br>
 geongne guðcyning     godne gefrunon <br>
 </dd>
 <dt>1970</dt>
 <dd>
 hringas dælan.     Higelace wæs <br>
 sið Beowulfes     snude gecyðed, <br>
 þæt ðær on worðig     wigendra hleo, <br>
 lindgestealla,     lifigende cwom, <br>
 heaðolaces hal     to hofe gongan. <br>
 </dd>
 <dt>1975</dt>
 <dd>
 Hraðe wæs gerymed,     swa se rica bebead, <br>
 feðegestum     flet innanweard. <br>
 Gesæt þa wið sylfne     se ða sæcce genæs, <br>
 mæg wið mæge,     syððan mandryhten <br>
 þurh hleoðorcwyde     holdne gegrette, <br>
 </dd>
 <dt>1980</dt>
 <dd>
 meaglum wordum.     Meoduscencum hwearf <br>
 geond þæt <strong>healreced</strong>     Hæreðes dohtor, <br>
 lufode ða leode,     liðwæge bær <br>
 <strong>hæleðum</strong> to handa.     Higelac ongan <br>
 sinne geseldan     in sele þam hean <br>
 </dd>
 <dt>1985</dt>
 <dd>
 fægre fricgcean     (hyne fyrwet bræc, <br>
 hwylce Sægeata     siðas wæron): <br>
 "Hu lomp eow on lade,     leofa Biowulf, <br>
 þa ðu færinga     feorr gehogodest <br>
 sæcce secean     ofer sealt wæter, <br>
 </dd>
 <dt>1990</dt>
 <dd>
 hilde to Hiorote?     Ac ðu Hroðgare <br>
 <strong>widcuðne</strong> wean     wihte gebettest, <br>
 mærum ðeodne?     Ic ðæs modceare <br>
 sorhwylmum seað,     siðe ne truwode <br>
 leofes mannes;     ic ðe lange bæd <br>
 </dd>
 <dt>1995</dt>
 <dd>
 þæt ðu þone wælgæst     wihte ne grette, <br>
 lete Suðdene     sylfe geweorðan <br>
 guðe wið Grendel.     Gode ic þanc secge <br>
 þæs ðe ic ðe gesundne     geseon moste." <br>
 Biowulf maðelode,     bearn Ecgðioes: <br>
 </dd>
 <dt>2000</dt>
 <dd>
 "þæt is undyrne,     dryhten <strong>Higelac,</strong> <br>
 <strong>micel</strong> gemeting,     monegum fira, <br>
 <strong>hwylc</strong> <strong>orleghwil</strong>     uncer Grendles <br>
 wearð on ðam wange,     þær he worna fela <br>
 Sigescyldingum     sorge gefremede, <br>
 </dd>
 <dt>2005</dt>
 <dd>
 yrmðe to aldre.     Ic ðæt eall gewræc, <br>
 swa begylpan ne þearf     Grendeles maga <br>
 <strong>ænig</strong> ofer eorðan     uhthlem þone, <br>
 se ðe lengest leofað     laðan cynnes, <br>
 <strong>facne</strong> bifongen.     Ic ðær furðum cwom <br>
 </dd>
 <dt>2010</dt>
 <dd>
 to ðam hringsele     Hroðgar gretan; <br>
 sona me se mæra     mago Healfdenes, <br>
 syððan he modsefan     minne cuðe, <br>
 wið his sylfes sunu     setl getæhte. <br>
 Weorod wæs on wynne;     ne seah ic widan feorh <br>
 </dd>
 <dt>2015</dt>
 <dd>
 under heofones hwealf     healsittendra <br>
 medudream maran.     Hwilum mæru cwen, <br>
 friðusibb folca,     flet eall geondhwearf, <br>
 bædde byre geonge;     oft hio beahwriðan <br>
 secge <strong>sealde,</strong>     ær hie to setle geong. <br>
 </dd>
 <dt>2020</dt>
 <dd>
 Hwilum for <strong>duguðe</strong>     dohtor Hroðgares <br>
 eorlum on ende     ealuwæge bær; <br>
 þa ic Freaware     fletsittende <br>
 nemnan hyrde,     þær hio <strong>nægled</strong> sinc <br>
 hæleðum sealde.     Sio gehaten <strong>is,</strong> <br>
 </dd>
 <dt>2025</dt>
 <dd>
 geong, goldhroden,     gladum suna Frodan; <br>
 <strong>hafað</strong> þæs geworden     wine Scyldinga, <br>
 rices hyrde,     ond þæt ræd talað, <br>
 þæt he mid ðy wife     wælfæhða dæl, <br>
 sæcca gesette.     Oft seldan hwær <br>
 </dd>
 <dt>2030</dt>
 <dd>
 æfter leodhryre     lytle hwile <br>
 bongar bugeð,     þeah seo bryd duge! <br>
 Mæg þæs þonne ofþyncan     <strong>ðeodne</strong> Heaðobeardna <br>
 ond þegna gehwam     þara leoda, <br>
 þonne he mid fæmnan     on flett gæð, <br>
 </dd>
 <dt>2035</dt>
 <dd>
 dryhtbearn Dena,     duguða biwenede; <br>
 on him gladiað     gomelra lafe, <br>
 heard ond hringmæl     <strong>Heaðabeardna</strong> gestreon <br>
 þenden hie ðam wæpnum     wealdan moston, <br>
 oððæt hie forlæddan     to ðam lindplegan <br>
 </dd>
 <dt>2040</dt>
 <dd>
 swæse gesiðas     ond hyra sylfra feorh. <br>
 þonne cwið æt beore     se ðe beah gesyhð, <br>
 eald æscwiga,     se ðe eall <strong>geman,</strong> <br>
 garcwealm gumena     (him bið grim <strong>sefa),</strong> <br>
 onginneð geomormod     geongum cempan <br>
 </dd>
 <dt>2045</dt>
 <dd>
 þurh hreðra gehygd     higes cunnian, <br>
 wigbealu weccean,     ond þæt word acwyð: <br>
 'Meaht ðu, min wine,     mece gecnawan <br>
 þone þin fæder     to gefeohte bær <br>
 under heregriman     hindeman siðe, <br>
 </dd>
 <dt>2050</dt>
 <dd>
 dyre iren,     þær hyne Dene slogon, <br>
 weoldon wælstowe,     syððan Wiðergyld læg, <br>
 æfter hæleþa hryre,     hwate Scyldungas? <br>
 Nu her þara banena     byre nathwylces <br>
 frætwum hremig     on flet gæð, <br>
 </dd>
 <dt>2055</dt>
 <dd>
 morðres <strong>gylpeð,</strong>     ond þone maðþum byreð, <br>
 þone þe ðu mid rihte     rædan sceoldest.' <br>
 Manað swa ond myndgað     mæla gehwylce <br>
 sarum wordum,     oððæt sæl cymeð <br>
 þæt se fæmnan þegn     fore fæder dædum <br>
 </dd>
 <dt>2060</dt>
 <dd>
 æfter billes bite     blodfag swefeð, <br>
 ealdres scyldig;     him se oðer þonan <br>
 losað <strong>lifigende,</strong>     con him land geare. <br>
 þonne bioð <strong>abrocene</strong>     on ba healfe <br>
 aðsweord eorla;     <strong>syððan</strong> Ingelde <br>
 </dd>
 <dt>2065</dt>
 <dd>
 weallað wælniðas,     ond him wiflufan <br>
 æfter cearwælmum     colran weorðað. <br>
 þy ic <strong>Heaðobeardna</strong>     hyldo ne telge, <br>
 dryhtsibbe dæl     Denum unfæcne, <br>
 freondscipe fæstne.     Ic sceal forð sprecan <br>
 </dd>
 <dt>2070</dt>
 <dd>
 gen ymbe Grendel,     þæt ðu geare cunne, <br>
 sinces brytta,     to hwan syððan wearð <br>
 hondræs hæleða.     Syððan heofones gim <br>
 glad ofer grundas,     gæst yrre cwom, <br>
 eatol, æfengrom,     user neosan, <br>
 </dd>
 <dt>2075</dt>
 <dd>
 ðær we gesunde     sæl weardodon. <br>
 þær wæs Hondscio     <strong>hild</strong> onsæge, <br>
 feorhbealu fægum;     he fyrmest læg, <br>
 gyrded cempa;     him Grendel wearð, <br>
 mærum <strong>maguþegne</strong>     to muðbonan, <br>
 </dd>
 <dt>2080</dt>
 <dd>
 leofes mannes     lic eall forswealg. <br>
 No ðy ær ut ða gen     idelhende <br>
 bona blodigtoð,     bealewa gemyndig, <br>
 of ðam goldsele     gongan wolde, <br>
 ac he mægnes rof     min costode, <br>
 </dd>
 <dt>2085</dt>
 <dd>
 grapode <strong>gearofolm.</strong>     Glof hangode <br>
 sid ond syllic,     searobendum fæst; <br>
 sio wæs orðoncum     eall gegyrwed <br>
 deofles cræftum     ond dracan fellum. <br>
 He mec þær on innan     unsynnigne, <br>
 </dd>
 <dt>2090</dt>
 <dd>
 dior dædfruma,     gedon wolde <br>
 manigra sumne;     hyt ne mihte swa, <br>
 syððan ic on yrre     uppriht astod. <br>
 To lang ys to reccenne     hu <strong>ic</strong> <strong>ðam</strong> leodsceaðan <br>
 yfla gehwylces     ondlean forgeald; <br>
 </dd>
 <dt>2095</dt>
 <dd>
 þær ic, þeoden min,     þine leode <br>
 weorðode weorcum.     He on weg losade, <br>
 lytle hwile     lifwynna <strong>breac;</strong> <br>
 hwæþre him sio swiðre     swaðe weardade <br>
 hand on Hiorte,     ond he hean ðonan <br>
 </dd>
 <dt>2100</dt>
 <dd>
 modes geomor     meregrund gefeoll. <br>
 Me þone wælræs     wine Scildunga <br>
 fættan golde     fela leanode, <br>
 manegum maðmum,     syððan mergen com <br>
 ond we to symble     geseten hæfdon. <br>
 </dd>
 <dt>2105</dt>
 <dd>
 þær wæs gidd ond gleo.     Gomela Scilding, <br>
 felafricgende,     feorran <strong>rehte;</strong> <br>
 hwilum hildedeor     hearpan wynne, <br>
 <strong>gomenwudu</strong> grette,     hwilum gyd awræc <br>
 soð ond sarlic,     hwilum syllic spell <br>
 </dd>
 <dt>2110</dt>
 <dd>
 rehte æfter rihte     rumheort cyning. <br>
 Hwilum eft ongan,     eldo gebunden, <br>
 gomel guðwiga     gioguðe cwiðan, <br>
 hildestrengo;     hreðer <strong>inne</strong> weoll, <br>
 þonne he wintrum frod     worn gemunde. <br>
 </dd>
 <dt>2115</dt>
 <dd>
 Swa we þær inne     ondlangne dæg <br>
 niode naman,     oððæt niht becwom <br>
 oðer to yldum.     þa wæs eft hraðe <br>
 gearo gyrnwræce     Grendeles modor, <br>
 siðode sorhfull;     sunu deað fornam, <br>
 </dd>
 <dt>2120</dt>
 <dd>
 wighete Wedra.     Wif unhyre <br>
 hyre bearn gewræc,     beorn acwealde <br>
 ellenlice;     þær wæs æschere, <br>
 frodan fyrnwitan,     feorh uðgenge. <br>
 Noðer hy hine ne moston,     syððan mergen cwom, <br>
 </dd>
 <dt>2125</dt>
 <dd>
 deaðwerigne,     Denia leode, <br>
 bronde forbærnan,     ne on bel hladan <br>
 leofne mannan;     hio þæt lic ætbær <br>
 feondes <strong>fæðmum</strong>     <strong>under</strong> firgenstream. <br>
 þæt wæs <strong>Hroðgare</strong>     hreowa tornost <br>
 </dd>
 <dt>2130</dt>
 <dd>
 þara þe leodfruman     lange begeate. <br>
 þa se ðeoden mec     ðine life <br>
 healsode hreohmod,     þæt ic on holma geþring <br>
 eorlscipe efnde,     ealdre geneðde, <br>
 mærðo fremede;     he me mede gehet. <br>
 </dd>
 <dt>2135</dt>
 <dd>
 Ic ða ðæs wælmes,     þe is wide cuð, <br>
 <strong>grimne</strong> gryrelicne     grundhyrde fond; <br>
 þær unc hwile wæs     hand gemæne, <br>
 holm heolfre weoll,     ond ic heafde becearf <br>
 in ðam <strong>guðsele</strong>     Grendeles modor <br>
 </dd>
 <dt>2140</dt>
 <dd>
 eacnum ecgum,     unsofte þonan <br>
 feorh oðferede.     Næs ic fæge þa gyt, <br>
 ac me eorla hleo     eft gesealde <br>
 maðma menigeo,     maga Healfdenes. <br>
 Swa se ðeodkyning     þeawum lyfde. <br>
 </dd>
 <dt>2145</dt>
 <dd>
 Nealles ic ðam leanum     forloren hæfde, <br>
 mægnes mede,     ac he me <strong>maðmas</strong> geaf, <br>
 sunu Healfdenes,     on <strong>minne</strong> sylfes dom; <br>
 ða ic ðe, beorncyning,     bringan wylle, <br>
 estum geywan.     Gen is eall æt ðe <br>
 </dd>
 <dt>2150</dt>
 <dd>
 lissa gelong;     ic lyt hafo <br>
 heafodmaga     nefne, Hygelac, ðec." <br>
 Het ða in beran     eaforheafodsegn, <br>
 heaðosteapne helm,     hare byrnan, <br>
 guðsweord geatolic,     gyd æfter wræc: <br>
 </dd>
 <dt>2155</dt>
 <dd>
 "Me ðis hildesceorp     Hroðgar sealde, <br>
 snotra fengel,     sume worde het <br>
 þæt ic his ærest ðe     est gesægde; <br>
 cwæð þæt hyt hæfde     Hiorogar cyning, <br>
 leod Scyldunga     lange hwile; <br>
 </dd>
 <dt>2160</dt>
 <dd>
 no ðy ær suna sinum     syllan wolde, <br>
 hwatum Heorowearde,     þeah he him hold wære, <br>
 breostgewædu.     Bruc ealles well!" <br>
 Hyrde ic þæt þam frætwum     feower mearas <br>
 lungre, gelice,     last weardode, <br>
 </dd>
 <dt>2165</dt>
 <dd>
 æppelfealuwe;     he him est geteah <br>
 meara ond maðma.     Swa sceal mæg don, <br>
 nealles inwitnet     oðrum bregdon <br>
 dyrnum cræfte,     deað <strong>renian</strong> <br>
 hondgesteallan.     Hygelace wæs, <br>
 </dd>
 <dt>2170</dt>
 <dd>
 niða heardum,     nefa swyðe hold, <br>
 ond gehwæðer oðrum     hroþra gemyndig. <br>
 Hyrde ic þæt he ðone healsbeah     Hygde gesealde, <br>
 wrætlicne wundurmaððum,     ðone þe him Wealhðeo geaf, <br>
 <strong>ðeodnes</strong> dohtor,     þrio wicg somod <br>
 </dd>
 <dt>2175</dt>
 <dd>
 swancor ond sadolbeorht;     hyre syððan wæs <br>
 æfter beahðege     <strong>breost</strong> geweorðod. <br>
 Swa bealdode     bearn Ecgðeowes, <br>
 guma guðum cuð,     godum dædum, <br>
 dreah æfter dome,     nealles druncne slog <br>
 </dd>
 <dt>2180</dt>
 <dd>
 heorðgeneatas;     næs him hreoh sefa, <br>
 ac he mancynnes     mæste cræfte <br>
 ginfæstan gife,     þe him god sealde, <br>
 heold hildedeor.     Hean wæs lange, <br>
 swa hyne Geata bearn     godne ne tealdon, <br>
 </dd>
 <dt>2185</dt>
 <dd>
 ne hyne on medobence     micles wyrðne <br>
 <strong>drihten</strong> <strong>Wedera</strong>     gedon wolde; <br>
 swyðe <strong>wendon</strong>     þæt he sleac wære, <br>
 æðeling unfrom.     Edwenden cwom <br>
 tireadigum menn     torna gehwylces. <br>
 </dd>
 <dt>2190</dt>
 <dd>
 Het ða eorla hleo     in gefetian, <br>
 heaðorof cyning,     Hreðles lafe <br>
 golde gegyrede;     næs mid Geatum ða <br>
 sincmaðþum selra     on sweordes had; <br>
 þæt he on Biowulfes     bearm alegde <br>
 </dd>
 <dt>2195</dt>
 <dd>
 ond him gesealde     seofan þusendo, <br>
 bold ond bregostol.     Him wæs bam samod <br>
 on ðam leodscipe     lond gecynde, <br>
 eard, eðelriht,     oðrum swiðor <br>
 side rice     þam ðær selra wæs. <br>
 </dd>
 <dt>2200</dt>
 <dd>
 Eft þæt geiode     ufaran dogrum <br>
 hildehlæmmum,     syððan Hygelac læg <br>
 ond <strong>Heardrede</strong>     hildemeceas <br>
 under bordhreoðan     to bonan wurdon, <br>
 ða hyne gesohtan     on sigeþeode <br>
 </dd>
 <dt>2205</dt>
 <dd>
 hearde hildefrecan,     Heaðoscilfingas, <br>
 niða genægdan     nefan Hererices, <br>
 syððan Beowulfe     brade rice <br>
 on hand gehwearf;     he geheold tela <br>
 fiftig wintra     (wæs ða frod cyning, <br>
 </dd>
 <dt>2210</dt>
 <dd>
 eald eþelweard),     oððæt an ongan <br>
 deorcum nihtum     draca <strong>ricsian,</strong> <br>
 se ðe on heaum hofe     hord beweotode, <br>
 stanbeorh steapne;     stig under læg, <br>
 eldum uncuð.     þær on innan giong <br>
 </dd>
 <dt>2215</dt>
 <dd>
 niða nathwylc,     <strong>se</strong> <strong>ðe</strong> <strong>neh</strong> gefeng <br>
 hæðnum horde,     hond ......, <br>
 since fahne.     He þæt syððan ......, <br>
 <strong>þeah</strong> <strong>ðe</strong> <strong>he</strong> slæpende     <strong>besyred</strong> <strong>wurde</strong> <br>
 þeofes cræfte;     þæt sie ðiod <strong>onfand,</strong> <br>
 </dd>
 <dt>2220</dt>
 <dd>
 <strong>bufolc</strong> beorna,     þæt he <strong>gebolgen</strong> wæs. <br>
 Nealles mid <strong>gewealdum</strong>     wyrmhord <strong>abræc</strong> <br>
 sylfes willum,     se ðe him sare gesceod, <br>
 ac for þreanedlan     <strong>þeow</strong> nathwylces <br>
 hæleða bearna     heteswengeas fleah, <br>
 </dd>
 <dt>2225</dt>
 <dd>
 <strong>ærnes</strong> þearfa,     ond ðær inne <strong>fealh,</strong> <br>
 secg synbysig,     sona onfunde <br>
 þæt <strong>þær</strong> ðam gyste     <strong>gryrebroga</strong> stod; <br>
 hwæðre <strong>earmsceapen</strong>     <br>
     ...sceapen <br>
 </dd>
 <dt>2230</dt>
 <dd>
     <strong>þa</strong> hyne se fær begeat. <br>
 Sincfæt ......;     þær wæs swylcra fela <br>
 in ðam <strong>eorðhuse</strong>     ærgestreona, <br>
 swa hy on geardagum     gumena nathwylc, <br>
 eormenlafe     æþelan cynnes, <br>
 </dd>
 <dt>2235</dt>
 <dd>
 þanchycgende     þær gehydde, <br>
 deore maðmas.     Ealle hie deað fornam <br>
 ærran mælum,     ond se an ða gen <br>
 leoda duguðe,     se ðær lengest hwearf, <br>
 weard winegeomor,     wende þæs ylcan, <br>
 </dd>
 <dt>2240</dt>
 <dd>
 þæt he lytel fæc     longgestreona <br>
 brucan moste.     Beorh eallgearo <br>
 wunode on wonge     wæteryðum neah, <br>
 niwe be næsse,     nearocræftum fæst. <br>
 þær on innan bær     eorlgestreona <br>
 </dd>
 <dt>2245</dt>
 <dd>
 hringa hyrde     <strong>hordwyrðne</strong> dæl, <br>
 fættan goldes,     fea worda cwæð: <br>
 "Heald þu nu, hruse,     nu hæleð ne moston, <br>
 eorla æhte!     Hwæt, hyt ær on ðe <br>
 gode begeaton.     Guðdeað fornam, <br>
 </dd>
 <dt>2250</dt>
 <dd>
 feorhbealo frecne,     <strong>fyra</strong> gehwylcne <br>
 leoda minra,     <strong>þara</strong> ðe þis <strong>lif</strong> ofgeaf, <br>
 gesawon seledream.     <strong>Ic</strong> nah hwa sweord wege <br>
 oððe <strong>feormie</strong>     fæted wæge, <br>
 dryncfæt deore;     <strong>duguð</strong> ellor <strong>sceoc.</strong> <br>
 </dd>
 <dt>2255</dt>
 <dd>
 Sceal se hearda helm     <strong>hyrsted</strong> golde <br>
 fætum befeallen;     feormynd swefað, <br>
 þa ðe beadogriman     bywan sceoldon, <br>
 ge swylce seo herepad,     sio æt hilde gebad <br>
 ofer borda gebræc     bite irena, <br>
 </dd>
 <dt>2260</dt>
 <dd>
 brosnað æfter beorne.     Ne mæg byrnan hring <br>
 æfter wigfruman     wide feran, <br>
 hæleðum be healfe.     Næs hearpan wyn, <br>
 gomen gleobeames,     ne god hafoc <br>
 geond sæl swingeð,     ne se swifta mearh <br>
 </dd>
 <dt>2265</dt>
 <dd>
 burhstede beateð.     Bealocwealm hafað <br>
 fela feorhcynna     forð onsended!" <br>
 Swa giomormod     giohðo mænde <br>
 an æfter eallum,     unbliðe <strong>hwearf</strong> <br>
 dæges ond nihtes,     oððæt deaðes wylm <br>
 </dd>
 <dt>2270</dt>
 <dd>
 hran æt heortan.     Hordwynne fond <br>
 eald uhtsceaða     opene standan, <br>
 se ðe byrnende     biorgas seceð, <br>
 nacod niðdraca,     nihtes fleogeð <br>
 fyre befangen;     hyne foldbuend <br>
 </dd>
 <dt>2275</dt>
 <dd>
 <strong>swiðe</strong> <strong>ondrædað.</strong>     He gesecean sceall <br>
 <strong>hord</strong> <strong>on</strong> <strong>hrusan,</strong>     þær he hæðen gold <br>
 warað wintrum frod,     ne byð him wihte ðy sel. <br>
 Swa se ðeodsceaða     þreo hund wintra <br>
 heold on <strong>hrusan</strong>     hordærna sum, <br>
 </dd>
 <dt>2280</dt>
 <dd>
 eacencræftig,     oððæt hyne an abealch <br>
 mon on mode;     mandryhtne bær <br>
 fæted wæge,     frioðowære bæd <br>
 hlaford sinne.     ða wæs hord rasod, <br>
 onboren beaga hord,     bene getiðad <br>
 </dd>
 <dt>2285</dt>
 <dd>
 feasceaftum men.     Frea sceawode <br>
 fira fyrngeweorc     forman siðe. <br>
 þa se wyrm onwoc,     wroht wæs geniwad; <br>
 stonc ða æfter stane,     stearcheort onfand <br>
 feondes fotlast;     he to forð gestop <br>
 </dd>
 <dt>2290</dt>
 <dd>
 dyrnan cræfte     dracan heafde neah. <br>
 Swa mæg unfæge     eaðe gedigan <br>
 wean ond wræcsið,     se ðe waldendes <br>
 hyldo gehealdeþ!     Hordweard sohte <br>
 georne æfter grunde,     wolde guman findan, <br>
 </dd>
 <dt>2295</dt>
 <dd>
 þone þe him on sweofote     sare geteode, <br>
 hat ond hreohmod     <strong>hlæw</strong> oft ymbehwearf <br>
 ealne utanweardne,     ne ðær ænig mon <br>
 on þære westenne;     hwæðre <strong>wiges</strong> gefeh, <br>
 <strong>beaduwe</strong> weorces,     hwilum on beorh æthwearf, <br>
 </dd>
 <dt>2300</dt>
 <dd>
 sincfæt sohte.     He þæt sona onfand <br>
 ðæt hæfde gumena sum     goldes gefandod, <br>
 heahgestreona.     Hordweard onbad <br>
 earfoðlice     oððæt æfen cwom; <br>
 wæs ða gebolgen     beorges hyrde, <br>
 </dd>
 <dt>2305</dt>
 <dd>
 wolde <strong>se</strong> laða     lige forgyldan <br>
 drincfæt dyre.     þa wæs dæg sceacen <br>
 wyrme on willan;     no on wealle læg, <br>
 bidan wolde,     ac mid bæle for, <br>
 fyre gefysed.     Wæs se fruma egeslic <br>
 </dd>
 <dt>2310</dt>
 <dd>
 leodum on lande,     swa hyt lungre wearð <br>
 on hyra sincgifan     sare geendod. <br>
 ða se gæst ongan     gledum spiwan, <br>
 beorht hofu bærnan;     bryneleoma stod <br>
 eldum on andan.     No ðær aht cwices <br>
 </dd>
 <dt>2315</dt>
 <dd>
 lað lyftfloga     læfan wolde. <br>
 Wæs þæs wyrmes wig     wide gesyne, <br>
 nearofages nið     nean ond feorran, <br>
 hu se guðsceaða     Geata leode <br>
 hatode ond hynde;     hord eft gesceat, <br>
 </dd>
 <dt>2320</dt>
 <dd>
 dryhtsele dyrnne,     ær dæges hwile. <br>
 Hæfde landwara     lige befangen, <br>
 bæle ond bronde,     beorges getruwode, <br>
 wiges ond wealles;     him seo wen geleah. <br>
 þa wæs Biowulfe     broga gecyðed <br>
 </dd>
 <dt>2325</dt>
 <dd>
 snude to soðe,     þæt his sylfes <strong>ham,</strong> <br>
 bolda selest,     brynewylmum mealt, <br>
 gifstol Geata.     þæt ðam godan wæs <br>
 hreow on hreðre,     hygesorga mæst; <br>
 wende se wisa     þæt he wealdende <br>
 </dd>
 <dt>2330</dt>
 <dd>
 ofer ealde riht,     ecean dryhtne, <br>
 bitre gebulge.     Breost innan weoll <br>
 þeostrum geþoncum,     swa him geþywe ne wæs. <br>
 Hæfde ligdraca     leoda fæsten, <br>
 ealond utan,     eorðweard ðone <br>
 </dd>
 <dt>2335</dt>
 <dd>
 gledum forgrunden;     him ðæs guðkyning, <br>
 Wedera þioden,     wræce leornode. <br>
 Heht him þa gewyrcean     wigendra hleo <br>
 eallirenne,     eorla dryhten, <br>
 wigbord wrætlic;     wisse he gearwe <br>
 </dd>
 <dt>2340</dt>
 <dd>
 þæt him holtwudu     <strong>helpan</strong> ne meahte, <br>
 lind wið lige.     Sceolde <strong>lændaga</strong> <br>
 æþeling ærgod     ende gebidan, <br>
 worulde lifes,     ond se wyrm somod, <br>
 þeah ðe hordwelan     heolde lange. <br>
 </dd>
 <dt>2345</dt>
 <dd>
 Oferhogode ða     hringa fengel <br>
 þæt he þone widflogan     weorode gesohte, <br>
 sidan herge;     no he him <strong>þa</strong> sæcce ondred, <br>
 ne him þæs wyrmes wig     for wiht dyde, <br>
 eafoð ond ellen,     forðon he ær fela <br>
 </dd>
 <dt>2350</dt>
 <dd>
 nearo neðende     niða gedigde, <br>
 hildehlemma,     syððan he Hroðgares, <br>
 sigoreadig secg,     sele fælsode <br>
 ond æt guðe forgrap     Grendeles mægum <br>
 laðan cynnes.     No þæt læsest wæs <br>
 </dd>
 <dt>2355</dt>
 <dd>
 <strong>hondgemota,</strong>     þær mon Hygelac sloh, <br>
 syððan Geata cyning     guðe ræsum, <br>
 freawine folca     Freslondum on, <br>
 Hreðles eafora     hiorodryncum swealt, <br>
 bille gebeaten.     þonan Biowulf com <br>
 </dd>
 <dt>2360</dt>
 <dd>
 sylfes cræfte,     sundnytte dreah; <br>
 hæfde him on earme     <strong>ana</strong> <em>XXX</em> <br>
 hildegeatwa,     þa he to holme <strong>beag.</strong> <br>
 Nealles Hetware     hremge <strong>þorfton</strong> <br>
 feðewiges,     þe him foran ongean <br>
 </dd>
 <dt>2365</dt>
 <dd>
 linde bæron;     lyt eft becwom <br>
 fram þam hildfrecan     hames niosan. <br>
 Oferswam ða sioleða bigong     sunu Ecgðeowes, <br>
 earm anhaga,     eft to leodum; <br>
 þær him Hygd gebead     hord ond rice, <br>
 </dd>
 <dt>2370</dt>
 <dd>
 beagas ond bregostol,     bearne ne truwode <br>
 þæt he wið ælfylcum     eþelstolas <br>
 healdan cuðe,     ða wæs Hygelac dead. <br>
 No ðy ær feasceafte     findan meahton <br>
 æt ðam æðelinge     ænige ðinga, <br>
 </dd>
 <dt>2375</dt>
 <dd>
 þæt he Heardrede     hlaford wære <br>
 oððe þone cynedom     ciosan wolde; <br>
 hwæðre he him on folce     freondlarum heold, <br>
 estum mid are,     oððæt he yldra wearð, <br>
 Wedergeatum weold.     Hyne wræcmæcgas <br>
 </dd>
 <dt>2380</dt>
 <dd>
 ofer sæ sohtan,     suna Ohteres; <br>
 hæfdon hy forhealden     helm Scylfinga, <br>
 þone selestan     sæcyninga <br>
 þara <strong>ðe</strong> in Swiorice     sinc brytnade, <br>
 mærne þeoden.     Him þæt to mearce wearð; <br>
 </dd>
 <dt>2385</dt>
 <dd>
 he þær <strong>for</strong> feorme     feorhwunde hleat <br>
 sweordes swengum,     sunu Hygelaces, <br>
 ond him eft gewat     Ongenðioes bearn <br>
 hames niosan,     syððan Heardred læg, <br>
 let ðone bregostol     Biowulf healdan, <br>
 </dd>
 <dt>2390</dt>
 <dd>
 Geatum wealdan.     þæt wæs god cyning! <br>
 Se ðæs leodhryres     lean gemunde <br>
 uferan dogrum,     Eadgilse wearð <br>
 feasceaftum freond,     folce gestepte <br>
 ofer sæ side     sunu Ohteres, <br>
 </dd>
 <dt>2395</dt>
 <dd>
 wigum ond wæpnum;     he gewræc syððan <br>
 cealdum cearsiðum,     cyning ealdre bineat. <br>
 Swa he niða gehwane     genesen hæfde, <br>
 sliðra geslyhta,     sunu Ecgðiowes, <br>
 ellenweorca,     oð ðone anne dæg <br>
 </dd>
 <dt>2400</dt>
 <dd>
 þe he wið þam wyrme     gewegan sceolde. <br>
 Gewat þa <em>XII</em>a sum     torne gebolgen <br>
 dryhten Geata     dracan sceawian. <br>
 Hæfde þa gefrunen     hwanan sio fæhð aras, <br>
 bealonið biorna;     him to bearme cwom <br>
 </dd>
 <dt>2405</dt>
 <dd>
 maðþumfæt mære     þurh ðæs meldan hond. <br>
 Se wæs on ðam ðreate     þreotteoða secg, <br>
 se ðæs orleges     or onstealde, <br>
 hæft hygegiomor,     sceolde hean ðonon <br>
 wong wisian.     He ofer willan giong <br>
 </dd>
 <dt>2410</dt>
 <dd>
 to ðæs ðe he eorðsele     anne wisse, <br>
 hlæw under hrusan     holmwylme neh, <br>
 yðgewinne;     se wæs innan full <br>
 wrætta ond wira.     Weard unhiore, <br>
 gearo guðfreca,     goldmaðmas heold, <br>
 </dd>
 <dt>2415</dt>
 <dd>
 eald under eorðan.     Næs þæt yðe ceap <br>
 to gegangenne     gumena ænigum! <br>
 Gesæt ða on næsse     niðheard cyning, <br>
 þenden hælo abead     heorðgeneatum, <br>
 goldwine Geata.     Him wæs geomor sefa, <br>
 </dd>
 <dt>2420</dt>
 <dd>
 wæfre ond wælfus,     wyrd ungemete neah, <br>
 se ðone gomelan     gretan sceolde, <br>
 secean sawle hord,     sundur gedælan <br>
 lif wið lice,     no þon lange wæs <br>
 feorh æþelinges     flæsce bewunden. <br>
 </dd>
 <dt>2425</dt>
 <dd>
 Biowulf maþelade,     bearn Ecgðeowes: <br>
 "Fela ic on giogoðe     guðræsa genæs, <br>
 orleghwila;     ic þæt eall gemon. <br>
 Ic wæs syfanwintre,     þa mec sinca baldor, <br>
 freawine folca,     æt minum fæder genam; <br>
 </dd>
 <dt>2430</dt>
 <dd>
 heold mec ond hæfde     Hreðel cyning, <br>
 geaf me sinc ond symbel,     sibbe gemunde. <br>
 Næs ic him to life     laðra owihte, <br>
 beorn in burgum,     þonne his bearna hwylc, <br>
 Herebeald ond Hæðcyn     oððe Hygelac min. <br>
 </dd>
 <dt>2435</dt>
 <dd>
 Wæs þam yldestan     ungedefelice <br>
 mæges dædum     morþorbed stred, <br>
 syððan hyne Hæðcyn     of hornbogan, <br>
 his freawine,     flane geswencte, <br>
 miste mercelses     ond his mæg ofscet, <br>
 </dd>
 <dt>2440</dt>
 <dd>
 broðor oðerne     blodigan gare. <br>
 þæt wæs feohleas gefeoht,     fyrenum gesyngad, <br>
 hreðre hygemeðe;     sceolde hwæðre swa þeah <br>
 æðeling unwrecen     ealdres linnan. <br>
 Swa bið geomorlic     gomelum ceorle <br>
 </dd>
 <dt>2445</dt>
 <dd>
 to gebidanne,     þæt his byre ride <br>
 giong on galgan,     þonne he gyd wrece, <br>
 sarigne sang,     þonne his sunu hangað <br>
 hrefne to hroðre,     ond he him <strong>helpe</strong> ne mæg, <br>
 eald ond infrod,     ænige gefremman. <br>
 </dd>
 <dt>2450</dt>
 <dd>
 Symble bið gemyndgad     morna gehwylce <br>
 eaforan ellorsið;     oðres ne gymeð <br>
 to gebidanne     burgum in innan <br>
 yrfeweardas,     þonne se an hafað <br>
 þurh deaðes nyd     dæda gefondad. <br>
 </dd>
 <dt>2455</dt>
 <dd>
 Gesyhð sorhcearig     on his suna bure <br>
 winsele westne,     windge reste <br>
 reote berofene.     Ridend swefað, <br>
 hæleð in hoðman;     nis þær hearpan sweg, <br>
 gomen in geardum,     swylce ðær iu wæron. <br>
 </dd>
 <dt>2460</dt>
 <dd>
 Gewiteð þonne on sealman,     sorhleoð gæleð <br>
 an æfter anum;     þuhte him eall to rum, <br>
 wongas ond wicstede.     Swa Wedra helm <br>
 æfter Herebealde     heortan sorge <br>
 <strong>weallende</strong> wæg.     Wihte ne meahte <br>
 </dd>
 <dt>2465</dt>
 <dd>
 on ðam feorhbonan     fæghðe gebetan; <br>
 no ðy ær he þone heaðorinc     hatian ne meahte <br>
 laðum dædum,     þeah him leof ne wæs. <br>
 He ða mid þære sorhge,     þe him <strong>swa</strong> sar belamp, <br>
 gumdream ofgeaf,     godes leoht geceas, <br>
 </dd>
 <dt>2470</dt>
 <dd>
 eaferum læfde,     swa deð eadig mon, <br>
 lond ond leodbyrig,     þa he of life gewat. <br>
 þa wæs synn ond sacu     Sweona ond Geata <br>
 ofer <strong>wid</strong> wæter,     wroht gemæne, <br>
 herenið hearda,     syððan Hreðel swealt, <br>
 </dd>
 <dt>2475</dt>
 <dd>
 oððe him Ongenðeowes     eaferan wæran <br>
 frome, fyrdhwate,     freode ne woldon <br>
 ofer heafo healdan,     ac ymb Hreosnabeorh <br>
 eatolne inwitscear     oft <strong>gefremedon.</strong> <br>
 þæt mægwine     mine gewræcan, <br>
 </dd>
 <dt>2480</dt>
 <dd>
 fæhðe ond fyrene,     swa hyt gefræge wæs, <br>
 þeah ðe oðer his     ealdre gebohte, <br>
 heardan ceape;     Hæðcynne wearð, <br>
 Geata dryhtne,     guð onsæge. <br>
 þa ic on morgne gefrægn     mæg oðerne <br>
 </dd>
 <dt>2485</dt>
 <dd>
 billes ecgum     on bonan stælan, <br>
 þær Ongenþeow     Eofores niosað. <br>
 Guðhelm toglad,     gomela Scylfing <br>
 hreas <strong>hildeblac;</strong>     hond gemunde <br>
 fæhðo genoge,     feorhsweng ne ofteah. <br>
 </dd>
 <dt>2490</dt>
 <dd>
 Ic him þa maðmas,     þe he me sealde, <br>
 geald æt guðe,     swa me gifeðe wæs, <br>
 leohtan sweorde;     he me lond forgeaf, <br>
 eard, eðelwyn.     Næs him ænig þearf <br>
 þæt he to Gifðum     oððe to Gardenum <br>
 </dd>
 <dt>2495</dt>
 <dd>
 oððe in Swiorice     secean þurfe <br>
 wyrsan wigfrecan,     weorðe gecypan. <br>
 Symle ic him on feðan     beforan wolde, <br>
 ana on orde,     ond swa to aldre sceall <br>
 sæcce fremman,     þenden þis sweord þolað, <br>
 </dd>
 <dt>2500</dt>
 <dd>
 þæt mec ær ond sið     oft gelæste. <br>
 Syððan ic for dugeðum     Dæghrefne wearð <br>
 to handbonan,     Huga cempan; <br>
 nalles he ða frætwe     <strong>Frescyninge,</strong> <br>
 breostweorðunge,     bringan moste, <br>
 </dd>
 <dt>2505</dt>
 <dd>
 ac in <strong>compe</strong> gecrong     cumbles hyrde, <br>
 æþeling on elne;     ne wæs ecg bona, <br>
 ac him hildegrap     heortan wylmas, <br>
 banhus gebræc.     Nu sceall billes ecg, <br>
 hond ond heard sweord,     ymb hord wigan." <br>
 </dd>
 <dt>2510</dt>
 <dd>
 Beowulf maðelode,     beotwordum spræc <br>
 niehstan siðe:     "Ic geneðde fela <br>
 guða on geogoðe;     gyt ic wylle, <br>
 frod folces weard,     fæhðe secan, <br>
 <strong>mærðu</strong> fremman,     gif mec se mansceaða <br>
 </dd>
 <dt>2515</dt>
 <dd>
 of eorðsele     ut geseceð." <br>
 Gegrette ða     gumena gehwylcne, <br>
 hwate helmberend,     hindeman siðe, <br>
 swæse gesiðas:     "Nolde ic sweord beran, <br>
 wæpen to wyrme,     gif ic wiste hu <br>
 </dd>
 <dt>2520</dt>
 <dd>
 wið ðam aglæcean     elles meahte <br>
 gylpe wiðgripan,     swa ic gio wið Grendle dyde. <br>
 Ac ic ðær heaðufyres     hates wene, <br>
 <strong>oreðes</strong> ond <strong>attres;</strong>     forðon ic me on hafu <br>
 bord ond byrnan.     Nelle ic beorges weard <br>
 </dd>
 <dt>2525</dt>
 <dd>
 <strong>forfleon</strong> fotes trem,     ac unc <strong>furður</strong> sceal <br>
 weorðan æt wealle,     swa unc wyrd geteoð, <br>
 metod manna gehwæs.     Ic eom on mode from <br>
 þæt ic wið þone guðflogan     gylp ofersitte. <br>
 Gebide ge on beorge     byrnum werede, <br>
 </dd>
 <dt>2530</dt>
 <dd>
 secgas on searwum,     hwæðer sel mæge <br>
 æfter wælræse     wunde gedygan <br>
 uncer twega.     Nis þæt eower sið <br>
 ne gemet mannes,     nefne min anes, <br>
 <strong>þæt</strong> he wið aglæcean     eofoðo dæle, <br>
 </dd>
 <dt>2535</dt>
 <dd>
 eorlscype efne.     Ic mid elne sceall <br>
 gold gegangan,     oððe guð nimeð, <br>
 feorhbealu frecne,     frean eowerne!" <br>
 Aras ða bi ronde     rof oretta, <br>
 heard under helme,     hiorosercean bær <br>
 </dd>
 <dt>2540</dt>
 <dd>
 under stancleofu,     strengo getruwode <br>
 anes mannes.     Ne bið swylc earges sið! <br>
 Geseah ða be wealle     se ðe worna fela, <br>
 gumcystum god,     guða gedigde, <br>
 hildehlemma,     þonne hnitan feðan, <br>
 </dd>
 <dt>2545</dt>
 <dd>
 <strong>stondan</strong> stanbogan,     stream ut þonan <br>
 brecan of beorge.     Wæs þære burnan wælm <br>
 heaðofyrum hat;     ne meahte horde neah <br>
 unbyrnende     ænige hwile <br>
 deop gedygan     for dracan lege. <br>
 </dd>
 <dt>2550</dt>
 <dd>
 Let ða of breostum,     ða he gebolgen wæs, <br>
 Wedergeata leod     word ut faran, <br>
 stearcheort styrmde;     stefn in becom <br>
 heaðotorht hlynnan     under harne stan. <br>
 Hete wæs onhrered,     hordweard oncniow <br>
 </dd>
 <dt>2555</dt>
 <dd>
 mannes reorde;     næs ðær mara fyrst <br>
 freode to friclan.     From ærest cwom <br>
 oruð aglæcean     ut of stane, <br>
 hat hildeswat.     Hruse dynede. <br>
 Biorn under beorge     bordrand onswaf <br>
 </dd>
 <dt>2560</dt>
 <dd>
 wið ðam gryregieste,     Geata dryhten; <br>
 ða wæs hringbogan     heorte gefysed <br>
 sæcce to seceanne.     Sweord ær gebræd <br>
 god guðcyning,     gomele lafe, <br>
 ecgum <strong>unslaw;</strong>     æghwæðrum wæs <br>
 </dd>
 <dt>2565</dt>
 <dd>
 bealohycgendra     broga fram oðrum. <br>
 Stiðmod gestod     <strong>wið</strong> steapne rond <br>
 winia bealdor,     ða se wyrm gebeah <br>
 snude tosomne;     he on searwum bad. <br>
 Gewat ða byrnende     gebogen scriðan, <br>
 </dd>
 <dt>2570</dt>
 <dd>
 to gescipe scyndan.     Scyld wel gebearg <br>
 life ond lice     læssan hwile <br>
 mærum þeodne     þonne his myne sohte, <br>
 ðær he þy fyrste,     forman dogore <br>
 wealdan moste     swa him wyrd ne gescraf <br>
 </dd>
 <dt>2575</dt>
 <dd>
 hreð æt hilde.     Hond up abræd <br>
 Geata dryhten,     gryrefahne sloh <br>
 incgelafe,     þæt sio ecg gewac <br>
 brun on bane,     bat unswiðor <br>
 þonne his ðiodcyning     þearfe hæfde, <br>
 </dd>
 <dt>2580</dt>
 <dd>
 bysigum gebæded.     þa wæs beorges weard <br>
 æfter heaðuswenge     on hreoum mode, <br>
 wearp wælfyre;     wide sprungon <br>
 hildeleoman.     Hreðsigora ne gealp <br>
 goldwine Geata;     guðbill geswac, <br>
 </dd>
 <dt>2585</dt>
 <dd>
 nacod æt niðe,     swa hyt no sceolde, <br>
 iren ærgod.     Ne wæs þæt eðe sið, <br>
 þæt se mæra     maga Ecgðeowes <br>
 grundwong þone     ofgyfan wolde; <br>
 sceolde <strong>ofer</strong> willan     wic eardian <br>
 </dd>
 <dt>2590</dt>
 <dd>
 elles hwergen,     swa sceal æghwylc mon <br>
 alætan lændagas.     Næs ða long to ðon <br>
 þæt ða aglæcean hy     eft gemetton. <br>
 Hyrte hyne hordweard     (hreðer æðme weoll) <br>
 niwan stefne;     nearo ðrowode, <br>
 </dd>
 <dt>2595</dt>
 <dd>
 fyre befongen,     se ðe ær folce weold. <br>
 Nealles him on heape     <strong>handgesteallan,</strong> <br>
 æðelinga bearn,     ymbe gestodon <br>
 hildecystum,     ac hy on holt bugon, <br>
 ealdre burgan.     Hiora in anum weoll <br>
 </dd>
 <dt>2600</dt>
 <dd>
 sefa wið sorgum;     sibb æfre ne mæg <br>
 wiht onwendan     þam ðe wel þenceð. <br>
 Wiglaf wæs haten     Weoxstanes sunu, <br>
 leoflic lindwiga,     leod Scylfinga, <br>
 mæg ælfheres;     geseah his mondryhten <br>
 </dd>
 <dt>2605</dt>
 <dd>
 under heregriman     hat þrowian. <br>
 Gemunde ða ða are     þe he him ær forgeaf, <br>
 wicstede weligne     Wægmundinga, <br>
 folcrihta gehwylc,     swa his fæder ahte. <br>
 Ne mihte ða forhabban;     hond rond gefeng, <br>
 </dd>
 <dt>2610</dt>
 <dd>
 geolwe linde,     gomel swyrd geteah, <br>
 þæt wæs mid eldum     Eanmundes laf, <br>
 suna <strong>Ohteres.</strong>     þam æt sæcce wearð, <br>
 <strong>wræccan</strong> wineleasum,     <strong>Weohstan</strong> bana <br>
 meces ecgum,     ond his magum ætbær <br>
 </dd>
 <dt>2615</dt>
 <dd>
 brunfagne helm,     hringde byrnan, <br>
 eald sweord etonisc;     þæt him Onela forgeaf, <br>
 his gædelinges     guðgewædu, <br>
 fyrdsearo fuslic,     no ymbe ða fæhðe spræc, <br>
 þeah ðe he his broðor bearn     abredwade. <br>
 </dd>
 <dt>2620</dt>
 <dd>
 He frætwe geheold     fela missera, <br>
 bill ond byrnan,     oððæt his byre mihte <br>
 eorlscipe efnan     swa his ærfæder; <br>
 geaf him ða mid Geatum     guðgewæda, <br>
 æghwæs unrim,     þa he of ealdre gewat, <br>
 </dd>
 <dt>2625</dt>
 <dd>
 frod on forðweg.     þa wæs forma sið <br>
 geongan cempan,     þæt he guðe ræs <br>
 mid his freodryhtne     fremman sceolde. <br>
 Ne gemealt him se modsefa,     ne his <strong>mæges</strong> laf <br>
 gewac æt wige;     <strong>þæt</strong> se wyrm onfand, <br>
 </dd>
 <dt>2630</dt>
 <dd>
 syððan hie togædre     gegan hæfdon. <br>
 Wiglaf maðelode,     wordrihta fela <br>
 sægde gesiðum     (him wæs sefa geomor): <br>
 "Ic ðæt mæl geman,     þær we medu þegun, <br>
 þonne we <strong>geheton</strong>     ussum hlaforde <br>
 </dd>
 <dt>2635</dt>
 <dd>
 in biorsele,     ðe us ðas beagas geaf, <br>
 þæt we him ða guðgetawa     gyldan woldon <br>
 gif him þyslicu     þearf gelumpe, <br>
 helmas ond heard sweord.     ðe he usic on herge geceas <br>
 to ðyssum siðfate     sylfes willum, <br>
 </dd>
 <dt>2640</dt>
 <dd>
 onmunde usic mærða,     ond me þas maðmas geaf, <br>
 þe he usic garwigend     gode tealde, <br>
 hwate helmberend,     þeah ðe hlaford us <br>
 þis ellenweorc     ana aðohte <br>
 to gefremmanne,     folces hyrde, <br>
 </dd>
 <dt>2645</dt>
 <dd>
 for ðam he manna mæst     mærða gefremede, <br>
 dæda dollicra.     Nu is se dæg cumen <br>
 þæt ure mandryhten     mægenes behofað, <br>
 godra guðrinca;     wutun gongan to, <br>
 helpan hildfruman,     þenden hyt sy, <br>
 </dd>
 <dt>2650</dt>
 <dd>
 gledegesa grim.     God wat on mec <br>
 þæt me is micle leofre     þæt minne lichaman <br>
 mid minne goldgyfan     gled fæðmie. <br>
 Ne þynceð me gerysne     þæt we rondas beren <br>
 eft to earde,     nemne we æror mægen <br>
 </dd>
 <dt>2655</dt>
 <dd>
 fane gefyllan,     feorh ealgian <br>
 Wedra ðeodnes.     Ic wat geare <br>
 þæt næron ealdgewyrht,     þæt he ana scyle <br>
 Geata duguðe     gnorn þrowian, <br>
 gesigan æt sæcce;     urum sceal sweord ond helm, <br>
 </dd>
 <dt>2660</dt>
 <dd>
 byrne ond <strong>beaduscrud,</strong>     bam gemæne." <br>
 Wod þa þurh þone wælrec,     wigheafolan bær <br>
 frean on fultum,     fea worda cwæð: <br>
 "Leofa Biowulf,     læst eall tela, <br>
 swa ðu on geoguðfeore     geara gecwæde <br>
 </dd>
 <dt>2665</dt>
 <dd>
 þæt ðu ne alæte     be ðe lifigendum <br>
 dom gedreosan.     Scealt nu dædum rof, <br>
 æðeling anhydig,     ealle mægene <br>
 feorh ealgian;     ic ðe fullæstu." <br>
 æfter ðam wordum     wyrm yrre cwom, <br>
 </dd>
 <dt>2670</dt>
 <dd>
 atol inwitgæst,     oðre siðe <br>
 fyrwylmum fah     fionda <strong>niosian,</strong> <br>
 laðra manna;     ligyðum for. <br>
 Born bord wið rond,     byrne ne meahte <br>
 geongum garwigan     geoce gefremman, <br>
 </dd>
 <dt>2675</dt>
 <dd>
 ac se maga geonga     under his mæges scyld <br>
 elne geeode,     þa his agen <strong>wæs</strong> <br>
 gledum forgrunden.     þa gen guðcyning <br>
 <strong>mærða</strong> gemunde,     mægenstrengo sloh <br>
 hildebille,     þæt hyt on heafolan stod <br>
 </dd>
 <dt>2680</dt>
 <dd>
 niþe genyded;     Nægling forbærst, <br>
 geswac æt sæcce     sweord Biowulfes, <br>
 gomol ond grægmæl.     Him þæt gifeðe ne wæs <br>
 þæt him irenna     ecge mihton <br>
 helpan æt hilde;     wæs sio hond to strong, <br>
 </dd>
 <dt>2685</dt>
 <dd>
 se ðe meca gehwane,     mine gefræge, <br>
 swenge ofersohte,     þonne he to sæcce bær <br>
 wæpen <strong>wundrum</strong> heard;     næs him wihte ðe sel. <br>
 þa wæs þeodsceaða     þriddan siðe, <br>
 frecne fyrdraca,     fæhða gemyndig, <br>
 </dd>
 <dt>2690</dt>
 <dd>
 ræsde on ðone rofan,     þa him rum ageald, <br>
 hat ond heaðogrim,     heals ealne ymbefeng <br>
 biteran banum;     he geblodegod wearð <br>
 sawuldriore,     swat yðum weoll. <br>
 ða ic æt þearfe <strong>gefrægn</strong>     þeodcyninges <br>
 </dd>
 <dt>2695</dt>
 <dd>
 andlongne eorl     ellen cyðan, <br>
 cræft ond cenðu,     swa him gecynde wæs. <br>
 Ne hedde he þæs heafolan,     ac sio hand gebarn <br>
 modiges mannes,     þær he his <strong>mæges</strong> healp, <br>
 þæt he þone niðgæst     nioðor hwene sloh, <br>
 </dd>
 <dt>2700</dt>
 <dd>
 secg on searwum,     þæt ðæt sweord gedeaf, <br>
 fah ond fæted,     þæt ðæt fyr ongon <br>
 sweðrian syððan.     þa gen sylf cyning <br>
 geweold his gewitte,     wællseaxe gebræd <br>
 biter ond beaduscearp,     þæt he on byrnan wæg; <br>
 </dd>
 <dt>2705</dt>
 <dd>
 forwrat Wedra helm     wyrm on middan. <br>
 Feond gefyldan     (ferh ellen wræc), <br>
 ond hi hyne þa begen     abroten hæfdon, <br>
 sibæðelingas.     Swylc sceolde secg wesan, <br>
 þegn æt ðearfe!     þæt ðam þeodne wæs <br>
 </dd>
 <dt>2710</dt>
 <dd>
 <strong>siðast</strong> sigehwila     sylfes dædum, <br>
 worlde geweorces.     ða sio wund ongon, <br>
 þe him se eorðdraca     ær geworhte, <br>
 swelan ond swellan;     he þæt sona onfand, <br>
 þæt him on breostum     <strong>bealoniðe</strong> weoll <br>
 </dd>
 <dt>2715</dt>
 <dd>
 attor on innan.     ða se æðeling giong <br>
 þæt he bi wealle     wishycgende <br>
 gesæt on sesse;     seah on enta geweorc, <br>
 hu ða stanbogan     stapulum fæste <br>
 ece eorðreced     innan healde. <br>
 </dd>
 <dt>2720</dt>
 <dd>
 Hyne þa mid handa     heorodreorigne, <br>
 þeoden mærne,     þegn ungemete till <br>
 winedryhten his     wætere gelafede, <br>
 hilde sædne,     ond his <strong>helm</strong> onspeon. <br>
 Biowulf maþelode     (he ofer benne spræc, <br>
 </dd>
 <dt>2725</dt>
 <dd>
 wunde wælbleate;     wisse he gearwe <br>
 þæt he dæghwila     gedrogen hæfde, <br>
 eorðan <strong>wynne;</strong>     ða wæs eall sceacen <br>
 dogorgerimes,     deað ungemete neah): <br>
 "Nu ic suna minum     syllan wolde <br>
 </dd>
 <dt>2730</dt>
 <dd>
 guðgewædu,     þær me gifeðe swa <br>
 ænig yrfeweard     æfter wurde <br>
 lice gelenge.     Ic ðas leode heold <br>
 fiftig wintra;     næs se folccyning, <br>
 ymbesittendra     ænig ðara, <br>
 </dd>
 <dt>2735</dt>
 <dd>
 þe mec guðwinum     gretan dorste, <br>
 egesan ðeon.     Ic on earde bad <br>
 mælgesceafta,     heold min tela, <br>
 ne sohte searoniðas,     ne me swor fela <br>
 aða on unriht.     Ic ðæs ealles mæg <br>
 </dd>
 <dt>2740</dt>
 <dd>
 feorhbennum seoc     gefean habban; <br>
 for ðam me witan ne ðearf     waldend fira <br>
 morðorbealo maga,     þonne min sceaceð <br>
 lif of lice.     Nu ðu lungre geong <br>
 hord sceawian     under harne stan, <br>
 </dd>
 <dt>2745</dt>
 <dd>
 Wiglaf leofa,     nu se wyrm ligeð, <br>
 swefeð sare wund,     since bereafod. <br>
 Bio nu on ofoste,     þæt ic ærwelan, <br>
 goldæht ongite,     gearo sceawige <br>
 swegle searogimmas,     þæt ic ðy seft mæge <br>
 </dd>
 <dt>2750</dt>
 <dd>
 æfter maððumwelan     min alætan <br>
 lif ond leodscipe,     þone ic longe heold." <br>
 ða ic snude gefrægn     sunu Wihstanes <br>
 æfter wordcwydum     wundum dryhtne <br>
 hyran heaðosiocum,     hringnet beran, <br>
 </dd>
 <dt>2755</dt>
 <dd>
 brogdne beadusercean     <strong>under</strong> beorges hrof. <br>
 Geseah ða sigehreðig,     þa he bi sesse geong, <br>
 magoþegn modig     maððumsigla fealo, <br>
 gold glitinian     grunde getenge, <br>
 wundur on wealle,     ond þæs wyrmes denn, <br>
 </dd>
 <dt>2760</dt>
 <dd>
 ealdes uhtflogan,     orcas stondan, <br>
 fyrnmanna fatu     feormendlease, <br>
 hyrstum behrorene;     þær wæs helm monig <br>
 eald ond omig,     earmbeaga fela <br>
 searwum gesæled.     Sinc eaðe mæg, <br>
 </dd>
 <dt>2765</dt>
 <dd>
 gold on <strong>grunde,</strong>     gumcynnes gehwone <br>
 oferhigian,     hyde se ðe wylle. <br>
 Swylce he siomian geseah     segn eallgylden <br>
 heah ofer horde,     hondwundra mæst, <br>
 gelocen leoðocræftum;     of ðam <strong>leoma</strong> stod, <br>
 </dd>
 <dt>2770</dt>
 <dd>
 þæt he þone grundwong     ongitan meahte, <br>
 <strong>wræte</strong> giondwlitan.     Næs ðæs wyrmes þær <br>
 onsyn ænig,     ac hyne ecg fornam. <br>
 ða ic on hlæwe gefrægn     hord reafian, <br>
 eald enta geweorc,     anne mannan, <br>
 </dd>
 <dt>2775</dt>
 <dd>
 him on bearm <strong>hladon</strong>     bunan ond discas <br>
 sylfes dome;     segn eac genom, <br>
 beacna beorhtost.     Bill ær gescod <br>
 (ecg wæs iren)     ealdhlafordes <br>
 þam ðara maðma     mundbora wæs <br>
 </dd>
 <dt>2780</dt>
 <dd>
 longe hwile,     ligegesan wæg <br>
 hatne for horde,     hioroweallende <br>
 middelnihtum,     oðþæt he morðre swealt. <br>
 Ar wæs on ofoste,     eftsiðes georn, <br>
 frætwum gefyrðred;     hyne fyrwet bræc, <br>
 </dd>
 <dt>2785</dt>
 <dd>
 hwæðer collenferð     cwicne gemette <br>
 in ðam wongstede     Wedra þeoden <br>
 ellensiocne,     þær he hine ær forlet. <br>
 He ða mid þam maðmum     mærne þioden, <br>
 dryhten sinne,     driorigne fand <br>
 </dd>
 <dt>2790</dt>
 <dd>
 ealdres æt ende;     he hine eft ongon <br>
 wæteres weorpan,     oðþæt wordes ord <br>
 breosthord þurhbræc.     <br>
 gomel on <strong>giohðe</strong>     (gold sceawode): <br>
 "Ic ðara frætwa     frean ealles ðanc, <br>
 </dd>
 <dt>2795</dt>
 <dd>
 wuldurcyninge,     wordum secge, <br>
 ecum dryhtne,     þe ic her on starie, <br>
 þæs ðe ic moste     minum leodum <br>
 ær swyltdæge     swylc gestrynan. <br>
 Nu ic on maðma hord     <strong>mine</strong> bebohte <br>
 </dd>
 <dt>2800</dt>
 <dd>
 frode feorhlege,     fremmað gena <br>
 leoda þearfe;     ne mæg ic her leng wesan. <br>
 Hatað heaðomære     hlæw gewyrcean <br>
 beorhtne æfter bæle     æt brimes nosan; <br>
 se scel to gemyndum     minum leodum <br>
 </dd>
 <dt>2805</dt>
 <dd>
 heah hlifian     on Hronesnæsse, <br>
 þæt hit sæliðend     syððan hatan <br>
 Biowulfes biorh,     ða ðe brentingas <br>
 ofer floda genipu     feorran drifað." <br>
 Dyde him of healse     hring gyldenne <br>
 </dd>
 <dt>2810</dt>
 <dd>
 þioden þristhydig,     þegne gesealde, <br>
 geongum garwigan,     goldfahne helm, <br>
 beah ond byrnan,     het hyne brucan well: <br>
 "þu eart endelaf     usses cynnes, <br>
 Wægmundinga.     Ealle wyrd <strong>forsweop</strong> <br>
 </dd>
 <dt>2815</dt>
 <dd>
 mine magas     to metodsceafte, <br>
 eorlas on elne;     ic him æfter sceal." <br>
 þæt wæs þam gomelan     gingæste word <br>
 breostgehygdum,     ær he bæl cure, <br>
 hate heaðowylmas;     him of <strong>hreðre</strong> gewat <br>
 </dd>
 <dt>2820</dt>
 <dd>
 sawol secean     soðfæstra dom. <br>
 ða wæs gegongen     <strong>guman</strong> unfrodum <br>
 earfoðlice,     þæt he on eorðan geseah <br>
 þone leofestan     lifes æt ende <br>
 bleate gebæran.     Bona swylce læg, <br>
 </dd>
 <dt>2825</dt>
 <dd>
 egeslic eorðdraca     ealdre bereafod, <br>
 bealwe gebæded.     Beahhordum leng <br>
 wyrm wohbogen     wealdan ne moste, <br>
 ac <strong>hine</strong> irenna     ecga fornamon, <br>
 hearde, heaðoscearde     homera lafe, <br>
 </dd>
 <dt>2830</dt>
 <dd>
 þæt se widfloga     wundum stille <br>
 hreas on hrusan     hordærne neah. <br>
 Nalles æfter lyfte     lacende hwearf <br>
 middelnihtum,     maðmæhta wlonc <br>
 ansyn ywde,     ac he eorðan gefeoll <br>
 </dd>
 <dt>2835</dt>
 <dd>
 for ðæs hildfruman     hondgeweorce. <br>
 Huru þæt on lande     lyt manna ðah, <br>
 mægenagendra,     mine gefræge, <br>
 þeah ðe he dæda gehwæs     dyrstig wære, <br>
 þæt he wið attorsceaðan     oreðe geræsde, <br>
 </dd>
 <dt>2840</dt>
 <dd>
 oððe hringsele     hondum styrede, <br>
 gif he wæccende     weard onfunde <br>
 buon on beorge.     Biowulfe wearð <br>
 dryhtmaðma dæl     deaðe forgolden; <br>
 hæfde <strong>æghwæðer</strong>     ende gefered <br>
 </dd>
 <dt>2845</dt>
 <dd>
 lænan lifes.     Næs ða lang to ðon <br>
 þæt ða hildlatan     holt ofgefan, <br>
 tydre treowlogan     tyne ætsomne. <br>
 ða ne dorston ær     dareðum lacan <br>
 on hyra mandryhtnes     miclan þearfe, <br>
 </dd>
 <dt>2850</dt>
 <dd>
 ac hy scamiende     scyldas bæran, <br>
 guðgewædu,     þær se gomela læg, <br>
 wlitan on Wilaf.     He gewergad sæt, <br>
 feðecempa,     frean eaxlum neah, <br>
 wehte hyne wætre;     him wiht ne <strong>speow.</strong> <br>
 </dd>
 <dt>2855</dt>
 <dd>
 Ne meahte he on eorðan,     ðeah he uðe wel, <br>
 on ðam frumgare     feorh gehealdan, <br>
 ne ðæs wealdendes     wiht oncirran; <br>
 wolde dom godes     dædum rædan <br>
 gumena gehwylcum,     swa he nu gen deð. <br>
 </dd>
 <dt>2860</dt>
 <dd>
 þa wæs æt ðam <strong>geongan</strong>     grim ondswaru <br>
 eðbegete     þam ðe ær his elne forleas. <br>
 Wiglaf maðelode,     Weohstanes sunu, <br>
 sec, sarigferð     (seah on unleofe): <br>
 "þæt, la, mæg secgan     se ðe wyle soð specan <br>
 </dd>
 <dt>2865</dt>
 <dd>
 þæt se mondryhten     se eow ða maðmas geaf, <br>
 eoredgeatwe,     þe ge þær on standað, <br>
 þonne he on ealubence     oft gesealde <br>
 healsittendum     helm ond byrnan, <br>
 þeoden his þegnum,     swylce he þrydlicost <br>
 </dd>
 <dt>2870</dt>
 <dd>
 ower feor oððe neah     findan meahte, <br>
 þæt he genunga     guðgewædu <br>
 wraðe forwurpe,     ða hyne wig beget. <br>
 Nealles folccyning     fyrdgesteallum <br>
 gylpan þorfte;     hwæðre him god uðe, <br>
 </dd>
 <dt>2875</dt>
 <dd>
 sigora waldend,     þæt he hyne sylfne gewræc <br>
 ana mid ecge,     þa him wæs elnes þearf. <br>
 Ic him lifwraðe     lytle meahte <br>
 ætgifan æt guðe,     ond ongan swa þeah <br>
 ofer min gemet     mæges helpan; <br>
 </dd>
 <dt>2880</dt>
 <dd>
 symle wæs þy sæmra,     þonne ic sweorde drep <br>
 ferhðgeniðlan,     fyr unswiðor <br>
 weoll of gewitte.     <strong>Wergendra</strong> to lyt <br>
 þrong ymbe þeoden,     þa hyne sio þrag becwom. <br>
 <strong>Nu</strong> sceal sincþego     ond swyrdgifu, <br>
 </dd>
 <dt>2885</dt>
 <dd>
 eall eðelwyn     eowrum cynne, <br>
 lufen alicgean;     londrihtes mot <br>
 þære mægburge     monna æghwylc <br>
 idel hweorfan,     syððan æðelingas <br>
 feorran gefricgean     fleam eowerne, <br>
 </dd>
 <dt>2890</dt>
 <dd>
 domleasan dæd.     Deað bið sella <br>
 eorla gehwylcum     þonne edwitlif!" <br>
 Heht ða þæt heaðoweorc     to hagan biodan <br>
 up ofer ecgclif,     þær þæt eorlweorod <br>
 morgenlongne dæg     modgiomor sæt, <br>
 </dd>
 <dt>2895</dt>
 <dd>
 bordhæbbende,     bega on wenum, <br>
 endedogores     ond eftcymes <br>
 leofes monnes.     Lyt swigode <br>
 niwra spella     se ðe næs gerad, <br>
 ac he soðlice     sægde ofer ealle: <br>
 </dd>
 <dt>2900</dt>
 <dd>
 "Nu is wilgeofa     Wedra leoda, <br>
 dryhten Geata,     deaðbedde fæst, <br>
 wunað wælreste     wyrmes dædum. <br>
 Him on efn ligeð     ealdorgewinna <br>
 <strong>sexbennum</strong> seoc;     sweorde ne meahte <br>
 </dd>
 <dt>2905</dt>
 <dd>
 on ðam aglæcean     ænige þinga <br>
 wunde gewyrcean.     Wiglaf siteð <br>
 ofer Biowulfe,     byre Wihstanes, <br>
 eorl ofer oðrum     unlifigendum, <br>
 healdeð higemæðum     heafodwearde <br>
 </dd>
 <dt>2910</dt>
 <dd>
 leofes ond laðes.     Nu ys leodum wen <br>
 orleghwile,     syððan <strong>underne</strong> <br>
 Froncum ond Frysum     fyll cyninges <br>
 wide weorðeð.     Wæs sio wroht scepen <br>
 heard wið Hugas,     syððan Higelac cwom <br>
 </dd>
 <dt>2915</dt>
 <dd>
 faran flotherge     on Fresna land, <br>
 þær hyne Hetware     hilde <strong>genægdon,</strong> <br>
 elne geeodon     mid ofermægene, <br>
 þæt se byrnwiga     bugan sceolde, <br>
 feoll on feðan,     nalles frætwe geaf <br>
 </dd>
 <dt>2920</dt>
 <dd>
 ealdor dugoðe.     Us wæs a syððan <br>
 Merewioingas     milts ungyfeðe. <br>
 Ne ic <strong>to</strong> Sweoðeode     sibbe oððe treowe <br>
 wihte ne wene,     ac wæs wide cuð <br>
 þætte Ongenðio     ealdre besnyðede <br>
 </dd>
 <dt>2925</dt>
 <dd>
 Hæðcen Hreþling     wið Hrefnawudu, <br>
 þa for onmedlan     ærest gesohton <br>
 Geata leode     Guðscilfingas. <br>
 Sona him se froda     fæder Ohtheres, <br>
 eald ond egesfull,     <strong>ondslyht</strong> ageaf, <br>
 </dd>
 <dt>2930</dt>
 <dd>
 abreot brimwisan,     bryd <strong>ahredde,</strong> <br>
 gomela iomeowlan     golde berofene, <br>
 Onelan modor     ond Ohtheres, <br>
 ond ða folgode     feorhgeniðlan, <br>
 oððæt hi oðeodon     earfoðlice <br>
 </dd>
 <dt>2935</dt>
 <dd>
 in Hrefnesholt     hlafordlease. <br>
 Besæt ða sinherge     sweorda lafe, <br>
 wundum werge,     wean oft gehet <br>
 earmre teohhe     ondlonge niht, <br>
 cwæð, he on mergenne     meces ecgum <br>
 </dd>
 <dt>2940</dt>
 <dd>
 getan wolde,     sum on <strong>galgtreowum</strong> <br>
 <strong>fuglum</strong> to gamene.     Frofor eft gelamp <br>
 sarigmodum     somod ærdæge, <br>
 syððan hie Hygelaces     horn ond byman, <br>
 gealdor ongeaton,     þa se goda com <br>
 </dd>
 <dt>2945</dt>
 <dd>
 leoda dugoðe     on last faran. <br>
 Wæs sio swatswaðu     <strong>Sweona</strong> ond Geata, <br>
 wælræs weora     wide gesyne, <br>
 hu ða folc mid him     fæhðe towehton. <br>
 Gewat him ða se goda     mid his gædelingum, <br>
 </dd>
 <dt>2950</dt>
 <dd>
 frod, felageomor,     fæsten secean, <br>
 eorl Ongenþio,     ufor oncirde; <br>
 hæfde Higelaces     hilde gefrunen, <br>
 wlonces wigcræft,     wiðres ne truwode, <br>
 þæt he sæmannum     onsacan mihte, <br>
 </dd>
 <dt>2955</dt>
 <dd>
 heaðoliðendum     hord forstandan, <br>
 bearn ond bryde;     beah eft þonan <br>
 eald under eorðweall.     þa wæs æht boden <br>
 Sweona leodum,     segn <strong>Higelaces</strong> <br>
 freoðowong þone     <strong>forð</strong> ofereodon, <br>
 </dd>
 <dt>2960</dt>
 <dd>
 syððan Hreðlingas     to hagan þrungon. <br>
 þær wearð Ongenðiow     ecgum <strong>sweorda,</strong> <br>
 blondenfexa,     on bid wrecen, <br>
 þæt se þeodcyning     ðafian sceolde <br>
 Eafores anne dom.     Hyne yrringa <br>
 </dd>
 <dt>2965</dt>
 <dd>
 Wulf Wonreding     wæpne geræhte, <br>
 þæt him for swenge     swat ædrum sprong <br>
 forð under fexe.     Næs he forht swa ðeh, <br>
 gomela Scilfing,     ac forgeald hraðe <br>
 wyrsan wrixle     wælhlem þone, <br>
 </dd>
 <dt>2970</dt>
 <dd>
 syððan ðeodcyning     þyder oncirde. <br>
 Ne meahte se snella     sunu Wonredes <br>
 ealdum ceorle     <strong>ondslyht</strong> giofan, <br>
 ac he him on heafde     helm ær gescer, <br>
 þæt he blode fah     bugan sceolde, <br>
 </dd>
 <dt>2975</dt>
 <dd>
 feoll on foldan;     næs he fæge þa git, <br>
 ac he hyne gewyrpte,     þeah ðe him wund hrine. <br>
 Let se hearda     Higelaces þegn <br>
 <strong>bradne</strong> mece,     þa his broðor læg, <br>
 eald sweord eotonisc,     entiscne helm <br>
 </dd>
 <dt>2980</dt>
 <dd>
 brecan ofer bordweal;     ða gebeah cyning, <br>
 folces hyrde,     wæs in feorh dropen. <br>
 ða wæron monige     þe his mæg wriðon, <br>
 ricone arærdon,     ða him gerymed wearð <br>
 þæt hie wælstowe     wealdan moston. <br>
 </dd>
 <dt>2985</dt>
 <dd>
 þenden reafode     rinc oðerne, <br>
 nam on Ongenðio     irenbyrnan, <br>
 heard swyrd hilted     ond his helm somod, <br>
 hares hyrste     Higelace bær. <br>
 <strong>He</strong> <strong>ðam</strong> frætwum feng     ond him fægre gehet <br>
 </dd>
 <dt>2990</dt>
 <dd>
 leana <strong>mid</strong> leodum,     ond <strong>gelæste</strong> swa; <br>
 geald þone guðræs     Geata dryhten, <br>
 Hreðles eafora,     þa he to ham becom, <br>
 Iofore ond Wulfe     mid ofermaðmum, <br>
 sealde hiora gehwæðrum     hund þusenda <br>
 </dd>
 <dt>2995</dt>
 <dd>
 landes ond locenra beaga     (ne ðorfte him ða lean oðwitan <br>
 mon on middangearde),     <strong>syððan</strong> hie ða mærða geslogon, <br>
 ond ða Iofore forgeaf     angan dohtor, <br>
 hamweorðunge,     hyldo to wedde. <br>
 þæt ys sio fæhðo     ond se feondscipe, <br>
 </dd>
 <dt>3000</dt>
 <dd>
 wælnið wera,     ðæs ðe ic <strong>wen</strong> hafo, <br>
 þe us seceað to     Sweona leoda, <br>
 syððan hie gefricgeað     frean userne <br>
 ealdorleasne,     þone ðe ær geheold <br>
 wið hettendum     hord ond rice <br>
 </dd>
 <dt>3005</dt>
 <dd>
 æfter hæleða hryre,     hwate Scildingas, <br>
 folcred fremede     oððe furður gen <br>
 eorlscipe efnde.     <strong>Nu</strong> is ofost betost <br>
 þæt we þeodcyning     þær sceawian <br>
 ond þone gebringan,     þe us beagas geaf, <br>
 </dd>
 <dt>3010</dt>
 <dd>
 on adfære.     Ne scel anes hwæt <br>
 meltan mid þam modigan,     ac þær is maðma hord, <br>
 gold unrime     grimme <strong>geceapod,</strong> <br>
 ond nu æt siðestan     sylfes feore <br>
 beagas <strong>gebohte.</strong>     þa sceall brond fretan, <br>
 </dd>
 <dt>3015</dt>
 <dd>
 æled þeccean,     nalles eorl wegan <br>
 maððum to gemyndum,     ne mægð scyne <br>
 habban on healse     hringweorðunge, <br>
 ac sceal geomormod,     golde bereafod, <br>
 oft nalles æne     elland tredan, <br>
 </dd>
 <dt>3020</dt>
 <dd>
 nu se herewisa     hleahtor alegde, <br>
 gamen ond gleodream.     Forðon sceall gar wesan <br>
 monig, morgenceald,     mundum bewunden, <br>
 hæfen on handa,     nalles hearpan sweg <br>
 wigend weccean,     ac se wonna hrefn <br>
 </dd>
 <dt>3025</dt>
 <dd>
 fus ofer fægum     fela reordian, <br>
 earne secgan     hu him æt æte speow, <br>
 þenden he wið wulf     wæl reafode." <br>
 Swa se secg hwata     secggende wæs <br>
 laðra spella;     he ne leag fela <br>
 </dd>
 <dt>3030</dt>
 <dd>
 wyrda ne worda.     Weorod eall aras; <br>
 eodon unbliðe     under Earnanæs, <br>
 wollenteare     wundur sceawian. <br>
 Fundon ða on sande     sawulleasne <br>
 hlimbed healdan     þone þe him hringas geaf <br>
 </dd>
 <dt>3035</dt>
 <dd>
 ærran mælum;     þa wæs endedæg <br>
 godum gegongen,     þæt se guðcyning, <br>
 Wedra þeoden,     wundordeaðe swealt. <br>
 ær hi þær gesegan     syllicran wiht, <br>
 wyrm on wonge     wiðerræhtes þær <br>
 </dd>
 <dt>3040</dt>
 <dd>
 laðne licgean;     wæs se legdraca <br>
 grimlic, <strong>gryrefah,</strong>     gledum beswæled. <br>
 Se wæs fiftiges     fotgemearces <br>
 lang on legere,     lyftwynne heold <br>
 nihtes hwilum,     nyðer eft gewat <br>
 </dd>
 <dt>3045</dt>
 <dd>
 dennes niosian;     wæs ða deaðe fæst, <br>
 hæfde eorðscrafa     ende genyttod. <br>
 Him big stodan     bunan ond orcas, <br>
 discas lagon     ond dyre swyrd, <br>
 omige, þurhetone,     swa hie wið eorðan fæðm <br>
 </dd>
 <dt>3050</dt>
 <dd>
 þusend wintra     þær eardodon. <br>
 þonne wæs þæt yrfe,     eacencræftig, <br>
 iumonna gold     galdre bewunden, <br>
 þæt ðam hringsele     hrinan ne moste <br>
 gumena ænig,     nefne god sylfa, <br>
 </dd>
 <dt>3055</dt>
 <dd>
 sigora soðcyning,     sealde þam ðe he wolde <br>
 (he is manna gehyld)     hord openian, <br>
 efne swa hwylcum manna     swa him gemet ðuhte. <br>
 þa wæs gesyne     þæt se sið ne ðah <br>
 þam ðe unrihte     inne gehydde <br>
 </dd>
 <dt>3060</dt>
 <dd>
 <strong>wræte</strong> under wealle.     Weard ær ofsloh <br>
 feara sumne;     þa sio fæhð gewearð <br>
 gewrecen wraðlice.     Wundur hwar þonne <br>
 eorl ellenrof     ende gefere <br>
 lifgesceafta,     þonne leng ne mæg <br>
 </dd>
 <dt>3065</dt>
 <dd>
 mon mid his <strong>magum</strong>     meduseld buan. <br>
 Swa wæs Biowulfe,     þa he biorges weard <br>
 sohte, searoniðas;     seolfa ne cuðe <br>
 þurh hwæt his worulde gedal     weorðan sceolde. <br>
 Swa hit oð domes dæg     diope benemdon <br>
 </dd>
 <dt>3070</dt>
 <dd>
 þeodnas mære,     þa ðæt þær dydon, <br>
 þæt se secg wære     synnum scildig, <br>
 hergum geheaðerod,     hellbendum fæst, <br>
 wommum gewitnad,     se ðone wong <strong>strude,</strong> <br>
 næs he goldhwæte     gearwor hæfde <br>
 </dd>
 <dt>3075</dt>
 <dd>
 agendes est     ær gesceawod. <br>
 Wiglaf maðelode,     Wihstanes sunu: <br>
 "Oft sceall eorl monig     anes willan <br>
 wræc <strong>adreogan,</strong>     swa us geworden is. <br>
 Ne meahton we gelæran     leofne þeoden, <br>
 </dd>
 <dt>3080</dt>
 <dd>
 rices hyrde,     ræd ænigne, <br>
 þæt he ne grette     goldweard þone, <br>
 lete hyne licgean     þær he longe wæs, <br>
 wicum wunian     oð woruldende; <br>
 heold on heahgesceap.     Hord ys gesceawod, <br>
 </dd>
 <dt>3085</dt>
 <dd>
 grimme gegongen;     wæs þæt gifeðe to swið <br>
 þe ðone <strong>þeodcyning</strong>     þyder ontyhte. <br>
 Ic wæs þær inne     ond þæt eall geondseh, <br>
 recedes geatwa,     þa me gerymed wæs, <br>
 nealles swæslice     sið alyfed <br>
 </dd>
 <dt>3090</dt>
 <dd>
 inn under eorðweall.     Ic on ofoste gefeng <br>
 micle mid mundum     mægenbyrðenne <br>
 hordgestreona,     hider ut ætbær <br>
 cyninge minum.     Cwico wæs þa gena, <br>
 wis ond gewittig;     worn eall gespræc <br>
 </dd>
 <dt>3095</dt>
 <dd>
 gomol on gehðo     ond eowic gretan het, <br>
 bæd þæt ge geworhton     æfter wines dædum <br>
 in bælstede     beorh þone hean, <br>
 micelne ond mærne,     swa he manna wæs <br>
 wigend weorðfullost     wide geond eorðan, <br>
 </dd>
 <dt>3100</dt>
 <dd>
 þenden he burhwelan     brucan moste. <br>
 Uton nu efstan     oðre <strong>siðe,</strong> <br>
 seon ond secean     <strong>searogimma</strong> geþræc, <br>
 wundur under wealle;     ic eow wisige, <br>
 þæt ge genoge     neon sceawiað <br>
 </dd>
 <dt>3105</dt>
 <dd>
 beagas ond brad gold.     Sie sio bær gearo, <br>
 ædre geæfned,     þonne we ut cymen, <br>
 ond þonne geferian     frean userne, <br>
 leofne mannan,     þær he longe sceal <br>
 on ðæs waldendes     wære geþolian." <br>
 </dd>
 <dt>3110</dt>
 <dd>
 Het ða gebeodan     byre Wihstanes, <br>
 hæle hildedior,     hæleða monegum, <br>
 boldagendra,     þæt hie bælwudu <br>
 feorran feredon,     folcagende, <br>
 godum togenes:     "Nu sceal gled fretan, <br>
 </dd>
 <dt>3115</dt>
 <dd>
 weaxan wonna leg     wigena strengel, <br>
 þone ðe oft gebad     isernscure, <br>
 þonne stræla storm     strengum gebæded <br>
 scoc ofer scildweall,     sceft nytte heold, <br>
 <strong>feðergearwum</strong> fus     flane fulleode." <br>
 </dd>
 <dt>3120</dt>
 <dd>
 Huru se snotra     sunu Wihstanes <br>
 acigde of corðre     <strong>cyninges</strong> þegnas <br>
 syfone <strong>tosomne,</strong>     þa selestan, <br>
 eode eahta sum     under inwithrof <br>
 <strong>hilderinca;</strong>     sum on handa bær <br>
 </dd>
 <dt>3125</dt>
 <dd>
 æledleoman,     se ðe on orde geong. <br>
 Næs ða on hlytme     hwa þæt hord strude, <br>
 syððan orwearde     ænigne dæl <br>
 secgas gesegon     on sele wunian, <br>
 læne licgan;     lyt ænig mearn <br>
 </dd>
 <dt>3130</dt>
 <dd>
 þæt hi <strong>ofostlice</strong>     ut geferedon <br>
 dyre maðmas.     Dracan ec scufun, <br>
 wyrm ofer weallclif,     leton weg niman, <br>
 flod fæðmian     frætwa hyrde. <br>
 <strong>þa</strong> wæs wunden gold     on wæn hladen, <br>
 </dd>
 <dt>3135</dt>
 <dd>
 æghwæs unrim,     <strong>æþeling</strong> boren, <br>
 har <strong>hilderinc</strong>     to Hronesnæsse. <br>
 Him ða gegiredan     Geata leode <br>
 ad on eorðan     unwaclicne, <br>
 <strong>helmum</strong> behongen,     hildebordum, <br>
 </dd>
 <dt>3140</dt>
 <dd>
 beorhtum byrnum,     swa he bena wæs; <br>
 alegdon ða tomiddes     mærne þeoden <br>
 hæleð hiofende,     hlaford leofne. <br>
 Ongunnon þa on beorge     bælfyra mæst <br>
 wigend weccan;     <strong>wudurec</strong> astah, <br>
 </dd>
 <dt>3145</dt>
 <dd>
 sweart ofer <strong>swioðole,</strong>     swogende <strong>leg</strong> <br>
 wope bewunden     (windblond gelæg), <br>
 oðþæt he ða banhus     gebrocen hæfde, <br>
 hat on hreðre.     Higum unrote <br>
 modceare mændon,     mondryhtnes <strong>cwealm;</strong> <br>
 </dd>
 <dt>3150</dt>
 <dd>
 swylce giomorgyd     <strong>Geatisc</strong> meowle <br>
     <strong>bundenheorde</strong> <br>
 <strong>song</strong> sorgcearig     <strong>swiðe</strong> geneahhe <br>
 þæt hio hyre <strong>heofungdagas</strong>     hearde <strong>ondrede,</strong> <br>
 wælfylla <strong>worn,</strong>     werudes egesan, <br>
 </dd>
 <dt>3155</dt>
 <dd>
 <strong>hynðo</strong> ond <strong>hæftnyd.</strong>     Heofon rece <strong>swealg.</strong> <br>
 Geworhton ða     Wedra leode <br>
 hleo on hoe,     se wæs heah ond brad, <br>
 <strong>wægliðendum</strong>     wide gesyne, <br>
 ond <strong>betimbredon</strong>     on tyn dagum <br>
 </dd>
 <dt>3160</dt>
 <dd>
 beadurofes becn,     bronda lafe <br>
 wealle beworhton,     swa hyt weorðlicost <br>
 foresnotre men     findan mihton. <br>
 Hi on beorg dydon     beg ond siglu, <br>
 eall swylce hyrsta,     swylce on horde ær <br>
 </dd>
 <dt>3165</dt>
 <dd>
 niðhedige men     genumen hæfdon, <br>
 forleton eorla gestreon     eorðan healdan, <br>
 gold on greote,     þær hit nu gen lifað <br>
 eldum swa unnyt     swa <strong>hit</strong> <strong>æror</strong> wæs. <br>
 þa ymbe hlæw riodan     hildediore, <br>
 </dd>
 <dt>3170</dt>
 <dd>
 æþelinga bearn,     ealra <strong>twelfe,</strong> <br>
 woldon <strong>ceare</strong> cwiðan     ond kyning mænan, <br>
 wordgyd wrecan     ond ymb <strong>wer</strong> sprecan; <br>
 eahtodan eorlscipe     ond his ellenweorc <br>
 duguðum demdon,     swa hit <strong>gedefe</strong> bið <br>
 </dd>
 <dt>3175</dt>
 <dd>
 þæt mon his winedryhten     wordum herge, <br>
 ferhðum <strong>freoge,</strong>     þonne he forð scile <br>
 of lichaman     <strong>læded</strong> weorðan. <br>
 Swa begnornodon     Geata leode <br>
 hlafordes <strong>hryre,</strong>     heorðgeneatas, <br>
 </dd>
 <dt>3180</dt>
 <dd>
 cwædon þæt he wære     <strong>wyruldcyninga</strong> <br>
 <strong>manna</strong> mildust     ond <strong>monðwærust,</strong> <br>
 leodum liðost     ond lofgeornost. <br>
 </dd>
 </dl>
 </body>