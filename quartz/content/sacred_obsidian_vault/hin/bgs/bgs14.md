<body>
 <center>
 <a href="../../index.htm">Sacred Texts</a> 
 <a href="../index.htm">Hinduism</a> 
 <a href="index.htm">Index</a> 
 
 <br>
 <a href="../gita/bg14.htm">English</a> 
 
 <br>
 <a href="bgs13.htm">Previous</a> 
 <a href="bgs15.htm">Next</a> 
 </center>
 <hr>
 XIV. atha caturdaśodhyāyaḥ. <br>
 (guṇatrayavibhāgayogaḥ)<br>
 <br>
 śrībhagavān uvāca<br>
 <br>
 paraṃ bhūyaḥ pravakṣyāmi jñānānāṃ jñānam<br>
 uttamam<br>
 yaj jñātvā munayaḥ sarve parāṃ siddhim ito gatāḥ<br>
 14.1<br>
 <br>
 idaṃ jñānam upāśritya mama sādharmyam āgatāḥ<br>
 sargepi nopajāyante pralaye na vyathanti ca 14.2<br>
 <br>
 mama yonir mahad brahma tasmin garbhaṃ dadhāmy<br>
 aham<br>
 saṃbhavaḥ sarvabhūtānāṃ tato bhavati bhārata 14.3<br>
 <br>
 sarvayoniṣu kaunteya mūrtayaḥ saṃbhavanti yāḥ<br>
 tāsāṃ brahma mahad yonir ahaṃ bījapradaḥ pitā 14.4<br>
 <br>
 sattvaṃ rajas tama iti guṇāḥ prakṛtisambhavāḥ<br>
 nibadhnanti mahābāho dehe dehinam avyayam 14.5<br>
 <br>
 tatra sattvaṃ nirmalatvāt prakāśakam anāmayam<br>
 sukhasaṅgena badhnāti jñānasaṅgena cānagha 14.6<br>
 <br>
 rajo rāgātmakaṃ viddhi tṛṣṇāsaṅgasamudbhavam<br>
 tan nibadhnāti kaunteya karmasaṅgena dehinam 14.7<br>
 <br>
 tamas tv ajñānajaṃ viddhi mohanaṃ sarvadehinām<br>
 pramādālasyanidrābhis tan nibadhnāti bhārata 14.8<br>
 <br>
 sattvaṃ sukhe saṃjayati rajaḥ karmaṇi bhārata<br>
 jñānam āvṛtya tu tamaḥ pramāde saṃjayaty uta 14.9<br>
 <br>
 rajas tamaś cābhibhūya sattvaṃ bhavati bhārata<br>
 rajaḥ sattvaṃ tamaś caiva tamaḥ sattvaṃ rajas tathā<br>
 14.10<br>
 <br>
 sarvadvāreṣu dehesmin prakāśa upajāyate<br>
 jñānaṃ yadā tadā vidyād vivṛddhaṃ sattvam ity uta<br>
 14.11<br>
 <br>
 lobhaḥ pravṛttir ārambhaḥ karmaṇām aśamaḥ spṛhā<br>
 rajasy etāni jāyante vivṛddhe bharatarṣabha 14.12<br>
 <br>
 aprakāśopravṛttiś ca pramādo moha eva ca<br>
 tamasy etāni jāyante vivṛddhe kurunandana 14.13<br>
 <br>
 yadā sattve pravṛddhe tu pralayaṃ yāti dehabhṛt<br>
 tadottamavidāṃ lokān amalān pratipadyate 14.14<br>
 <br>
 rajasi pralayaṃ gatvā karmasaṅgiṣu jāyate<br>
 tathā pralīnas tamasi mūḍhayoniṣu jāyate 14.15<br>
 <br>
 karmaṇaḥ sukṛtasyāhuḥ sāttvikaṃ nirmalaṃ phalam<br>
 rajasas tu phalaṃ duḥkham ajñānaṃ tamasaḥ phalam<br>
 14.16<br>
 <br>
 sattvāt saṃjāyate jñānaṃ rajaso lobha eva ca<br>
 pramādamohau tamaso bhavatojñānam eva ca 14.17<br>
 <br>
 ūrdhvaṃ gacchanti sattvasthā madhye tiṣṭhanti<br>
 rājasāḥ<br>
 jaghanyaguṇavṛttisthā adho gacchhanti tāmasāḥ 14.18<br>
 <br>
 nānyaṃ guṇebhyaḥ kartāraṃ yadā draṣṭānupaśyati<br>
 guṇebhyaś ca paraṃ vetti madbhāvaṃ sodhigacchhati<br>
 14.19<br>
 <br>
 guṇān etān atītya trīn dehī dehasamudbhavān<br>
 janmamṛtyujarāduḥkhair vimuktomṛtam aśnute 14.20<br>
 <br>
 arjuna uvāca<br>
 <br>
 kair liṅgais trīn guṇān etān atīto bhavati prabho<br>
 kimācāraḥ kathaṃ caitāṃs trīn guṇān ativartate 14.21<br>
 <br>
 śrībhagavān uvāca<br>
 <br>
 prakāśaṃ ca pravṛttiṃ ca moham eva ca pāṇḍava<br>
 ta dveṣṭi saṃpravṛttāni na nivṛttāni kāṅkṣati 14.22<br>
 <br>
 udāsīnavad āsīno guṇair yo na vicālyate<br>
 guṇā vartanta ity eva yovatiṣṭhati neṅgate 14.23<br>
 <br>
 samaduḥkhasukhaḥ svasthaḥ samaloṣṭāśmakāñcanaḥ<br>
 tulyapriyāpriyo dhīras tulyanindātmasaṃstutiḥ 14.24<br>
 <br>
 mānāpamānayos tulyas tulyo mitrāripakṣayoḥ<br>
 sarvārambhaparityāgī guṇātītaḥ sa ucyate 14.25<br>
 <br>
 māṃ ca yovyabhicāreṇa bhaktiyogena sevate<br>
 sa guṇān samatītyaitān brahmabhūyāya kalpate 14.26<br>
 <br>
 brahmaṇo hi pratiṣṭhāham amṛtasyāvyayasya ca<br>
 śāśvatasya ca dharmasya sukhasyaikāntikasya ca 14.27<br>
 <br>
 <br>
 <p></p><hr>
 <center>
 <a href="bgs15.htm">Next:  XV. atha pañcadaśodhyāyaḥ.  (puruṣottamayogaḥ)</a></center>
 </body>