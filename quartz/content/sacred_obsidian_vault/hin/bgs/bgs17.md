<body>
 <center>
 <a href="../../index.htm">Sacred Texts</a> 
 <a href="../index.htm">Hinduism</a> 
 <a href="index.htm">Index</a> 
 
 <br>
 <a href="../gita/bg17.htm">English</a> 
 
 <br>
 <a href="bgs16.htm">Previous</a> 
 <a href="bgs18.htm">Next</a> 
 </center>
 <hr>
 XVII. atha saptadaśodhyāyaḥ. <br>
 (śraddhātrayavibhāgayogaḥ)<br>
 <br>
 arjuna uvāca<br>
 <br>
 ye śāstravidhim utsṛjya yajante śraddhayānvitāḥ<br>
 teṣāṃ niṣṭhā tu kā kṛṣṇa sattvam āho rajas tamaḥ 17.1<br>
 <br>
 śrībhagavān uvāca<br>
 <br>
 trividhā bhavati śraddhā dehināṃ sā svabhāvajā<br>
 sāttvikī rājasī caiva tāmasī ceti tāṃ śṛṇu 17.2<br>
 <br>
 sattvānurūpā sarvasya śraddhā bhavati bhārata<br>
 śraddhāmayoyaṃ puruṣo yo yacchraddhaḥ sa eva saḥ<br>
 17.3<br>
 <br>
 yajante sāttvikā devān yakṣarakṣāṃsi rājasāḥ<br>
 pretān bhūtagaṇāñś cānye yajante tāmasā janāḥ 17.4<br>
 <br>
 aśāstravihitaṃ ghoraṃ tapyante ye tapo janāḥ<br>
 dambhāhaṃkārasaṃyuktāḥ kāmarāgabalānvitāḥ 17.5<br>
 <br>
 karṣayantaḥ śarīrasthaṃ bhūtagrāmam acetasaḥ<br>
 māṃ caivāntaḥśarīrasthaṃ tān viddhy āsuraniścayān<br>
 17.6<br>
 <br>
 āhāras tv api sarvasya trividho bhavati priyaḥ<br>
 yajñas tapas tathā dānaṃ teṣāṃ bhedam imaṃ śṛṇu<br>
 17.7<br>
 <br>
 āyuḥsattvabalārogyasukhaprītivivardhanāḥ<br>
 rasyāḥ snigdhāḥ sthirā hṛdyā āhārāḥ sāttvikapriyāḥ<br>
 17.8<br>
 <br>
 kaṭvamlalavaṇātyuṣṇatīkṣṇarūkṣavidāhinaḥ<br>
 āhārā rājasasyeṣṭā duḥkhaśokāmayapradāḥ 17.9<br>
 <br>
 yātayāmaṃ gatarasaṃ pūti paryuṣitaṃ ca yat<br>
 ucchiṣṭam api cāmedhyaṃ bhojanaṃ tāmasapriyam<br>
 17.10<br>
 <br>
 aphalāṅkṣibhir yajño vidhidṛṣṭo ya ijyate<br>
 yaṣṭavyam eveti manaḥ samādhāya sa sāttvikaḥ 17.11<br>
 <br>
 abhisaṃdhāya tu phalaṃ dambhārtham api caiva yat<br>
 ijyate bharataśreṣṭha taṃ yajñaṃ viddhi rājasam 17.12<br>
 <br>
 vidhihīnam asṛṣṭānnaṃ mantrahīnam adakṣiṇam<br>
 śraddhāvirahitaṃ yajñaṃ tāmasaṃ paricakṣate 17.13<br>
 <br>
 devadvijaguruprājñapūjanaṃ śaucam ārjavam<br>
 brahmacaryam ahiṃsā ca śārīraṃ tapa ucyate 17.14<br>
 <br>
 anudvegakaraṃ vākyaṃ satyaṃ priyahitaṃ ca yat<br>
 svādhyāyābhyasanaṃ caiva vāṅmayaṃ tapa ucyate<br>
 17.15<br>
 <br>
 manaḥprasādaḥ saumyatvaṃ maunam ātmavinigrahaḥ<br>
 bhāvasaṃśuddhir ity etat tapo mānasam ucyate 17.16<br>
 <br>
 śraddhayā parayā taptaṃ tapas tat trividhaṃ naraiḥ<br>
 aphalākāṅkṣibhir yuktaiḥ sāttvikaṃ paricakṣate 17.17<br>
 <br>
 satkāramānapūjārthaṃ tapo dambhena caiva yat<br>
 kriyate tad iha proktaṃ rājasaṃ calam adhruvam<br>
 17.18<br>
 <br>
 mūḍhagrāheṇātmano yat pīḍayā kriyate tapaḥ<br>
 parasyotsādanārthaṃ vā tat tāmasam udāhṛtam 17.19<br>
 <br>
 dātavyam iti yad dānaṃ dīyatenupakāriṇe<br>
 deśe kāle ca pātre ca tad dānaṃ sāttvikaṃ smṛtam<br>
 17.20<br>
 <br>
 yat tu prattyupakārārthaṃ phalam uddiśya vā punaḥ<br>
 dīyate ca parikliṣṭaṃ tad dānaṃ rājasaṃ smṛtam<br>
 17.21<br>
 <br>
 adeśakāle yad dānam apātrebhyaś ca dīyate<br>
 asatkṛtam avajñātaṃ tat tāmasam udāhṛtam 17.22<br>
 <br>
 oṃ tat sad iti nirdeśo brahmaṇas trividhaḥ smṛtaḥ<br>
 brāhmaṇās tena vedāś ca yajñāś ca vihitāḥ purā 17.23<br>
 <br>
 tasmād om ity udāhṛtya yajñadānatapaḥkriyāḥ<br>
 pravartante vidhānoktāḥ satataṃ brahmavādinām<br>
 17.24<br>
 <br>
 tad ity anabhisaṃdhāya phalaṃ yajñatapaḥkriyāḥ<br>
 dānakriyāś ca vividhāḥ kriyante mokṣakāṅkṣibhiḥ<br>
 17.25<br>
 <br>
 sadbhāve sādhubhāve ca sad ity etat prayujyate<br>
 praśaste karmaṇi tathā sacchabdaḥ pārtha yujyate<br>
 17.26<br>
 <br>
 yajñe tapasi dāne ca sthitiḥ sad iti cocyate<br>
 karma caiva tadarthīyaṃ sad ity evābhidhīyate 17.27<br>
 <br>
 aśraddhayā hutaṃ dattaṃ tapas taptaṃ kṛtaṃ ca yat<br>
 asad ity ucyate pārtha na ca tat prepya no iha 17.28<br>
 <br>
 <p></p><hr>
 <center>
 <a href="bgs18.htm">Next:  XVIII. athāṣṭādaśodhyāyaḥ. (mokṣasaṃnyāsayogaḥ)</a></center>
 </body>