<body>
 <center>
 <a href="../../index.htm">Sacred Texts</a> 
 <a href="../index.htm">Hinduism</a> 
 <a href="index.htm">Index</a> 
 
 <br>
 <a href="../gita/bg08.htm">English</a> 
 
 <br>
 <a href="bgs07.htm">Previous</a> 
 <a href="bgs09.htm">Next</a> 
 </center>
 <hr>
 VIII. atha aṣṭamodhyāyaḥ.  (akṣarabrahmayogaḥ)<br>
 <br>
 arjuna uvāca<br>
 <br>
 kiṃ tad brahma kim adhyātmaṃ kiṃ karma<br>
 puruṣottama<br>
 adhibhūtaṃ ca kiṃ proktam adhidaivaṃ kim ucyate<br>
 8.1<br>
 <br>
 adhiyajñaḥ kathaṃ kotra dehesmin madhusūdana<br>
 prayāṇakāle ca kathaṃ jñeyosi niyatātmabhiḥ 8.2<br>
 <br>
 śrībhagavān uvāca<br>
 <br>
 akṣaraṃ brahma paramaṃ svabhāvodhyātmam ucyate<br>
 bhūtabhāvodbhavakaro visargaḥ karmasaṃjñitaḥ 8.3<br>
 <br>
 adhibhūtaṃ kṣaro bhāvaḥ puruṣaś cādhidaivatam<br>
 adhiyajñoham evātra dehe dehabhṛtāṃ vara 8.4<br>
 <br>
 antakāle ca mām eva smaran muktvā kalevaram<br>
 yaḥ prayāti sa madbhāvaṃ yāti nāsty atra saṃśayaḥ<br>
 8.5<br>
 <br>
 yaṃ yaṃ vāpi smaran bhāvaṃ tyajaty ante kalevaram<br>
 taṃ tam evaiti kaunteya sadā tadbhāvabhāvitaḥ 8.6<br>
 <br>
 tasmāt sarveṣu kāleṣu mām anusmara yudhya ca<br>
 mayy arpitamanobuddhir mām evaiṣyasy asaṃśayaḥ 8.7<br>
 <br>
 abhyāsayogayuktena cetasā nānyagāminā<br>
 paramaṃ puruṣaṃ divyaṃ yāti pārthānucintayan 8.8<br>
 <br>
 kaviṃ purāṇam anuśāsitāraṃ<br>
 aṇor aṇīyāṃsam anusmared yaḥ<br>
 sarvasya dhātāram acintyarūpaṃ<br>
 ādityavarṇaṃ tamasaḥ parastāt 8.9<br>
 <br>
 prayāṇakāle manasācalena<br>
 bhaktyā yukto yogabalena caiva<br>
 bhruvor madhye prāṇam āveśya samyak<br>
 sa taṃ paraṃ puruṣam upaiti divyam 8.10<br>
 <br>
 yad akṣaraṃ vedavido vadanti<br>
 viśanti yad yatayo vītarāgāḥ<br>
 yad icchanto brahmacaryaṃ caranti<br>
 tat te padaṃ saṃgraheṇa pravakṣye 8.11<br>
 <br>
 sarvadvārāṇi saṃyamya mano hṛdi nirudhya ca<br>
 mūrdhny ādhāyātmanaḥ prāṇam āsthito<br>
 yogadhāraṇām 8.12<br>
 <br>
 om ity ekākṣaraṃ brahma vyāharan mām anusmaran<br>
 yaḥ prayāti tyajan dehaṃ sa yāti paramāṃ gatim 8.13<br>
 <br>
 ananyacetāḥ satataṃ yo māṃ smarati nityaśaḥ<br>
 tasyāhaṃ sulabhaḥ pārtha nityayuktasya yoginaḥ 8.14<br>
 <br>
 mām upetya punarjanma duḥkhālayam aśāśvatam<br>
 nāpnuvanti mahātmānaḥ saṃsiddhiṃ paramāṃ gatāḥ<br>
 8.15<br>
 <br>
 ā brahmabhuvanāl lokāḥ punarāvartinorjuna<br>
 mām upetya tu kaunteya punarjanma na vidyate 8.16<br>
 <br>
 sahasrayugaparyantam ahar yad brahmaṇo viduḥ<br>
 rātriṃ yugasahasrāntāṃ te.ahorātravido janāḥ 8.17<br>
 <br>
 avyaktād vyaktayaḥ sarvāḥ prabhavanty aharāgame<br>
 rātryāgame pralīyante tatraivāvyaktasaṃjñake 8.18<br>
 <br>
 bhūtagrāmaḥ sa evāyaṃ bhūtvā bhūtvā pralīyate<br>
 rātryāgamevaśaḥ pārtha prabhavaty aharāgame 8.19<br>
 <br>
 paras tasmāt tu bhāvonyovyaktovyaktāt sanātanaḥ<br>
 yaḥ sa sarveṣu bhūteṣu naśyatsu na vinaśyati 8.20<br>
 <br>
 avyaktokṣara ity uktas tam āhuḥ paramāṃ gatim<br>
 yaṃ prāpya na nivartante tad dhāma paramaṃ mama<br>
 8.21<br>
 <br>
 puruṣaḥ sa paraḥ pārtha bhaktyā labhyas tv ananyayā<br>
 yasyāntaḥsthāni bhūtāni yena sarvam idaṃ tatam 8.22<br>
 <br>
 yatra kāle tv anāvṛttim āvṛttiṃ caiva yoginaḥ<br>
 prayātā yānti taṃ kālaṃ vakṣyāmi bharatarṣabha 8.23<br>
 <br>
 agnir jotir ahaḥ śuklaḥ ṣaṇmāsā uttarāyaṇam<br>
 tatra prayātā gacchanti brahma brahmavido janāḥ<br>
 8.24<br>
 <br>
 dhūmo rātris tathā kṛṣṇaḥ ṣaṇmāsā dakṣiṇāyanam<br>
 tatra cāndramasaṃ jyotir yogī prāpya nivartate 8.25<br>
 <br>
 śuklakṛṣṇe gatī hy ete jagataḥ śāśvate mate<br>
 ekayā yāty anāvṛttim anyayāvartate punaḥ 8.26<br>
 <br>
 naite sṛtī pārtha jānan yogī muhyati kaścana<br>
 tasmāt sarveṣu kāleṣu yogayukto bhavārjuna 8.27<br>
 <br>
 vedeṣu yajñeṣu tapaḥsu caiva<br>
 dāneṣu yat puṇyaphalaṃ pradiṣṭam<br>
 atyeti tat sarvam idaṃ viditvā<br>
 yogī paraṃ sthānam upaiti cādyam 8.28 <br>
 <br>
 <p></p><hr>
 <center>
 <a href="bgs09.htm">Next:  IX. atha navamodhyāyaḥ.  (rājavidyārājaguhyayogaḥ)</a></center>
 </body>