<body>
 <center>
 <a href="../../index.htm">Sacred Texts</a> 
 <a href="../index.htm">Hinduism</a> 
 <a href="index.htm">Index</a> 
 
 <br>
 <a href="../gita/bg06.htm">English</a> 
 
 <br>
 <a href="bgs05.htm">Previous</a> 
 <a href="bgs07.htm">Next</a> 
 </center>
 <hr>
 VI. atha ṣaṣṭhodhyāyaḥ.  (ātmasaṃyamayogaḥ)<br>
 <br>
 śrībhagavān uvāca<br>
 <br>
 anāśritaḥ karmaphalaṃ kāryaṃ karma karoti yaḥ<br>
 sa saṃnyāsī ca yogī ca na niragnir na cākriyaḥ 6.1<br>
 <br>
 yaṃ saṃnyāsam iti prāhur yogaṃ taṃ viddhi pāṇḍava<br>
 na hy asaṃnyastasaṃkalpo yogī bhavati kaścana 6.2<br>
 <br>
 ārurukṣor muner yogaṃ karma kāraṇam ucyate<br>
 yogārūḍhasya tasyaiva śamaḥ kāraṇam ucyate 6.3<br>
 <br>
 yadā hi nendriyārtheṣu na karmasv anuṣajjate<br>
 sarvasaṃkalpasaṃnyāsī yogārūḍhas tadocyate 6.4<br>
 <br>
 uddhared ātmanātmānaṃ nātmānam avasādayet<br>
 ātmaiva hy ātmano bandhur ātmaiva ripur ātmanaḥ<br>
 6.5<br>
 <br>
 bandhur ātmātmanas tasya yenātmaivātmanā jitaḥ<br>
 anātmanas tu śatrutve vartetātmaiva śatruvat 6.6<br>
 <br>
 jitātmanaḥ praśāntasya paramātmā samāhitaḥ<br>
 śītoṣṇasukhaduḥkheṣu tathā mānāpamānayoḥ 6.7<br>
 <br>
 jñānavijñānatṛptātmā kūṭastho vijitendriyaḥ<br>
 yukta ity ucyate yogī samaloṣṭāśmakāñcanaḥ 6.8<br>
 <br>
 suhṛnmitrāryudāsīnamadhyasthadveṣyabandhuṣu<br>
 sādhuṣv api ca pāpeṣu samabuddhir viśiṣyate 6.9<br>
 <br>
 yogī yuñjīta satatam ātmānaṃ rahasi sthitaḥ<br>
 ekākī yatacittātmā nirāśīr aparigrahaḥ 6.10<br>
 <br>
 śucau deśe pratiṣṭhāpya sthiram āsanam ātmanaḥ<br>
 nātyucchritaṃ nātinīcaṃ cailājinakuśottaram 6.11<br>
 <br>
 tatraikāgraṃ manaḥ kṛtvā yatacittendriyakriyaḥ<br>
 upaviśyāsane yuñjyād yogam ātmaviśuddhaye 6.12<br>
 <br>
 samaṃ kāyaśirogrīvaṃ dhārayann acalaṃ sthiraḥ<br>
 saṃprekṣya nāsikāgraṃ svaṃ diśaś cānavalokayan<br>
 6.13<br>
 <br>
 praśāntātmā vigatabhīr brahmacārivrate sthitaḥ<br>
 manaḥ saṃyamya maccitto yukta āsīta matparaḥ 6.14<br>
 <br>
 yuñjann evaṃ sadātmānaṃ yogī niyatamānasaḥ<br>
 śāntiṃ nirvāṇaparamāṃ matsaṃsthām adhigacchati<br>
 6.15<br>
 <br>
 nātyaśnatas tu yogosti na caikāntam anaśnataḥ<br>
 na cātisvapnaśīlasya jāgrato naiva cārjuna 6.16<br>
 <br>
 yuktāhāravihārasya yuktaceṣṭasya karmasu<br>
 yuktasvapnāvabodhasya yogo bhavati duḥkhahā 6.17<br>
 <br>
 yadā viniyataṃ cittam ātmany evāvatiṣṭhate<br>
 niḥspṛhaḥ sarvakāmebhyo yukta ity ucyate tadā 6.18<br>
 <br>
 yathā dīpo nivātastho neṅgate sopamā smṛtā<br>
 yogino yatacittasya yuñjato yogam ātmanaḥ 6.19<br>
 <br>
 yatroparamate cittaṃ niruddhaṃ yogasevayā<br>
 yatra caivātmanātmānaṃ paśyann ātmani tuṣyati 6.20<br>
 <br>
 sukham ātyantikaṃ yat tad buddhigrāhyam<br>
 atīndriyam<br>
 vetti yatra na caivāyaṃ sthitaś calati tattvataḥ 6.21<br>
 <br>
 yaṃ labdhvā cāparaṃ lābhaṃ manyate nādhikaṃ<br>
 tataḥ<br>
 yasmin sthito na duḥkhena guruṇāpi vicālyate 6.22<br>
 <br>
 taṃ vidyād.h duḥkhasaṃyogaviyogaṃ yogasaṃjñitam<br>
 sa niścayena yoktavyo yogonirviṇṇacetasā 6.23<br>
 <br>
 saṅkalpaprabhavān kāmāṃs tyaktvā sarvān aśeṣataḥ<br>
 manasaivendriyagrāmaṃ viniyamya samantataḥ 6.24<br>
 <br>
 śanaiḥ śanair uparamed buddhyā dhṛtigṛhītayā<br>
 ātmasaṃsthaṃ manaḥ kṛtvā na kiṃcid api cintayet<br>
 6.25<br>
 <br>
 yato yato niścarati manaś cañcalam asthiram<br>
 tatas tato niyamyaitad ātmany eva vaśaṃ nayet 6.26<br>
 <br>
 praśāntamanasaṃ hy enaṃ yoginaṃ sukham uttamam<br>
 upaiti śāntarajasaṃ brahmabhūtam akalmaṣam 6.27<br>
 <br>
 yuñjann evaṃ sadātmānaṃ yogī vigatakalmaṣaḥ<br>
 sukhena brahmasaṃsparśam atyantaṃ sukham aśnute<br>
 6.28<br>
 <br>
 sarvabhūtastham ātmānaṃ sarvabhūtāni cātmani<br>
 īkṣate yogayuktātmā sarvatra samadarśanaḥ 6.29<br>
 <br>
 yo māṃ paśyati sarvatra sarvaṃ ca mayi paśyati<br>
 tasyāhaṃ na praṇaśyāmi sa ca me na praṇaśyati 6.30<br>
 <br>
 sarvabhūtasthitaṃ yo māṃ bhajaty ekatvam āsthitaḥ<br>
 sarvathā vartamānopi sa yogī mayi vartate 6.31<br>
 <br>
 ātmaupamyena sarvatra samaṃ paśyati yorjuna<br>
 sukhaṃ vā yadi vā duḥkhaṃ sa yogī paramo mataḥ<br>
 6.32<br>
 <br>
 arjuna uvāca<br>
 <br>
 yoyaṃ yogas tvayā proktaḥ sāmyena madhusūdana<br>
 etasyāhaṃ na paśyāmi cañcalatvāt sthitiṃ sthirām<br>
 6.33<br>
 <br>
 cañcalaṃ hi manaḥ kṛṣṇa pramāthi balavad dṛḍham<br>
 tasyāhaṃ nigrahaṃ manye vāyor iva suduṣkaram 6.34<br>
 <br>
 śrībhagavān uvāca<br>
 <br>
 asañśayaṃ mahābāho mano durnigrahaṃ calam<br>
 abhyāsena tu kaunteya vairāgyeṇa ca gṛhyate 6.35<br>
 <br>
 asaṃyatātmanā yogo duṣprāpa iti me matiḥ<br>
 vaśyātmanā tu yatatā śakyovāptum upāyataḥ 6.36<br>
 <br>
 arjuna uvāca<br>
 <br>
 ayatiḥ śraddhayopeto yogāc calitamānasaḥ<br>
 aprāpya yogasaṃsiddhiṃ kāṃ gatiṃ kṛṣṇa gacchati<br>
 6.37<br>
 <br>
 kacchin nobhayavibhraṣṭaś chinnābhram iva naśyati<br>
 apratiṣṭho mahābāho vimūḍho brahmaṇaḥ pathi 6.38<br>
 <br>
 etan me saṃśayaṃ kṛṣṇa chettum arhasy aśeṣataḥ<br>
 tvadanyaḥ saṃśayasyāsya chettā na hy upapadyate<br>
 6.39<br>
 <br>
 śrībhagavān uvāca<br>
 <br>
 pārtha naiveha nāmutra vināśas tasya vidyate<br>
 na hi kalyāṇakṛt kaścid durgatiṃ tāta gacchati 6.40<br>
 <br>
 prāpya puṇyakṛtāṃ lokān uṣitvā śāśvatīḥ samāḥ<br>
 śucīnāṃ śrīmatāṃ gehe yogabhraṣṭobhijāyate 6.41<br>
 <br>
 athavā yoginām eva kule bhavati dhīmatām<br>
 etad dhi durlabhataraṃ loke janma yad īdṛśam 6.42<br>
 <br>
 tatra taṃ buddhisaṃyogaṃ labhate paurvadehikam<br>
 yatate ca tato bhūyaḥ saṃsiddhau kurunandana 6.43<br>
 <br>
 pūrvābhyāsena tenaiva hriyate hy avaśopi saḥ<br>
 jijñāsur api yogasya śabdabrahmātivartate 6.44<br>
 <br>
 prayatnād yatamānas tu yogī saṃśuddhakilbiṣaḥ<br>
 anekajanmasaṃsiddhas tato yāti parāṃ gatim 6.45<br>
 <br>
 tapasvibhyodhiko yogī jñānibhyopi matodhikaḥ<br>
 karmibhyaś cādhiko yogī tasmād yogī bhavārjuna 6.46<br>
 <br>
 yoginām api sarveṣāṃ madgatenāntarātmanā<br>
 śraddhāvān bhajate yo māṃ sa me yuktatamo mataḥ<br>
 6.47<br>
 <br>
 <p></p><hr>
 <center>
 <a href="bgs07.htm">Next:  VII. atha saptamodhyāyaḥ.  (jñānavijñānayogaḥ)</a></center>
 </body>