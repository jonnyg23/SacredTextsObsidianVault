<body>
 <center>
 <a href="../../index.htm">Sacred Texts</a> 
 <a href="../index.htm">Hinduism</a> 
 <a href="index.htm">Index</a> 
 
 <br>
 <a href="../gita/bg05.htm">English</a> 
 
 <br>
 <a href="bgs04.htm">Previous</a> 
 <a href="bgs06.htm">Next</a> 
 </center>
 <hr>
 V. atha pañcamodhyāyaḥ.  (saṃnyāsayogaḥ)<br>
 <br>
 arjuna uvāca<br>
 <br>
 saṃnyāsaṃ karmaṇāṃ kṛṣṇa punar yogaṃ ca śaṃsasi<br>
 yac chreya etayor ekaṃ tan me brūhi suniścitam 5.1<br>
 <br>
 śrībhagavān uvāca<br>
 <br>
 saṃnyāsaḥ karmayogaś ca niḥśreyasakarāv ubhau<br>
 tayos tu karmasaṃnyāsāt karmayogo viśiṣyate 5.2<br>
 <br>
 jñeyaḥ sa nityasaṃnyāsī yo na dveṣṭi na kāṅkṣati<br>
 nirdvandvo hi mahābāho sukhaṃ bandhāt pramucyate<br>
 5.3<br>
 <br>
 sāṃkhyayogau pṛthag bālāḥ pravadanti na paṇḍitāḥ<br>
 ekam apy āsthitaḥ samyag ubhayor vindate phalam<br>
 5.4<br>
 <br>
 yat sāṃkhyaiḥ prāpyate sthānaṃ tad yogair api<br>
 gamyate<br>
 ekaṃ sāṃkhyaṃ ca yogaṃ ca yaḥ paśyati sa paśyati 5.5<br>
 <br>
 saṃnyāsas tu mahābāho duḥkham āptum ayogataḥ<br>
 yogayukto munir brahma nacireṇādhigacchati 5.6<br>
 <br>
 yogayukto viśuddhātmā vijitātmā jitendriyaḥ<br>
 sarvabhūtātmabhūtātmā kurvann api na lipyate 5.7<br>
 <br>
 naiva kiṃcit karomīti yukto manyeta tattvavit<br>
 paśyañ śṛṇvan spṛśañ jighrann aśnan gacchan svapañ<br>
 śvasan 5.8<br>
 <br>
 pralapan visṛjan gṛhṇann unmiṣan nimiṣann api<br>
 indriyāṇīndriyārtheṣu vartanta iti dhārayan 5.9<br>
 <br>
 brahmaṇy ādhāya karmāṇi saṅgaṃ tyaktvā karoti yaḥ<br>
 lipyate na sa pāpena padmapatram ivāmbhasā 5.10<br>
 <br>
 kāyena manasā buddhyā kevalair indriyair api<br>
 yoginaḥ karma kurvanti saṅgaṃ tyaktvātmaśuddhaye<br>
 5.11<br>
 <br>
 yuktaḥ karmaphalaṃ tyaktvā śāntim āpnoti<br>
 naiṣṭhikīm<br>
 ayuktaḥ kāmakāreṇa phale sakto nibadhyate 5.12<br>
 <br>
 sarvakarmāṇi manasā saṃnyasyāste sukhaṃ vaśī<br>
 navadvāre pure dehī naiva kurvan na kārayan 5.13<br>
 <br>
 na kartṛtvaṃ na karmāṇi lokasya sṛjati prabhuḥ<br>
 na karmaphalasaṃyogaṃ svabhāvas tu pravartate 5.14<br>
 <br>
 nādatte kasyacit pāpaṃ na caiva sukṛtaṃ vibhuḥ<br>
 ajñānenāvṛtaṃ jñānaṃ tena muhyanti jantavaḥ 5.15<br>
 <br>
 jñānena tu tad ajñānaṃ yeṣāṃ nāśitam ātmanaḥ<br>
 teṣām ādityavaj jñānaṃ prakāśayati tat param 5.16<br>
 <br>
 tadbuddhayas tadātmānas tanniṣṭhās tatparāyaṇāḥ<br>
 gacchanty apunarāvṛttiṃ jñānanirdhūtakalmaṣāḥ 5.17<br>
 <br>
 vidyāvinayasaṃpanne brāhmaṇe gavi hastini<br>
 śuni caiva śvapāke ca paṇḍitāḥ samadarśinaḥ 5.18<br>
 <br>
 ihaiva tair jitaḥ sargo yeṣāṃ sāmye sthitaṃ manaḥ<br>
 nirdoṣaṃ hi samaṃ brahma tasmād brahmaṇi te<br>
 sthitāḥ 5.19<br>
 <br>
 na prahṛṣyet priyaṃ prāpya nodvijet prāpya cāpriyam<br>
 sthirabuddhir asaṃmūḍho brahmavid brahmaṇi<br>
 sthitaḥ 5.20<br>
 <br>
 bāhyasparśeṣv asaktātmā vindaty ātmani yat sukham<br>
 sa brahmayogayuktātmā sukham akṣayam aśnute 5.21<br>
 <br>
 ye hi saṃsparśajā bhogā duḥkhayonaya eva te<br>
 ādyantavantaḥ kaunteya na teṣu ramate budhaḥ 5.22<br>
 <br>
 śaknotīhaiva yaḥ soḍhuṃ prāk śarīravimokṣaṇāt<br>
 kāmakrodhodbhavaṃ vegaṃ sa yuktaḥ sa sukhī naraḥ<br>
 5.23<br>
 <br>
 yontaḥsukhontarārāmas tathāntarjyotir eva yaḥ<br>
 sa yogī brahmanirvāṇaṃ brahmabhūtodhigacchati 5.24<br>
 <br>
 labhante brahmanirvāṇam ṛṣayaḥ kṣīṇakalmaṣāḥ<br>
 chinnadvaidhā yatātmānaḥ sarvabhūtahite ratāḥ 5.25<br>
 <br>
 kāmakrodhaviyuktānāṃ yatīnāṃ yatacetasām<br>
 abhito brahmanirvāṇaṃ vartate viditātmanām 5.26<br>
 <br>
 sparśān kṛtvā bahir bāhyāṃś cakṣuś caivāntare<br>
 bhruvoḥ<br>
 prāṇāpānau samau kṛtvā nāsābhyantaracāriṇau 5.27<br>
 <br>
 yatendriyamanobuddhirmunir mokṣaparāyaṇaḥ<br>
 vigatecchābhayakrodho yaḥ sadā mukta eva saḥ 5.28<br>
 <br>
 bhoktāraṃ yajñatapasāṃ sarvalokamaheśvaram<br>
 suhṛdaṃ sarvabhūtānāṃ jñātvā māṃ śāntim ṛcchati<br>
 5.29<br>
 <br>
 <p></p><hr>
 <center>
 <a href="bgs06.htm">Next:  VI. atha ṣaṣṭhodhyāyaḥ.  (ātmasaṃyamayogaḥ)</a></center>
 </body>