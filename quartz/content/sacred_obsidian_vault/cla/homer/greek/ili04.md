<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili03.htm">English</a> 
 <a href="ili03.htm">Previous</a> 
 <a href="ili05.htm">Next</a> 
 </center>
 <hr>
 
 
 <h1 align="CENTER">The Iliad, Book 4</h1>
 <p>οἳ δὲ θεοὶ πὰρ Ζηνὶ καθήμενοι ἠγορόωντο</p>
 <p>χρυσέῳ ἐν δαπέδῳ, μετὰ δέ σφισι πότνια Ἥβη</p>
 <p>νέκταρ ἐοινοχόει: τοὶ δὲ χρυσέοις δεπάεσσι</p>
 <p>δειδέχατ' ἀλλήλους, Τρώων πόλιν εἰσορόωντες:</p>
 <p>αὐτίκ' ἐπειρᾶτο Κρονίδης ἐρεθιζέμεν Ἥρην <font color="GREEN">5</font></p>
 <p>κερτομίοις ἐπέεσσι παραβλήδην ἀγορεύων:</p>
 <p>δοιαὶ μὲν Μενελάῳ ἀρηγόνες εἰσὶ θεάων</p>
 <p>Ἥρη τ' Ἀργείη καὶ Ἀλαλκομενηὶ̈ς Ἀθήνη.</p>
 <p>ἀλλ' ἤτοι ταὶ νόσφι καθήμεναι εἰσορόωσαι</p>
 <p>τέρπεσθον: τῷ δ' αὖτε φιλομειδὴς Ἀφροδίτη <font color="GREEN">10</font></p>
 <p>αἰεὶ παρμέμβλωκε καὶ αὐτοῦ κῆρας ἀμύνει:</p>
 <p>καὶ νῦν ἐξεσάωσεν ὀϊόμενον θανέεσθαι.</p>
 <p>ἀλλ' ἤτοι νίκη μὲν ἀρηϊφίλου Μενελάου:</p>
 <p>ἡμεῖς δὲ φραζώμεθ' ὅπως ἔσται τάδε ἔργα,</p>
 <p>ἤ ῥ' αὖτις πόλεμόν τε κακὸν καὶ φύλοπιν αἰνὴν <font color="GREEN">15</font></p>
 <p>ὄρσομεν, ἦ φιλότητα μετ' ἀμφοτέροισι βάλωμεν.</p>
 <p>εἰ δ' αὖ πως τόδε πᾶσι φίλον καὶ ἡδὺ γένοιτο,</p>
 <p>ἤτοι μὲν οἰκέοιτο πόλις Πριάμοιο ἄνακτος,</p>
 <p>αὖτις δ' Ἀργείην Ἑλένην Μενέλαος ἄγοιτο.</p>
 <p>ὣς ἔφαθ', αἳ δ' ἐπέμυξαν Ἀθηναίη τε καὶ Ἥρη: <font color="GREEN">20</font></p>
 <p>πλησίαι αἵ γ' ἥσθην, κακὰ δὲ Τρώεσσι μεδέσθην.</p>
 <p>ἤτοι Ἀθηναίη ἀκέων ἦν οὐδέ τι εἶπε</p>
 <p>σκυζομένη Διὶ πατρί, χόλος δέ μιν ἄγριος ᾕρει:</p>
 <p>Ἥρῃ δ' οὐκ ἔχαδε στῆθος χόλον, ἀλλὰ προσηύδα:</p>
 <p>αἰνότατε Κρονίδη ποῖον τὸν μῦθον ἔειπες: <font color="GREEN">25</font></p>
 <p>πῶς ἐθέλεις ἅλιον θεῖναι πόνον ἠδ' ἀτέλεστον,</p>
 <p>ἱδρῶ θ' ὃν ἵδρωσα μόγῳ, καμέτην δέ μοι ἵπποι</p>
 <p>λαὸν ἀγειρούσῃ, Πριάμῳ κακὰ τοῖό τε παισίν.</p>
 <p>ἕρδ': ἀτὰρ οὔ τοι πάντες ἐπαινέομεν θεοὶ ἄλλοι.</p>
 <p>τὴν δὲ μέγ' ὀχθήσας προσέφη νεφεληγερέτα Ζεύς: <font color="GREEN">30</font></p>
 <p>δαιμονίη τί νύ σε Πρίαμος Πριάμοιό τε παῖδες</p>
 <p>τόσσα κακὰ ῥέζουσιν, ὅ τ' ἀσπερχὲς μενεαίνεις</p>
 <p>Ἰλίου ἐξαλαπάξαι ἐϋκτίμενον πτολίεθρον;</p>
 <p>εἰ δὲ σύ γ' εἰσελθοῦσα πύλας καὶ τείχεα μακρὰ</p>
 <p>ὠμὸν βεβρώθοις Πρίαμον Πριάμοιό τε παῖδας <font color="GREEN">35</font></p>
 <p>ἄλλους τε Τρῶας, τότε κεν χόλον ἐξακέσαιο.</p>
 <p>ἕρξον ὅπως ἐθέλεις: μὴ τοῦτό γε νεῖκος ὀπίσσω</p>
 <p>σοὶ καὶ ἐμοὶ μέγ' ἔρισμα μετ' ἀμφοτέροισι γένηται.</p>
 <p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:</p>
 <p>ὁππότε κεν καὶ ἐγὼ μεμαὼς πόλιν ἐξαλαπάξαι <font color="GREEN">40</font></p>
 <p>τὴν ἐθέλω ὅθι τοι φίλοι ἀνέρες ἐγγεγάασι,</p>
 <p>μή τι διατρίβειν τὸν ἐμὸν χόλον, ἀλλά μ' ἐᾶσαι:</p>
 <p>καὶ γὰρ ἐγὼ σοὶ δῶκα ἑκὼν ἀέκοντί γε θυμῷ:</p>
 <p>αἳ γὰρ ὑπ' ἠελίῳ τε καὶ οὐρανῷ ἀστερόεντι</p>
 <p>ναιετάουσι πόληες ἐπιχθονίων ἀνθρώπων, <font color="GREEN">45</font></p>
 <p>τάων μοι περὶ κῆρι τιέσκετο Ἴλιος ἱρὴ</p>
 <p>καὶ Πρίαμος καὶ λαὸς ἐϋμμελίω Πριάμοιο.</p>
 <p>οὐ γάρ μοί ποτε βωμὸς ἐδεύετο δαιτὸς ἐί̈σης</p>
 <p>λοιβῆς τε κνίσης τε: τὸ γὰρ λάχομεν γέρας ἡμεῖς.</p>
 <p> </p>
 <p>τὸν δ' ἠμείβετ' ἔπειτα βοῶπις πότνια Ἥρη: <font color="GREEN">50</font></p>
 <p>ἤτοι ἐμοὶ τρεῖς μὲν πολὺ φίλταταί εἰσι πόληες</p>
 <p>Ἄργός τε Σπάρτη τε καὶ εὐρυάγυια Μυκήνη:</p>
 <p>τὰς διαπέρσαι ὅτ' ἄν τοι ἀπέχθωνται περὶ κῆρι:</p>
 <p>τάων οὔ τοι ἐγὼ πρόσθ' ἵσταμαι οὐδὲ μεγαίρω.</p>
 <p>εἴ περ γὰρ φθονέω τε καὶ οὐκ εἰῶ διαπέρσαι, <font color="GREEN">55</font></p>
 <p>οὐκ ἀνύω φθονέουσ' ἐπεὶ ἦ πολὺ φέρτερός ἐσσι.</p>
 <p>ἀλλὰ χρὴ καὶ ἐμὸν θέμεναι πόνον οὐκ ἀτέλεστον:</p>
 <p>καὶ γὰρ ἐγὼ θεός εἰμι, γένος δέ μοι ἔνθεν ὅθεν σοί,</p>
 <p>καί με πρεσβυτάτην τέκετο Κρόνος ἀγκυλομήτης,</p>
 <p>ἀμφότερον γενεῇ τε καὶ οὕνεκα σὴ παράκοιτις <font color="GREEN">60</font></p>
 <p>κέκλημαι, σὺ δὲ πᾶσι μετ' ἀθανάτοισιν ἀνάσσεις.</p>
 <p>ἀλλ' ἤτοι μὲν ταῦθ' ὑποείξομεν ἀλλήλοισι,</p>
 <p>σοὶ μὲν ἐγώ, σὺ δ' ἐμοί: ἐπὶ δ' ἕψονται θεοὶ ἄλλοι</p>
 <p>ἀθάνατοι: σὺ δὲ θᾶσσον Ἀθηναίῃ ἐπιτεῖλαι</p>
 <p>ἐλθεῖν ἐς Τρώων καὶ Ἀχαιῶν φύλοπιν αἰνήν, <font color="GREEN">65</font></p>
 <p>πειρᾶν δ' ὥς κε Τρῶες ὑπερκύδαντας Ἀχαιοὺς</p>
 <p>ἄρξωσι πρότεροι ὑπὲρ ὅρκια δηλήσασθαι.</p>
 <p> </p>
 <p>ὣς ἔφατ', οὐδ' ἀπίθησε πατὴρ ἀνδρῶν τε θεῶν τε:</p>
 <p>αὐτίκ' Ἀθηναίην ἔπεα πτερόεντα προσηύδα:</p>
 <p>αἶψα μάλ' ἐς στρατὸν ἐλθὲ μετὰ Τρῶας καὶ Ἀχαιούς, <font color="GREEN">70</font></p>
 <p>πειρᾶν δ' ὥς κε Τρῶες ὑπερκύδαντας Ἀχαιοὺς</p>
 <p>ἄρξωσι πρότεροι ὑπὲρ ὅρκια δηλήσασθαι.</p>
 <p> </p>
 <p>ὣς εἰπὼν ὄτρυνε πάρος μεμαυῖαν Ἀθήνην,</p>
 <p>βῆ δὲ κατ' Οὐλύμποιο καρήνων ἀί̈ξασα.</p>
 <p>οἷον δ' ἀστέρα ἧκε Κρόνου πάϊς ἀγκυλομήτεω <font color="GREEN">75</font></p>
 <p>ἢ ναύτῃσι τέρας ἠὲ στρατῷ εὐρέϊ λαῶν</p>
 <p>λαμπρόν: τοῦ δέ τε πολλοὶ ἀπὸ σπινθῆρες ἵενται:</p>
 <p>τῷ ἐϊκυῖ' ἤϊξεν ἐπὶ χθόνα Παλλὰς Ἀθήνη,</p>
 <p>κὰδ δ' ἔθορ' ἐς μέσσον: θάμβος δ' ἔχεν εἰσορόωντας</p>
 <p>Τρῶάς θ' ἱπποδάμους καὶ ἐϋκνήμιδας Ἀχαιούς: <font color="GREEN">80</font></p>
 <p>ὧδε δέ τις εἴπεσκεν ἰδὼν ἐς πλησίον ἄλλον:</p>
 <p>ἦ ῥ' αὖτις πόλεμός τε κακὸς καὶ φύλοπις αἰνὴ</p>
 <p>ἔσσεται, ἢ φιλότητα μετ' ἀμφοτέροισι τίθησι</p>
 <p>Ζεύς, ὅς τ' ἀνθρώπων ταμίης πολέμοιο τέτυκται.</p>
 <p> </p>
 <p>ὣς ἄρα τις εἴπεσκεν Ἀχαιῶν τε Τρώων τε. <font color="GREEN">85</font></p>
 <p>ἣ δ' ἀνδρὶ ἰκέλη Τρώων κατεδύσεθ' ὅμιλον</p>
 <p>Λαοδόκῳ Ἀντηνορίδῃ κρατερῷ αἰχμητῇ,</p>
 <p>Πάνδαρον ἀντίθεον διζημένη εἴ που ἐφεύροι.</p>
 <p>εὗρε Λυκάονος υἱὸν ἀμύμονά τε κρατερόν τε</p>
 <p>ἑσταότ': ἀμφὶ δέ μιν κρατεραὶ στίχες ἀσπιστάων <font color="GREEN">90</font></p>
 <p>λαῶν, οἵ οἱ ἕποντο ἀπ' Αἰσήποιο ῥοάων:</p>
 <p>ἀγχοῦ δ' ἱσταμένη ἔπεα πτερόεντα προσηύδα:</p>
 <p>ἦ ῥά νύ μοί τι πίθοιο Λυκάονος υἱὲ δαί̈φρον.</p>
 <p>τλαίης κεν Μενελάῳ ἐπιπροέμεν ταχὺν ἰόν,</p>
 <p>πᾶσι δέ κε Τρώεσσι χάριν καὶ κῦδος ἄροιο, <font color="GREEN">95</font></p>
 <p>ἐκ πάντων δὲ μάλιστα Ἀλεξάνδρῳ βασιλῆϊ.</p>
 <p>τοῦ κεν δὴ πάμπρωτα παρ' ἀγλαὰ δῶρα φέροιο,</p>
 <p>αἴ κεν ἴδῃ Μενέλαον ἀρήϊον Ἀτρέος υἱὸν</p>
 <p>σῷ βέλεϊ δμηθέντα πυρῆς ἐπιβάντ' ἀλεγεινῆς.</p>
 <p>ἀλλ' ἄγ' ὀί̈στευσον Μενελάου κυδαλίμοιο, <font color="GREEN">100</font></p>
 <p>εὔχεο δ' Ἀπόλλωνι Λυκηγενέϊ κλυτοτόξῳ</p>
 <p>ἀρνῶν πρωτογόνων ῥέξειν κλειτὴν ἑκατόμβην</p>
 <p>οἴκαδε νοστήσας ἱερῆς εἰς ἄστυ Ζελείης.</p>
 <p> </p>
 <p>ὣς φάτ' Ἀθηναίη, τῷ δὲ φρένας ἄφρονι πεῖθεν:</p>
 <p>αὐτίκ' ἐσύλα τόξον ἐύ̈ξοον ἰξάλου αἰγὸς <font color="GREEN">105</font></p>
 <p>ἀγρίου, ὅν ῥά ποτ' αὐτὸς ὑπὸ στέρνοιο τυχήσας</p>
 <p>πέτρης ἐκβαίνοντα δεδεγμένος ἐν προδοκῇσι</p>
 <p>βεβλήκει πρὸς στῆθος: ὃ δ' ὕπτιος ἔμπεσε πέτρῃ.</p>
 <p>τοῦ κέρα ἐκ κεφαλῆς ἑκκαιδεκάδωρα πεφύκει:</p>
 <p>καὶ τὰ μὲν ἀσκήσας κεραοξόος ἤραρε τέκτων, <font color="GREEN">110</font></p>
 <p>πᾶν δ' εὖ λειήνας χρυσέην ἐπέθηκε κορώνην.</p>
 <p>καὶ τὸ μὲν εὖ κατέθηκε τανυσσάμενος ποτὶ γαίῃ</p>
 <p>ἀγκλίνας: πρόσθεν δὲ σάκεα σχέθον ἐσθλοὶ ἑταῖροι</p>
 <p>μὴ πρὶν ἀναί̈ξειαν ἀρήϊοι υἷες Ἀχαιῶν</p>
 <p>πρὶν βλῆσθαι Μενέλαον ἀρήϊον Ἀτρέος υἱόν. <font color="GREEN">115</font></p>
 <p>αὐτὰρ ὁ σύλα πῶμα φαρέτρης, ἐκ δ' ἕλετ' ἰὸν</p>
 <p>ἀβλῆτα πτερόεντα μελαινέων ἕρμ' ὀδυνάων:</p>
 <p>αἶψα δ' ἐπὶ νευρῇ κατεκόσμει πικρὸν ὀϊστόν,</p>
 <p>εὔχετο δ' Ἀπόλλωνι Λυκηγενέϊ κλυτοτόξῳ</p>
 <p>ἀρνῶν πρωτογόνων ῥέξειν κλειτὴν ἑκατόμβην <font color="GREEN">120</font></p>
 <p>οἴκαδε νοστήσας ἱερῆς εἰς ἄστυ Ζελείης.</p>
 <p>ἕλκε δ' ὁμοῦ γλυφίδας τε λαβὼν καὶ νεῦρα βόεια:</p>
 <p>νευρὴν μὲν μαζῷ πέλασεν, τόξῳ δὲ σίδηρον.</p>
 <p>αὐτὰρ ἐπεὶ δὴ κυκλοτερὲς μέγα τόξον ἔτεινε,</p>
 <p>λίγξε βιός, νευρὴ δὲ μέγ' ἴαχεν, ἆλτο δ' ὀϊστὸς <font color="GREEN">125</font></p>
 <p>ὀξυβελὴς καθ' ὅμιλον ἐπιπτέσθαι μενεαίνων.</p>
 <p> </p>
 <p>οὐδὲ σέθεν Μενέλαε θεοὶ μάκαρες λελάθοντο</p>
 <p>ἀθάνατοι, πρώτη δὲ Διὸς θυγάτηρ ἀγελείη,</p>
 <p>ἥ τοι πρόσθε στᾶσα βέλος ἐχεπευκὲς ἄμυνεν.</p>
 <p>ἣ δὲ τόσον μὲν ἔεργεν ἀπὸ χροὸς ὡς ὅτε μήτηρ <font color="GREEN">130</font></p>
 <p>παιδὸς ἐέργῃ μυῖαν ὅθ' ἡδέϊ λέξεται ὕπνῳ,</p>
 <p>αὐτὴ δ' αὖτ' ἴθυνεν ὅθι ζωστῆρος ὀχῆες</p>
 <p>χρύσειοι σύνεχον καὶ διπλόος ἤντετο θώρηξ.</p>
 <p>ἐν δ' ἔπεσε ζωστῆρι ἀρηρότι πικρὸς ὀϊστός:</p>
 <p>διὰ μὲν ἂρ ζωστῆρος ἐλήλατο δαιδαλέοιο, <font color="GREEN">135</font></p>
 <p>καὶ διὰ θώρηκος πολυδαιδάλου ἠρήρειστο</p>
 <p>μίτρης θ', ἣν ἐφόρει ἔρυμα χροὸς ἕρκος ἀκόντων,</p>
 <p>ἥ οἱ πλεῖστον ἔρυτο: διὰ πρὸ δὲ εἴσατο καὶ τῆς.</p>
 <p>ἀκρότατον δ' ἄρ' ὀϊστὸς ἐπέγραψε χρόα φωτός:</p>
 <p>αὐτίκα δ' ἔρρεεν αἷμα κελαινεφὲς ἐξ ὠτειλῆς. <font color="GREEN">140</font></p>
 <p> </p>
 <p>ὡς δ' ὅτε τίς τ' ἐλέφαντα γυνὴ φοίνικι μιήνῃ</p>
 <p>Μῃονὶς ἠὲ Κάειρα παρήϊον ἔμμεναι ἵππων:</p>
 <p>κεῖται δ' ἐν θαλάμῳ, πολέες τέ μιν ἠρήσαντο</p>
 <p>ἱππῆες φορέειν: βασιλῆϊ δὲ κεῖται ἄγαλμα,</p>
 <p>ἀμφότερον κόσμός θ' ἵππῳ ἐλατῆρί τε κῦδος: <font color="GREEN">145</font></p>
 <p>τοῖοί τοι Μενέλαε μιάνθην αἵματι μηροὶ</p>
 <p>εὐφυέες κνῆμαί τε ἰδὲ σφυρὰ κάλ' ὑπένερθε.</p>
 <p> </p>
 <p>ῥίγησεν δ' ἄρ' ἔπειτα ἄναξ ἀνδρῶν Ἀγαμέμνων</p>
 <p>ὡς εἶδεν μέλαν αἷμα καταρρέον ἐξ ὠτειλῆς:</p>
 <p>ῥίγησεν δὲ καὶ αὐτὸς ἀρηί̈φιλος Μενέλαος. <font color="GREEN">150</font></p>
 <p>ὡς δὲ ἴδεν νεῦρόν τε καὶ ὄγκους ἐκτὸς ἐόντας</p>
 <p>ἄψορρόν οἱ θυμὸς ἐνὶ στήθεσσιν ἀγέρθη.</p>
 <p>τοῖς δὲ βαρὺ στενάχων μετέφη κρείων Ἀγαμέμνων</p>
 <p>χειρὸς ἔχων Μενέλαον, ἐπεστενάχοντο δ' ἑταῖροι:</p>
 <p>φίλε κασίγνητε θάνατόν νύ τοι ὅρκι' ἔταμνον <font color="GREEN">155</font></p>
 <p>οἶον προστήσας πρὸ Ἀχαιῶν Τρωσὶ μάχεσθαι,</p>
 <p>ὥς σ' ἔβαλον Τρῶες, κατὰ δ' ὅρκια πιστὰ πάτησαν.</p>
 <p>οὐ μέν πως ἅλιον πέλει ὅρκιον αἷμά τε ἀρνῶν</p>
 <p>σπονδαί τ' ἄκρητοι καὶ δεξιαὶ ᾗς ἐπέπιθμεν.</p>
 <p>εἴ περ γάρ τε καὶ αὐτίκ' Ὀλύμπιος οὐκ ἐτέλεσσεν, <font color="GREEN">160</font></p>
 <p>ἔκ τε καὶ ὀψὲ τελεῖ, σύν τε μεγάλῳ ἀπέτισαν</p>
 <p>σὺν σφῇσιν κεφαλῇσι γυναιξί τε καὶ τεκέεσσιν.</p>
 <p>εὖ γὰρ ἐγὼ τόδε οἶδα κατὰ φρένα καὶ κατὰ θυμόν:</p>
 <p>ἔσσεται ἦμαρ ὅτ' ἄν ποτ' ὀλώλῃ Ἴλιος ἱρὴ</p>
 <p>καὶ Πρίαμος καὶ λαὸς ἐϋμμελίω Πριάμοιο, <font color="GREEN">165</font></p>
 <p>Ζεὺς δέ σφι Κρονίδης ὑψίζυγος αἰθέρι ναίων</p>
 <p>αὐτὸς ἐπισσείῃσιν ἐρεμνὴν αἰγίδα πᾶσι</p>
 <p>τῆσδ' ἀπάτης κοτέων: τὰ μὲν ἔσσεται οὐκ ἀτέλεστα:</p>
 <p>ἀλλά μοι αἰνὸν ἄχος σέθεν ἔσσεται ὦ Μενέλαε</p>
 <p>αἴ κε θάνῃς καὶ πότμον ἀναπλήσῃς βιότοιο. <font color="GREEN">170</font></p>
 <p>καί κεν ἐλέγχιστος πολυδίψιον Ἄργος ἱκοίμην:</p>
 <p>αὐτίκα γὰρ μνήσονται Ἀχαιοὶ πατρίδος αἴης:</p>
 <p>κὰδ δέ κεν εὐχωλὴν Πριάμῳ καὶ Τρωσὶ λίποιμεν</p>
 <p>Ἀργείην Ἑλένην: σέο δ' ὀστέα πύσει ἄρουρα</p>
 <p>κειμένου ἐν Τροίῃ ἀτελευτήτῳ ἐπὶ ἔργῳ. <font color="GREEN">175</font></p>
 <p>καί κέ τις ὧδ' ἐρέει Τρώων ὑπερηνορεόντων</p>
 <p>τύμβῳ ἐπιθρῴσκων Μενελάου κυδαλίμοιο:</p>
 <p>αἴθ' οὕτως ἐπὶ πᾶσι χόλον τελέσει' Ἀγαμέμνων,</p>
 <p>ὡς καὶ νῦν ἅλιον στρατὸν ἤγαγεν ἐνθάδ' Ἀχαιῶν,</p>
 <p>καὶ δὴ ἔβη οἶκον δὲ φίλην ἐς πατρίδα γαῖαν <font color="GREEN">180</font></p>
 <p>σὺν κεινῇσιν νηυσὶ λιπὼν ἀγαθὸν Μενέλαον.</p>
 <p>ὥς ποτέ τις ἐρέει: τότε μοι χάνοι εὐρεῖα χθών.</p>
 <p>τὸν δ' ἐπιθαρσύνων προσέφη ξανθὸς Μενέλαος:</p>
 <p>θάρσει, μηδέ τί πω δειδίσσεο λαὸν Ἀχαιῶν:</p>
 <p>οὐκ ἐν καιρίῳ ὀξὺ πάγη βέλος, ἀλλὰ πάροιθεν <font color="GREEN">185</font></p>
 <p>εἰρύσατο ζωστήρ τε παναίολος ἠδ' ὑπένερθε</p>
 <p>ζῶμά τε καὶ μίτρη, τὴν χαλκῆες κάμον ἄνδρες.</p>
 <p> </p>
 <p>τὸν δ' ἀπαμειβόμενος προσέφη κρείων Ἀγαμέμνων:</p>
 <p>αἲ γὰρ δὴ οὕτως εἴη φίλος ὦ Μενέλαε:</p>
 <p>ἕλκος δ' ἰητὴρ ἐπιμάσσεται ἠδ' ἐπιθήσει <font color="GREEN">190</font></p>
 <p>φάρμαχ' ἅ κεν παύσῃσι μελαινάων ὀδυνάων.</p>
 <p> </p>
 <p>ἦ καὶ Ταλθύβιον θεῖον κήρυκα προσηύδα:</p>
 <p>Ταλθύβι' ὅττι τάχιστα Μαχάονα δεῦρο κάλεσσον</p>
 <p>φῶτ' Ἀσκληπιοῦ υἱὸν ἀμύμονος ἰητῆρος,</p>
 <p>ὄφρα ἴδῃ Μενέλαον ἀρήϊον Ἀτρέος υἱόν, <font color="GREEN">195</font></p>
 <p>ὅν τις ὀϊστεύσας ἔβαλεν τόξων ἐὺ̈ εἰδὼς</p>
 <p>Τρώων ἢ Λυκίων, τῷ μὲν κλέος, ἄμμι δὲ πένθος.</p>
 <p> </p>
 <p>ὣς ἔφατ', οὐδ' ἄρα οἱ κῆρυξ ἀπίθησεν ἀκούσας,</p>
 <p>βῆ δ' ἰέναι κατὰ λαὸν Ἀχαιῶν χαλκοχιτώνων</p>
 <p>παπταίνων ἥρωα Μαχάονα: τὸν δὲ νόησεν <font color="GREEN">200</font></p>
 <p>ἑσταότ': ἀμφὶ δέ μιν κρατεραὶ στίχες ἀσπιστάων</p>
 <p>λαῶν, οἵ οἱ ἕποντο Τρίκης ἐξ ἱπποβότοιο.</p>
 <p>ἀγχοῦ δ' ἱστάμενος ἔπεα πτερόεντα προσηύδα:</p>
 <p>ὄρσ' Ἀσκληπιάδη, καλέει κρείων Ἀγαμέμνων,</p>
 <p>ὄφρα ἴδῃς Μενέλαον ἀρήϊον ἀρχὸν Ἀχαιῶν, <font color="GREEN">205</font></p>
 <p>ὅν τις ὀϊστεύσας ἔβαλεν τόξων ἐὺ̈ εἰδὼς</p>
 <p>Τρώων ἢ Λυκίων, τῷ μὲν κλέος, ἄμμι δὲ πένθος.</p>
 <p> </p>
 <p>ὣς φάτο, τῷ δ' ἄρα θυμὸν ἐνὶ στήθεσσιν ὄρινε:</p>
 <p>βὰν δ' ἰέναι καθ' ὅμιλον ἀνὰ στρατὸν εὐρὺν Ἀχαιῶν.</p>
 <p>ἀλλ' ὅτε δή ῥ' ἵκανον ὅθι ξανθὸς Μενέλαος <font color="GREEN">210</font></p>
 <p>βλήμενος ἦν, περὶ δ' αὐτὸν ἀγηγέραθ' ὅσσοι ἄριστοι</p>
 <p>κυκλόσ', ὃ δ' ἐν μέσσοισι παρίστατο ἰσόθεος φώς,</p>
 <p>αὐτίκα δ' ἐκ ζωστῆρος ἀρηρότος ἕλκεν ὀϊστόν:</p>
 <p>τοῦ δ' ἐξελκομένοιο πάλιν ἄγεν ὀξέες ὄγκοι.</p>
 <p>λῦσε δέ οἱ ζωστῆρα παναίολον ἠδ' ὑπένερθε <font color="GREEN">215</font></p>
 <p>ζῶμά τε καὶ μίτρην, τὴν χαλκῆες κάμον ἄνδρες.</p>
 <p>αὐτὰρ ἐπεὶ ἴδεν ἕλκος ὅθ' ἔμπεσε πικρὸς ὀϊστός,</p>
 <p>αἷμ' ἐκμυζήσας ἐπ' ἄρ' ἤπια φάρμακα εἰδὼς</p>
 <p>πάσσε, τά οἵ ποτε πατρὶ φίλα φρονέων πόρε Χείρων.</p>
 <p> </p>
 <p>ὄφρα τοὶ ἀμφεπένοντο βοὴν ἀγαθὸν Μενέλαον, <font color="GREEN">220</font></p>
 <p>τόφρα δ' ἐπὶ Τρώων στίχες ἤλυθον ἀσπιστάων:</p>
 <p>οἳ δ' αὖτις κατὰ τεύχε' ἔδυν, μνήσαντο δὲ χάρμης.</p>
 <p> </p>
 <p>ἔνθ' οὐκ ἂν βρίζοντα ἴδοις Ἀγαμέμνονα δῖον</p>
 <p>οὐδὲ καταπτώσσοντ' οὐδ' οὐκ ἐθέλοντα μάχεσθαι,</p>
 <p>ἀλλὰ μάλα σπεύδοντα μάχην ἐς κυδιάνειραν. <font color="GREEN">225</font></p>
 <p>ἵππους μὲν γὰρ ἔασε καὶ ἅρματα ποικίλα χαλκῷ:</p>
 <p>καὶ τοὺς μὲν θεράπων ἀπάνευθ' ἔχε φυσιόωντας</p>
 <p>Εὐρυμέδων υἱὸς Πτολεμαίου Πειραί̈δαο:</p>
 <p>τῷ μάλα πόλλ' ἐπέτελλε παρισχέμεν ὁππότε κέν μιν</p>
 <p>γυῖα λάβῃ κάματος πολέας διὰ κοιρανέοντα: <font color="GREEN">230</font></p>
 <p>αὐτὰρ ὃ πεζὸς ἐὼν ἐπεπωλεῖτο στίχας ἀνδρῶν:</p>
 <p>καί ῥ' οὓς μὲν σπεύδοντας ἴδοι Δαναῶν ταχυπώλων,</p>
 <p>τοὺς μάλα θαρσύνεσκε παριστάμενος ἐπέεσσιν:</p>
 <p>Ἀργεῖοι μή πώ τι μεθίετε θούριδος ἀλκῆς:</p>
 <p>οὐ γὰρ ἐπὶ ψευδέσσι πατὴρ Ζεὺς ἔσσετ' ἀρωγός, <font color="GREEN">235</font></p>
 <p>ἀλλ' οἵ περ πρότεροι ὑπὲρ ὅρκια δηλήσαντο</p>
 <p>τῶν ἤτοι αὐτῶν τέρενα χρόα γῦπες ἔδονται,</p>
 <p>ἡμεῖς αὖτ' ἀλόχους τε φίλας καὶ νήπια τέκνα</p>
 <p>ἄξομεν ἐν νήεσσιν, ἐπὴν πτολίεθρον ἕλωμεν.</p>
 <p> </p>
 <p>οὕς τινας αὖ μεθιέντας ἴδοι στυγεροῦ πολέμοιο, <font color="GREEN">240</font></p>
 <p>τοὺς μάλα νεικείεσκε χολωτοῖσιν ἐπέεσσιν:</p>
 <p> </p>
 <p>Ἀργεῖοι ἰόμωροι ἐλεγχέες οὔ νυ σέβεσθε;</p>
 <p>τίφθ' οὕτως ἔστητε τεθηπότες ἠύ̈τε νεβροί,</p>
 <p>αἵ τ' ἐπεὶ οὖν ἔκαμον πολέος πεδίοιο θέουσαι</p>
 <p>ἑστᾶσ', οὐδ' ἄρα τίς σφι μετὰ φρεσὶ γίγνεται ἀλκή: <font color="GREEN">245</font></p>
 <p>ὣς ὑμεῖς ἔστητε τεθηπότες οὐδὲ μάχεσθε.</p>
 <p>ἦ μένετε Τρῶας σχεδὸν ἐλθέμεν ἔνθά τε νῆες</p>
 <p>εἰρύατ' εὔπρυμνοι πολιῆς ἐπὶ θινὶ θαλάσσης,</p>
 <p>ὄφρα ἴδητ' αἴ κ' ὔμμιν ὑπέρσχῃ χεῖρα Κρονίων;</p>
 <p> </p>
 <p>ὣς ὅ γε κοιρανέων ἐπεπωλεῖτο στίχας ἀνδρῶν: <font color="GREEN">250</font></p>
 <p>ἦλθε δ' ἐπὶ Κρήτεσσι κιὼν ἀνὰ οὐλαμὸν ἀνδρῶν.</p>
 <p>οἳ δ' ἀμφ' Ἰδομενῆα δαί̈φρονα θωρήσσοντο:</p>
 <p>Ἰδομενεὺς μὲν ἐνὶ προμάχοις συὶ̈ εἴκελος ἀλκήν,</p>
 <p>Μηριόνης δ' ἄρα οἱ πυμάτας ὄτρυνε φάλαγγας.</p>
 <p>τοὺς δὲ ἰδὼν γήθησεν ἄναξ ἀνδρῶν Ἀγαμέμνων, <font color="GREEN">255</font></p>
 <p>αὐτίκα δ' Ἰδομενῆα προσηύδα μειλιχίοισιν:</p>
 <p>Ἰδομενεῦ περὶ μέν σε τίω Δαναῶν ταχυπώλων</p>
 <p>ἠμὲν ἐνὶ πτολέμῳ ἠδ' ἀλλοίῳ ἐπὶ ἔργῳ</p>
 <p>ἠδ' ἐν δαίθ', ὅτε πέρ τε γερούσιον αἴθοπα οἶνον</p>
 <p>Ἀργείων οἳ ἄριστοι ἐνὶ κρητῆρι κέρωνται. <font color="GREEN">260</font></p>
 <p>εἴ περ γάρ τ' ἄλλοι γε κάρη κομόωντες Ἀχαιοὶ</p>
 <p>δαιτρὸν πίνωσιν, σὸν δὲ πλεῖον δέπας αἰεὶ</p>
 <p>ἕστηχ', ὥς περ ἐμοί, πιέειν ὅτε θυμὸς ἀνώγοι.</p>
 <p>ἀλλ' ὄρσευ πόλεμον δ' οἷος πάρος εὔχεαι εἶναι.</p>
 <p> </p>
 <p>τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα: <font color="GREEN">265</font></p>
 <p>Ἀτρεί̈δη μάλα μέν τοι ἐγὼν ἐρίηρος ἑταῖρος</p>
 <p>ἔσσομαι, ὡς τὸ πρῶτον ὑπέστην καὶ κατένευσα:</p>
 <p>ἀλλ' ἄλλους ὄτρυνε κάρη κομόωντας Ἀχαιοὺς</p>
 <p>ὄφρα τάχιστα μαχώμεθ', ἐπεὶ σύν γ' ὅρκι' ἔχευαν</p>
 <p>Τρῶες: τοῖσιν δ' αὖ θάνατος καὶ κήδε' ὀπίσσω <font color="GREEN">270</font></p>
 <p>ἔσσετ' ἐπεὶ πρότεροι ὑπὲρ ὅρκια δηλήσαντο.</p>
 <p> </p>
 <p>ὣς ἔφατ', Ἀτρεί̈δης δὲ παρῴχετο γηθόσυνος κῆρ:</p>
 <p>ἦλθε δ' ἐπ' Αἰάντεσσι κιὼν ἀνὰ οὐλαμὸν ἀνδρῶν:</p>
 <p>τὼ δὲ κορυσσέσθην, ἅμα δὲ νέφος εἵπετο πεζῶν.</p>
 <p>ὡς δ' ὅτ' ἀπὸ σκοπιῆς εἶδεν νέφος αἰπόλος ἀνὴρ <font color="GREEN">275</font></p>
 <p>ἐρχόμενον κατὰ πόντον ὑπὸ Ζεφύροιο ἰωῆς:</p>
 <p>τῷ δέ τ' ἄνευθεν ἐόντι μελάντερον ἠύ̈τε πίσσα</p>
 <p>φαίνετ' ἰὸν κατὰ πόντον, ἄγει δέ τε λαίλαπα πολλήν,</p>
 <p>ῥίγησέν τε ἰδών, ὑπό τε σπέος ἤλασε μῆλα:</p>
 <p>τοῖαι ἅμ' Αἰάντεσσι διοτρεφέων αἰζηῶν <font color="GREEN">280</font></p>
 <p>δήϊον ἐς πόλεμον πυκιναὶ κίνυντο φάλαγγες</p>
 <p>κυάνεαι, σάκεσίν τε καὶ ἔγχεσι πεφρικυῖαι.</p>
 <p>καὶ τοὺς μὲν γήθησεν ἰδὼν κρείων Ἀγαμέμνων,</p>
 <p>καί σφεας φωνήσας ἔπεα πτερόεντα προσηύδα:</p>
 <p>Αἴαντ' Ἀργείων ἡγήτορε χαλκοχιτώνων, <font color="GREEN">285</font></p>
 <p>σφῶϊ μέν: οὐ γὰρ ἔοικ' ὀτρυνέμεν: οὔ τι κελεύω:</p>
 <p>αὐτὼ γὰρ μάλα λαὸν ἀνώγετον ἶφι μάχεσθαι.</p>
 <p>αἲ γὰρ Ζεῦ τε πάτερ καὶ Ἀθηναίη καὶ Ἄπολλον</p>
 <p>τοῖος πᾶσιν θυμὸς ἐνὶ στήθεσσι γένοιτο:</p>
 <p>τώ κε τάχ' ἠμύσειε πόλις Πριάμοιο ἄνακτος <font color="GREEN">290</font></p>
 <p>χερσὶν ὑφ' ἡμετέρῃσιν ἁλοῦσά τε περθομένη τε.</p>
 <p> </p>
 <p>ὣς εἰπὼν τοὺς μὲν λίπεν αὐτοῦ, βῆ δὲ μετ' ἄλλους:</p>
 <p>ἔνθ' ὅ γε Νέστορ' ἔτετμε λιγὺν Πυλίων ἀγορητὴν</p>
 <p>οὓς ἑτάρους στέλλοντα καὶ ὀτρύνοντα μάχεσθαι</p>
 <p>ἀμφὶ μέγαν Πελάγοντα Ἀλάστορά τε Χρομίον τε <font color="GREEN">295</font></p>
 <p>Αἵμονά τε κρείοντα Βίαντά τε ποιμένα λαῶν:</p>
 <p>ἱππῆας μὲν πρῶτα σὺν ἵπποισιν καὶ ὄχεσφι,</p>
 <p>πεζοὺς δ' ἐξόπιθε στῆσεν πολέας τε καὶ ἐσθλοὺς</p>
 <p>ἕρκος ἔμεν πολέμοιο: κακοὺς δ' ἐς μέσσον ἔλασσεν,</p>
 <p>ὄφρα καὶ οὐκ ἐθέλων τις ἀναγκαίῃ πολεμίζοι. <font color="GREEN">300</font></p>
 <p>ἱππεῦσιν μὲν πρῶτ' ἐπετέλλετο: τοὺς γὰρ ἀνώγει</p>
 <p>σφοὺς ἵππους ἐχέμεν μηδὲ κλονέεσθαι ὁμίλῳ:</p>
 <p>μηδέ τις ἱπποσύνῃ τε καὶ ἠνορέηφι πεποιθὼς</p>
 <p>οἶος πρόσθ' ἄλλων μεμάτω Τρώεσσι μάχεσθαι,</p>
 <p>μηδ' ἀναχωρείτω: ἀλαπαδνότεροι γὰρ ἔσεσθε. <font color="GREEN">305</font></p>
 <p>ὃς δέ κ' ἀνὴρ ἀπὸ ὧν ὀχέων ἕτερ' ἅρμαθ' ἵκηται</p>
 <p>ἔγχει ὀρεξάσθω, ἐπεὶ ἦ πολὺ φέρτερον οὕτω.</p>
 <p>ὧδε καὶ οἱ πρότεροι πόλεας καὶ τείχε' ἐπόρθεον</p>
 <p>τόνδε νόον καὶ θυμὸν ἐνὶ στήθεσσιν ἔχοντες.</p>
 <p> </p>
 <p>ὣς ὃ γέρων ὄτρυνε πάλαι πολέμων ἐὺ̈ εἰδώς: <font color="GREEN">310</font></p>
 <p>καὶ τὸν μὲν γήθησεν ἰδὼν κρείων Ἀγαμέμνων,</p>
 <p>καί μιν φωνήσας ἔπεα πτερόεντα προσηύδα:</p>
 <p>ὦ γέρον εἴθ' ὡς θυμὸς ἐνὶ στήθεσσι φίλοισιν</p>
 <p>ὥς τοι γούναθ' ἕποιτο, βίη δέ τοι ἔμπεδος εἴη:</p>
 <p>ἀλλά σε γῆρας τείρει ὁμοίϊον: ὡς ὄφελέν τις <font color="GREEN">315</font></p>
 <p>ἀνδρῶν ἄλλος ἔχειν, σὺ δὲ κουροτέροισι μετεῖναι.</p>
 <p> </p>
 <p>τὸν δ' ἠμείβετ' ἔπειτα Γερήνιος ἱππότα Νέστωρ:</p>
 <p>Ἀτρεί̈δη μάλα μέν τοι ἐγὼν ἐθέλοιμι καὶ αὐτὸς</p>
 <p>ὣς ἔμεν ὡς ὅτε δῖον Ἐρευθαλίωνα κατέκταν.</p>
 <p>ἀλλ' οὔ πως ἅμα πάντα θεοὶ δόσαν ἀνθρώποισιν: <font color="GREEN">320</font></p>
 <p>εἰ τότε κοῦρος ἔα νῦν αὖτέ με γῆρας ὀπάζει.</p>
 <p>ἀλλὰ καὶ ὧς ἱππεῦσι μετέσσομαι ἠδὲ κελεύσω</p>
 <p>βουλῇ καὶ μύθοισι: τὸ γὰρ γέρας ἐστὶ γερόντων.</p>
 <p>αἰχμὰς δ' αἰχμάσσουσι νεώτεροι, οἵ περ ἐμεῖο</p>
 <p>ὁπλότεροι γεγάασι πεποίθασίν τε βίηφιν. <font color="GREEN">325</font></p>
 <p> </p>
 <p>ὣς ἔφατ', Ἀτρεί̈δης δὲ παρῴχετο γηθόσυνος κῆρ.</p>
 <p>εὗρ' υἱὸν Πετεῶο Μενεσθῆα πλήξιππον</p>
 <p>ἑσταότ': ἀμφὶ δ' Ἀθηναῖοι μήστωρες ἀϋτῆς:</p>
 <p>αὐτὰρ ὃ πλησίον ἑστήκει πολύμητις Ὀδυσσεύς,</p>
 <p>πὰρ δὲ Κεφαλλήνων ἀμφὶ στίχες οὐκ ἀλαπαδναὶ <font color="GREEN">330</font></p>
 <p>ἕστασαν: οὐ γάρ πώ σφιν ἀκούετο λαὸς ἀϋτῆς,</p>
 <p>ἀλλὰ νέον συνορινόμεναι κίνυντο φάλαγγες</p>
 <p>Τρώων ἱπποδάμων καὶ Ἀχαιῶν: οἳ δὲ μένοντες</p>
 <p>ἕστασαν ὁππότε πύργος Ἀχαιῶν ἄλλος ἐπελθὼν</p>
 <p>Τρώων ὁρμήσειε καὶ ἄρξειαν πολέμοιο. <font color="GREEN">335</font></p>
 <p>τοὺς δὲ ἰδὼν νείκεσσεν ἄναξ ἀνδρῶν Ἀγαμέμνων,</p>
 <p>καί σφεας φωνήσας ἔπεα πτερόεντα προσηύδα:</p>
 <p>ὦ υἱὲ Πετεῶο διοτρεφέος βασιλῆος,</p>
 <p>καὶ σὺ κακοῖσι δόλοισι κεκασμένε κερδαλεόφρον</p>
 <p>τίπτε καταπτώσσοντες ἀφέστατε, μίμνετε δ' ἄλλους; <font color="GREEN">340</font></p>
 <p>σφῶϊν μέν τ' ἐπέοικε μετὰ πρώτοισιν ἐόντας</p>
 <p>ἑστάμεν ἠδὲ μάχης καυστείρης ἀντιβολῆσαι:</p>
 <p>πρώτω γὰρ καὶ δαιτὸς ἀκουάζεσθον ἐμεῖο,</p>
 <p>ὁππότε δαῖτα γέρουσιν ἐφοπλίζωμεν Ἀχαιοί.</p>
 <p>ἔνθα φίλ' ὀπταλέα κρέα ἔδμεναι ἠδὲ κύπελλα <font color="GREEN">345</font></p>
 <p>οἴνου πινέμεναι μελιηδέος ὄφρ' ἐθέλητον:</p>
 <p>νῦν δὲ φίλως χ' ὁρόῳτε καὶ εἰ δέκα πύργοι Ἀχαιῶν</p>
 <p>ὑμείων προπάροιθε μαχοίατο νηλέϊ χαλκῷ.</p>
 <p> </p>
 <p>τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς:</p>
 <p>Ἀτρεί̈δη ποῖόν σε ἔπος φύγεν ἕρκος ὀδόντων; <font color="GREEN">350</font></p>
 <p>πῶς δὴ φῂς πολέμοιο μεθιέμεν ὁππότ' Ἀχαιοὶ</p>
 <p>Τρωσὶν ἐφ' ἱπποδάμοισιν ἐγείρομεν ὀξὺν Ἄρηα;</p>
 <p>ὄψεαι αἴ κ' ἐθέλῃσθα καὶ αἴ κέν τοι τὰ μεμήλῃ</p>
 <p>Τηλεμάχοιο φίλον πατέρα προμάχοισι μιγέντα</p>
 <p>Τρώων ἱπποδάμων: σὺ δὲ ταῦτ' ἀνεμώλια βάζεις. <font color="GREEN">355</font></p>
 <p> </p>
 <p>τὸν δ' ἐπιμειδήσας προσέφη κρείων Ἀγαμέμνων</p>
 <p>ὡς γνῶ χωομένοιο: πάλιν δ' ὅ γε λάζετο μῦθον:</p>
 <p>διογενὲς Λαερτιάδη πολυμήχαν' Ὀδυσσεῦ</p>
 <p>οὔτέ σε νεικείω περιώσιον οὔτε κελεύω:</p>
 <p>οἶδα γὰρ ὥς τοι θυμὸς ἐνὶ στήθεσσι φίλοισιν <font color="GREEN">360</font></p>
 <p>ἤπια δήνεα οἶδε: τὰ γὰρ φρονέεις ἅ τ' ἐγώ περ.</p>
 <p>ἀλλ' ἴθι ταῦτα δ' ὄπισθεν ἀρεσσόμεθ' εἴ τι κακὸν νῦν</p>
 <p>εἴρηται, τὰ δὲ πάντα θεοὶ μεταμώνια θεῖεν.</p>
 <p> </p>
 <p>ὣς εἰπὼν τοὺς μὲν λίπεν αὐτοῦ, βῆ δὲ μετ' ἄλλους.</p>
 <p>εὗρε δὲ Τυδέος υἱὸν ὑπέρθυμον Διομήδεα <font color="GREEN">365</font></p>
 <p>ἑσταότ' ἔν θ' ἵπποισι καὶ ἅρμασι κολλητοῖσι:</p>
 <p>πὰρ δέ οἱ ἑστήκει Σθένελος Καπανήϊος υἱός.</p>
 <p>καὶ τὸν μὲν νείκεσσεν ἰδὼν κρείων Ἀγαμέμνων,</p>
 <p>καί μιν φωνήσας ἔπεα πτερόεντα προσηύδα:</p>
 <p>ὤ μοι Τυδέος υἱὲ δαί̈φρονος ἱπποδάμοιο <font color="GREEN">370</font></p>
 <p>τί πτώσσεις, τί δ' ὀπιπεύεις πολέμοιο γεφύρας;</p>
 <p>οὐ μὲν Τυδέϊ γ' ὧδε φίλον πτωσκαζέμεν ἦεν,</p>
 <p>ἀλλὰ πολὺ πρὸ φίλων ἑτάρων δηί̈οισι μάχεσθαι,</p>
 <p>ὡς φάσαν οἵ μιν ἴδοντο πονεύμενον: οὐ γὰρ ἔγωγε</p>
 <p>ἤντησ' οὐδὲ ἴδον: περὶ δ' ἄλλων φασὶ γενέσθαι. <font color="GREEN">375</font></p>
 <p>ἤτοι μὲν γὰρ ἄτερ πολέμου εἰσῆλθε Μυκήνας</p>
 <p>ξεῖνος ἅμ' ἀντιθέῳ Πολυνείκεϊ λαὸν ἀγείρων:</p>
 <p>οἳ δὲ τότ' ἐστρατόωνθ' ἱερὰ πρὸς τείχεα Θήβης,</p>
 <p>καί ῥα μάλα λίσσοντο δόμεν κλειτοὺς ἐπικούρους:</p>
 <p>οἳ δ' ἔθελον δόμεναι καὶ ἐπῄνεον ὡς ἐκέλευον: <font color="GREEN">380</font></p>
 <p>ἀλλὰ Ζεὺς ἔτρεψε παραίσια σήματα φαίνων.</p>
 <p>οἳ δ' ἐπεὶ οὖν ᾤχοντο ἰδὲ πρὸ ὁδοῦ ἐγένοντο,</p>
 <p>Ἀσωπὸν δ' ἵκοντο βαθύσχοινον λεχεποίην,</p>
 <p>ἔνθ' αὖτ' ἀγγελίην ἐπὶ Τυδῆ στεῖλαν Ἀχαιοί.</p>
 <p>αὐτὰρ ὃ βῆ, πολέας δὲ κιχήσατο Καδμεί̈ωνας <font color="GREEN">385</font></p>
 <p>δαινυμένους κατὰ δῶμα βίης Ἐτεοκληείης.</p>
 <p>ἔνθ' οὐδὲ ξεῖνός περ ἐὼν ἱππηλάτα Τυδεὺς</p>
 <p>τάρβει, μοῦνος ἐὼν πολέσιν μετὰ Καδμείοισιν,</p>
 <p>ἀλλ' ὅ γ' ἀεθλεύειν προκαλίζετο, πάντα δ' ἐνίκα</p>
 <p>ῥηϊδίως: τοίη οἱ ἐπίρροθος ἦεν Ἀθήνη. <font color="GREEN">390</font></p>
 <p>οἳ δὲ χολωσάμενοι Καδμεῖοι κέντορες ἵππων</p>
 <p>ἂψ ἄρ' ἀνερχομένῳ πυκινὸν λόχον εἷσαν ἄγοντες</p>
 <p>κούρους πεντήκοντα: δύω δ' ἡγήτορες ἦσαν,</p>
 <p>Μαίων Αἱμονίδης ἐπιείκελος ἀθανάτοισιν,</p>
 <p>υἱός τ' Αὐτοφόνοιο μενεπτόλεμος Πολυφόντης. <font color="GREEN">395</font></p>
 <p>Τυδεὺς μὲν καὶ τοῖσιν ἀεικέα πότμον ἐφῆκε:</p>
 <p>πάντας ἔπεφν', ἕνα δ' οἶον ἵει οἶκον δὲ νέεσθαι:</p>
 <p>Μαίον' ἄρα προέηκε θεῶν τεράεσσι πιθήσας.</p>
 <p>τοῖος ἔην Τυδεὺς Αἰτώλιος: ἀλλὰ τὸν υἱὸν</p>
 <p>γείνατο εἷο χέρεια μάχῃ, ἀγορῇ δέ τ' ἀμείνω. <font color="GREEN">400</font></p>
 <p> </p>
 <p>ὣς φάτο, τὸν δ' οὔ τι προσέφη κρατερὸς Διομήδης</p>
 <p>αἰδεσθεὶς βασιλῆος ἐνιπὴν αἰδοίοιο:</p>
 <p>τὸν δ' υἱὸς Καπανῆος ἀμείψατο κυδαλίμοιο:</p>
 <p>Ἀτρεί̈δη μὴ ψεύδε' ἐπιστάμενος σάφα εἰπεῖν:</p>
 <p>ἡμεῖς τοι πατέρων μέγ' ἀμείνονες εὐχόμεθ' εἶναι: <font color="GREEN">405</font></p>
 <p>ἡμεῖς καὶ Θήβης ἕδος εἵλομεν ἑπταπύλοιο</p>
 <p>παυρότερον λαὸν ἀγαγόνθ' ὑπὸ τεῖχος ἄρειον,</p>
 <p>πειθόμενοι τεράεσσι θεῶν καὶ Ζηνὸς ἀρωγῇ:</p>
 <p>κεῖνοι δὲ σφετέρῃσιν ἀτασθαλίῃσιν ὄλοντο:</p>
 <p>τὼ μή μοι πατέρας ποθ' ὁμοίῃ ἔνθεο τιμῇ. <font color="GREEN">410</font></p>
 <p> </p>
 <p>τὸν δ' ἄρ' ὑπόδρα ἰδὼν προσέφη κρατερὸς Διομήδης:</p>
 <p>τέττα, σιωπῇ ἧσο, ἐμῷ δ' ἐπιπείθεο μύθῳ:</p>
 <p>οὐ γὰρ ἐγὼ νεμεσῶ Ἀγαμέμνονι ποιμένι λαῶν</p>
 <p>ὀτρύνοντι μάχεσθαι ἐϋκνήμιδας Ἀχαιούς:</p>
 <p>τούτῳ μὲν γὰρ κῦδος ἅμ' ἕψεται εἴ κεν Ἀχαιοὶ <font color="GREEN">415</font></p>
 <p>Τρῶας δῃώσωσιν ἕλωσί τε Ἴλιον ἱρήν,</p>
 <p>τούτῳ δ' αὖ μέγα πένθος Ἀχαιῶν δῃωθέντων.</p>
 <p>ἀλλ' ἄγε δὴ καὶ νῶϊ μεδώμεθα θούριδος ἀλκῆς.</p>
 <p> </p>
 <p>ἦ ῥα καὶ ἐξ ὀχέων σὺν τεύχεσιν ἆλτο χαμᾶζε:</p>
 <p>δεινὸν δ' ἔβραχε χαλκὸς ἐπὶ στήθεσσιν ἄνακτος <font color="GREEN">420</font></p>
 <p>ὀρνυμένου: ὑπό κεν ταλασίφρονά περ δέος εἷλεν.</p>
 <p> </p>
 <p>ὡς δ' ὅτ' ἐν αἰγιαλῷ πολυηχέϊ κῦμα θαλάσσης</p>
 <p>ὄρνυτ' ἐπασσύτερον Ζεφύρου ὕπο κινήσαντος:</p>
 <p>πόντῳ μέν τε πρῶτα κορύσσεται, αὐτὰρ ἔπειτα</p>
 <p>χέρσῳ ῥηγνύμενον μεγάλα βρέμει, ἀμφὶ δέ τ' ἄκρας <font color="GREEN">425</font></p>
 <p>κυρτὸν ἐὸν κορυφοῦται, ἀποπτύει δ' ἁλὸς ἄχνην:</p>
 <p>ὣς τότ' ἐπασσύτεραι Δαναῶν κίνυντο φάλαγγες</p>
 <p>νωλεμέως πόλεμον δέ: κέλευε δὲ οἷσιν ἕκαστος</p>
 <p>ἡγεμόνων: οἳ δ' ἄλλοι ἀκὴν ἴσαν, οὐδέ κε φαίης</p>
 <p>τόσσον λαὸν ἕπεσθαι ἔχοντ' ἐν στήθεσιν αὐδήν, <font color="GREEN">430</font></p>
 <p>σιγῇ δειδιότες σημάντορας: ἀμφὶ δὲ πᾶσι</p>
 <p>τεύχεα ποικίλ' ἔλαμπε, τὰ εἱμένοι ἐστιχόωντο.</p>
 <p>Τρῶες δ', ὥς τ' ὄϊες πολυπάμονος ἀνδρὸς ἐν αὐλῇ</p>
 <p>μυρίαι ἑστήκασιν ἀμελγόμεναι γάλα λευκὸν</p>
 <p>ἀζηχὲς μεμακυῖαι ἀκούουσαι ὄπα ἀρνῶν, <font color="GREEN">435</font></p>
 <p>ὣς Τρώων ἀλαλητὸς ἀνὰ στρατὸν εὐρὺν ὀρώρει:</p>
 <p>οὐ γὰρ πάντων ἦεν ὁμὸς θρόος οὐδ' ἴα γῆρυς,</p>
 <p>ἀλλὰ γλῶσσα μέμικτο, πολύκλητοι δ' ἔσαν ἄνδρες.</p>
 <p>ὄρσε δὲ τοὺς μὲν Ἄρης, τοὺς δὲ γλαυκῶπις Ἀθήνη</p>
 <p>Δεῖμός τ' ἠδὲ Φόβος καὶ Ἔρις ἄμοτον μεμαυῖα, <font color="GREEN">440</font></p>
 <p>Ἄρεος ἀνδροφόνοιο κασιγνήτη ἑτάρη τε,</p>
 <p>ἥ τ' ὀλίγη μὲν πρῶτα κορύσσεται, αὐτὰρ ἔπειτα</p>
 <p>οὐρανῷ ἐστήριξε κάρη καὶ ἐπὶ χθονὶ βαίνει:</p>
 <p>ἥ σφιν καὶ τότε νεῖκος ὁμοίϊον ἔμβαλε μέσσῳ</p>
 <p>ἐρχομένη καθ' ὅμιλον ὀφέλλουσα στόνον ἀνδρῶν. <font color="GREEN">445</font></p>
 <p>οἳ δ' ὅτε δή ῥ' ἐς χῶρον ἕνα ξυνιόντες ἵκοντο,</p>
 <p>σύν ῥ' ἔβαλον ῥινούς, σὺν δ' ἔγχεα καὶ μένε' ἀνδρῶν</p>
 <p>χαλκεοθωρήκων: ἀτὰρ ἀσπίδες ὀμφαλόεσσαι</p>
 <p>ἔπληντ' ἀλλήλῃσι, πολὺς δ' ὀρυμαγδὸς ὀρώρει.</p>
 <p>ἔνθα δ' ἅμ' οἰμωγή τε καὶ εὐχωλὴ πέλεν ἀνδρῶν <font color="GREEN">450</font></p>
 <p>ὀλλύντων τε καὶ ὀλλυμένων, ῥέε δ' αἵματι γαῖα.</p>
 <p>ὡς δ' ὅτε χείμαρροι ποταμοὶ κατ' ὄρεσφι ῥέοντες</p>
 <p>ἐς μισγάγκειαν συμβάλλετον ὄβριμον ὕδωρ</p>
 <p>κρουνῶν ἐκ μεγάλων κοίλης ἔντοσθε χαράδρης,</p>
 <p>τῶν δέ τε τηλόσε δοῦπον ἐν οὔρεσιν ἔκλυε ποιμήν: <font color="GREEN">455</font></p>
 <p>ὣς τῶν μισγομένων γένετο ἰαχή τε πόνος τε.</p>
 <p> </p>
 <p>πρῶτος δ' Ἀντίλοχος Τρώων ἕλεν ἄνδρα κορυστὴν</p>
 <p>ἐσθλὸν ἐνὶ προμάχοισι Θαλυσιάδην Ἐχέπωλον:</p>
 <p>τόν ῥ' ἔβαλε πρῶτος κόρυθος φάλον ἱπποδασείης,</p>
 <p>ἐν δὲ μετώπῳ πῆξε, πέρησε δ' ἄρ' ὀστέον εἴσω <font color="GREEN">460</font></p>
 <p>αἰχμὴ χαλκείη: τὸν δὲ σκότος ὄσσε κάλυψεν,</p>
 <p>ἤριπε δ' ὡς ὅτε πύργος ἐνὶ κρατερῇ ὑσμίνῃ.</p>
 <p>τὸν δὲ πεσόντα ποδῶν ἔλαβε κρείων Ἐλεφήνωρ</p>
 <p>Χαλκωδοντιάδης μεγαθύμων ἀρχὸς Ἀβάντων,</p>
 <p>ἕλκε δ' ὑπ' ἐκ βελέων, λελιημένος ὄφρα τάχιστα <font color="GREEN">465</font></p>
 <p>τεύχεα συλήσειε: μίνυνθα δέ οἱ γένεθ' ὁρμή.</p>
 <p>νεκρὸν γὰρ ἐρύοντα ἰδὼν μεγάθυμος Ἀγήνωρ</p>
 <p>πλευρά, τά οἱ κύψαντι παρ' ἀσπίδος ἐξεφαάνθη,</p>
 <p>οὔτησε ξυστῷ χαλκήρεϊ, λῦσε δὲ γυῖα.</p>
 <p>ὣς τὸν μὲν λίπε θυμός, ἐπ' αὐτῷ δ' ἔργον ἐτύχθη <font color="GREEN">470</font></p>
 <p>ἀργαλέον Τρώων καὶ Ἀχαιῶν: οἳ δὲ λύκοι ὣς</p>
 <p>ἀλλήλοις ἐπόρουσαν, ἀνὴρ δ' ἄνδρ' ἐδνοπάλιζεν.</p>
 <p> </p>
 <p>ἔνθ' ἔβαλ' Ἀνθεμίωνος υἱὸν Τελαμώνιος Αἴας</p>
 <p>ἠί̈θεον θαλερὸν Σιμοείσιον, ὅν ποτε μήτηρ</p>
 <p>Ἴδηθεν κατιοῦσα παρ' ὄχθῃσιν Σιμόεντος <font color="GREEN">475</font></p>
 <p>γείνατ', ἐπεί ῥα τοκεῦσιν ἅμ' ἕσπετο μῆλα ἰδέσθαι:</p>
 <p>τοὔνεκά μιν κάλεον Σιμοείσιον: οὐδὲ τοκεῦσι</p>
 <p>θρέπτρα φίλοις ἀπέδωκε, μινυνθάδιος δέ οἱ αἰὼν</p>
 <p>ἔπλεθ' ὑπ' Αἴαντος μεγαθύμου δουρὶ δαμέντι.</p>
 <p>πρῶτον γάρ μιν ἰόντα βάλε στῆθος παρὰ μαζὸν <font color="GREEN">480</font></p>
 <p>δεξιόν: ἀντικρὺ δὲ δι' ὤμου χάλκεον ἔγχος</p>
 <p>ἦλθεν: ὃ δ' ἐν κονίῃσι χαμαὶ πέσεν αἴγειρος ὣς</p>
 <p>ἥ ῥά τ' ἐν εἱαμενῇ ἕλεος μεγάλοιο πεφύκει</p>
 <p>λείη, ἀτάρ τέ οἱ ὄζοι ἐπ' ἀκροτάτῃ πεφύασι:</p>
 <p>τὴν μέν θ' ἁρματοπηγὸς ἀνὴρ αἴθωνι σιδήρῳ <font color="GREEN">485</font></p>
 <p>ἐξέταμ', ὄφρα ἴτυν κάμψῃ περικαλλέϊ δίφρῳ:</p>
 <p>ἣ μέν τ' ἀζομένη κεῖται ποταμοῖο παρ' ὄχθας.</p>
 <p>τοῖον ἄρ' Ἀνθεμίδην Σιμοείσιον ἐξενάριξεν</p>
 <p>Αἴας διογενής: τοῦ δ' Ἄντιφος αἰολοθώρηξ</p>
 <p>Πριαμίδης καθ' ὅμιλον ἀκόντισεν ὀξέϊ δουρί. <font color="GREEN">490</font></p>
 <p>τοῦ μὲν ἅμαρθ', ὃ δὲ Λεῦκον Ὀδυσσέος ἐσθλὸν ἑταῖρον</p>
 <p>βεβλήκει βουβῶνα, νέκυν ἑτέρωσ' ἐρύοντα:</p>
 <p>ἤριπε δ' ἀμφ' αὐτῷ, νεκρὸς δέ οἱ ἔκπεσε χειρός.</p>
 <p>τοῦ δ' Ὀδυσεὺς μάλα θυμὸν ἀποκταμένοιο χολώθη,</p>
 <p>βῆ δὲ διὰ προμάχων κεκορυθμένος αἴθοπι χαλκῷ, <font color="GREEN">495</font></p>
 <p>στῆ δὲ μάλ' ἐγγὺς ἰὼν καὶ ἀκόντισε δουρὶ φαεινῷ</p>
 <p>ἀμφὶ ἓ παπτήνας: ὑπὸ δὲ Τρῶες κεκάδοντο</p>
 <p>ἀνδρὸς ἀκοντίσσαντος: ὃ δ' οὐχ ἅλιον βέλος ἧκεν,</p>
 <p>ἀλλ' υἱὸν Πριάμοιο νόθον βάλε Δημοκόωντα</p>
 <p>ὅς οἱ Ἀβυδόθεν ἦλθε παρ' ἵππων ὠκειάων. <font color="GREEN">500</font></p>
 <p>τόν ῥ' Ὀδυσεὺς ἑτάροιο χολωσάμενος βάλε δουρὶ</p>
 <p>κόρσην: ἣ δ' ἑτέροιο διὰ κροτάφοιο πέρησεν</p>
 <p>αἰχμὴ χαλκείη: τὸν δὲ σκότος ὄσσε κάλυψε,</p>
 <p>δούπησεν δὲ πεσών, ἀράβησε δὲ τεύχε' ἐπ' αὐτῷ.</p>
 <p>χώρησαν δ' ὑπό τε πρόμαχοι καὶ φαίδιμος Ἕκτωρ: <font color="GREEN">505</font></p>
 <p>Ἀργεῖοι δὲ μέγα ἴαχον, ἐρύσαντο δὲ νεκρούς,</p>
 <p>ἴθυσαν δὲ πολὺ προτέρω: νεμέσησε δ' Ἀπόλλων</p>
 <p>Περγάμου ἐκκατιδών, Τρώεσσι δὲ κέκλετ' ἀύ̈σας:</p>
 <p>ὄρνυσθ' ἱππόδαμοι Τρῶες μηδ' εἴκετε χάρμης</p>
 <p>Ἀργείοις, ἐπεὶ οὔ σφι λίθος χρὼς οὐδὲ σίδηρος <font color="GREEN">510</font></p>
 <p>χαλκὸν ἀνασχέσθαι ταμεσίχροα βαλλομένοισιν:</p>
 <p>οὐ μὰν οὐδ' Ἀχιλεὺς Θέτιδος πάϊς ἠϋκόμοιο</p>
 <p>μάρναται, ἀλλ' ἐπὶ νηυσὶ χόλον θυμαλγέα πέσσει.</p>
 <p> </p>
 <p>ὣς φάτ' ἀπὸ πτόλιος δεινὸς θεός: αὐτὰρ Ἀχαιοὺς</p>
 <p>ὦρσε Διὸς θυγάτηρ κυδίστη Τριτογένεια <font color="GREEN">515</font></p>
 <p>ἐρχομένη καθ' ὅμιλον, ὅθι μεθιέντας ἴδοιτο.</p>
 <p>ἔνθ' Ἀμαρυγκείδην Διώρεα μοῖρα πέδησε:</p>
 <p>χερμαδίῳ γὰρ βλῆτο παρὰ σφυρὸν ὀκριόεντι</p>
 <p>κνήμην δεξιτερήν: βάλε δὲ Θρῃκῶν ἀγὸς ἀνδρῶν</p>
 <p>Πείρως Ἰμβρασίδης ὃς ἄρ' Αἰνόθεν εἰληλούθει. <font color="GREEN">520</font></p>
 <p>ἀμφοτέρω δὲ τένοντε καὶ ὀστέα λᾶας ἀναιδὴς</p>
 <p>ἄχρις ἀπηλοίησεν: ὃ δ' ὕπτιος ἐν κονίῃσι</p>
 <p>κάππεσεν ἄμφω χεῖρε φίλοις ἑτάροισι πετάσσας</p>
 <p>θυμὸν ἀποπνείων: ὃ δ' ἐπέδραμεν ὅς ῥ' ἔβαλέν περ</p>
 <p>Πείροος, οὖτα δὲ δουρὶ παρ' ὀμφαλόν: ἐκ δ' ἄρα πᾶσαι <font color="GREEN">525</font></p>
 <p>χύντο χαμαὶ χολάδες, τὸν δὲ σκότος ὄσσε κάλυψε.</p>
 <p> </p>
 <p>τὸν δὲ Θόας Αἰτωλὸς ἀπεσσύμενον βάλε δουρὶ</p>
 <p>στέρνον ὑπὲρ μαζοῖο, πάγη δ' ἐν πνεύμονι χαλκός:</p>
 <p>ἀγχίμολον δέ οἱ ἦλθε Θόας, ἐκ δ' ὄβριμον ἔγχος</p>
 <p>ἐσπάσατο στέρνοιο, ἐρύσσατο δὲ ξίφος ὀξύ, <font color="GREEN">530</font></p>
 <p>τῷ ὅ γε γαστέρα τύψε μέσην, ἐκ δ' αἴνυτο θυμόν.</p>
 <p>τεύχεα δ' οὐκ ἀπέδυσε: περίστησαν γὰρ ἑταῖροι</p>
 <p>Θρήϊκες ἀκρόκομοι δολίχ' ἔγχεα χερσὶν ἔχοντες,</p>
 <p>οἵ ἑ μέγαν περ ἐόντα καὶ ἴφθιμον καὶ ἀγαυὸν</p>
 <p>ὦσαν ἀπὸ σφείων: ὃ δὲ χασσάμενος πελεμίχθη. <font color="GREEN">535</font></p>
 <p>ὣς τώ γ' ἐν κονίῃσι παρ' ἀλλήλοισι τετάσθην,</p>
 <p>ἤτοι ὃ μὲν Θρῃκῶν, ὃ δ' Ἐπειῶν χαλκοχιτώνων</p>
 <p>ἡγεμόνες: πολλοὶ δὲ περὶ κτείνοντο καὶ ἄλλοι.</p>
 <p> </p>
 <p>ἔνθά κεν οὐκέτι ἔργον ἀνὴρ ὀνόσαιτο μετελθών,</p>
 <p>ὅς τις ἔτ' ἄβλητος καὶ ἀνούτατος ὀξέϊ χαλκῷ <font color="GREEN">540</font></p>
 <p>δινεύοι κατὰ μέσσον, ἄγοι δέ ἑ Παλλὰς Ἀθήνη</p>
 <p>χειρὸς ἑλοῦσ', αὐτὰρ βελέων ἀπερύκοι ἐρωήν:</p>
 <p>πολλοὶ γὰρ Τρώων καὶ Ἀχαιῶν ἤματι κείνῳ</p>
 <p>πρηνέες ἐν κονίῃσι παρ' ἀλλήλοισι τέταντο.</p>
 
 
 <p></p><hr>
 <center>
 <a href="ili05.htm">Next: Book 5</a></center>
 </body>