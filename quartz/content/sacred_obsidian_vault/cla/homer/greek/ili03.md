<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili02.htm">English</a> 
 <a href="ili02.htm">Previous</a> 
 <a href="ili04.htm">Next</a> 
 </center>
 <hr>
 
 
 <h1 align="CENTER">The Iliad, Book 3</h1>
 <p>αὐτὰρ ἐπεὶ κόσμηθεν ἅμ' ἡγεμόνεσσιν ἕκαστοι,</p>
 <p>Τρῶες μὲν κλαγγῇ τ' ἐνοπῇ τ' ἴσαν ὄρνιθες ὣς</p>
 <p>ἠύ̈τε περ κλαγγὴ γεράνων πέλει οὐρανόθι πρό:</p>
 <p>αἵ τ' ἐπεὶ οὖν χειμῶνα φύγον καὶ ἀθέσφατον ὄμβρον</p>
 <p>κλαγγῇ ταί γε πέτονται ἐπ' ὠκεανοῖο ῥοάων <font color="GREEN">5</font></p>
 <p>ἀνδράσι Πυγμαίοισι φόνον καὶ κῆρα φέρουσαι:</p>
 <p>ἠέριαι δ' ἄρα ταί γε κακὴν ἔριδα προφέρονται.</p>
 <p>οἳ δ' ἄρ' ἴσαν σιγῇ μένεα πνείοντες Ἀχαιοὶ</p>
 <p>ἐν θυμῷ μεμαῶτες ἀλεξέμεν ἀλλήλοισιν.</p>
 <p>εὖτ' ὄρεος κορυφῇσι Νότος κατέχευεν ὀμίχλην <font color="GREEN">10</font></p>
 <p>ποιμέσιν οὔ τι φίλην, κλέπτῃ δέ τε νυκτὸς ἀμείνω,</p>
 <p>τόσσόν τίς τ' ἐπιλεύσσει ὅσον τ' ἐπὶ λᾶαν ἵησιν:</p>
 <p>ὣς ἄρα τῶν ὑπὸ ποσσὶ κονίσαλος ὄρνυτ' ἀελλὴς</p>
 <p>ἐρχομένων: μάλα δ' ὦκα διέπρησσον πεδίοιο.</p>
 <p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες, <font color="GREEN">15</font></p>
 <p>Τρωσὶν μὲν προμάχιζεν Ἀλέξανδρος θεοειδὴς</p>
 <p>παρδαλέην ὤμοισιν ἔχων καὶ καμπύλα τόξα</p>
 <p>καὶ ξίφος: αὐτὰρ δοῦρε δύω κεκορυθμένα χαλκῷ</p>
 <p>πάλλων Ἀργείων προκαλίζετο πάντας ἀρίστους</p>
 <p>ἀντίβιον μαχέσασθαι ἐν αἰνῇ δηϊοτῆτι. <font color="GREEN">20</font></p>
 <p>τὸν δ' ὡς οὖν ἐνόησεν ἀρηί̈φιλος Μενέλαος</p>
 <p>ἐρχόμενον προπάροιθεν ὁμίλου μακρὰ βιβάντα,</p>
 <p>ὥς τε λέων ἐχάρη μεγάλῳ ἐπὶ σώματι κύρσας</p>
 <p>εὑρὼν ἢ ἔλαφον κεραὸν ἢ ἄγριον αἶγα</p>
 <p>πεινάων: μάλα γάρ τε κατεσθίει, εἴ περ ἂν αὐτὸν <font color="GREEN">25</font></p>
 <p>σεύωνται ταχέες τε κύνες θαλεροί τ' αἰζηοί:</p>
 <p>ὣς ἐχάρη Μενέλαος Ἀλέξανδρον θεοειδέα</p>
 <p>ὀφθαλμοῖσιν ἰδών: φάτο γὰρ τίσεσθαι ἀλείτην:</p>
 <p>αὐτίκα δ' ἐξ ὀχέων σὺν τεύχεσιν ἆλτο χαμᾶζε.</p>
 <p>τὸν δ' ὡς οὖν ἐνόησεν Ἀλέξανδρος θεοειδὴς <font color="GREEN">30</font></p>
 <p>ἐν προμάχοισι φανέντα, κατεπλήγη φίλον ἦτορ,</p>
 <p>ἂψ δ' ἑτάρων εἰς ἔθνος ἐχάζετο κῆρ' ἀλεείνων.</p>
 <p>ὡς δ' ὅτε τίς τε δράκοντα ἰδὼν παλίνορσος ἀπέστη</p>
 <p>οὔρεος ἐν βήσσῃς, ὑπό τε τρόμος ἔλλαβε γυῖα,</p>
 <p>ἂψ δ' ἀνεχώρησεν, ὦχρός τέ μιν εἷλε παρειάς, <font color="GREEN">35</font></p>
 <p>ὣς αὖτις καθ' ὅμιλον ἔδυ Τρώων ἀγερώχων</p>
 <p>δείσας Ἀτρέος υἱὸν Ἀλέξανδρος θεοειδής.</p>
 <p>τὸν δ' Ἕκτωρ νείκεσσεν ἰδὼν αἰσχροῖς ἐπέεσσιν:</p>
 <p>Δύσπαρι εἶδος ἄριστε γυναιμανὲς ἠπεροπευτὰ</p>
 <p>αἴθ' ὄφελες ἄγονός τ' ἔμεναι ἄγαμός τ' ἀπολέσθαι: <font color="GREEN">40</font></p>
 <p>καί κε τὸ βουλοίμην, καί κεν πολὺ κέρδιον ἦεν</p>
 <p>ἢ οὕτω λώβην τ' ἔμεναι καὶ ὑπόψιον ἄλλων.</p>
 <p>ἦ που καγχαλόωσι κάρη κομόωντες Ἀχαιοὶ</p>
 <p>φάντες ἀριστῆα πρόμον ἔμμεναι, οὕνεκα καλὸν</p>
 <p>εἶδος ἔπ', ἀλλ' οὐκ ἔστι βίη φρεσὶν οὐδέ τις ἀλκή. <font color="GREEN">45</font></p>
 <p>ἦ τοιόσδε ἐὼν ἐν ποντοπόροισι νέεσσι</p>
 <p>πόντον ἐπιπλώσας, ἑτάρους ἐρίηρας ἀγείρας,</p>
 <p>μιχθεὶς ἀλλοδαποῖσι γυναῖκ' εὐειδέ' ἀνῆγες</p>
 <p>ἐξ ἀπίης γαίης νυὸν ἀνδρῶν αἰχμητάων</p>
 <p>πατρί τε σῷ μέγα πῆμα πόληί̈ τε παντί τε δήμῳ, <font color="GREEN">50</font></p>
 <p>δυσμενέσιν μὲν χάρμα, κατηφείην δὲ σοὶ αὐτῷ;</p>
 <p>οὐκ ἂν δὴ μείνειας ἀρηί̈φιλον Μενέλαον;</p>
 <p>γνοίης χ' οἵου φωτὸς ἔχεις θαλερὴν παράκοιτιν:</p>
 <p>οὐκ ἄν τοι χραίσμῃ κίθαρις τά τε δῶρ' Ἀφροδίτης</p>
 <p>ἥ τε κόμη τό τε εἶδος ὅτ' ἐν κονίῃσι μιγείης. <font color="GREEN">55</font></p>
 <p>ἀλλὰ μάλα Τρῶες δειδήμονες: ἦ τέ κεν ἤδη</p>
 <p>λάϊνον ἕσσο χιτῶνα κακῶν ἕνεχ' ὅσσα ἔοργας.</p>
 <p> </p>
 <p>τὸν δ' αὖτε προσέειπεν Ἀλέξανδρος θεοειδής:</p>
 <p>Ἕκτορ ἐπεί με κατ' αἶσαν ἐνείκεσας οὐδ' ὑπὲρ αἶσαν:</p>
 <p>αἰεί τοι κραδίη πέλεκυς ὥς ἐστιν ἀτειρὴς <font color="GREEN">60</font></p>
 <p>ὅς τ' εἶσιν διὰ δουρὸς ὑπ' ἀνέρος ὅς ῥά τε τέχνῃ</p>
 <p>νήϊον ἐκτάμνῃσιν, ὀφέλλει δ' ἀνδρὸς ἐρωήν:</p>
 <p>ὣς σοὶ ἐνὶ στήθεσσιν ἀτάρβητος νόος ἐστί:</p>
 <p>μή μοι δῶρ' ἐρατὰ πρόφερε χρυσέης Ἀφροδίτης:</p>
 <p>οὔ τοι ἀπόβλητ' ἐστὶ θεῶν ἐρικυδέα δῶρα <font color="GREEN">65</font></p>
 <p>ὅσσά κεν αὐτοὶ δῶσιν, ἑκὼν δ' οὐκ ἄν τις ἕλοιτο:</p>
 <p>νῦν αὖτ' εἴ μ' ἐθέλεις πολεμίζειν ἠδὲ μάχεσθαι,</p>
 <p>ἄλλους μὲν κάθισον Τρῶας καὶ πάντας Ἀχαιούς,</p>
 <p>αὐτὰρ ἔμ' ἐν μέσσῳ καὶ ἀρηί̈φιλον Μενέλαον</p>
 <p>συμβάλετ' ἀμφ' Ἑλένῃ καὶ κτήμασι πᾶσι μάχεσθαι: <font color="GREEN">70</font></p>
 <p>ὁππότερος δέ κε νικήσῃ κρείσσων τε γένηται,</p>
 <p>κτήμαθ' ἑλὼν εὖ πάντα γυναῖκά τε οἴκαδ' ἀγέσθω:</p>
 <p>οἳ δ' ἄλλοι φιλότητα καὶ ὅρκια πιστὰ ταμόντες</p>
 <p>ναίοιτε Τροίην ἐριβώλακα, τοὶ δὲ νεέσθων</p>
 <p>Ἄργος ἐς ἱππόβοτον καὶ Ἀχαιί̈δα καλλιγύναικα. <font color="GREEN">75</font></p>
 <p> </p>
 <p>ὣς ἔφαθ', Ἕκτωρ δ' αὖτ' ἐχάρη μέγα μῦθον ἀκούσας,</p>
 <p>καί ῥ' ἐς μέσσον ἰὼν Τρώων ἀνέεργε φάλαγγας</p>
 <p>μέσσου δουρὸς ἑλών: τοὶ δ' ἱδρύνθησαν ἅπαντες.</p>
 <p>τῷ δ' ἐπετοξάζοντο κάρη κομόωντες Ἀχαιοὶ</p>
 <p>ἰοῖσίν τε τιτυσκόμενοι λάεσσί τ' ἔβαλλον: <font color="GREEN">80</font></p>
 <p>αὐτὰρ ὃ μακρὸν ἄϋσεν ἄναξ ἀνδρῶν Ἀγαμέμνων:</p>
 <p>ἴσχεσθ' Ἀργεῖοι, μὴ βάλλετε κοῦροι Ἀχαιῶν:</p>
 <p>στεῦται γάρ τι ἔπος ἐρέειν κορυθαίολος Ἕκτωρ.</p>
 <p> </p>
 <p>ὣς ἔφαθ', οἳ δ' ἔσχοντο μάχης ἄνεῴ τ' ἐγένοντο</p>
 <p>ἐσσυμένως: Ἕκτωρ δὲ μετ' ἀμφοτέροισιν ἔειπε: <font color="GREEN">85</font></p>
 <p>κέκλυτέ μευ Τρῶες καὶ ἐϋκνήμιδες Ἀχαιοὶ</p>
 <p>μῦθον Ἀλεξάνδροιο, τοῦ εἵνεκα νεῖκος ὄρωρεν.</p>
 <p>ἄλλους μὲν κέλεται Τρῶας καὶ πάντας Ἀχαιοὺς</p>
 <p>τεύχεα κάλ' ἀποθέσθαι ἐπὶ χθονὶ πουλυβοτείρῃ,</p>
 <p>αὐτὸν δ' ἐν μέσσῳ καὶ ἀρηί̈φιλον Μενέλαον <font color="GREEN">90</font></p>
 <p>οἴους ἀμφ' Ἑλένῃ καὶ κτήμασι πᾶσι μάχεσθαι.</p>
 <p>ὁππότερος δέ κε νικήσῃ κρείσσων τε γένηται</p>
 <p>κτήμαθ' ἑλὼν εὖ πάντα γυναῖκά τε οἴκαδ' ἀγέσθω:</p>
 <p>οἳ δ' ἄλλοι φιλότητα καὶ ὅρκια πιστὰ τάμωμεν.</p>
 <p> </p>
 <p>ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ: <font color="GREEN">95</font></p>
 <p>τοῖσι δὲ καὶ μετέειπε βοὴν ἀγαθὸς Μενέλαος:</p>
 <p>κέκλυτε νῦν καὶ ἐμεῖο: μάλιστα γὰρ ἄλγος ἱκάνει</p>
 <p>θυμὸν ἐμόν, φρονέω δὲ διακρινθήμεναι ἤδη</p>
 <p>Ἀργείους καὶ Τρῶας, ἐπεὶ κακὰ πολλὰ πέπασθε</p>
 <p>εἵνεκ' ἐμῆς ἔριδος καὶ Ἀλεξάνδρου ἕνεκ' ἀρχῆς: <font color="GREEN">100</font></p>
 <p>ἡμέων δ' ὁπποτέρῳ θάνατος καὶ μοῖρα τέτυκται</p>
 <p>τεθναίη: ἄλλοι δὲ διακρινθεῖτε τάχιστα.</p>
 <p>οἴσετε ἄρν', ἕτερον λευκόν, ἑτέρην δὲ μέλαιναν,</p>
 <p>Γῇ τε καὶ Ἠελίῳ: Διὶ δ' ἡμεῖς οἴσομεν ἄλλον:</p>
 <p>ἄξετε δὲ Πριάμοιο βίην, ὄφρ' ὅρκια τάμνῃ <font color="GREEN">105</font></p>
 <p>αὐτός, ἐπεί οἱ παῖδες ὑπερφίαλοι καὶ ἄπιστοι,</p>
 <p>μή τις ὑπερβασίῃ Διὸς ὅρκια δηλήσηται.</p>
 <p>αἰεὶ δ' ὁπλοτέρων ἀνδρῶν φρένες ἠερέθονται:</p>
 <p>οἷς δ' ὁ γέρων μετέῃσιν ἅμα πρόσσω καὶ ὀπίσσω</p>
 <p>λεύσσει, ὅπως ὄχ' ἄριστα μετ' ἀμφοτέροισι γένηται. <font color="GREEN">110</font></p>
 <p>ὣς ἔφαθ', οἳ δ' ἐχάρησαν Ἀχαιοί τε Τρῶές τε</p>
 <p>ἐλπόμενοι παύσασθαι ὀϊζυροῦ πολέμοιο.</p>
 <p>καί ῥ' ἵππους μὲν ἔρυξαν ἐπὶ στίχας, ἐκ δ' ἔβαν αὐτοί,</p>
 <p>τεύχεά τ' ἐξεδύοντο: τὰ μὲν κατέθεντ' ἐπὶ γαίῃ</p>
 <p>πλησίον ἀλλήλων, ὀλίγη δ' ἦν ἀμφὶς ἄρουρα: <font color="GREEN">115</font></p>
 <p>Ἕκτωρ δὲ προτὶ ἄστυ δύω κήρυκας ἔπεμπε</p>
 <p>καρπαλίμως ἄρνάς τε φέρειν Πρίαμόν τε καλέσσαι:</p>
 <p>αὐτὰρ ὃ Ταλθύβιον προί̈ει κρείων Ἀγαμέμνων</p>
 <p>νῆας ἔπι γλαφυρὰς ἰέναι, ἠδ' ἄρν' ἐκέλευεν</p>
 <p>οἰσέμεναι: ὃ δ' ἄρ' οὐκ ἀπίθησ' Ἀγαμέμνονι δίῳ. <font color="GREEN">120</font></p>
 <p> </p>
 <p>Ἶρις δ' αὖθ' Ἑλένῃ λευκωλένῳ ἄγγελος ἦλθεν</p>
 <p>εἰδομένη γαλόῳ Ἀντηνορίδαο δάμαρτι,</p>
 <p>τὴν Ἀντηνορίδης εἶχε κρείων Ἑλικάων</p>
 <p>Λαοδίκην Πριάμοιο θυγατρῶν εἶδος ἀρίστην.</p>
 <p>τὴν δ' εὗρ' ἐν μεγάρῳ: ἣ δὲ μέγαν ἱστὸν ὕφαινε <font color="GREEN">125</font></p>
 <p>δίπλακα πορφυρέην, πολέας δ' ἐνέπασσεν ἀέθλους</p>
 <p>Τρώων θ' ἱπποδάμων καὶ Ἀχαιῶν χαλκοχιτώνων,</p>
 <p>οὕς ἑθεν εἵνεκ' ἔπασχον ὑπ' Ἄρηος παλαμάων:</p>
 <p>ἀγχοῦ δ' ἱσταμένη προσέφη πόδας ὠκέα Ἶρις:</p>
 <p>δεῦρ' ἴθι νύμφα φίλη, ἵνα θέσκελα ἔργα ἴδηαι <font color="GREEN">130</font></p>
 <p>Τρώων θ' ἱπποδάμων καὶ Ἀχαιῶν χαλκοχιτώνων,</p>
 <p>οἳ πρὶν ἐπ' ἀλλήλοισι φέρον πολύδακρυν Ἄρηα</p>
 <p>ἐν πεδίῳ ὀλοοῖο λιλαιόμενοι πολέμοιο:</p>
 <p>οἳ δὴ νῦν ἕαται σιγῇ, πόλεμος δὲ πέπαυται,</p>
 <p>ἀσπίσι κεκλιμένοι, παρὰ δ' ἔγχεα μακρὰ πέπηγεν. <font color="GREEN">135</font></p>
 <p>αὐτὰρ Ἀλέξανδρος καὶ ἀρηί̈φιλος Μενέλαος</p>
 <p>μακρῇς ἐγχείῃσι μαχήσονται περὶ σεῖο:</p>
 <p>τῷ δέ κε νικήσαντι φίλη κεκλήσῃ ἄκοιτις.</p>
 <p> </p>
 <p>ὣς εἰποῦσα θεὰ γλυκὺν ἵμερον ἔμβαλε θυμῷ</p>
 <p>ἀνδρός τε προτέρου καὶ ἄστεος ἠδὲ τοκήων: <font color="GREEN">140</font></p>
 <p>αὐτίκα δ' ἀργεννῇσι καλυψαμένη ὀθόνῃσιν</p>
 <p>ὁρμᾶτ' ἐκ θαλάμοιο τέρεν κατὰ δάκρυ χέουσα</p>
 <p>οὐκ οἴη, ἅμα τῇ γε καὶ ἀμφίπολοι δύ' ἕποντο,</p>
 <p>Αἴθρη Πιτθῆος θυγάτηρ, Κλυμένη τε βοῶπις:</p>
 <p>αἶψα δ' ἔπειθ' ἵκανον ὅθι Σκαιαὶ πύλαι ἦσαν. <font color="GREEN">145</font></p>
 <p> </p>
 <p>οἳ δ' ἀμφὶ Πρίαμον καὶ Πάνθοον ἠδὲ Θυμοίτην</p>
 <p>Λάμπόν τε Κλυτίον θ' Ἱκετάονά τ' ὄζον Ἄρηος</p>
 <p>Οὐκαλέγων τε καὶ Ἀντήνωρ πεπνυμένω ἄμφω</p>
 <p>ἥατο δημογέροντες ἐπὶ Σκαιῇσι πύλῃσι,</p>
 <p>γήραϊ δὴ πολέμοιο πεπαυμένοι, ἀλλ' ἀγορηταὶ <font color="GREEN">150</font></p>
 <p>ἐσθλοί, τεττίγεσσιν ἐοικότες οἵ τε καθ' ὕλην</p>
 <p>δενδρέῳ ἐφεζόμενοι ὄπα λειριόεσσαν ἱεῖσι:</p>
 <p>τοῖοι ἄρα Τρώων ἡγήτορες ἧντ' ἐπὶ πύργῳ.</p>
 <p>οἳ δ' ὡς οὖν εἴδονθ' Ἑλένην ἐπὶ πύργον ἰοῦσαν,</p>
 <p>ἦκα πρὸς ἀλλήλους ἔπεα πτερόεντ' ἀγόρευον: <font color="GREEN">155</font></p>
 <p>οὐ νέμεσις Τρῶας καὶ ἐϋκνήμιδας Ἀχαιοὺς</p>
 <p>τοιῇδ' ἀμφὶ γυναικὶ πολὺν χρόνον ἄλγεα πάσχειν:</p>
 <p>αἰνῶς ἀθανάτῃσι θεῇς εἰς ὦπα ἔοικεν:</p>
 <p>ἀλλὰ καὶ ὧς τοίη περ ἐοῦσ' ἐν νηυσὶ νεέσθω,</p>
 <p>μηδ' ἡμῖν τεκέεσσί τ' ὀπίσσω πῆμα λίποιτο. <font color="GREEN">160</font></p>
 <p> </p>
 <p>ὣς ἄρ' ἔφαν, Πρίαμος δ' Ἑλένην ἐκαλέσσατο φωνῇ:</p>
 <p>δεῦρο πάροιθ' ἐλθοῦσα φίλον τέκος ἵζευ ἐμεῖο,</p>
 <p>ὄφρα ἴδῃ πρότερόν τε πόσιν πηούς τε φίλους τε:</p>
 <p>οὔ τί μοι αἰτίη ἐσσί, θεοί νύ μοι αἴτιοί εἰσιν</p>
 <p>οἵ μοι ἐφώρμησαν πόλεμον πολύδακρυν Ἀχαιῶν: <font color="GREEN">165</font></p>
 <p>ὥς μοι καὶ τόνδ' ἄνδρα πελώριον ἐξονομήνῃς</p>
 <p>ὅς τις ὅδ' ἐστὶν Ἀχαιὸς ἀνὴρ ἠύ̈ς τε μέγας τε.</p>
 <p>ἤτοι μὲν κεφαλῇ καὶ μείζονες ἄλλοι ἔασι,</p>
 <p>καλὸν δ' οὕτω ἐγὼν οὔ πω ἴδον ὀφθαλμοῖσιν,</p>
 <p>οὐδ' οὕτω γεραρόν: βασιλῆϊ γὰρ ἀνδρὶ ἔοικε. <font color="GREEN">170</font></p>
 <p> </p>
 <p>τὸν δ' Ἑλένη μύθοισιν ἀμείβετο δῖα γυναικῶν:</p>
 <p>αἰδοῖός τέ μοί ἐσσι φίλε ἑκυρὲ δεινός τε:</p>
 <p>ὡς ὄφελεν θάνατός μοι ἁδεῖν κακὸς ὁππότε δεῦρο</p>
 <p>υἱέϊ σῷ ἑπόμην θάλαμον γνωτούς τε λιποῦσα</p>
 <p>παῖδά τε τηλυγέτην καὶ ὁμηλικίην ἐρατεινήν. <font color="GREEN">175</font></p>
 <p>ἀλλὰ τά γ' οὐκ ἐγένοντο: τὸ καὶ κλαίουσα τέτηκα.</p>
 <p>τοῦτο δέ τοι ἐρέω ὅ μ' ἀνείρεαι ἠδὲ μεταλλᾷς:</p>
 <p>οὗτός γ' Ἀτρεί̈δης εὐρὺ κρείων Ἀγαμέμνων,</p>
 <p>ἀμφότερον βασιλεύς τ' ἀγαθὸς κρατερός τ' αἰχμητής:</p>
 <p>δαὴρ αὖτ' ἐμὸς ἔσκε κυνώπιδος, εἴ ποτ' ἔην γε. <font color="GREEN">180</font></p>
 <p> </p>
 <p>ὣς φάτο, τὸν δ' ὁ γέρων ἠγάσσατο φώνησέν τε:</p>
 <p>ὦ μάκαρ Ἀτρεί̈δη μοιρηγενὲς ὀλβιόδαιμον,</p>
 <p>ἦ ῥά νύ τοι πολλοὶ δεδμήατο κοῦροι Ἀχαιῶν.</p>
 <p>ἤδη καὶ Φρυγίην εἰσήλυθον ἀμπελόεσσαν,</p>
 <p>ἔνθα ἴδον πλείστους Φρύγας ἀνέρας αἰολοπώλους <font color="GREEN">185</font></p>
 <p>λαοὺς Ὀτρῆος καὶ Μυγδόνος ἀντιθέοιο,</p>
 <p>οἵ ῥα τότ' ἐστρατόωντο παρ' ὄχθας Σαγγαρίοιο:</p>
 <p>καὶ γὰρ ἐγὼν ἐπίκουρος ἐὼν μετὰ τοῖσιν ἐλέχθην</p>
 <p>ἤματι τῷ ὅτε τ' ἦλθον Ἀμαζόνες ἀντιάνειραι:</p>
 <p>ἀλλ' οὐδ' οἳ τόσοι ἦσαν ὅσοι ἑλίκωπες Ἀχαιοί. <font color="GREEN">190</font></p>
 <p>δεύτερον αὖτ' Ὀδυσῆα ἰδὼν ἐρέειν' ὁ γεραιός:</p>
 <p>εἴπ' ἄγε μοι καὶ τόνδε φίλον τέκος ὅς τις ὅδ' ἐστί:</p>
 <p>μείων μὲν κεφαλῇ Ἀγαμέμνονος Ἀτρεί̈δαο,</p>
 <p>εὐρύτερος δ' ὤμοισιν ἰδὲ στέρνοισιν ἰδέσθαι.</p>
 <p>τεύχεα μέν οἱ κεῖται ἐπὶ χθονὶ πουλυβοτείρῃ, <font color="GREEN">195</font></p>
 <p>αὐτὸς δὲ κτίλος ὣς ἐπιπωλεῖται στίχας ἀνδρῶν:</p>
 <p>ἀρνειῷ μιν ἔγωγε ἐί̈σκω πηγεσιμάλλῳ,</p>
 <p>ὅς τ' οἰῶν μέγα πῶϋ διέρχεται ἀργεννάων.</p>
 <p> </p>
 <p>τὸν δ' ἠμείβετ' ἔπειθ' Ἑλένη Διὸς ἐκγεγαυῖα:</p>
 <p>οὗτος δ' αὖ Λαερτιάδης πολύμητις Ὀδυσσεύς, <font color="GREEN">200</font></p>
 <p>ὃς τράφη ἐν δήμῳ Ἰθάκης κραναῆς περ ἐούσης</p>
 <p>εἰδὼς παντοίους τε δόλους καὶ μήδεα πυκνά.</p>
 <p> </p>
 <p>τὴν δ' αὖτ' Ἀντήνωρ πεπνυμένος ἀντίον ηὔδα:</p>
 <p>ὦ γύναι ἦ μάλα τοῦτο ἔπος νημερτὲς ἔειπες:</p>
 <p>ἤδη γὰρ καὶ δεῦρό ποτ' ἤλυθε δῖος Ὀδυσσεὺς <font color="GREEN">205</font></p>
 <p>σεῦ ἕνεκ' ἀγγελίης σὺν ἀρηϊφίλῳ Μενελάῳ:</p>
 <p>τοὺς δ' ἐγὼ ἐξείνισσα καὶ ἐν μεγάροισι φίλησα,</p>
 <p>ἀμφοτέρων δὲ φυὴν ἐδάην καὶ μήδεα πυκνά.</p>
 <p>ἀλλ' ὅτε δὴ Τρώεσσιν ἐν ἀγρομένοισιν ἔμιχθεν</p>
 <p>στάντων μὲν Μενέλαος ὑπείρεχεν εὐρέας ὤμους, <font color="GREEN">210</font></p>
 <p>ἄμφω δ' ἑζομένω γεραρώτερος ἦεν Ὀδυσσεύς:</p>
 <p>ἀλλ' ὅτε δὴ μύθους καὶ μήδεα πᾶσιν ὕφαινον</p>
 <p>ἤτοι μὲν Μενέλαος ἐπιτροχάδην ἀγόρευε,</p>
 <p>παῦρα μὲν ἀλλὰ μάλα λιγέως, ἐπεὶ οὐ πολύμυθος</p>
 <p>οὐδ' ἀφαμαρτοεπής: ἦ καὶ γένει ὕστερος ἦεν. <font color="GREEN">215</font></p>
 <p>ἀλλ' ὅτε δὴ πολύμητις ἀναί̈ξειεν Ὀδυσσεὺς</p>
 <p>στάσκεν, ὑπαὶ δὲ ἴδεσκε κατὰ χθονὸς ὄμματα πήξας,</p>
 <p>σκῆπτρον δ' οὔτ' ὀπίσω οὔτε προπρηνὲς ἐνώμα,</p>
 <p>ἀλλ' ἀστεμφὲς ἔχεσκεν ἀί̈δρεϊ φωτὶ ἐοικώς:</p>
 <p>φαίης κε ζάκοτόν τέ τιν' ἔμμεναι ἄφρονά τ' αὔτως. <font color="GREEN">220</font></p>
 <p>ἀλλ' ὅτε δὴ ὄπα τε μεγάλην ἐκ στήθεος εἵη</p>
 <p>καὶ ἔπεα νιφάδεσσιν ἐοικότα χειμερίῃσιν,</p>
 <p>οὐκ ἂν ἔπειτ' Ὀδυσῆί̈ γ' ἐρίσσειε βροτὸς ἄλλος:</p>
 <p>οὐ τότε γ' ὧδ' Ὀδυσῆος ἀγασσάμεθ' εἶδος ἰδόντες.</p>
 <p> </p>
 <p> </p>
 <p>τὸ τρίτον αὖτ' Αἴαντα ἰδὼν ἐρέειν' ὃ γεραιός: <font color="GREEN">225</font></p>
 <p>τίς τὰρ ὅδ' ἄλλος Ἀχαιὸς ἀνὴρ ἠύ̈ς τε μέγας τε</p>
 <p>ἔξοχος Ἀργείων κεφαλήν τε καὶ εὐρέας ὤμους;</p>
 <p> </p>
 <p>τὸν δ' Ἑλένη τανύπεπλος ἀμείβετο δῖα γυναικῶν:</p>
 <p>οὗτος δ' Αἴας ἐστὶ πελώριος ἕρκος Ἀχαιῶν:</p>
 <p>Ἰδομενεὺς δ' ἑτέρωθεν ἐνὶ Κρήτεσσι θεὸς ὣς <font color="GREEN">230</font></p>
 <p>ἕστηκ', ἀμφὶ δέ μιν Κρητῶν ἀγοὶ ἠγερέθονται.</p>
 <p>πολλάκι μιν ξείνισσεν ἀρηί̈φιλος Μενέλαος</p>
 <p>οἴκῳ ἐν ἡμετέρῳ ὁπότε Κρήτηθεν ἵκοιτο.</p>
 <p>νῦν δ' ἄλλους μὲν πάντας ὁρῶ ἑλίκωπας Ἀχαιούς,</p>
 <p>οὕς κεν ἐὺ̈ γνοίην καί τ' οὔνομα μυθησαίμην: <font color="GREEN">235</font></p>
 <p>δοιὼ δ' οὐ δύναμαι ἰδέειν κοσμήτορε λαῶν</p>
 <p>Κάστορά θ' ἱππόδαμον καὶ πὺξ ἀγαθὸν Πολυδεύκεα</p>
 <p>αὐτοκασιγνήτω, τώ μοι μία γείνατο μήτηρ.</p>
 <p>ἢ οὐχ ἑσπέσθην Λακεδαίμονος ἐξ ἐρατεινῆς,</p>
 <p>ἢ δεύρω μὲν ἕποντο νέεσσ' ἔνι ποντοπόροισι, <font color="GREEN">240</font></p>
 <p>νῦν αὖτ' οὐκ ἐθέλουσι μάχην καταδύμεναι ἀνδρῶν</p>
 <p>αἴσχεα δειδιότες καὶ ὀνείδεα πόλλ' ἅ μοί ἐστιν.</p>
 <p> </p>
 <p>ὣς φάτο, τοὺς δ' ἤδη κάτεχεν φυσίζοος αἶα</p>
 <p>ἐν Λακεδαίμονι αὖθι φίλῃ ἐν πατρίδι γαίῃ.</p>
 <p> </p>
 <p>κήρυκες δ' ἀνὰ ἄστυ θεῶν φέρον ὅρκια πιστὰ <font color="GREEN">245</font></p>
 <p>ἄρνε δύω καὶ οἶνον ἐύ̈φρονα καρπὸν ἀρούρης</p>
 <p>ἀσκῷ ἐν αἰγείῳ: φέρε δὲ κρητῆρα φαεινὸν</p>
 <p>κῆρυξ Ἰδαῖος ἠδὲ χρύσεια κύπελλα:</p>
 <p>ὄτρυνεν δὲ γέροντα παριστάμενος ἐπέεσσιν:</p>
 <p>ὄρσεο Λαομεδοντιάδη, καλέουσιν ἄριστοι <font color="GREEN">250</font></p>
 <p>Τρώων θ' ἱπποδάμων καὶ Ἀχαιῶν χαλκοχιτώνων</p>
 <p>ἐς πεδίον καταβῆναι ἵν' ὅρκια πιστὰ τάμητε:</p>
 <p>αὐτὰρ Ἀλέξανδρος καὶ ἀρηί̈φιλος Μενέλαος</p>
 <p>μακρῇς ἐγχείῃσι μαχήσοντ' ἀμφὶ γυναικί:</p>
 <p>τῷ δέ κε νικήσαντι γυνὴ καὶ κτήμαθ' ἕποιτο: <font color="GREEN">255</font></p>
 <p>οἳ δ' ἄλλοι φιλότητα καὶ ὅρκια πιστὰ ταμόντες</p>
 <p>ναίοιμεν Τροίην ἐριβώλακα, τοὶ δὲ νέονται</p>
 <p>Ἄργος ἐς ἱππόβοτον καὶ Ἀχαιί̈δα καλλιγύναικα.</p>
 <p> </p>
 <p>ὣς φάτο ῥίγησεν δ' ὃ γέρων, ἐκέλευσε δ' ἑταίρους</p>
 <p>ἵππους ζευγνύμεναι: τοὶ δ' ὀτραλέως ἐπίθοντο. <font color="GREEN">260</font></p>
 <p>ἂν δ' ἄρ' ἔβη Πρίαμος, κατὰ δ' ἡνία τεῖνεν ὀπίσσω:</p>
 <p>πὰρ δέ οἱ Ἀντήνωρ περικαλλέα βήσετο δίφρον:</p>
 <p>τὼ δὲ διὰ Σκαιῶν πεδίον δ' ἔχον ὠκέας ἵππους.</p>
 <p>ἀλλ' ὅτε δή ῥ' ἵκοντο μετὰ Τρῶας καὶ Ἀχαιούς,</p>
 <p>ἐξ ἵππων ἀποβάντες ἐπὶ χθόνα πουλυβότειραν <font color="GREEN">265</font></p>
 <p>ἐς μέσσον Τρώων καὶ Ἀχαιῶν ἐστιχόωντο.</p>
 <p>ὄρνυτο δ' αὐτίκ' ἔπειτα ἄναξ ἀνδρῶν Ἀγαμέμνων,</p>
 <p>ἂν δ' Ὀδυσεὺς πολύμητις: ἀτὰρ κήρυκες ἀγαυοὶ</p>
 <p>ὅρκια πιστὰ θεῶν σύναγον, κρητῆρι δὲ οἶνον</p>
 <p>μίσγον, ἀτὰρ βασιλεῦσιν ὕδωρ ἐπὶ χεῖρας ἔχευαν. <font color="GREEN">270</font></p>
 <p>Ἀτρεί̈δης δὲ ἐρυσσάμενος χείρεσσι μάχαιραν,</p>
 <p>ἥ οἱ πὰρ ξίφεος μέγα κουλεόν αἰὲν ἄωρτο,</p>
 <p>ἀρνῶν ἐκ κεφαλέων τάμνε τρίχας: αὐτὰρ ἔπειτα</p>
 <p>κήρυκες Τρώων καὶ Ἀχαιῶν νεῖμαν ἀρίστοις.</p>
 <p>τοῖσιν δ' Ἀτρεί̈δης μεγάλ' εὔχετο χεῖρας ἀνασχών: <font color="GREEN">275</font></p>
 <p>Ζεῦ πάτερ Ἴδηθεν μεδέων κύδιστε μέγιστε,</p>
 <p>Ἠέλιός θ', ὃς πάντ' ἐφορᾷς καὶ πάντ' ἐπακούεις,</p>
 <p>καὶ ποταμοὶ καὶ γαῖα, καὶ οἳ ὑπένερθε καμόντας</p>
 <p>ἀνθρώπους τίνυσθον ὅτις κ' ἐπίορκον ὀμόσσῃ,</p>
 <p>ὑμεῖς μάρτυροι ἔστε, φυλάσσετε δ' ὅρκια πιστά: <font color="GREEN">280</font></p>
 <p>εἰ μέν κεν Μενέλαον Ἀλέξανδρος καταπέφνῃ</p>
 <p>αὐτὸς ἔπειθ' Ἑλένην ἐχέτω καὶ κτήματα πάντα,</p>
 <p>ἡμεῖς δ' ἐν νήεσσι νεώμεθα ποντοπόροισιν:</p>
 <p>εἰ δέ κ' Ἀλέξανδρον κτείνῃ ξανθὸς Μενέλαος,</p>
 <p>Τρῶας ἔπειθ' Ἑλένην καὶ κτήματα πάντ' ἀποδοῦναι, <font color="GREEN">285</font></p>
 <p>τιμὴν δ' Ἀργείοις ἀποτινέμεν ἥν τιν' ἔοικεν,</p>
 <p>ἥ τε καὶ ἐσσομένοισι μετ' ἀνθρώποισι πέληται.</p>
 <p>εἰ δ' ἂν ἐμοὶ τιμὴν Πρίαμος Πριάμοιό τε παῖδες</p>
 <p>τίνειν οὐκ ἐθέλωσιν Ἀλεξάνδροιο πεσόντος,</p>
 <p>αὐτὰρ ἐγὼ καὶ ἔπειτα μαχήσομαι εἵνεκα ποινῆς <font color="GREEN">290</font></p>
 <p>αὖθι μένων, ἧός κε τέλος πολέμοιο κιχείω.</p>
 <p> </p>
 <p>ἦ, καὶ ἀπὸ στομάχους ἀρνῶν τάμε νηλέϊ χαλκῷ:</p>
 <p>καὶ τοὺς μὲν κατέθηκεν ἐπὶ χθονὸς ἀσπαίροντας</p>
 <p>θυμοῦ δευομένους: ἀπὸ γὰρ μένος εἵλετο χαλκός.</p>
 <p>οἶνον δ' ἐκ κρητῆρος ἀφυσσόμενοι δεπάεσσιν <font color="GREEN">295</font></p>
 <p>ἔκχεον, ἠδ' εὔχοντο θεοῖς αἰειγενέτῃσιν.</p>
 <p>ὧδε δέ τις εἴπεσκεν Ἀχαιῶν τε Τρώων τε:</p>
 <p>Ζεῦ κύδιστε μέγιστε καὶ ἀθάνατοι θεοὶ ἄλλοι</p>
 <p>ὁππότεροι πρότεροι ὑπὲρ ὅρκια πημήνειαν</p>
 <p>ὧδέ σφ' ἐγκέφαλος χαμάδις ῥέοι ὡς ὅδε οἶνος <font color="GREEN">300</font></p>
 <p>αὐτῶν καὶ τεκέων, ἄλοχοι δ' ἄλλοισι δαμεῖεν.</p>
 <p> </p>
 <p>ὣς ἔφαν, οὐδ' ἄρα πώ σφιν ἐπεκραίαινε Κρονίων.</p>
 <p>τοῖσι δὲ Δαρδανίδης Πρίαμος μετὰ μῦθον ἔειπε:</p>
 <p>κέκλυτέ μευ Τρῶες καὶ ἐϋκνήμιδες Ἀχαιοί:</p>
 <p>ἤτοι ἐγὼν εἶμι προτὶ Ἴλιον ἠνεμόεσσαν <font color="GREEN">305</font></p>
 <p>ἄψ, ἐπεὶ οὔ πω τλήσομ' ἐν ὀφθαλμοῖσιν ὁρᾶσθαι</p>
 <p>μαρνάμενον φίλον υἱὸν ἀρηϊφίλῳ Μενελάῳ:</p>
 <p>Ζεὺς μέν που τό γε οἶδε καὶ ἀθάνατοι θεοὶ ἄλλοι</p>
 <p>ὁπποτέρῳ θανάτοιο τέλος πεπρωμένον ἐστίν.</p>
 <p> </p>
 <p>ἦ ῥα καὶ ἐς δίφρον ἄρνας θέτο ἰσόθεος φώς, <font color="GREEN">310</font></p>
 <p>ἂν δ' ἄρ' ἔβαιν' αὐτός, κατὰ δ' ἡνία τεῖνεν ὀπίσσω:</p>
 <p>πὰρ δέ οἱ Ἀντήνωρ περικαλλέα βήσετο δίφρον.</p>
 <p>τὼ μὲν ἄρ' ἄψορροι προτὶ Ἴλιον ἀπονέοντο:</p>
 <p>Ἕκτωρ δὲ Πριάμοιο πάϊς καὶ δῖος Ὀδυσσεὺς</p>
 <p>χῶρον μὲν πρῶτον διεμέτρεον, αὐτὰρ ἔπειτα <font color="GREEN">315</font></p>
 <p>κλήρους ἐν κυνέῃ χαλκήρεϊ πάλλον ἑλόντες,</p>
 <p>ὁππότερος δὴ πρόσθεν ἀφείη χάλκεον ἔγχος.</p>
 <p>λαοὶ δ' ἠρήσαντο, θεοῖσι δὲ χεῖρας ἀνέσχον,</p>
 <p>ὧδε δέ τις εἴπεσκεν Ἀχαιῶν τε Τρώων τε:</p>
 <p>Ζεῦ πάτερ Ἴδηθεν μεδέων κύδιστε μέγιστε <font color="GREEN">320</font></p>
 <p>ὁππότερος τάδε ἔργα μετ' ἀμφοτέροισιν ἔθηκε,</p>
 <p>τὸν δὸς ἀποφθίμενον δῦναι δόμον Ἄϊδος εἴσω,</p>
 <p>ἡμῖν δ' αὖ φιλότητα καὶ ὅρκια πιστὰ γενέσθαι.</p>
 <p> </p>
 <p>ὣς ἄρ' ἔφαν, πάλλεν δὲ μέγας κορυθαίολος Ἕκτωρ</p>
 <p>ἂψ ὁρόων: Πάριος δὲ θοῶς ἐκ κλῆρος ὄρουσεν. <font color="GREEN">325</font></p>
 <p>οἳ μὲν ἔπειθ' ἵζοντο κατὰ στίχας, ἧχι ἑκάστῳ</p>
 <p>ἵπποι ἀερσίποδες καὶ ποικίλα τεύχε' ἔκειτο:</p>
 <p>αὐτὰρ ὅ γ' ἀμφ' ὤμοισιν ἐδύσετο τεύχεα καλὰ</p>
 <p>δῖος Ἀλέξανδρος Ἑλένης πόσις ἠϋκόμοιο.</p>
 <p>κνημῖδας μὲν πρῶτα περὶ κνήμῃσιν ἔθηκε <font color="GREEN">330</font></p>
 <p>καλάς, ἀργυρέοισιν ἐπισφυρίοις ἀραρυίας:</p>
 <p>δεύτερον αὖ θώρηκα περὶ στήθεσσιν ἔδυνεν</p>
 <p>οἷο κασιγνήτοιο Λυκάονος: ἥρμοσε δ' αὐτῷ.</p>
 <p>ἀμφὶ δ' ἄρ' ὤμοισιν βάλετο ξίφος ἀργυρόηλον</p>
 <p>χάλκεον, αὐτὰρ ἔπειτα σάκος μέγα τε στιβαρόν τε: <font color="GREEN">335</font></p>
 <p>κρατὶ δ' ἐπ' ἰφθίμῳ κυνέην εὔτυκτον ἔθηκεν</p>
 <p>ἵππουριν: δεινὸν δὲ λόφος καθύπερθεν ἔνευεν:</p>
 <p>εἵλετο δ' ἄλκιμον ἔγχος, ὅ οἱ παλάμηφιν ἀρήρει.</p>
 <p>ὣς δ' αὔτως Μενέλαος ἀρήϊος ἔντε' ἔδυνεν.</p>
 <p> </p>
 <p>οἳ δ' ἐπεὶ οὖν ἑκάτερθεν ὁμίλου θωρήχθησαν, <font color="GREEN">340</font></p>
 <p>ἐς μέσσον Τρώων καὶ Ἀχαιῶν ἐστιχόωντο</p>
 <p>δεινὸν δερκόμενοι: θάμβος δ' ἔχεν εἰσορόωντας</p>
 <p>Τρῶάς θ' ἱπποδάμους καὶ ἐϋκνήμιδας Ἀχαιούς.</p>
 <p>καί ῥ' ἐγγὺς στήτην διαμετρητῷ ἐνὶ χώρῳ</p>
 <p>σείοντ' ἐγχείας ἀλλήλοισιν κοτέοντε. <font color="GREEN">345</font></p>
 <p>πρόσθε δ' Ἀλέξανδρος προί̈ει δολιχόσκιον ἔγχος,</p>
 <p>καὶ βάλεν Ἀτρεί̈δαο κατ' ἀσπίδα πάντοσε ἴσην,</p>
 <p>οὐδ' ἔρρηξεν χαλκός, ἀνεγνάμφθη δέ οἱ αἰχμὴ</p>
 <p>ἀσπίδ' ἐνὶ κρατερῇ: ὃ δὲ δεύτερον ὄρνυτο χαλκῷ</p>
 <p>Ἀτρεί̈δης Μενέλαος ἐπευξάμενος Διὶ πατρί: <font color="GREEN">350</font></p>
 <p>Ζεῦ ἄνα δὸς τίσασθαι ὅ με πρότερος κάκ' ἔοργε</p>
 <p>δῖον Ἀλέξανδρον, καὶ ἐμῇς ὑπὸ χερσὶ δάμασσον,</p>
 <p>ὄφρα τις ἐρρίγῃσι καὶ ὀψιγόνων ἀνθρώπων</p>
 <p>ξεινοδόκον κακὰ ῥέξαι, ὅ κεν φιλότητα παράσχῃ.</p>
 <p> </p>
 <p>ἦ ῥα καὶ ἀμπεπαλὼν προί̈ει δολιχόσκιον ἔγχος, <font color="GREEN">355</font></p>
 <p>καὶ βάλε Πριαμίδαο κατ' ἀσπίδα πάντοσε ἴσην:</p>
 <p>διὰ μὲν ἀσπίδος ἦλθε φαεινῆς ὄβριμον ἔγχος,</p>
 <p>καὶ διὰ θώρηκος πολυδαιδάλου ἠρήρειστο:</p>
 <p>ἀντικρὺ δὲ παραὶ λαπάρην διάμησε χιτῶνα</p>
 <p>ἔγχος: ὃ δ' ἐκλίνθη καὶ ἀλεύατο κῆρα μέλαιναν. <font color="GREEN">360</font></p>
 <p>Ἀτρεί̈δης δὲ ἐρυσσάμενος ξίφος ἀργυρόηλον</p>
 <p>πλῆξεν ἀνασχόμενος κόρυθος φάλον: ἀμφὶ δ' ἄρ' αὐτῷ</p>
 <p>τριχθά τε καὶ τετραχθὰ διατρυφὲν ἔκπεσε χειρός.</p>
 <p>Ἀτρεί̈δης δ' ᾤμωξεν ἰδὼν εἰς οὐρανὸν εὐρύν:</p>
 <p>Ζεῦ πάτερ οὔ τις σεῖο θεῶν ὀλοώτερος ἄλλος: <font color="GREEN">365</font></p>
 <p>ἦ τ' ἐφάμην τίσασθαι Ἀλέξανδρον κακότητος:</p>
 <p>νῦν δέ μοι ἐν χείρεσσιν ἄγη ξίφος, ἐκ δέ μοι ἔγχος</p>
 <p>ἠί̈χθη παλάμηφιν ἐτώσιον, οὐδ' ἔβαλόν μιν.</p>
 <p> </p>
 <p>ἦ καὶ ἐπαί̈ξας κόρυθος λάβεν ἱπποδασείης,</p>
 <p>ἕλκε δ' ἐπιστρέψας μετ' ἐϋκνήμιδας Ἀχαιούς: <font color="GREEN">370</font></p>
 <p>ἄγχε δέ μιν πολύκεστος ἱμὰς ἁπαλὴν ὑπὸ δειρήν,</p>
 <p>ὅς οἱ ὑπ' ἀνθερεῶνος ὀχεὺς τέτατο τρυφαλείης.</p>
 <p>καί νύ κεν εἴρυσσέν τε καὶ ἄσπετον ἤρατο κῦδος,</p>
 <p>εἰ μὴ ἄρ' ὀξὺ νόησε Διὸς θυγάτηρ Ἀφροδίτη,</p>
 <p>ἥ οἱ ῥῆξεν ἱμάντα βοὸς ἶφι κταμένοιο: <font color="GREEN">375</font></p>
 <p>κεινὴ δὲ τρυφάλεια ἅμ' ἕσπετο χειρὶ παχείῃ.</p>
 <p>τὴν μὲν ἔπειθ' ἥρως μετ' ἐϋκνήμιδας Ἀχαιοὺς</p>
 <p>ῥῖψ' ἐπιδινήσας, κόμισαν δ' ἐρίηρες ἑταῖροι:</p>
 <p>αὐτὰρ ὃ ἂψ ἐπόρουσε κατακτάμεναι μενεαίνων</p>
 <p>ἔγχεϊ χαλκείῳ: τὸν δ' ἐξήρπαξ' Ἀφροδίτη <font color="GREEN">380</font></p>
 <p>ῥεῖα μάλ' ὥς τε θεός, ἐκάλυψε δ' ἄρ' ἠέρι πολλῇ,</p>
 <p>κὰδ δ' εἷσ' ἐν θαλάμῳ εὐώδεϊ κηώεντι.</p>
 <p>αὐτὴ δ' αὖ Ἑλένην καλέουσ' ἴε: τὴν δὲ κίχανε</p>
 <p>πύργῳ ἐφ' ὑψηλῷ, περὶ δὲ Τρῳαὶ ἅλις ἦσαν:</p>
 <p>χειρὶ δὲ νεκταρέου ἑανοῦ ἐτίναξε λαβοῦσα, <font color="GREEN">385</font></p>
 <p>γρηὶ̈ δέ μιν ἐϊκυῖα παλαιγενέϊ προσέειπεν</p>
 <p>εἰροκόμῳ, ἥ οἱ Λακεδαίμονι ναιετοώσῃ</p>
 <p>ἤσκειν εἴρια καλά, μάλιστα δέ μιν φιλέεσκε:</p>
 <p>τῇ μιν ἐεισαμένη προσεφώνεε δῖ' Ἀφροδίτη:</p>
 <p>δεῦρ' ἴθ': Ἀλέξανδρός σε καλεῖ οἶκον δὲ νέεσθαι. <font color="GREEN">390</font></p>
 <p>κεῖνος ὅ γ' ἐν θαλάμῳ καὶ δινωτοῖσι λέχεσσι</p>
 <p>κάλλεί̈ τε στίλβων καὶ εἵμασιν: οὐδέ κε φαίης</p>
 <p>ἀνδρὶ μαχεσσάμενον τόν γ' ἐλθεῖν, ἀλλὰ χορὸν δὲ</p>
 <p>ἔρχεσθ', ἠὲ χοροῖο νέον λήγοντα καθίζειν.</p>
 <p> </p>
 <p>ὣς φάτο, τῇ δ' ἄρα θυμὸν ἐνὶ στήθεσσιν ὄρινε: <font color="GREEN">395</font></p>
 <p>καί ῥ' ὡς οὖν ἐνόησε θεᾶς περικαλλέα δειρὴν</p>
 <p>στήθεά θ' ἱμερόεντα καὶ ὄμματα μαρμαίροντα,</p>
 <p>θάμβησέν τ' ἄρ' ἔπειτα ἔπος τ' ἔφατ' ἔκ τ' ὀνόμαζε:</p>
 <p>δαιμονίη, τί με ταῦτα λιλαίεαι ἠπεροπεύειν;</p>
 <p>ἦ πῄ με προτέρω πολίων εὖ ναιομενάων <font color="GREEN">400</font></p>
 <p>ἄξεις, ἢ Φρυγίης ἢ Μῃονίης ἐρατεινῆς,</p>
 <p>εἴ τίς τοι καὶ κεῖθι φίλος μερόπων ἀνθρώπων:</p>
 <p>οὕνεκα δὴ νῦν δῖον Ἀλέξανδρον Μενέλαος</p>
 <p>νικήσας ἐθέλει στυγερὴν ἐμὲ οἴκαδ' ἄγεσθαι,</p>
 <p>τοὔνεκα δὴ νῦν δεῦρο δολοφρονέουσα παρέστης; <font color="GREEN">405</font></p>
 <p>ἧσο παρ' αὐτὸν ἰοῦσα, θεῶν δ' ἀπόεικε κελεύθου,</p>
 <p>μηδ' ἔτι σοῖσι πόδεσσιν ὑποστρέψειας Ὄλυμπον,</p>
 <p>ἀλλ' αἰεὶ περὶ κεῖνον ὀί̈ζυε καί ἑ φύλασσε,</p>
 <p>εἰς ὅ κέ σ' ἢ ἄλοχον ποιήσεται ἢ ὅ γε δούλην.</p>
 <p>κεῖσε δ' ἐγὼν οὐκ εἶμι: νεμεσσητὸν δέ κεν εἴη: <font color="GREEN">410</font></p>
 <p>κείνου πορσανέουσα λέχος: Τρῳαὶ δέ μ' ὀπίσσω</p>
 <p>πᾶσαι μωμήσονται: ἔχω δ' ἄχε' ἄκριτα θυμῷ.</p>
 <p> </p>
 <p>τὴν δὲ χολωσαμένη προσεφώνεε δῖ' Ἀφροδίτη:</p>
 <p>μή μ' ἔρεθε σχετλίη, μὴ χωσαμένη σε μεθείω,</p>
 <p>τὼς δέ σ' ἀπεχθήρω ὡς νῦν ἔκπαγλ' ἐφίλησα, <font color="GREEN">415</font></p>
 <p>μέσσῳ δ' ἀμφοτέρων μητίσομαι ἔχθεα λυγρὰ</p>
 <p>Τρώων καὶ Δαναῶν, σὺ δέ κεν κακὸν οἶτον ὄληαι.</p>
 <p> </p>
 <p>ὣς ἔφατ', ἔδεισεν δ' Ἑλένη Διὸς ἐκγεγαυῖα,</p>
 <p>βῆ δὲ κατασχομένη ἑανῷ ἀργῆτι φαεινῷ</p>
 <p>σιγῇ, πάσας δὲ Τρῳὰς λάθεν: ἦρχε δὲ δαίμων. <font color="GREEN">420</font></p>
 <p> </p>
 <p>αἳ δ' ὅτ' Ἀλεξάνδροιο δόμον περικαλλέ' ἵκοντο,</p>
 <p>ἀμφίπολοι μὲν ἔπειτα θοῶς ἐπὶ ἔργα τράποντο,</p>
 <p>ἣ δ' εἰς ὑψόροφον θάλαμον κίε δῖα γυναικῶν.</p>
 <p>τῇ δ' ἄρα δίφρον ἑλοῦσα φιλομειδὴς Ἀφροδίτη</p>
 <p>ἀντί' Ἀλεξάνδροιο θεὰ κατέθηκε φέρουσα: <font color="GREEN">425</font></p>
 <p>ἔνθα κάθιζ' Ἑλένη κούρη Διὸς αἰγιόχοιο</p>
 <p>ὄσσε πάλιν κλίνασα, πόσιν δ' ἠνίπαπε μύθῳ:</p>
 <p>ἤλυθες ἐκ πολέμου: ὡς ὤφελες αὐτόθ' ὀλέσθαι</p>
 <p>ἀνδρὶ δαμεὶς κρατερῷ, ὃς ἐμὸς πρότερος πόσις ἦεν.</p>
 <p>ἦ μὲν δὴ πρίν γ' εὔχε' ἀρηϊφίλου Μενελάου <font color="GREEN">430</font></p>
 <p>σῇ τε βίῃ καὶ χερσὶ καὶ ἔγχεϊ φέρτερος εἶναι:</p>
 <p>ἀλλ' ἴθι νῦν προκάλεσσαι ἀρηί̈φιλον Μενέλαον</p>
 <p>ἐξαῦτις μαχέσασθαι ἐναντίον: ἀλλά σ' ἔγωγε</p>
 <p>παύεσθαι κέλομαι, μηδὲ ξανθῷ Μενελάῳ</p>
 <p>ἀντίβιον πόλεμον πολεμίζειν ἠδὲ μάχεσθαι <font color="GREEN">435</font></p>
 <p>ἀφραδέως, μή πως τάχ' ὑπ' αὐτοῦ δουρὶ δαμήῃς.</p>
 <p> </p>
 <p>τὴν δὲ Πάρις μύθοισιν ἀμειβόμενος προσέειπε:</p>
 <p>μή με γύναι χαλεποῖσιν ὀνείδεσι θυμὸν ἔνιπτε:</p>
 <p>νῦν μὲν γὰρ Μενέλαος ἐνίκησεν σὺν Ἀθήνῃ,</p>
 <p>κεῖνον δ' αὖτις ἐγώ: πάρα γὰρ θεοί εἰσι καὶ ἡμῖν. <font color="GREEN">440</font></p>
 <p>ἀλλ' ἄγε δὴ φιλότητι τραπείομεν εὐνηθέντε:</p>
 <p>οὐ γάρ πώ ποτέ μ' ὧδέ γ' ἔρως φρένας ἀμφεκάλυψεν,</p>
 <p>οὐδ' ὅτε σε πρῶτον Λακεδαίμονος ἐξ ἐρατεινῆς</p>
 <p>ἔπλεον ἁρπάξας ἐν ποντοπόροισι νέεσσι,</p>
 <p>νήσῳ δ' ἐν Κραναῇ ἐμίγην φιλότητι καὶ εὐνῇ, <font color="GREEN">445</font></p>
 <p>ὥς σεο νῦν ἔραμαι καί με γλυκὺς ἵμερος αἱρεῖ.</p>
 <p> </p>
 <p>ἦ ῥα, καὶ ἄρχε λέχος δὲ κιών: ἅμα δ' εἵπετ' ἄκοιτις.</p>
 <p> </p>
 <p>τὼ μὲν ἄρ' ἐν τρητοῖσι κατεύνασθεν λεχέεσσιν,</p>
 <p>Ἀτρεί̈δης δ' ἀν' ὅμιλον ἐφοίτα θηρὶ ἐοικὼς</p>
 <p>εἴ που ἐσαθρήσειεν Ἀλέξανδρον θεοειδέα. <font color="GREEN">450</font></p>
 <p>ἀλλ' οὔ τις δύνατο Τρώων κλειτῶν τ' ἐπικούρων</p>
 <p>δεῖξαι Ἀλέξανδρον τότ' ἀρηϊφίλῳ Μενελάῳ:</p>
 <p>οὐ μὲν γὰρ φιλότητί γ' ἐκεύθανον εἴ τις ἴδοιτο:</p>
 <p>ἶσον γάρ σφιν πᾶσιν ἀπήχθετο κηρὶ μελαίνῃ.</p>
 <p>τοῖσι δὲ καὶ μετέειπεν ἄναξ ἀνδρῶν Ἀγαμέμνων: <font color="GREEN">455</font></p>
 <p>κέκλυτέ μευ Τρῶες καὶ Δάρδανοι ἠδ' ἐπίκουροι:</p>
 <p>νίκη μὲν δὴ φαίνετ' ἀρηϊφίλου Μενελάου,</p>
 <p>ὑμεῖς δ' Ἀργείην Ἑλένην καὶ κτήμαθ' ἅμ' αὐτῇ</p>
 <p>ἔκδοτε, καὶ τιμὴν ἀποτινέμεν ἥν τιν' ἔοικεν,</p>
 <p>ἥ τε καὶ ἐσσομένοισι μετ' ἀνθρώποισι πέληται. <font color="GREEN">460</font></p>
 <p> </p>
 <p>ὣς ἔφατ' Ἀτρεί̈δης, ἐπὶ δ' ᾔνεον ἄλλοι Ἀχαιοί.</p>
 
 
 <p></p><hr>
 <center>
 <a href="ili04.htm">Next: Book 4</a></center>
 </body>