<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili22.htm">English</a> 
 <a href="ili22.htm">Previous</a> 
 <a href="ili24.htm">Next</a> 
 </center>
 <hr>
 
 
 <h1 align="CENTER">The Iliad, Book 23</h1>
 <p>ὣς οἳ μὲν στενάχοντο κατὰ πτόλιν: αὐτὰρ Ἀχαιοὶ</p>
 <p>ἐπεὶ δὴ νῆάς τε καὶ Ἑλλήσποντον ἵκοντο,</p>
 <p>οἳ μὲν ἄρ' ἐσκίδναντο ἑὴν ἐπὶ νῆα ἕκαστος,</p>
 <p>Μυρμιδόνας δ' οὐκ εἴα ἀποσκίδνασθαι Ἀχιλλεύς,</p>
 <p>ἀλλ' ὅ γε οἷς ἑτάροισι φιλοπτολέμοισι μετηύδα: <font color="GREEN">5</font></p>
 <p>Μυρμιδόνες ταχύπωλοι ἐμοὶ ἐρίηρες ἑταῖροι</p>
 <p>μὴ δή πω ὑπ' ὄχεσφι λυώμεθα μώνυχας ἵππους,</p>
 <p>ἀλλ' αὐτοῖς ἵπποισι καὶ ἅρμασιν ἆσσον ἰόντες</p>
 <p>Πάτροκλον κλαίωμεν: ὃ γὰρ γέρας ἐστὶ θανόντων.</p>
 <p>αὐτὰρ ἐπεί κ' ὀλοοῖο τεταρπώμεσθα γόοιο, <font color="GREEN">10</font></p>
 <p>ἵππους λυσάμενοι δορπήσομεν ἐνθάδε πάντες.</p>
 <p> </p>
 <p>ὣς ἔφαθ', οἳ δ' ᾤμωξαν ἀολλέες, ἦρχε δ' Ἀχιλλεύς.</p>
 <p>οἳ δὲ τρὶς περὶ νεκρὸν ἐύ̈τριχας ἤλασαν ἵππους</p>
 <p>μυρόμενοι: μετὰ δέ σφι Θέτις γόου ἵμερον ὦρσε.</p>
 <p>δεύοντο ψάμαθοι, δεύοντο δὲ τεύχεα φωτῶν <font color="GREEN">15</font></p>
 <p>δάκρυσι: τοῖον γὰρ πόθεον μήστωρα φόβοιο.</p>
 <p>τοῖσι δὲ Πηλεί̈δης ἁδινοῦ ἐξῆρχε γόοιο</p>
 <p>χεῖρας ἐπ' ἀνδροφόνους θέμενος στήθεσσιν ἑταίρου:</p>
 <p>χαῖρέ μοι ὦ Πάτροκλε καὶ εἰν Ἀί̈δαο δόμοισι:</p>
 <p>πάντα γὰρ ἤδη τοι τελέω τὰ πάροιθεν ὑπέστην <font color="GREEN">20</font></p>
 <p>Ἕκτορα δεῦρ' ἐρύσας δώσειν κυσὶν ὠμὰ δάσασθαι,</p>
 <p>δώδεκα δὲ προπάροιθε πυρῆς ἀποδειροτομήσειν</p>
 <p>Τρώων ἀγλαὰ τέκνα σέθεν κταμένοιο χολωθείς.</p>
 <p> </p>
 <p>ἦ ῥα καὶ Ἕκτορα δῖον ἀεικέα μήδετο ἔργα</p>
 <p>πρηνέα πὰρ λεχέεσσι Μενοιτιάδαο τανύσσας <font color="GREEN">25</font></p>
 <p>ἐν κονίῃς: οἳ δ' ἔντε' ἀφωπλίζοντο ἕκαστος</p>
 <p>χάλκεα μαρμαίροντα, λύον δ' ὑψηχέας ἵππους,</p>
 <p>κὰδ δ' ἷζον παρὰ νηὶ̈ ποδώκεος Αἰακίδαο</p>
 <p>μυρίοι: αὐτὰρ ὃ τοῖσι τάφον μενοεικέα δαίνυ.</p>
 <p>πολλοὶ μὲν βόες ἀργοὶ ὀρέχθεον ἀμφὶ σιδήρῳ <font color="GREEN">30</font></p>
 <p>σφαζόμενοι, πολλοὶ δ' ὄϊες καὶ μηκάδες αἶγες:</p>
 <p>πολλοὶ δ' ἀργιόδοντες ὕες θαλέθοντες ἀλοιφῇ</p>
 <p>εὑόμενοι τανύοντο διὰ φλογὸς Ἡφαίστοιο:</p>
 <p>πάντῃ δ' ἀμφὶ νέκυν κοτυλήρυτον ἔρρεεν αἷμα.</p>
 <p> </p>
 <p>αὐτὰρ τόν γε ἄνακτα ποδώκεα Πηλεί̈ωνα <font color="GREEN">35</font></p>
 <p>εἰς Ἀγαμέμνονα δῖον ἄγον βασιλῆες Ἀχαιῶν</p>
 <p>σπουδῇ παρπεπιθόντες ἑταίρου χωόμενον κῆρ.</p>
 <p>οἳ δ' ὅτε δὴ κλισίην Ἀγαμέμνονος ἷξον ἰόντες,</p>
 <p>αὐτίκα κηρύκεσσι λιγυφθόγγοισι κέλευσαν</p>
 <p>ἀμφὶ πυρὶ στῆσαι τρίποδα μέγαν, εἰ πεπίθοιεν <font color="GREEN">40</font></p>
 <p>Πηλεί̈δην λούσασθαι ἄπο βρότον αἱματόεντα.</p>
 <p>αὐτὰρ ὅ γ' ἠρνεῖτο στερεῶς, ἐπὶ δ' ὅρκον ὄμοσσεν:</p>
 <p>οὐ μὰ Ζῆν', ὅς τίς τε θεῶν ὕπατος καὶ ἄριστος,</p>
 <p>οὐ θέμις ἐστὶ λοετρὰ καρήατος ἆσσον ἱκέσθαι</p>
 <p>πρίν γ' ἐνὶ Πάτροκλον θέμεναι πυρὶ σῆμά τε χεῦαι <font color="GREEN">45</font></p>
 <p>κείρασθαί τε κόμην, ἐπεὶ οὔ μ' ἔτι δεύτερον ὧδε</p>
 <p>ἵξετ' ἄχος κραδίην ὄφρα ζωοῖσι μετείω.</p>
 <p>ἀλλ' ἤτοι νῦν μὲν στυγερῇ πειθώμεθα δαιτί:</p>
 <p>ἠῶθεν δ' ὄτρυνον ἄναξ ἀνδρῶν Ἀγάμεμνον</p>
 <p>ὕλην τ' ἀξέμεναι παρά τε σχεῖν ὅσσ' ἐπιεικὲς <font color="GREEN">50</font></p>
 <p>νεκρὸν ἔχοντα νέεσθαι ὑπὸ ζόφον ἠερόεντα,</p>
 <p>ὄφρ' ἤτοι τοῦτον μὲν ἐπιφλέγῃ ἀκάματον πῦρ</p>
 <p>θᾶσσον ἀπ' ὀφθαλμῶν, λαοὶ δ' ἐπὶ ἔργα τράπωνται.</p>
 <p>ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο.</p>
 <p>ἐσσυμένως δ' ἄρα δόρπον ἐφοπλίσσαντες ἕκαστοι <font color="GREEN">55</font></p>
 <p>δαίνυντ', οὐδέ τι θυμὸς ἐδεύετο δαιτὸς ἐί̈σης.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>οἳ μὲν κακκείοντες ἔβαν κλισίην δὲ ἕκαστος,</p>
 <p>Πηλεί̈δης δ' ἐπὶ θινὶ πολυφλοίσβοιο θαλάσσης</p>
 <p>κεῖτο βαρὺ στενάχων πολέσιν μετὰ Μυρμιδόνεσσιν <font color="GREEN">60</font></p>
 <p>ἐν καθαρῷ, ὅθι κύματ' ἐπ' ἠϊόνος κλύζεσκον:</p>
 <p>εὖτε τὸν ὕπνος ἔμαρπτε λύων μελεδήματα θυμοῦ</p>
 <p>νήδυμος ἀμφιχυθείς: μάλα γὰρ κάμε φαίδιμα γυῖα</p>
 <p>Ἕκτορ' ἐπαί̈σσων προτὶ Ἴλιον ἠνεμόεσσαν:</p>
 <p>ἦλθε δ' ἐπὶ ψυχὴ Πατροκλῆος δειλοῖο <font color="GREEN">65</font></p>
 <p>πάντ' αὐτῷ μέγεθός τε καὶ ὄμματα κάλ' ἐϊκυῖα</p>
 <p>καὶ φωνήν, καὶ τοῖα περὶ χροὶ̈ εἵματα ἕστο:</p>
 <p>στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν:</p>
 <p>εὕδεις, αὐτὰρ ἐμεῖο λελασμένος ἔπλευ Ἀχιλλεῦ.</p>
 <p>οὐ μέν μευ ζώοντος ἀκήδεις, ἀλλὰ θανόντος: <font color="GREEN">70</font></p>
 <p>θάπτέ με ὅττι τάχιστα πύλας Ἀί̈δαο περήσω.</p>
 <p>τῆλέ με εἴργουσι ψυχαὶ εἴδωλα καμόντων,</p>
 <p>οὐδέ μέ πω μίσγεσθαι ὑπὲρ ποταμοῖο ἐῶσιν,</p>
 <p>ἀλλ' αὔτως ἀλάλημαι ἀν' εὐρυπυλὲς Ἄϊδος δῶ.</p>
 <p>καί μοι δὸς τὴν χεῖρ': ὀλοφύρομαι, οὐ γὰρ ἔτ' αὖτις <font color="GREEN">75</font></p>
 <p>νίσομαι ἐξ Ἀί̈δαο, ἐπήν με πυρὸς λελάχητε.</p>
 <p>οὐ μὲν γὰρ ζωοί γε φίλων ἀπάνευθεν ἑταίρων</p>
 <p>βουλὰς ἑζόμενοι βουλεύσομεν, ἀλλ' ἐμὲ μὲν κὴρ</p>
 <p>ἀμφέχανε στυγερή, ἥ περ λάχε γιγνόμενόν περ:</p>
 <p>καὶ δὲ σοὶ αὐτῷ μοῖρα, θεοῖς ἐπιείκελ' Ἀχιλλεῦ, <font color="GREEN">80</font></p>
 <p>τείχει ὕπο Τρώων εὐηφενέων ἀπολέσθαι.</p>
 <p>ἄλλο δέ τοι ἐρέω καὶ ἐφήσομαι αἴ κε πίθηαι:</p>
 <p>μὴ ἐμὰ σῶν ἀπάνευθε τιθήμεναι ὀστέ' Ἀχιλλεῦ,</p>
 <p>ἀλλ' ὁμοῦ ὡς ἐτράφημεν ἐν ὑμετέροισι δόμοισιν,</p>
 <p>εὖτέ με τυτθὸν ἐόντα Μενοίτιος ἐξ Ὀπόεντος <font color="GREEN">85</font></p>
 <p>ἤγαγεν ὑμέτερόνδ' ἀνδροκτασίης ὕπο λυγρῆς,</p>
 <p>ἤματι τῷ ὅτε παῖδα κατέκτανον Ἀμφιδάμαντος</p>
 <p>νήπιος οὐκ ἐθέλων ἀμφ' ἀστραγάλοισι χολωθείς:</p>
 <p>ἔνθά με δεξάμενος ἐν δώμασιν ἱππότα Πηλεὺς</p>
 <p>ἔτραφέ τ' ἐνδυκέως καὶ σὸν θεράποντ' ὀνόμηνεν: <font color="GREEN">90</font></p>
 <p>ὣς δὲ καὶ ὀστέα νῶϊν ὁμὴ σορὸς ἀμφικαλύπτοι</p>
 <p>χρύσεος ἀμφιφορεύς, τόν τοι πόρε πότνια μήτηρ.</p>
 <p>τὸν δ' ἀπαμειβόμενος προσέφη πόδας ὠκὺς Ἀχιλλεύς:</p>
 <p>τίπτέ μοι ἠθείη κεφαλὴ δεῦρ' εἰλήλουθας</p>
 <p>καί μοι ταῦτα ἕκαστ' ἐπιτέλλεαι; αὐτὰρ ἐγώ τοι <font color="GREEN">95</font></p>
 <p>πάντα μάλ' ἐκτελέω καὶ πείσομαι ὡς σὺ κελεύεις.</p>
 <p>ἀλλά μοι ἆσσον στῆθι: μίνυνθά περ ἀμφιβαλόντε</p>
 <p>ἀλλήλους ὀλοοῖο τεταρπώμεσθα γόοιο.</p>
 <p> </p>
 <p>ὣς ἄρα φωνήσας ὠρέξατο χερσὶ φίλῃσιν</p>
 <p>οὐδ' ἔλαβε: ψυχὴ δὲ κατὰ χθονὸς ἠύ̈τε καπνὸς <font color="GREEN">100</font></p>
 <p>ᾤχετο τετριγυῖα: ταφὼν δ' ἀνόρουσεν Ἀχιλλεὺς</p>
 <p>χερσί τε συμπλατάγησεν, ἔπος δ' ὀλοφυδνὸν ἔειπεν:</p>
 <p>ὢ πόποι ἦ ῥά τίς ἐστι καὶ εἰν Ἀί̈δαο δόμοισι</p>
 <p>ψυχὴ καὶ εἴδωλον, ἀτὰρ φρένες οὐκ ἔνι πάμπαν:</p>
 <p>παννυχίη γάρ μοι Πατροκλῆος δειλοῖο <font color="GREEN">105</font></p>
 <p>ψυχὴ ἐφεστήκει γοόωσά τε μυρομένη τε,</p>
 <p>καί μοι ἕκαστ' ἐπέτελλεν, ἔϊκτο δὲ θέσκελον αὐτῷ.</p>
 <p> </p>
 <p>ὣς φάτο, τοῖσι δὲ πᾶσιν ὑφ' ἵμερον ὦρσε γόοιο:</p>
 <p>μυρομένοισι δὲ τοῖσι φάνη ῥοδοδάκτυλος Ἠὼς</p>
 <p>ἀμφὶ νέκυν ἐλεεινόν. ἀτὰρ κρείων Ἀγαμέμνων <font color="GREEN">110</font></p>
 <p>οὐρῆάς τ' ὄτρυνε καὶ ἀνέρας ἀξέμεν ὕλην</p>
 <p>πάντοθεν ἐκ κλισιῶν: ἐπὶ δ' ἀνὴρ ἐσθλὸς ὀρώρει</p>
 <p>Μηριόνης θεράπων ἀγαπήνορος Ἰδομενῆος.</p>
 <p>οἳ δ' ἴσαν ὑλοτόμους πελέκεας ἐν χερσὶν ἔχοντες</p>
 <p>σειράς τ' εὐπλέκτους: πρὸ δ' ἄρ' οὐρῆες κίον αὐτῶν. <font color="GREEN">115</font></p>
 <p>πολλὰ δ' ἄναντα κάταντα πάραντά τε δόχμιά τ' ἦλθον:</p>
 <p>ἀλλ' ὅτε δὴ κνημοὺς προσέβαν πολυπίδακος Ἴδης,</p>
 <p>αὐτίκ' ἄρα δρῦς ὑψικόμους ταναήκεϊ χαλκῷ</p>
 <p>τάμνον ἐπειγόμενοι: ταὶ δὲ μεγάλα κτυπέουσαι</p>
 <p>πῖπτον: τὰς μὲν ἔπειτα διαπλήσσοντες Ἀχαιοὶ <font color="GREEN">120</font></p>
 <p>ἔκδεον ἡμιόνων: ταὶ δὲ χθόνα ποσσὶ δατεῦντο</p>
 <p>ἐλδόμεναι πεδίοιο διὰ ῥωπήϊα πυκνά.</p>
 <p>πάντες δ' ὑλοτόμοι φιτροὺς φέρον: ὡς γὰρ ἀνώγει</p>
 <p>Μηριόνης θεράπων ἀγαπήνορος Ἰδομενῆος.</p>
 <p>κὰδ δ' ἄρ' ἐπ' ἀκτῆς βάλλον ἐπισχερώ, ἔνθ' ἄρ' Ἀχιλλεὺς <font color="GREEN">125</font></p>
 <p>φράσσατο Πατρόκλῳ μέγα ἠρίον ἠδὲ οἷ αὐτῷ.</p>
 <p> </p>
 <p>αὐτὰρ ἐπεὶ πάντῃ παρακάββαλον ἄσπετον ὕλην</p>
 <p>ἥατ' ἄρ' αὖθι μένοντες ἀολλέες. αὐτὰρ Ἀχιλλεὺς</p>
 <p>αὐτίκα Μυρμιδόνεσσι φιλοπτολέμοισι κέλευσε</p>
 <p>χαλκὸν ζώννυσθαι, ζεῦξαι δ' ὑπ' ὄχεσφιν ἕκαστον <font color="GREEN">130</font></p>
 <p>ἵππους: οἳ δ' ὄρνυντο καὶ ἐν τεύχεσσιν ἔδυνον,</p>
 <p>ἂν δ' ἔβαν ἐν δίφροισι παραιβάται ἡνίοχοί τε,</p>
 <p>πρόσθε μὲν ἱππῆες, μετὰ δὲ νέφος εἵπετο πεζῶν</p>
 <p>μυρίοι: ἐν δὲ μέσοισι φέρον Πάτροκλον ἑταῖροι.</p>
 <p>θριξὶ δὲ πάντα νέκυν καταείνυσαν, ἃς ἐπέβαλλον <font color="GREEN">135</font></p>
 <p>κειρόμενοι: ὄπιθεν δὲ κάρη ἔχε δῖος Ἀχιλλεὺς</p>
 <p>ἀχνύμενος: ἕταρον γὰρ ἀμύμονα πέμπ' Ἄϊδος δέ.</p>
 <p>οἳ δ' ὅτε χῶρον ἵκανον ὅθί σφισι πέφραδ' Ἀχιλλεὺς</p>
 <p>κάτθεσαν, αἶψα δέ οἱ μενοεικέα νήεον ὕλην.</p>
 <p>ἔνθ' αὖτ' ἄλλ' ἐνόησε ποδάρκης δῖος Ἀχιλλεύς: <font color="GREEN">140</font></p>
 <p>στὰς ἀπάνευθε πυρῆς ξανθὴν ἀπεκείρατο χαίτην,</p>
 <p>τήν ῥα Σπερχειῷ ποταμῷ τρέφε τηλεθόωσαν:</p>
 <p>ὀχθήσας δ' ἄρα εἶπεν ἰδὼν ἐπὶ οἴνοπα πόντον:</p>
 <p>Σπερχεί' ἄλλως σοί γε πατὴρ ἠρήσατο Πηλεὺς</p>
 <p>κεῖσέ με νοστήσαντα φίλην ἐς πατρίδα γαῖαν <font color="GREEN">145</font></p>
 <p>σοί τε κόμην κερέειν ῥέξειν θ' ἱερὴν ἑκατόμβην,</p>
 <p>πεντήκοντα δ' ἔνορχα παρ' αὐτόθι μῆλ' ἱερεύσειν</p>
 <p>ἐς πηγάς, ὅθι τοι τέμενος βωμός τε θυήεις.</p>
 <p>ὣς ἠρᾶθ' ὃ γέρων, σὺ δέ οἱ νόον οὐκ ἐτέλεσσας.</p>
 <p>νῦν δ' ἐπεὶ οὐ νέομαί γε φίλην ἐς πατρίδα γαῖαν <font color="GREEN">150</font></p>
 <p>Πατρόκλῳ ἥρωϊ κόμην ὀπάσαιμι φέρεσθαι.</p>
 <p> </p>
 <p>ὣς εἰπὼν ἐν χερσὶ κόμην ἑτάροιο φίλοιο</p>
 <p>θῆκεν, τοῖσι δὲ πᾶσιν ὑφ' ἵμερον ὦρσε γόοιο.</p>
 <p>καί νύ κ' ὀδυρομένοισιν ἔδυ φάος ἠελίοιο</p>
 <p>εἰ μὴ Ἀχιλλεὺς αἶψ' Ἀγαμέμνονι εἶπε παραστάς: <font color="GREEN">155</font></p>
 <p>Ἀτρεί̈δη, σοὶ γάρ τε μάλιστά γε λαὸς Ἀχαιῶν</p>
 <p>πείσονται μύθοισι, γόοιο μὲν ἔστι καὶ ἆσαι,</p>
 <p>νῦν δ' ἀπὸ πυρκαϊῆς σκέδασον καὶ δεῖπνον ἄνωχθι</p>
 <p>ὅπλεσθαι: τάδε δ' ἀμφὶ πονησόμεθ' οἷσι μάλιστα</p>
 <p>κήδεός ἐστι νέκυς: παρὰ δ' οἵ τ' ἀγοὶ ἄμμι μενόντων. <font color="GREEN">160</font></p>
 <p>αὐτὰρ ἐπεὶ τό γ' ἄκουσεν ἄναξ ἀνδρῶν Ἀγαμέμνων,</p>
 <p>αὐτίκα λαὸν μὲν σκέδασεν κατὰ νῆας ἐί̈σας,</p>
 <p>κηδεμόνες δὲ παρ' αὖθι μένον καὶ νήεον ὕλην,</p>
 <p>ποίησαν δὲ πυρὴν ἑκατόμπεδον ἔνθα καὶ ἔνθα,</p>
 <p>ἐν δὲ πυρῇ ὑπάτῃ νεκρὸν θέσαν ἀχνύμενοι κῆρ. <font color="GREEN">165</font></p>
 <p>πολλὰ δὲ ἴφια μῆλα καὶ εἰλίποδας ἕλικας βοῦς</p>
 <p>πρόσθε πυρῆς ἔδερόν τε καὶ ἄμφεπον: ἐκ δ' ἄρα πάντων</p>
 <p>δημὸν ἑλὼν ἐκάλυψε νέκυν μεγάθυμος Ἀχιλλεὺς</p>
 <p>ἐς πόδας ἐκ κεφαλῆς, περὶ δὲ δρατὰ σώματα νήει.</p>
 <p>ἐν δ' ἐτίθει μέλιτος καὶ ἀλείφατος ἀμφιφορῆας <font color="GREEN">170</font></p>
 <p>πρὸς λέχεα κλίνων: πίσυρας δ' ἐριαύχενας ἵππους</p>
 <p>ἐσσυμένως ἐνέβαλλε πυρῇ μεγάλα στεναχίζων.</p>
 <p>ἐννέα τῷ γε ἄνακτι τραπεζῆες κύνες ἦσαν,</p>
 <p>καὶ μὲν τῶν ἐνέβαλλε πυρῇ δύο δειροτομήσας,</p>
 <p>δώδεκα δὲ Τρώων μεγαθύμων υἱέας ἐσθλοὺς <font color="GREEN">175</font></p>
 <p>χαλκῷ δηϊόων: κακὰ δὲ φρεσὶ μήδετο ἔργα:</p>
 <p>ἐν δὲ πυρὸς μένος ἧκε σιδήρεον ὄφρα νέμοιτο.</p>
 <p>ᾤμωξέν τ' ἄρ' ἔπειτα, φίλον δ' ὀνόμηνεν ἑταῖρον:</p>
 <p>χαῖρέ μοι ὦ Πάτροκλε καὶ εἰν Ἀί̈δαο δόμοισι:</p>
 <p>πάντα γὰρ ἤδη τοι τελέω τὰ πάροιθεν ὑπέστην, <font color="GREEN">180</font></p>
 <p>δώδεκα μὲν Τρώων μεγαθύμων υἱέας ἐσθλοὺς</p>
 <p>τοὺς ἅμα σοὶ πάντας πῦρ ἐσθίει: Ἕκτορα δ' οὔ τι</p>
 <p>δώσω Πριαμίδην πυρὶ δαπτέμεν, ἀλλὰ κύνεσσιν.</p>
 <p> </p>
 <p>ὣς φάτ' ἀπειλήσας: τὸν δ' οὐ κύνες ἀμφεπένοντο,</p>
 <p>ἀλλὰ κύνας μὲν ἄλαλκε Διὸς θυγάτηρ Ἀφροδίτη <font color="GREEN">185</font></p>
 <p>ἤματα καὶ νύκτας, ῥοδόεντι δὲ χρῖεν ἐλαίῳ</p>
 <p>ἀμβροσίῳ, ἵνα μή μιν ἀποδρύφοι ἑλκυστάζων.</p>
 <p>τῷ δ' ἐπὶ κυάνεον νέφος ἤγαγε Φοῖβος Ἀπόλλων</p>
 <p>οὐρανόθεν πεδίον δέ, κάλυψε δὲ χῶρον ἅπαντα</p>
 <p>ὅσσον ἐπεῖχε νέκυς, μὴ πρὶν μένος ἠελίοιο <font color="GREEN">190</font></p>
 <p>σκήλει' ἀμφὶ περὶ χρόα ἴνεσιν ἠδὲ μέλεσσιν.</p>
 <p>οὐδὲ πυρὴ Πατρόκλου ἐκαίετο τεθνηῶτος:</p>
 <p>ἔνθ' αὖτ' ἀλλ' ἐνόησε ποδάρκης δῖος Ἀχιλλεύς:</p>
 <p>στὰς ἀπάνευθε πυρῆς δοιοῖς ἠρᾶτ' ἀνέμοισι</p>
 <p>Βορέῃ καὶ Ζεφύρῳ, καὶ ὑπίσχετο ἱερὰ καλά: <font color="GREEN">195</font></p>
 <p>πολλὰ δὲ καὶ σπένδων χρυσέῳ δέπαϊ λιτάνευεν</p>
 <p>ἐλθέμεν, ὄφρα τάχιστα πυρὶ φλεγεθοίατο νεκροί,</p>
 <p>ὕλη τε σεύαιτο καήμεναι. ὦκα δὲ Ἶρις</p>
 <p>ἀράων ἀί̈ουσα μετάγγελος ἦλθ' ἀνέμοισιν.</p>
 <p>οἳ μὲν ἄρα Ζεφύροιο δυσαέος ἀθρόοι ἔνδον <font color="GREEN">200</font></p>
 <p>εἰλαπίνην δαίνυντο: θέουσα δὲ Ἶρις ἐπέστη</p>
 <p>βηλῷ ἔπι λιθέῳ: τοὶ δ' ὡς ἴδον ὀφθαλμοῖσι</p>
 <p>πάντες ἀνήϊξαν, κάλεόν τέ μιν εἰς ἓ ἕκαστος:</p>
 <p>ἣ δ' αὖθ' ἕζεσθαι μὲν ἀνήνατο, εἶπε δὲ μῦθον:</p>
 <p>οὐχ ἕδος: εἶμι γὰρ αὖτις ἐπ' Ὠκεανοῖο ῥέεθρα <font color="GREEN">205</font></p>
 <p>Αἰθιόπων ἐς γαῖαν, ὅθι ῥέζουσ' ἑκατόμβας</p>
 <p>ἀθανάτοις, ἵνα δὴ καὶ ἐγὼ μεταδαίσομαι ἱρῶν.</p>
 <p>ἀλλ' Ἀχιλεὺς Βορέην ἠδὲ Ζέφυρον κελαδεινὸν</p>
 <p>ἐλθεῖν ἀρᾶται, καὶ ὑπίσχεται ἱερὰ καλά,</p>
 <p>ὄφρα πυρὴν ὄρσητε καήμεναι, ᾗ ἔνι κεῖται <font color="GREEN">210</font></p>
 <p>Πάτροκλος, τὸν πάντες ἀναστενάχουσιν Ἀχαιοί.</p>
 <p> </p>
 <p>ἣ μὲν ἄρ' ὣς εἰποῦσ' ἀπεβήσετο, τοὶ δ' ὀρέοντο</p>
 <p>ἠχῇ θεσπεσίῃ νέφεα κλονέοντε πάροιθεν.</p>
 <p>αἶψα δὲ πόντον ἵκανον ἀήμεναι, ὦρτο δὲ κῦμα</p>
 <p>πνοιῇ ὕπο λιγυρῇ: Τροίην δ' ἐρίβωλον ἱκέσθην, <font color="GREEN">215</font></p>
 <p>ἐν δὲ πυρῇ πεσέτην, μέγα δ' ἴαχε θεσπιδαὲς πῦρ.</p>
 <p>παννύχιοι δ' ἄρα τοί γε πυρῆς ἄμυδις φλόγ' ἔβαλλον</p>
 <p>φυσῶντες λιγέως: ὃ δὲ πάννυχος ὠκὺς Ἀχιλλεὺς</p>
 <p>χρυσέου ἐκ κρητῆρος ἑλὼν δέπας ἀμφικύπελλον</p>
 <p>οἶνον ἀφυσσόμενος χαμάδις χέε, δεῦε δὲ γαῖαν <font color="GREEN">220</font></p>
 <p>ψυχὴν κικλήσκων Πατροκλῆος δειλοῖο.</p>
 <p>ὡς δὲ πατὴρ οὗ παιδὸς ὀδύρεται ὀστέα καίων</p>
 <p>νυμφίου, ὅς τε θανὼν δειλοὺς ἀκάχησε τοκῆας,</p>
 <p>ὣς Ἀχιλεὺς ἑτάροιο ὀδύρετο ὀστέα καίων,</p>
 <p>ἑρπύζων παρὰ πυρκαϊὴν ἁδινὰ στεναχίζων. <font color="GREEN">225</font></p>
 <p> </p>
 <p>ἦμος δ' ἑωσφόρος εἶσι φόως ἐρέων ἐπὶ γαῖαν,</p>
 <p>ὅν τε μέτα κροκόπεπλος ὑπεὶρ ἅλα κίδναται ἠώς,</p>
 <p>τῆμος πυρκαϊὴ ἐμαραίνετο, παύσατο δὲ φλόξ.</p>
 <p>οἳ δ' ἄνεμοι πάλιν αὖτις ἔβαν οἶκον δὲ νέεσθαι</p>
 <p>Θρηί̈κιον κατὰ πόντον: ὃ δ' ἔστενεν οἴδματι θύων. <font color="GREEN">230</font></p>
 <p>Πηλεί̈δης δ' ἀπὸ πυρκαϊῆς ἑτέρωσε λιασθεὶς</p>
 <p>κλίνθη κεκμηώς, ἐπὶ δὲ γλυκὺς ὕπνος ὄρουσεν:</p>
 <p>οἳ δ' ἀμφ' Ἀτρεί̈ωνα ἀολλέες ἠγερέθοντο:</p>
 <p>τῶν μιν ἐπερχομένων ὅμαδος καὶ δοῦπος ἔγειρεν,</p>
 <p>ἕζετο δ' ὀρθωθεὶς καί σφεας πρὸς μῦθον ἔειπεν: <font color="GREEN">235</font></p>
 <p>Ἀτρεί̈δη τε καὶ ἄλλοι ἀριστῆες Παναχαιῶν,</p>
 <p>πρῶτον μὲν κατὰ πυρκαϊὴν σβέσατ' αἴθοπι οἴνῳ</p>
 <p>πᾶσαν, ὁπόσσον ἐπέσχε πυρὸς μένος: αὐτὰρ ἔπειτα</p>
 <p>ὀστέα Πατρόκλοιο Μενοιτιάδαο λέγωμεν</p>
 <p>εὖ διαγιγνώσκοντες: ἀριφραδέα δὲ τέτυκται: <font color="GREEN">240</font></p>
 <p>ἐν μέσσῃ γὰρ ἔκειτο πυρῇ, τοὶ δ' ἄλλοι ἄνευθεν</p>
 <p>ἐσχατιῇ καίοντ' ἐπιμὶξ ἵπποι τε καὶ ἄνδρες.</p>
 <p>καὶ τὰ μὲν ἐν χρυσέῃ φιάλῃ καὶ δίπλακι δημῷ</p>
 <p>θείομεν, εἰς ὅ κεν αὐτὸς ἐγὼν Ἄϊδι κεύθωμαι.</p>
 <p>τύμβον δ' οὐ μάλα πολλὸν ἐγὼ πονέεσθαι ἄνωγα, <font color="GREEN">245</font></p>
 <p>ἀλλ' ἐπιεικέα τοῖον: ἔπειτα δὲ καὶ τὸν Ἀχαιοὶ</p>
 <p>εὐρύν θ' ὑψηλόν τε τιθήμεναι, οἵ κεν ἐμεῖο</p>
 <p>δεύτεροι ἐν νήεσσι πολυκλήϊσι λίπησθε.</p>
 <p> </p>
 <p>ὣς ἔφαθ', οἳ δ' ἐπίθοντο ποδώκεϊ Πηλεί̈ωνι.</p>
 <p>πρῶτον μὲν κατὰ πυρκαϊὴν σβέσαν αἴθοπι οἴνῳ <font color="GREEN">250</font></p>
 <p>ὅσσον ἐπὶ φλὸξ ἦλθε, βαθεῖα δὲ κάππεσε τέφρη:</p>
 <p>κλαίοντες δ' ἑτάροιο ἐνηέος ὀστέα λευκὰ</p>
 <p>ἄλλεγον ἐς χρυσέην φιάλην καὶ δίπλακα δημόν,</p>
 <p>ἐν κλισίῃσι δὲ θέντες ἑανῷ λιτὶ κάλυψαν:</p>
 <p>τορνώσαντο δὲ σῆμα θεμείλιά τε προβάλοντο <font color="GREEN">255</font></p>
 <p>ἀμφὶ πυρήν: εἶθαρ δὲ χυτὴν ἐπὶ γαῖαν ἔχευαν,</p>
 <p>χεύαντες δὲ τὸ σῆμα πάλιν κίον. αὐτὰρ Ἀχιλλεὺς</p>
 <p>αὐτοῦ λαὸν ἔρυκε καὶ ἵζανεν εὐρὺν ἀγῶνα,</p>
 <p>νηῶν δ' ἔκφερ' ἄεθλα λέβητάς τε τρίποδάς τε</p>
 <p>ἵππους θ' ἡμιόνους τε βοῶν τ' ἴφθιμα κάρηνα, <font color="GREEN">260</font></p>
 <p>ἠδὲ γυναῖκας ἐϋζώνους πολιόν τε σίδηρον.</p>
 <p>ἱππεῦσιν μὲν πρῶτα ποδώκεσιν ἀγλά' ἄεθλα</p>
 <p>θῆκε γυναῖκα ἄγεσθαι ἀμύμονα ἔργα ἰδυῖαν</p>
 <p>καὶ τρίποδ' ὠτώεντα δυωκαιεικοσίμετρον</p>
 <p>τῷ πρώτῳ: ἀτὰρ αὖ τῷ δευτέρῳ ἵππον ἔθηκεν <font color="GREEN">265</font></p>
 <p>ἑξέτε' ἀδμήτην βρέφος ἡμίονον κυέουσαν:</p>
 <p>αὐτὰρ τῷ τριτάτῳ ἄπυρον κατέθηκε λέβητα</p>
 <p>καλὸν τέσσαρα μέτρα κεχανδότα λευκὸν ἔτ' αὔτως:</p>
 <p>τῷ δὲ τετάρτῳ θῆκε δύω χρυσοῖο τάλαντα,</p>
 <p>πέμπτῳ δ' ἀμφίθετον φιάλην ἀπύρωτον ἔθηκε. <font color="GREEN">270</font></p>
 <p>στῆ δ' ὀρθὸς καὶ μῦθον ἐν Ἀργείοισιν ἔειπεν:</p>
 <p>Ἀτρεί̈δη τε καὶ ἄλλοι ἐϋκνήμιδες Ἀχαιοὶ</p>
 <p>ἱππῆας τάδ' ἄεθλα δεδεγμένα κεῖτ' ἐν ἀγῶνι.</p>
 <p>εἰ μὲν νῦν ἐπὶ ἄλλῳ ἀεθλεύοιμεν Ἀχαιοὶ</p>
 <p>ἦ τ' ἂν ἐγὼ τὰ πρῶτα λαβὼν κλισίην δὲ φεροίμην. <font color="GREEN">275</font></p>
 <p>ἴστε γὰρ ὅσσον ἐμοὶ ἀρετῇ περιβάλλετον ἵπποι:</p>
 <p>ἀθάνατοί τε γάρ εἰσι, Ποσειδάων δὲ πόρ' αὐτοὺς</p>
 <p>πατρὶ ἐμῷ Πηλῆϊ, ὃ δ' αὖτ' ἐμοὶ ἐγγυάλιξεν.</p>
 <p>ἀλλ' ἤτοι μὲν ἐγὼ μενέω καὶ μώνυχες ἵπποι:</p>
 <p>τοίου γὰρ κλέος ἐσθλὸν ἀπώλεσαν ἡνιόχοιο <font color="GREEN">280</font></p>
 <p>ἠπίου, ὅς σφωϊν μάλα πολλάκις ὑγρὸν ἔλαιον</p>
 <p>χαιτάων κατέχευε λοέσσας ὕδατι λευκῷ.</p>
 <p>τὸν τώ γ' ἑσταότες πενθείετον, οὔδεϊ δέ σφι</p>
 <p>χαῖται ἐρηρέδαται, τὼ δ' ἕστατον ἀχνυμένω κῆρ.</p>
 <p>ἄλλοι δὲ στέλλεσθε κατὰ στρατόν, ὅς τις Ἀχαιῶν <font color="GREEN">285</font></p>
 <p>ἵπποισίν τε πέποιθε καὶ ἅρμασι κολλητοῖσιν.</p>
 <p>ὣς φάτο Πηλεί̈δης, ταχέες δ' ἱππῆες ἄγερθεν.</p>
 <p>ὦρτο πολὺ πρῶτος μὲν ἄναξ ἀνδρῶν Εὔμηλος</p>
 <p>Ἀδμήτου φίλος υἱός, ὃς ἱπποσύνῃ ἐκέκαστο:</p>
 <p>τῷ δ' ἐπὶ Τυδεί̈δης ὦρτο κρατερὸς Διομήδης, <font color="GREEN">290</font></p>
 <p>ἵππους δὲ Τρῳοὺς ὕπαγε ζυγόν, οὕς ποτ' ἀπηύρα</p>
 <p>Αἰνείαν, ἀτὰρ αὐτὸν ὑπεξεσάωσεν Ἀπόλλων.</p>
 <p>τῷ δ' ἄρ' ἐπ' Ἀτρεί̈δης ὦρτο ξανθὸς Μενέλαος</p>
 <p>διογενής, ὑπὸ δὲ ζυγὸν ἤγαγεν ὠκέας ἵππους</p>
 <p>Αἴθην τὴν Ἀγαμεμνονέην τὸν ἑόν τε Πόδαργον: <font color="GREEN">295</font></p>
 <p>τὴν Ἀγαμέμνονι δῶκ' Ἀγχισιάδης Ἐχέπωλος</p>
 <p>δῶρ', ἵνα μή οἱ ἕποιθ' ὑπὸ Ἴλιον ἠνεμόεσσαν,</p>
 <p>ἀλλ' αὐτοῦ τέρποιτο μένων: μέγα γάρ οἱ ἔδωκε</p>
 <p>Ζεὺς ἄφενος, ναῖεν δ' ὅ γ' ἐν εὐρυχόρῳ Σικυῶνι:</p>
 <p>τὴν ὅ γ' ὑπὸ ζυγὸν ἦγε μέγα δρόμου ἰσχανόωσαν. <font color="GREEN">300</font></p>
 <p>Ἀντίλοχος δὲ τέταρτος ἐύ̈τριχας ὁπλίσαθ' ἵππους,</p>
 <p>Νέστορος ἀγλαὸς υἱὸς ὑπερθύμοιο ἄνακτος</p>
 <p>τοῦ Νηληϊάδαο: Πυλοιγενέες δέ οἱ ἵπποι</p>
 <p>ὠκύποδες φέρον ἅρμα: πατὴρ δέ οἱ ἄγχι παραστὰς</p>
 <p>μυθεῖτ' εἰς ἀγαθὰ φρονέων νοέοντι καὶ αὐτῷ: <font color="GREEN">305</font></p>
 <p>Ἀντίλοχ' ἤτοι μέν σε νέον περ ἐόντ' ἐφίλησαν</p>
 <p>Ζεύς τε Ποσειδάων τε, καὶ ἱπποσύνας ἐδίδαξαν</p>
 <p>παντοίας: τὼ καί σε διδασκέμεν οὔ τι μάλα χρεώ:</p>
 <p>οἶσθα γὰρ εὖ περὶ τέρμαθ' ἑλισσέμεν: ἀλλά τοι ἵπποι</p>
 <p>βάρδιστοι θείειν: τώ τ' οἴω λοίγι' ἔσεσθαι. <font color="GREEN">310</font></p>
 <p>τῶν δ' ἵπποι μὲν ἔασιν ἀφάρτεροι, οὐδὲ μὲν αὐτοὶ</p>
 <p>πλείονα ἴσασιν σέθεν αὐτοῦ μητίσασθαι.</p>
 <p>ἀλλ' ἄγε δὴ σὺ φίλος μῆτιν ἐμβάλλεο θυμῷ</p>
 <p>παντοίην, ἵνα μή σε παρεκπροφύγῃσιν ἄεθλα.</p>
 <p>μήτι τοι δρυτόμος μέγ' ἀμείνων ἠὲ βίηφι: <font color="GREEN">315</font></p>
 <p>μήτι δ' αὖτε κυβερνήτης ἐνὶ οἴνοπι πόντῳ</p>
 <p>νῆα θοὴν ἰθύνει ἐρεχθομένην ἀνέμοισι:</p>
 <p>μήτι δ' ἡνίοχος περιγίγνεται ἡνιόχοιο.</p>
 <p>ἀλλ' ὃς μέν θ' ἵπποισι καὶ ἅρμασιν οἷσι πεποιθὼς</p>
 <p>ἀφραδέως ἐπὶ πολλὸν ἑλίσσεται ἔνθα καὶ ἔνθα, <font color="GREEN">320</font></p>
 <p>ἵπποι δὲ πλανόωνται ἀνὰ δρόμον, οὐδὲ κατίσχει:</p>
 <p>ὃς δέ κε κέρδεα εἰδῇ ἐλαύνων ἥσσονας ἵππους,</p>
 <p>αἰεὶ τέρμ' ὁρόων στρέφει ἐγγύθεν, οὐδέ ἑ λήθει</p>
 <p>ὅππως τὸ πρῶτον τανύσῃ βοέοισιν ἱμᾶσιν,</p>
 <p>ἀλλ' ἔχει ἀσφαλέως καὶ τὸν προὔχοντα δοκεύει. <font color="GREEN">325</font></p>
 <p>σῆμα δέ τοι ἐρέω μάλ' ἀριφραδές, οὐδέ σε λήσει.</p>
 <p>ἕστηκε ξύλον αὖον ὅσον τ' ὄργυι' ὑπὲρ αἴης</p>
 <p>ἢ δρυὸς ἢ πεύκης: τὸ μὲν οὐ καταπύθεται ὄμβρῳ,</p>
 <p>λᾶε δὲ τοῦ ἑκάτερθεν ἐρηρέδαται δύο λευκὼ</p>
 <p>ἐν ξυνοχῇσιν ὁδοῦ, λεῖος δ' ἱππόδρομος ἀμφὶς <font color="GREEN">330</font></p>
 <p>ἤ τευ σῆμα βροτοῖο πάλαι κατατεθνηῶτος,</p>
 <p>ἢ τό γε νύσσα τέτυκτο ἐπὶ προτέρων ἀνθρώπων,</p>
 <p>καὶ νῦν τέρματ' ἔθηκε ποδάρκης δῖος Ἀχιλλεύς.</p>
 <p>τῷ σὺ μάλ' ἐγχρίμψας ἐλάαν σχεδὸν ἅρμα καὶ ἵππους,</p>
 <p>αὐτὸς δὲ κλινθῆναι ἐϋπλέκτῳ ἐνὶ δίφρῳ <font color="GREEN">335</font></p>
 <p>ἦκ' ἐπ' ἀριστερὰ τοῖιν: ἀτὰρ τὸν δεξιὸν ἵππον</p>
 <p>κένσαι ὁμοκλήσας, εἶξαί τέ οἱ ἡνία χερσίν.</p>
 <p>ἐν νύσσῃ δέ τοι ἵππος ἀριστερὸς ἐγχριμφθήτω,</p>
 <p>ὡς ἄν τοι πλήμνη γε δοάσσεται ἄκρον ἱκέσθαι</p>
 <p>κύκλου ποιητοῖο: λίθου δ' ἀλέασθαι ἐπαυρεῖν, <font color="GREEN">340</font></p>
 <p>μή πως ἵππους τε τρώσῃς κατά θ' ἅρματα ἄξῃς:</p>
 <p>χάρμα δὲ τοῖς ἄλλοισιν, ἐλεγχείη δὲ σοὶ αὐτῷ</p>
 <p>ἔσσεται: ἀλλὰ φίλος φρονέων πεφυλαγμένος εἶναι.</p>
 <p>εἰ γάρ κ' ἐν νύσσῃ γε παρεξελάσῃσθα διώκων,</p>
 <p>οὐκ ἔσθ' ὅς κέ σ' ἕλῃσι μετάλμενος οὐδὲ παρέλθῃ, <font color="GREEN">345</font></p>
 <p>οὐδ' εἴ κεν μετόπισθεν Ἀρίονα δῖον ἐλαύνοι</p>
 <p>Ἀδρήστου ταχὺν ἵππον, ὃς ἐκ θεόφιν γένος ἦεν,</p>
 <p>ἢ τοὺς Λαομέδοντος, οἳ ἐνθάδε γ' ἔτραφεν ἐσθλοί.</p>
 <p> </p>
 <p>ὣς εἰπὼν Νέστωρ Νηλήϊος ἂψ ἐνὶ χώρῃ</p>
 <p>ἕζετ', ἐπεὶ ᾧ παιδὶ ἑκάστου πείρατ' ἔειπε. <font color="GREEN">350</font></p>
 <p>Μηριόνης δ' ἄρα πέμπτος ἐύ̈τριχας ὁπλίσαθ' ἵππους.</p>
 <p>ἂν δ' ἔβαν ἐς δίφρους, ἐν δὲ κλήρους ἐβάλοντο:</p>
 <p>πάλλ' Ἀχιλεύς, ἐκ δὲ κλῆρος θόρε Νεστορίδαο</p>
 <p>Ἀντιλόχου: μετὰ τὸν δ' ἔλαχε κρείων Εὔμηλος:</p>
 <p>τῷ δ' ἄρ' ἐπ' Ἀτρεί̈δης δουρὶ κλειτὸς Μενέλαος, <font color="GREEN">355</font></p>
 <p>τῷ δ' ἐπὶ Μηριόνης λάχ' ἐλαυνέμεν: ὕστατος αὖτε</p>
 <p>Τυδεί̈δης ὄχ' ἄριστος ἐὼν λάχ' ἐλαυνέμεν ἵππους.</p>
 <p>στὰν δὲ μεταστοιχί, σήμηνε δὲ τέρματ' Ἀχιλλεὺς</p>
 <p>τηλόθεν ἐν λείῳ πεδίῳ: παρὰ δὲ σκοπὸν εἷσεν</p>
 <p>ἀντίθεον Φοίνικα ὀπάονα πατρὸς ἑοῖο, <font color="GREEN">360</font></p>
 <p>ὡς μεμνέῳτο δρόμους καὶ ἀληθείην ἀποείποι.</p>
 <p> </p>
 <p>οἳ δ' ἅμα πάντες ἐφ' ἵπποιιν μάστιγας ἄειραν,</p>
 <p>πέπληγόν θ' ἱμᾶσιν, ὁμόκλησάν τ' ἐπέεσσιν</p>
 <p>ἐσσυμένως: οἳ δ' ὦκα διέπρησσον πεδίοιο</p>
 <p>νόσφι νεῶν ταχέως: ὑπὸ δὲ στέρνοισι κονίη <font color="GREEN">365</font></p>
 <p>ἵστατ' ἀειρομένη ὥς τε νέφος ἠὲ θύελλα,</p>
 <p>χαῖται δ' ἐρρώοντο μετὰ πνοιῇς ἀνέμοιο.</p>
 <p>ἅρματα δ' ἄλλοτε μὲν χθονὶ πίλνατο πουλυβοτείρῃ,</p>
 <p>ἄλλοτε δ' ἀί̈ξασκε μετήορα: τοὶ δ' ἐλατῆρες</p>
 <p>ἕστασαν ἐν δίφροισι, πάτασσε δὲ θυμὸς ἑκάστου <font color="GREEN">370</font></p>
 <p>νίκης ἱεμένων: κέκλοντο δὲ οἷσιν ἕκαστος</p>
 <p>ἵπποις, οἳ δ' ἐπέτοντο κονίοντες πεδίοιο.</p>
 <p> </p>
 <p>ἀλλ' ὅτε δὴ πύματον τέλεον δρόμον ὠκέες ἵπποι</p>
 <p>ἂψ ἐφ' ἁλὸς πολιῆς, τότε δὴ ἀρετή γε ἑκάστου</p>
 <p>φαίνετ', ἄφαρ δ' ἵπποισι τάθη δρόμος: ὦκα δ' ἔπειτα <font color="GREEN">375</font></p>
 <p>αἳ Φηρητιάδαο ποδώκεες ἔκφερον ἵπποι.</p>
 <p>τὰς δὲ μετ' ἐξέφερον Διομήδεος ἄρσενες ἵπποι</p>
 <p>Τρώϊοι, οὐδέ τι πολλὸν ἄνευθ' ἔσαν, ἀλλὰ μάλ' ἐγγύς:</p>
 <p>αἰεὶ γὰρ δίφρου ἐπιβησομένοισιν ἐί̈κτην,</p>
 <p>πνοιῇ δ' Εὐμήλοιο μετάφρενον εὐρέε τ' ὤμω <font color="GREEN">380</font></p>
 <p>θέρμετ': ἐπ' αὐτῷ γὰρ κεφαλὰς καταθέντε πετέσθην.</p>
 <p>καί νύ κεν ἢ παρέλασσ' ἢ ἀμφήριστον ἔθηκεν,</p>
 <p>εἰ μὴ Τυδέος υἷϊ κοτέσσατο Φοῖβος Ἀπόλλων,</p>
 <p>ὅς ῥά οἱ ἐκ χειρῶν ἔβαλεν μάστιγα φαεινήν.</p>
 <p>τοῖο δ' ἀπ' ὀφθαλμῶν χύτο δάκρυα χωομένοιο, <font color="GREEN">385</font></p>
 <p>οὕνεκα τὰς μὲν ὅρα ἔτι καὶ πολὺ μᾶλλον ἰούσας,</p>
 <p>οἳ δέ οἱ ἐβλάφθησαν ἄνευ κέντροιο θέοντες.</p>
 <p>οὐδ' ἄρ' Ἀθηναίην ἐλεφηράμενος λάθ' Ἀπόλλων</p>
 <p>Τυδεί̈δην, μάλα δ' ὦκα μετέσσυτο ποιμένα λαῶν,</p>
 <p>δῶκε δέ οἱ μάστιγα, μένος δ' ἵπποισιν ἐνῆκεν: <font color="GREEN">390</font></p>
 <p>ἣ δὲ μετ' Ἀδμήτου υἱὸν κοτέουσ' ἐβεβήκει,</p>
 <p>ἵππειον δέ οἱ ἦξε θεὰ ζυγόν: αἳ δέ οἱ ἵπποι</p>
 <p>ἀμφὶς ὁδοῦ δραμέτην, ῥυμὸς δ' ἐπὶ γαῖαν ἐλύσθη.</p>
 <p>αὐτὸς δ' ἐκ δίφροιο παρὰ τροχὸν ἐξεκυλίσθη,</p>
 <p>ἀγκῶνάς τε περιδρύφθη στόμα τε ῥῖνάς τε, <font color="GREEN">395</font></p>
 <p>θρυλίχθη δὲ μέτωπον ἐπ' ὀφρύσι: τὼ δέ οἱ ὄσσε</p>
 <p>δακρυόφι πλῆσθεν, θαλερὴ δέ οἱ ἔσχετο φωνή.</p>
 <p>Τυδεί̈δης δὲ παρατρέψας ἔχε μώνυχας ἵππους,</p>
 <p>πολλὸν τῶν ἄλλων ἐξάλμενος: ἐν γὰρ Ἀθήνη</p>
 <p>ἵπποις ἧκε μένος καὶ ἐπ' αὐτῷ κῦδος ἔθηκε. <font color="GREEN">400</font></p>
 <p>τῷ δ' ἄρ' ἐπ' Ἀτρεί̈δης εἶχε ξανθὸς Μενέλαος.</p>
 <p>Ἀντίλοχος δ' ἵπποισιν ἐκέκλετο πατρὸς ἑοῖο:</p>
 <p>ἔμβητον καὶ σφῶϊ: τιταίνετον ὅττι τάχιστα.</p>
 <p>ἤτοι μὲν κείνοισιν ἐριζέμεν οὔ τι κελεύω</p>
 <p>Τυδεί̈δεω ἵπποισι δαί̈φρονος, οἷσιν Ἀθήνη <font color="GREEN">405</font></p>
 <p>νῦν ὤρεξε τάχος καὶ ἐπ' αὐτῷ κῦδος ἔθηκεν:</p>
 <p>ἵππους δ' Ἀτρεί̈δαο κιχάνετε, μὴ δὲ λίπησθον,</p>
 <p>καρπαλίμως, μὴ σφῶϊν ἐλεγχείην καταχεύῃ</p>
 <p>Αἴθη θῆλυς ἐοῦσα: τί ἢ λείπεσθε φέριστοι;</p>
 <p>ὧδε γὰρ ἐξερέω, καὶ μὴν τετελεσμένον ἔσται: <font color="GREEN">410</font></p>
 <p>οὐ σφῶϊν κομιδὴ παρὰ Νέστορι ποιμένι λαῶν</p>
 <p>ἔσσεται, αὐτίκα δ' ὔμμε κατακτενεῖ ὀξέϊ χαλκῷ,</p>
 <p>αἴ κ' ἀποκηδήσαντε φερώμεθα χεῖρον ἄεθλον.</p>
 <p>ἀλλ' ἐφομαρτεῖτον καὶ σπεύδετον ὅττι τάχιστα:</p>
 <p>ταῦτα δ' ἐγὼν αὐτὸς τεχνήσομαι ἠδὲ νοήσω <font color="GREEN">415</font></p>
 <p>στεινωπῷ ἐν ὁδῷ παραδύμεναι, οὐδέ με λήσει.</p>
 <p> </p>
 <p>ὣς ἔφαθ', οἳ δὲ ἄνακτος ὑποδείσαντες ὁμοκλὴν</p>
 <p>μᾶλλον ἐπιδραμέτην ὀλίγον χρόνον: αἶψα δ' ἔπειτα</p>
 <p>στεῖνος ὁδοῦ κοίλης ἴδεν Ἀντίλοχος μενεχάρμης.</p>
 <p>ῥωχμὸς ἔην γαίης, ᾗ χειμέριον ἀλὲν ὕδωρ <font color="GREEN">420</font></p>
 <p>ἐξέρρηξεν ὁδοῖο, βάθυνε δὲ χῶρον ἅπαντα:</p>
 <p>τῇ ῥ' εἶχεν Μενέλαος ἁματροχιὰς ἀλεείνων.</p>
 <p>Ἀντίλοχος δὲ παρατρέψας ἔχε μώνυχας ἵππους</p>
 <p>ἐκτὸς ὁδοῦ, ὀλίγον δὲ παρακλίνας ἐδίωκεν.</p>
 <p>Ἀτρεί̈δης δ' ἔδεισε καὶ Ἀντιλόχῳ ἐγεγώνει: <font color="GREEN">425</font></p>
 <p>Ἀντίλοχ' ἀφραδέως ἱππάζεαι, ἀλλ' ἄνεχ' ἵππους:</p>
 <p>στεινωπὸς γὰρ ὁδός, τάχα δ' εὐρυτέρη παρελάσσαι:</p>
 <p>μή πως ἀμφοτέρους δηλήσεαι ἅρματι κύρσας.</p>
 <p>ὣς ἔφατ', Ἀντίλοχος δ' ἔτι καὶ πολὺ μᾶλλον ἔλαυνε</p>
 <p>κέντρῳ ἐπισπέρχων ὡς οὐκ ἀί̈οντι ἐοικώς. <font color="GREEN">430</font></p>
 <p>ὅσσα δὲ δίσκου οὖρα κατωμαδίοιο πέλονται,</p>
 <p>ὅν τ' αἰζηὸς ἀφῆκεν ἀνὴρ πειρώμενος ἥβης,</p>
 <p>τόσσον ἐπιδραμέτην: αἳ δ' ἠρώησαν ὀπίσσω</p>
 <p>Ἀτρεί̈δεω: αὐτὸς γὰρ ἑκὼν μεθέηκεν ἐλαύνειν</p>
 <p>μή πως συγκύρσειαν ὁδῷ ἔνι μώνυχες ἵπποι, <font color="GREEN">435</font></p>
 <p>δίφρους τ' ἀνστρέψειαν ἐϋπλεκέας, κατὰ δ' αὐτοὶ</p>
 <p>ἐν κονίῃσι πέσοιεν ἐπειγόμενοι περὶ νίκης.</p>
 <p>τὸν καὶ νεικείων προσέφη ξανθὸς Μενέλαος:</p>
 <p>Ἀντίλοχ' οὔ τις σεῖο βροτῶν ὀλοώτερος ἄλλος:</p>
 <p>ἔρρ', ἐπεὶ οὔ σ' ἔτυμόν γε φάμεν πεπνῦσθαι Ἀχαιοί. <font color="GREEN">440</font></p>
 <p>ἀλλ' οὐ μὰν οὐδ' ὧς ἄτερ ὅρκου οἴσῃ ἄεθλον.</p>
 <p> </p>
 <p>ὣς εἰπὼν ἵπποισιν ἐκέκλετο φώνησέν τε:</p>
 <p>μή μοι ἐρύκεσθον μὴ δ' ἕστατον ἀχνυμένω κῆρ.</p>
 <p>φθήσονται τούτοισι πόδες καὶ γοῦνα καμόντα</p>
 <p>ἢ ὑμῖν: ἄμφω γὰρ ἀτέμβονται νεότητος. <font color="GREEN">445</font></p>
 <p> </p>
 <p>ὣς ἔφαθ', οἳ δὲ ἄνακτος ὑποδείσαντες ὁμοκλὴν</p>
 <p>μᾶλλον ἐπιδραμέτην, τάχα δέ σφισιν ἄγχι γένοντο.</p>
 <p> </p>
 <p>Ἀργεῖοι δ' ἐν ἀγῶνι καθήμενοι εἰσορόωντο</p>
 <p>ἵππους: τοὶ δὲ πέτοντο κονίοντες πεδίοιο.</p>
 <p>πρῶτος δ' Ἰδομενεὺς Κρητῶν ἀγὸς ἐφράσαθ' ἵππους: <font color="GREEN">450</font></p>
 <p>ἧστο γὰρ ἐκτὸς ἀγῶνος ὑπέρτατος ἐν περιωπῇ:</p>
 <p>τοῖο δ' ἄνευθεν ἐόντος ὁμοκλητῆρος ἀκούσας</p>
 <p>ἔγνω, φράσσατο δ' ἵππον ἀριπρεπέα προὔχοντα,</p>
 <p>ὃς τὸ μὲν ἄλλο τόσον φοῖνιξ ἦν, ἐν δὲ μετώπῳ</p>
 <p>λευκὸν σῆμα τέτυκτο περίτροχον ἠύ̈τε μήνη. <font color="GREEN">455</font></p>
 <p>στῆ δ' ὀρθὸς καὶ μῦθον ἐν Ἀργείοισιν ἔειπεν:</p>
 <p>ὦ φίλοι Ἀργείων ἡγήτορες ἠδὲ μέδοντες</p>
 <p>οἶος ἐγὼν ἵππους αὐγάζομαι ἦε καὶ ὑμεῖς;</p>
 <p>ἄλλοι μοι δοκέουσι παροίτεροι ἔμμεναι ἵπποι,</p>
 <p>ἄλλος δ' ἡνίοχος ἰνδάλλεται: αἳ δέ που αὐτοῦ <font color="GREEN">460</font></p>
 <p>ἔβλαβεν ἐν πεδίῳ, αἳ κεῖσέ γε φέρτεραι ἦσαν:</p>
 <p>ἤτοι γὰρ τὰς πρῶτα ἴδον περὶ τέρμα βαλούσας,</p>
 <p>νῦν δ' οὔ πῃ δύναμαι ἰδέειν: πάντῃ δέ μοι ὄσσε</p>
 <p>Τρωϊκὸν ἂμ πεδίον παπταίνετον εἰσορόωντι:</p>
 <p>ἦε τὸν ἡνίοχον φύγον ἡνία, οὐδὲ δυνάσθη <font color="GREEN">465</font></p>
 <p>εὖ σχεθέειν περὶ τέρμα καὶ οὐκ ἐτύχησεν ἑλίξας:</p>
 <p>ἔνθά μιν ἐκπεσέειν ὀί̈ω σύν θ' ἅρματα ἆξαι,</p>
 <p>αἳ δ' ἐξηρώησαν, ἐπεὶ μένος ἔλλαβε θυμόν.</p>
 <p>ἀλλὰ ἴδεσθε καὶ ὔμμες ἀνασταδόν: οὐ γὰρ ἔγωγε</p>
 <p>εὖ διαγιγνώσκω: δοκέει δέ μοι ἔμμεναι ἀνὴρ <font color="GREEN">470</font></p>
 <p>Αἰτωλὸς γενεήν, μετὰ δ' Ἀργείοισιν ἀνάσσει</p>
 <p>Τυδέος ἱπποδάμου υἱὸς κρατερὸς Διομήδης.</p>
 <p>τὸν δ' αἰσχρῶς ἐνένιπεν Ὀϊλῆος ταχὺς Αἴας:</p>
 <p>Ἰδομενεῦ τί πάρος λαβρεύεαι; αἳ δέ τ' ἄνευθεν</p>
 <p>ἵπποι ἀερσίποδες πολέος πεδίοιο δίενται. <font color="GREEN">475</font></p>
 <p>οὔτε νεώτατός ἐσσι μετ' Ἀργείοισι τοσοῦτον,</p>
 <p>οὔτέ τοι ὀξύτατον κεφαλῆς ἐκδέρκεται ὄσσε:</p>
 <p>ἀλλ' αἰεὶ μύθοις λαβρεύεαι: οὐδέ τί σε χρὴ</p>
 <p>λαβραγόρην ἔμεναι: πάρα γὰρ καὶ ἀμείνονες ἄλλοι.</p>
 <p>ἵπποι δ' αὐταὶ ἔασι παροίτεραι, αἳ τὸ πάρος περ, <font color="GREEN">480</font></p>
 <p>Εὐμήλου, ἐν δ' αὐτὸς ἔχων εὔληρα βέβηκε.</p>
 <p> </p>
 <p>τὸν δὲ χολωσάμενος Κρητῶν ἀγὸς ἀντίον ηὔδα:</p>
 <p>Αἶαν νεῖκος ἄριστε κακοφραδὲς ἄλλά τε πάντα</p>
 <p>δεύεαι Ἀργείων, ὅτι τοι νόος ἐστὶν ἀπηνής.</p>
 <p>δεῦρό νυν ἢ τρίποδος περιδώμεθον ἠὲ λέβητος, <font color="GREEN">485</font></p>
 <p>ἴστορα δ' Ἀτρεί̈δην Ἀγαμέμνονα θείομεν ἄμφω,</p>
 <p>ὁππότεραι πρόσθ' ἵπποι, ἵνα γνώῃς ἀποτίνων.</p>
 <p> </p>
 <p>ὣς ἔφατ', ὄρνυτο δ' αὐτίκ' Ὀϊλῆος ταχὺς Αἴας</p>
 <p>χωόμενος χαλεποῖσιν ἀμείψασθαι ἐπέεσσι:</p>
 <p>καί νύ κε δὴ προτέρω ἔτ' ἔρις γένετ' ἀμφοτέροισιν, <font color="GREEN">490</font></p>
 <p>εἰ μὴ Ἀχιλλεὺς αὐτὸς ἀνίστατο καὶ φάτο μῦθον:</p>
 <p>μηκέτι νῦν χαλεποῖσιν ἀμείβεσθον ἐπέεσσιν</p>
 <p>Αἶαν Ἰδομενεῦ τε κακοῖς, ἐπεὶ οὐδὲ ἔοικε.</p>
 <p>καὶ δ' ἄλλῳ νεμεσᾶτον ὅτις τοιαῦτά γε ῥέζοι.</p>
 <p>ἀλλ' ὑμεῖς ἐν ἀγῶνι καθήμενοι εἰσοράασθε <font color="GREEN">495</font></p>
 <p>ἵππους: οἳ δὲ τάχ' αὐτοὶ ἐπειγόμενοι περὶ νίκης</p>
 <p>ἐνθάδ' ἐλεύσονται: τότε δὲ γνώσεσθε ἕκαστος</p>
 <p>ἵππους Ἀργείων, οἳ δεύτεροι οἵ τε πάροιθεν.</p>
 <p> </p>
 <p>ὣς φάτο, Τυδεί̈δης δὲ μάλα σχεδὸν ἦλθε διώκων,</p>
 <p>μάστι δ' αἰὲν ἔλαυνε κατωμαδόν: οἳ δέ οἱ ἵπποι <font color="GREEN">500</font></p>
 <p>ὑψόσ' ἀειρέσθην ῥίμφα πρήσσοντε κέλευθον.</p>
 <p>αἰεὶ δ' ἡνίοχον κονίης ῥαθάμιγγες ἔβαλλον,</p>
 <p>ἅρματα δὲ χρυσῷ πεπυκασμένα κασσιτέρῳ τε</p>
 <p>ἵπποις ὠκυπόδεσσιν ἐπέτρεχον: οὐδέ τι πολλὴ</p>
 <p>γίγνετ' ἐπισσώτρων ἁρματροχιὴ κατόπισθεν <font color="GREEN">505</font></p>
 <p>ἐν λεπτῇ κονίῃ: τὼ δὲ σπεύδοντε πετέσθην.</p>
 <p>στῆ δὲ μέσῳ ἐν ἀγῶνι, πολὺς δ' ἀνεκήκιεν ἱδρὼς</p>
 <p>ἵππων ἔκ τε λόφων καὶ ἀπὸ στέρνοιο χαμᾶζε.</p>
 <p>αὐτὸς δ' ἐκ δίφροιο χαμαὶ θόρε παμφανόωντος,</p>
 <p>κλῖνε δ' ἄρα μάστιγα ποτὶ ζυγόν: οὐδὲ μάτησεν <font color="GREEN">510</font></p>
 <p>ἴφθιμος Σθένελος, ἀλλ' ἐσσυμένως λάβ' ἄεθλον,</p>
 <p>δῶκε δ' ἄγειν ἑτάροισιν ὑπερθύμοισι γυναῖκα</p>
 <p>καὶ τρίποδ' ὠτώεντα φέρειν: ὃ δ' ἔλυεν ὑφ' ἵππους.</p>
 <p>τῷ δ' ἄρ' ἐπ' Ἀντίλοχος Νηλήϊος ἤλασεν ἵππους</p>
 <p>κέρδεσιν, οὔ τι τάχει γε, παραφθάμενος Μενέλαον: <font color="GREEN">515</font></p>
 <p>ἀλλὰ καὶ ὧς Μενέλαος ἔχ' ἐγγύθεν ὠκέας ἵππους.</p>
 <p>ὅσσον δὲ τροχοῦ ἵππος ἀφίσταται, ὅς ῥα ἄνακτα</p>
 <p>ἕλκῃσιν πεδίοιο τιταινόμενος σὺν ὄχεσφι:</p>
 <p>τοῦ μέν τε ψαύουσιν ἐπισσώτρου τρίχες ἄκραι</p>
 <p>οὐραῖαι: ὃ δέ τ' ἄγχι μάλα τρέχει, οὐδέ τι πολλὴ <font color="GREEN">520</font></p>
 <p>χώρη μεσσηγὺς πολέος πεδίοιο θέοντος:</p>
 <p>τόσσον δὴ Μενέλαος ἀμύμονος Ἀντιλόχοιο</p>
 <p>λείπετ': ἀτὰρ τὰ πρῶτα καὶ ἐς δίσκουρα λέλειπτο,</p>
 <p>ἀλλά μιν αἶψα κίχανεν: ὀφέλλετο γὰρ μένος ἠὺ̈</p>
 <p>ἵππου τῆς Ἀγαμεμνονέης καλλίτριχος Αἴθης: <font color="GREEN">525</font></p>
 <p>εἰ δέ κ' ἔτι προτέρω γένετο δρόμος ἀμφοτέροισι,</p>
 <p>τώ κέν μιν παρέλασσ' οὐδ' ἀμφήριστον ἔθηκεν.</p>
 <p>αὐτὰρ Μηριόνης θεράπων ἐὺ̈ς Ἰδομενῆος</p>
 <p>λείπετ' ἀγακλῆος Μενελάου δουρὸς ἐρωήν:</p>
 <p>βάρδιστοι μὲν γάρ οἱ ἔσαν καλλίτριχες ἵπποι, <font color="GREEN">530</font></p>
 <p>ἤκιστος δ' ἦν αὐτὸς ἐλαυνέμεν ἅρμ' ἐν ἀγῶνι.</p>
 <p>υἱὸς δ' Ἀδμήτοιο πανύστατος ἤλυθεν ἄλλων</p>
 <p>ἕλκων ἅρματα καλὰ ἐλαύνων πρόσσοθεν ἵππους.</p>
 <p>τὸν δὲ ἰδὼν ᾤκτειρε ποδάρκης δῖος Ἀχιλλεύς,</p>
 <p>στὰς δ' ἄρ' ἐν Ἀργείοις ἔπεα πτερόεντ' ἀγόρευε: <font color="GREEN">535</font></p>
 <p>λοῖσθος ἀνὴρ ὤριστος ἐλαύνει μώνυχας ἵππους:</p>
 <p>ἀλλ' ἄγε δή οἱ δῶμεν ἀέθλιον ὡς ἐπιεικὲς</p>
 <p>δεύτερ': ἀτὰρ τὰ πρῶτα φερέσθω Τυδέος υἱός.</p>
 <p> </p>
 <p>ὣς ἔφαθ', οἳ δ' ἄρα πάντες ἐπῄνεον ὡς ἐκέλευε.</p>
 <p>καί νύ κέ οἱ πόρεν ἵππον, ἐπῄνησαν γὰρ Ἀχαιοί, <font color="GREEN">540</font></p>
 <p>εἰ μὴ ἄρ' Ἀντίλοχος μεγαθύμου Νέστορος υἱὸς</p>
 <p>Πηλεί̈δην Ἀχιλῆα δίκῃ ἠμείψατ' ἀναστάς:</p>
 <p>ὦ Ἀχιλεῦ μάλα τοι κεχολώσομαι αἴ κε τελέσσῃς</p>
 <p>τοῦτο ἔπος: μέλλεις γὰρ ἀφαιρήσεσθαι ἄεθλον</p>
 <p>τὰ φρονέων ὅτι οἱ βλάβεν ἅρματα καὶ ταχέ' ἵππω <font color="GREEN">545</font></p>
 <p>αὐτός τ' ἐσθλὸς ἐών: ἀλλ' ὤφελεν ἀθανάτοισιν</p>
 <p>εὔχεσθαι: τό κεν οὔ τι πανύστατος ἦλθε διώκων.</p>
 <p>εἰ δέ μιν οἰκτίρεις καί τοι φίλος ἔπλετο θυμῷ</p>
 <p>ἔστί τοι ἐν κλισίῃ χρυσὸς πολύς, ἔστι δὲ χαλκὸς</p>
 <p>καὶ πρόβατ', εἰσὶ δέ τοι δμῳαὶ καὶ μώνυχες ἵπποι: <font color="GREEN">550</font></p>
 <p>τῶν οἱ ἔπειτ' ἀνελὼν δόμεναι καὶ μεῖζον ἄεθλον</p>
 <p>ἠὲ καὶ αὐτίκα νῦν, ἵνα σ' αἰνήσωσιν Ἀχαιοί.</p>
 <p>τὴν δ' ἐγὼ οὐ δώσω: περὶ δ' αὐτῆς πειρηθήτω</p>
 <p>ἀνδρῶν ὅς κ' ἐθέλῃσιν ἐμοὶ χείρεσσι μάχεσθαι.</p>
 <p> </p>
 <p>ὣς φάτο, μείδησεν δὲ ποδάρκης δῖος Ἀχιλλεὺς <font color="GREEN">555</font></p>
 <p>χαίρων Ἀντιλόχῳ, ὅτι οἱ φίλος ἦεν ἑταῖρος:</p>
 <p>καί μιν ἀμειβόμενος ἔπεα πτερόεντα προσηύδα:</p>
 <p>Ἀντίλοχ', εἰ μὲν δή με κελεύεις οἴκοθεν ἄλλο</p>
 <p>Εὐμήλῳ ἐπιδοῦναι, ἐγὼ δέ κε καὶ τὸ τελέσσω.</p>
 <p>δώσω οἱ θώρηκα, τὸν Ἀστεροπαῖον ἀπηύρων <font color="GREEN">560</font></p>
 <p>χάλκεον, ᾧ πέρι χεῦμα φαεινοῦ κασσιτέροιο</p>
 <p>ἀμφιδεδίνηται: πολέος δέ οἱ ἄξιος ἔσται.</p>
 <p> </p>
 <p>ἦ ῥα, καὶ Αὐτομέδοντι φίλῳ ἐκέλευσεν ἑταίρῳ</p>
 <p>οἰσέμεναι κλισίηθεν: ὃ δ' ᾤχετο καί οἱ ἔνεικεν,</p>
 <p>Εὐμήλῳ δ' ἐν χερσὶ τίθει: ὃ δὲ δέξατο χαίρων. <font color="GREEN">565</font></p>
 <p> </p>
 <p>τοῖσι δὲ καὶ Μενέλαος ἀνίστατο θυμὸν ἀχεύων</p>
 <p>Ἀντιλόχῳ ἄμοτον κεχολωμένος: ἐν δ' ἄρα κῆρυξ</p>
 <p>χειρὶ σκῆπτρον ἔθηκε, σιωπῆσαί τε κέλευσεν</p>
 <p>Ἀργείους: ὃ δ' ἔπειτα μετηύδα ἰσόθεος φώς:</p>
 <p>Ἀντίλοχε πρόσθεν πεπνυμένε ποῖον ἔρεξας. <font color="GREEN">570</font></p>
 <p>ᾔσχυνας μὲν ἐμὴν ἀρετήν, βλάψας δέ μοι ἵππους</p>
 <p>τοὺς σοὺς πρόσθε βαλών, οἵ τοι πολὺ χείρονες ἦσαν.</p>
 <p>ἀλλ' ἄγετ' Ἀργείων ἡγήτορες ἠδὲ μέδοντες</p>
 <p>ἐς μέσον ἀμφοτέροισι δικάσσατε, μὴ δ' ἐπ' ἀρωγῇ,</p>
 <p>μή ποτέ τις εἴπῃσιν Ἀχαιῶν χαλκοχιτώνων: <font color="GREEN">575</font></p>
 <p>Ἀντίλοχον ψεύδεσσι βιησάμενος Μενέλαος</p>
 <p>οἴχεται ἵππον ἄγων, ὅτι οἱ πολὺ χείρονες ἦσαν</p>
 <p>ἵπποι, αὐτὸς δὲ κρείσσων ἀρετῇ τε βίῃ τε.</p>
 <p>εἰ δ' ἄγ' ἐγὼν αὐτὸς δικάσω, καί μ' οὔ τινά φημι</p>
 <p>ἄλλον ἐπιπλήξειν Δαναῶν: ἰθεῖα γὰρ ἔσται. <font color="GREEN">580</font></p>
 <p>Ἀντίλοχ' εἰ δ' ἄγε δεῦρο διοτρεφές, ἣ θέμις ἐστί,</p>
 <p>στὰς ἵππων προπάροιθε καὶ ἅρματος, αὐτὰρ ἱμάσθλην</p>
 <p>χερσὶν ἔχε ῥαδινήν, ᾗ περ τὸ πρόσθεν ἔλαυνες,</p>
 <p>ἵππων ἁψάμενος γαιήοχον ἐννοσίγαιον</p>
 <p>ὄμνυθι μὴ μὲν ἑκὼν τὸ ἐμὸν δόλῳ ἅρμα πεδῆσαι. <font color="GREEN">585</font></p>
 <p>τὸν δ' αὖτ' Ἀντίλοχος πεπνυμένος ἀντίον ηὔδα:</p>
 <p>ἄνσχεο νῦν: πολλὸν γὰρ ἔγωγε νεώτερός εἰμι</p>
 <p>σεῖο ἄναξ Μενέλαε, σὺ δὲ πρότερος καὶ ἀρείων.</p>
 <p>οἶσθ' οἷαι νέου ἀνδρὸς ὑπερβασίαι τελέθουσι:</p>
 <p>κραιπνότερος μὲν γάρ τε νόος, λεπτὴ δέ τε μῆτις. <font color="GREEN">590</font></p>
 <p>τώ τοι ἐπιτλήτω κραδίη: ἵππον δέ τοι αὐτὸς</p>
 <p>δώσω, τὴν ἀρόμην. εἰ καί νύ κεν οἴκοθεν ἄλλο</p>
 <p>μεῖζον ἐπαιτήσειας, ἄφαρ κέ τοι αὐτίκα δοῦναι</p>
 <p>βουλοίμην ἢ σοί γε διοτρεφὲς ἤματα πάντα</p>
 <p>ἐκ θυμοῦ πεσέειν καὶ δαίμοσιν εἶναι ἀλιτρός. <font color="GREEN">595</font></p>
 <p> </p>
 <p>ἦ ῥα καὶ ἵππον ἄγων μεγαθύμου Νέστορος υἱὸς</p>
 <p>ἐν χείρεσσι τίθει Μενελάου: τοῖο δὲ θυμὸς</p>
 <p>ἰάνθη ὡς εἴ τε περὶ σταχύεσσιν ἐέρση</p>
 <p>ληί̈ου ἀλδήσκοντος, ὅτε φρίσσουσιν ἄρουραι:</p>
 <p>ὣς ἄρα σοὶ Μενέλαε μετὰ φρεσὶ θυμὸς ἰάνθη. <font color="GREEN">600</font></p>
 <p>καί μιν φωνήσας ἔπεα πτερόεντα προσηύδα:</p>
 <p>Ἀντίλοχε νῦν μέν τοι ἐγὼν ὑποείξομαι αὐτὸς</p>
 <p>χωόμενος, ἐπεὶ οὔ τι παρήορος οὐδ' ἀεσίφρων</p>
 <p>ἦσθα πάρος: νῦν αὖτε νόον νίκησε νεοίη.</p>
 <p>δεύτερον αὖτ' ἀλέασθαι ἀμείνονας ἠπεροπεύειν. <font color="GREEN">605</font></p>
 <p>οὐ γάρ κέν με τάχ' ἄλλος ἀνὴρ παρέπεισεν Ἀχαιῶν.</p>
 <p>ἀλλὰ σὺ γὰρ δὴ πολλὰ πάθες καὶ πολλὰ μόγησας</p>
 <p>σός τε πατὴρ ἀγαθὸς καὶ ἀδελφεὸς εἵνεκ' ἐμεῖο:</p>
 <p>τώ τοι λισσομένῳ ἐπιπείσομαι, ἠδὲ καὶ ἵππον</p>
 <p>δώσω ἐμήν περ ἐοῦσαν, ἵνα γνώωσι καὶ οἵδε <font color="GREEN">610</font></p>
 <p>ὡς ἐμὸς οὔ ποτε θυμὸς ὑπερφίαλος καὶ ἀπηνής.</p>
 <p> </p>
 <p>ἦ ῥα, καὶ Ἀντιλόχοιο Νοήμονι δῶκεν ἑταίρῳ</p>
 <p>ἵππον ἄγειν: ὃ δ' ἔπειτα λέβηθ' ἕλε παμφανόωντα.</p>
 <p>Μηριόνης δ' ἀνάειρε δύω χρυσοῖο τάλαντα</p>
 <p>τέτρατος, ὡς ἔλασεν. πέμπτον δ' ὑπελείπετ' ἄεθλον, <font color="GREEN">615</font></p>
 <p>ἀμφίθετος φιάλη: τὴν Νέστορι δῶκεν Ἀχιλλεὺς</p>
 <p>Ἀργείων ἀν' ἀγῶνα φέρων, καὶ ἔειπε παραστάς:</p>
 <p>τῆ νῦν, καὶ σοὶ τοῦτο γέρον κειμήλιον ἔστω</p>
 <p>Πατρόκλοιο τάφου μνῆμ' ἔμμεναι: οὐ γὰρ ἔτ' αὐτὸν</p>
 <p>ὄψῃ ἐν Ἀργείοισι: δίδωμι δέ τοι τόδ' ἄεθλον <font color="GREEN">620</font></p>
 <p>αὔτως: οὐ γὰρ πύξ γε μαχήσεαι, οὐδὲ παλαίσεις,</p>
 <p>οὐδ' ἔτ' ἀκοντιστὺν ἐσδύσεαι, οὐδὲ πόδεσσι</p>
 <p>θεύσεαι: ἤδη γὰρ χαλεπὸν κατὰ γῆρας ἐπείγει.</p>
 <p> </p>
 <p>ὣς εἰπὼν ἐν χερσὶ τίθει: ὃ δ' ἐδέξατο χαίρων,</p>
 <p>καί μιν φωνήσας ἔπεα πτερόεντα προσηύδα: <font color="GREEN">625</font></p>
 <p>ναὶ δὴ ταῦτά γε πάντα τέκος κατὰ μοῖραν ἔειπες:</p>
 <p>οὐ γὰρ ἔτ' ἔμπεδα γυῖα φίλος πόδες, οὐδέ τι χεῖρες</p>
 <p>ὤμων ἀμφοτέρωθεν ἐπαί̈σσονται ἐλαφραί.</p>
 <p>εἴθ' ὣς ἡβώοιμι βίη τέ μοι ἔμπεδος εἴη</p>
 <p>ὡς ὁπότε κρείοντ' Ἀμαρυγκέα θάπτον Ἐπειοὶ <font color="GREEN">630</font></p>
 <p>Βουπρασίῳ, παῖδες δ' ἔθεσαν βασιλῆος ἄεθλα:</p>
 <p>ἔνθ' οὔ τίς μοι ὁμοῖος ἀνὴρ γένετ', οὔτ' ἄρ' Ἐπειῶν</p>
 <p>οὔτ' αὐτῶν Πυλίων οὔτ' Αἰτωλῶν μεγαθύμων.</p>
 <p>πὺξ μὲν ἐνίκησα Κλυτομήδεα Ἤνοπος υἱόν,</p>
 <p>Ἀγκαῖον δὲ πάλῃ Πλευρώνιον, ὅς μοι ἀνέστη: <font color="GREEN">635</font></p>
 <p>Ἴφικλον δὲ πόδεσσι παρέδραμον ἐσθλὸν ἐόντα,</p>
 <p>δουρὶ δ' ὑπειρέβαλον Φυλῆά τε καὶ Πολύδωρον.</p>
 <p>οἴοισίν μ' ἵπποισι παρήλασαν Ἀκτορίωνε</p>
 <p>πλήθει πρόσθε βαλόντες ἀγασσάμενοι περὶ νίκης,</p>
 <p>οὕνεκα δὴ τὰ μέγιστα παρ' αὐτόθι λείπετ' ἄεθλα. <font color="GREEN">640</font></p>
 <p>οἳ δ' ἄρ' ἔσαν δίδυμοι: ὃ μὲν ἔμπεδον ἡνιόχευεν,</p>
 <p>ἔμπεδον ἡνιόχευ', ὃ δ' ἄρα μάστιγι κέλευεν.</p>
 <p>ὥς ποτ' ἔον: νῦν αὖτε νεώτεροι ἀντιοώντων</p>
 <p>ἔργων τοιούτων: ἐμὲ δὲ χρὴ γήραϊ λυγρῷ</p>
 <p>πείθεσθαι, τότε δ' αὖτε μετέπρεπον ἡρώεσσιν. <font color="GREEN">645</font></p>
 <p>ἀλλ' ἴθι καὶ σὸν ἑταῖρον ἀέθλοισι κτερέϊζε.</p>
 <p>τοῦτο δ' ἐγὼ πρόφρων δέχομαι, χαίρει δέ μοι ἦτορ,</p>
 <p>ὥς μευ ἀεὶ μέμνησαι ἐνηέος, οὐδέ σε λήθω,</p>
 <p>τιμῆς ἧς τέ μ' ἔοικε τετιμῆσθαι μετ' Ἀχαιοῖς.</p>
 <p>σοὶ δὲ θεοὶ τῶνδ' ἀντὶ χάριν μενοεικέα δοῖεν. <font color="GREEN">650</font></p>
 <p> </p>
 <p>ὣς φάτο, Πηλεί̈δης δὲ πολὺν καθ' ὅμιλον Ἀχαιῶν</p>
 <p>ᾤχετ', ἐπεὶ πάντ' αἶνον ἐπέκλυε Νηλεί̈δαο.</p>
 <p>αὐτὰρ ὃ πυγμαχίης ἀλεγεινῆς θῆκεν ἄεθλα:</p>
 <p>ἡμίονον ταλαεργὸν ἄγων κατέδησ' ἐν ἀγῶνι</p>
 <p>ἑξέτε' ἀδμήτην, ἥ τ' ἀλγίστη δαμάσασθαι: <font color="GREEN">655</font></p>
 <p>τῷ δ' ἄρα νικηθέντι τίθει δέπας ἀμφικύπελλον.</p>
 <p>στῆ δ' ὀρθὸς καὶ μῦθον ἐν Ἀργείοισιν ἔειπεν:</p>
 <p>Ἀτρεί̈δη τε καὶ ἄλλοι ἐϋκνήμιδες Ἀχαιοὶ</p>
 <p>ἄνδρε δύω περὶ τῶνδε κελεύομεν, ὥ περ ἀρίστω,</p>
 <p>πὺξ μάλ' ἀνασχομένω πεπληγέμεν: ᾧ δέ κ' Ἀπόλλων <font color="GREEN">660</font></p>
 <p>δώῃ καμμονίην, γνώωσι δὲ πάντες Ἀχαιοί,</p>
 <p>ἡμίονον ταλαεργὸν ἄγων κλισίην δὲ νεέσθω:</p>
 <p>αὐτὰρ ὃ νικηθεὶς δέπας οἴσεται ἀμφικύπελλον.</p>
 <p>ὣς ἔφατ', ὄρνυτο δ' αὐτίκ' ἀνὴρ ἠύ̈ς τε μέγας τε</p>
 <p>εἰδὼς πυγμαχίης υἱὸς Πανοπῆος Ἐπειός, <font color="GREEN">665</font></p>
 <p>ἅψατο δ' ἡμιόνου ταλαεργοῦ φώνησέν τε:</p>
 <p>ἆσσον ἴτω ὅς τις δέπας οἴσεται ἀμφικύπελλον:</p>
 <p>ἡμίονον δ' οὔ φημί τιν' ἀξέμεν ἄλλον Ἀχαιῶν</p>
 <p>πυγμῇ νικήσαντ', ἐπεὶ εὔχομαι εἶναι ἄριστος.</p>
 <p>ἦ οὐχ ἅλις ὅττι μάχης ἐπιδεύομαι; οὐδ' ἄρα πως ἦν <font color="GREEN">670</font></p>
 <p>ἐν πάντεσσ' ἔργοισι δαήμονα φῶτα γενέσθαι.</p>
 <p>ὧδε γὰρ ἐξερέω, τὸ δὲ καὶ τετελεσμένον ἔσται:</p>
 <p>ἀντικρὺ χρόα τε ῥήξω σύν τ' ὀστέ' ἀράξω.</p>
 <p>κηδεμόνες δέ οἱ ἐνθάδ' ἀολλέες αὖθι μενόντων,</p>
 <p>οἵ κέ μιν ἐξοίσουσιν ἐμῇς ὑπὸ χερσὶ δαμέντα. <font color="GREEN">675</font></p>
 <p> </p>
 <p>ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.</p>
 <p>Εὐρύαλος δέ οἱ οἶος ἀνίστατο ἰσόθεος φὼς</p>
 <p>Μηκιστῆος υἱὸς Ταλαϊονίδαο ἄνακτος,</p>
 <p>ὅς ποτε Θήβας δ' ἦλθε δεδουπότος Οἰδιπόδαο</p>
 <p>ἐς τάφον: ἔνθα δὲ πάντας ἐνίκα Καδμείωνας. <font color="GREEN">680</font></p>
 <p>τὸν μὲν Τυδεί̈δης δουρὶ κλυτὸς ἀμφεπονεῖτο</p>
 <p>θαρσύνων ἔπεσιν, μέγα δ' αὐτῷ βούλετο νίκην.</p>
 <p>ζῶμα δέ οἱ πρῶτον παρακάββαλεν, αὐτὰρ ἔπειτα</p>
 <p>δῶκεν ἱμάντας ἐϋτμήτους βοὸς ἀγραύλοιο.</p>
 <p>τὼ δὲ ζωσαμένω βήτην ἐς μέσσον ἀγῶνα, <font color="GREEN">685</font></p>
 <p>ἄντα δ' ἀνασχομένω χερσὶ στιβαρῇσιν ἅμ' ἄμφω</p>
 <p>σύν ῥ' ἔπεσον, σὺν δέ σφι βαρεῖαι χεῖρες ἔμιχθεν.</p>
 <p>δεινὸς δὲ χρόμαδος γενύων γένετ', ἔρρεε δ' ἱδρὼς</p>
 <p>πάντοθεν ἐκ μελέων: ἐπὶ δ' ὄρνυτο δῖος Ἐπειός,</p>
 <p>κόψε δὲ παπτήναντα παρήϊον: οὐδ' ἄρ' ἔτι δὴν <font color="GREEN">690</font></p>
 <p>ἑστήκειν: αὐτοῦ γὰρ ὑπήριπε φαίδιμα γυῖα.</p>
 <p>ὡς δ' ὅθ' ὑπὸ φρικὸς Βορέω ἀναπάλλεται ἰχθὺς</p>
 <p>θίν' ἐν φυκιόεντι, μέλαν δέ ἑ κῦμα κάλυψεν,</p>
 <p>ὣς πληγεὶς ἀνέπαλτ': αὐτὰρ μεγάθυμος Ἐπειὸς</p>
 <p>χερσὶ λαβὼν ὤρθωσε: φίλοι δ' ἀμφέσταν ἑταῖροι, <font color="GREEN">695</font></p>
 <p>οἵ μιν ἄγον δι' ἀγῶνος ἐφελκομένοισι πόδεσσιν</p>
 <p>αἷμα παχὺ πτύοντα κάρη βάλλονθ' ἑτέρωσε:</p>
 <p>κὰδ δ' ἀλλοφρονέοντα μετὰ σφίσιν εἷσαν ἄγοντες,</p>
 <p>αὐτοὶ δ' οἰχόμενοι κόμισαν δέπας ἀμφικύπελλον.</p>
 <p> </p>
 <p>Πηλεί̈δης δ' αἶψ' ἄλλα κατὰ τρίτα θῆκεν ἄεθλα <font color="GREEN">700</font></p>
 <p>δεικνύμενος Δαναοῖσι παλαισμοσύνης ἀλεγεινῆς,</p>
 <p>τῷ μὲν νικήσαντι μέγαν τρίποδ' ἐμπυριβήτην,</p>
 <p>τὸν δὲ δυωδεκάβοιον ἐνὶ σφίσι τῖον Ἀχαιοί:</p>
 <p>ἀνδρὶ δὲ νικηθέντι γυναῖκ' ἐς μέσσον ἔθηκε,</p>
 <p>πολλὰ δ' ἐπίστατο ἔργα, τίον δέ ἑ τεσσαράβοιον. <font color="GREEN">705</font></p>
 <p>στῆ δ' ὀρθὸς καὶ μῦθον ἐν Ἀργείοισιν ἔειπεν:</p>
 <p>ὄρνυσθ' οἳ καὶ τούτου ἀέθλου πειρήσεσθον.</p>
 <p>ὣς ἔφατ', ὦρτο δ' ἔπειτα μέγας Τελαμώνιος Αἴας,</p>
 <p>ἂν δ' Ὀδυσεὺς πολύμητις ἀνίστατο κέρδεα εἰδώς.</p>
 <p>ζωσαμένω δ' ἄρα τώ γε βάτην ἐς μέσσον ἀγῶνα, <font color="GREEN">710</font></p>
 <p>ἀγκὰς δ' ἀλλήλων λαβέτην χερσὶ στιβαρῇσιν</p>
 <p>ὡς ὅτ' ἀμείβοντες, τούς τε κλυτὸς ἤραρε τέκτων</p>
 <p>δώματος ὑψηλοῖο βίας ἀνέμων ἀλεείνων.</p>
 <p>τετρίγει δ' ἄρα νῶτα θρασειάων ἀπὸ χειρῶν</p>
 <p>ἑλκόμενα στερεῶς: κατὰ δὲ νότιος ῥέεν ἱδρώς, <font color="GREEN">715</font></p>
 <p>πυκναὶ δὲ σμώδιγγες ἀνὰ πλευράς τε καὶ ὤμους</p>
 <p>αἵματι φοινικόεσσαι ἀνέδραμον: οἳ δὲ μάλ' αἰεὶ</p>
 <p>νίκης ἱέσθην τρίποδος πέρι ποιητοῖο:</p>
 <p>οὔτ' Ὀδυσεὺς δύνατο σφῆλαι οὔδει τε πελάσσαι,</p>
 <p>οὔτ' Αἴας δύνατο, κρατερὴ δ' ἔχεν ἲς Ὀδυσῆος. <font color="GREEN">720</font></p>
 <p>ἀλλ' ὅτε δή ῥ' ἀνίαζον ἐϋκνήμιδας Ἀχαιούς,</p>
 <p>δὴ τότε μιν προσέειπε μέγας Τελαμώνιος Αἴας:</p>
 <p>διογενὲς Λαερτιάδη πολυμήχαν' Ὀδυσσεῦ</p>
 <p>ἤ μ' ἀνάειρ', ἢ ἐγὼ σέ: τὰ δ' αὖ Διὶ πάντα μελήσει.</p>
 <p> </p>
 <p>ὣς εἰπὼν ἀνάειρε: δόλου δ' οὐ λήθετ' Ὀδυσσεύς: <font color="GREEN">725</font></p>
 <p>κόψ' ὄπιθεν κώληπα τυχών, ὑπέλυσε δὲ γυῖα,</p>
 <p>κὰδ δ' ἔβαλ' ἐξοπίσω: ἐπὶ δὲ στήθεσσιν Ὀδυσσεὺς</p>
 <p>κάππεσε: λαοὶ δ' αὖ θηεῦντό τε θάμβησάν τε.</p>
 <p>δεύτερος αὖτ' ἀνάειρε πολύτλας δῖος Ὀδυσσεύς,</p>
 <p>κίνησεν δ' ἄρα τυτθὸν ἀπὸ χθονός, οὐδ' ἔτ' ἄειρεν, <font color="GREEN">730</font></p>
 <p>ἐν δὲ γόνυ γνάμψεν: ἐπὶ δὲ χθονὶ κάππεσον ἄμφω</p>
 <p>πλησίοι ἀλλήλοισι, μιάνθησαν δὲ κονίῃ.</p>
 <p>καί νύ κε τὸ τρίτον αὖτις ἀναί̈ξαντ' ἐπάλαιον,</p>
 <p>εἰ μὴ Ἀχιλλεὺς αὐτὸς ἀνίστατο καὶ κατέρυκε:</p>
 <p>μηκέτ' ἐρείδεσθον, μὴ δὲ τρίβεσθε κακοῖσι: <font color="GREEN">735</font></p>
 <p>νίκη δ' ἀμφοτέροισιν: ἀέθλια δ' ἶσ' ἀνελόντες</p>
 <p>ἔρχεσθ', ὄφρα καὶ ἄλλοι ἀεθλεύωσιν Ἀχαιοί.</p>
 <p> </p>
 <p>ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο,</p>
 <p>καί ῥ' ἀπομορξαμένω κονίην δύσαντο χιτῶνας.</p>
 <p> </p>
 <p> </p>
 <p>Πηλεί̈δης δ' αἶψ' ἄλλα τίθει ταχυτῆτος ἄεθλα <font color="GREEN">740</font></p>
 <p>ἀργύρεον κρητῆρα τετυγμένον: ἓξ δ' ἄρα μέτρα</p>
 <p>χάνδανεν, αὐτὰρ κάλλει ἐνίκα πᾶσαν ἐπ' αἶαν</p>
 <p>πολλόν, ἐπεὶ Σιδόνες πολυδαίδαλοι εὖ ἤσκησαν,</p>
 <p>Φοίνικες δ' ἄγον ἄνδρες ἐπ' ἠεροειδέα πόντον,</p>
 <p>στῆσαν δ' ἐν λιμένεσσι, Θόαντι δὲ δῶρον ἔδωκαν: <font color="GREEN">745</font></p>
 <p>υἷος δὲ Πριάμοιο Λυκάονος ὦνον ἔδωκε</p>
 <p>Πατρόκλῳ ἥρωϊ Ἰησονίδης Εὔνηος.</p>
 <p>καὶ τὸν Ἀχιλλεὺς θῆκεν ἄεθλον οὗ ἑτάροιο,</p>
 <p>ὅς τις ἐλαφρότατος ποσσὶ κραιπνοῖσι πέλοιτο:</p>
 <p>δευτέρῳ αὖ βοῦν θῆκε μέγαν καὶ πίονα δημῷ, <font color="GREEN">750</font></p>
 <p>ἡμιτάλαντον δὲ χρυσοῦ λοισθήϊ' ἔθηκε.</p>
 <p>στῆ δ' ὀρθὸς καὶ μῦθον ἐν Ἀργείοισιν ἔειπεν:</p>
 <p>ὄρνυσθ' οἳ καὶ τούτου ἀέθλου πειρήσεσθε.</p>
 <p>ὣς ἔφατ', ὄρνυτο δ' αὐτίκ' Ὀϊλῆος ταχὺς Αἴας,</p>
 <p>ἂν δ' Ὀδυσεὺς πολύμητις, ἔπειτα δὲ Νέστορος υἱὸς <font color="GREEN">755</font></p>
 <p>Ἀντίλοχος: ὃ γὰρ αὖτε νέους ποσὶ πάντας ἐνίκα.</p>
 <p>στὰν δὲ μεταστοιχί: σήμηνε δὲ τέρματ' Ἀχιλλεύς.</p>
 <p>τοῖσι δ' ἀπὸ νύσσης τέτατο δρόμος: ὦκα δ' ἔπειτα</p>
 <p>ἔκφερ' Ὀϊλιάδης: ἐπὶ δ' ὄρνυτο δῖος Ὀδυσσεὺς</p>
 <p>ἄγχι μάλ', ὡς ὅτε τίς τε γυναικὸς ἐϋζώνοιο <font color="GREEN">760</font></p>
 <p>στήθεός ἐστι κανών, ὅν τ' εὖ μάλα χερσὶ τανύσσῃ</p>
 <p>πηνίον ἐξέλκουσα παρὲκ μίτον, ἀγχόθι δ' ἴσχει</p>
 <p>στήθεος: ὣς Ὀδυσεὺς θέεν ἐγγύθεν, αὐτὰρ ὄπισθεν</p>
 <p>ἴχνια τύπτε πόδεσσι πάρος κόνιν ἀμφιχυθῆναι:</p>
 <p>κὰδ δ' ἄρα οἱ κεφαλῆς χέ' ἀϋτμένα δῖος Ὀδυσσεὺς <font color="GREEN">765</font></p>
 <p>αἰεὶ ῥίμφα θέων: ἴαχον δ' ἐπὶ πάντες Ἀχαιοὶ</p>
 <p>νίκης ἱεμένῳ, μάλα δὲ σπεύδοντι κέλευον.</p>
 <p>ἀλλ' ὅτε δὴ πύματον τέλεον δρόμον, αὐτίκ' Ὀδυσσεὺς</p>
 <p>εὔχετ' Ἀθηναίῃ γλαυκώπιδι ὃν κατὰ θυμόν:</p>
 <p>κλῦθι θεά, ἀγαθή μοι ἐπίρροθος ἐλθὲ ποδοῖιν. <font color="GREEN">770</font></p>
 <p>ὣς ἔφατ' εὐχόμενος: τοῦ δ' ἔκλυε Παλλὰς Ἀθήνη,</p>
 <p>γυῖα δ' ἔθηκεν ἐλαφρά, πόδας καὶ χεῖρας ὕπερθεν.</p>
 <p>ἀλλ' ὅτε δὴ τάχ' ἔμελλον ἐπαί̈ξασθαι ἄεθλον,</p>
 <p>ἔνθ' Αἴας μὲν ὄλισθε θέων, βλάψεν γὰρ Ἀθήνη,</p>
 <p>τῇ ῥα βοῶν κέχυτ' ὄνθος ἀποκταμένων ἐριμύκων, <font color="GREEN">775</font></p>
 <p>οὓς ἐπὶ Πατρόκλῳ πέφνεν πόδας ὠκὺς Ἀχιλλεύς:</p>
 <p>ἐν δ' ὄνθου βοέου πλῆτο στόμα τε ῥῖνάς τε:</p>
 <p>κρητῆρ' αὖτ' ἀνάειρε πολύτλας δῖος Ὀδυσσεύς,</p>
 <p>ὡς ἦλθε φθάμενος: ὃ δὲ βοῦν ἕλε φαίδιμος Αἴας.</p>
 <p>στῆ δὲ κέρας μετὰ χερσὶν ἔχων βοὸς ἀγραύλοιο <font color="GREEN">780</font></p>
 <p>ὄνθον ἀποπτύων, μετὰ δ' Ἀργείοισιν ἔειπεν:</p>
 <p>ὢ πόποι ἦ μ' ἔβλαψε θεὰ πόδας, ἣ τὸ πάρος περ</p>
 <p>μήτηρ ὣς Ὀδυσῆϊ παρίσταται ἠδ' ἐπαρήγει.</p>
 <p>ὣς ἔφαθ', οἳ δ' ἄρα πάντες ἐπ' αὐτῷ ἡδὺ γέλασσαν.</p>
 <p>Ἀντίλοχος δ' ἄρα δὴ λοισθήϊον ἔκφερ' ἄεθλον <font color="GREEN">785</font></p>
 <p>μειδιόων, καὶ μῦθον ἐν Ἀργείοισιν ἔειπεν:</p>
 <p>εἰδόσιν ὔμμ' ἐρέω πᾶσιν φίλοι, ὡς ἔτι καὶ νῦν</p>
 <p>ἀθάνατοι τιμῶσι παλαιοτέρους ἀνθρώπους.</p>
 <p>Αἴας μὲν γὰρ ἐμεῖ' ὀλίγον προγενέστερός ἐστιν,</p>
 <p>οὗτος δὲ προτέρης γενεῆς προτέρων τ' ἀνθρώπων: <font color="GREEN">790</font></p>
 <p>ὠμογέροντα δέ μίν φασ' ἔμμεναι: ἀργαλέον δὲ</p>
 <p>ποσσὶν ἐριδήσασθαι Ἀχαιοῖς, εἰ μὴ Ἀχιλλεῖ.</p>
 <p> </p>
 <p>ὣς φάτο, κύδηνεν δὲ ποδώκεα Πηλεί̈ωνα.</p>
 <p>τὸν δ' Ἀχιλεὺς μύθοισιν ἀμειβόμενος προσέειπεν:</p>
 <p>Ἀντίλοχ' οὐ μέν τοι μέλεος εἰρήσεται αἶνος, <font color="GREEN">795</font></p>
 <p>ἀλλά τοι ἡμιτάλαντον ἐγὼ χρυσοῦ ἐπιθήσω.</p>
 <p> </p>
 <p>ὣς εἰπὼν ἐν χερσὶ τίθει, ὃ δ' ἐδέξατο χαίρων.</p>
 <p>αὐτὰρ Πηλεί̈δης κατὰ μὲν δολιχόσκιον ἔγχος</p>
 <p>θῆκ' ἐς ἀγῶνα φέρων, κατὰ δ' ἀσπίδα καὶ τρυφάλειαν</p>
 <p>τεύχεα Σαρπήδοντος, ἅ μιν Πάτροκλος ἀπηύρα. <font color="GREEN">800</font></p>
 <p>στῆ δ' ὀρθὸς καὶ μῦθον ἐν Ἀργείοισιν ἔειπεν:</p>
 <p>ἄνδρε δύω περὶ τῶνδε κελεύομεν, ὥ περ ἀρίστω,</p>
 <p>τεύχεα ἑσσαμένω ταμεσίχροα χαλκὸν ἑλόντε</p>
 <p>ἀλλήλων προπάροιθεν ὁμίλου πειρηθῆναι.</p>
 <p>ὁππότερός κε φθῇσιν ὀρεξάμενος χρόα καλόν, <font color="GREEN">805</font></p>
 <p>ψαύσῃ δ' ἐνδίνων διά τ' ἔντεα καὶ μέλαν αἷμα,</p>
 <p>τῷ μὲν ἐγὼ δώσω τόδε φάσγανον ἀργυρόηλον</p>
 <p>καλὸν Θρηί̈κιον, τὸ μὲν Ἀστεροπαῖον ἀπηύρων:</p>
 <p>τεύχεα δ' ἀμφότεροι ξυνήϊα ταῦτα φερέσθων:</p>
 <p>καί σφιν δαῖτ' ἀγαθὴν παραθήσομεν ἐν κλισίῃσιν. <font color="GREEN">810</font></p>
 <p> </p>
 <p>ὣς ἔφατ', ὦρτο δ' ἔπειτα μέγας Τελαμώνιος Αἴας,</p>
 <p>ἂν δ' ἄρα Τυδεί̈δης ὦρτο, κρατερὸς Διομήδης.</p>
 <p>οἳ δ' ἐπεὶ οὖν ἑκάτερθεν ὁμίλου θωρήχθησαν,</p>
 <p>ἐς μέσον ἀμφοτέρω συνίτην μεμαῶτε μάχεσθαι</p>
 <p>δεινὸν δερκομένω: θάμβος δ' ἔχε πάντας Ἀχαιούς. <font color="GREEN">815</font></p>
 <p>ἀλλ' ὅτε δὴ σχεδὸν ἦσαν ἐπ' ἀλλήλοισιν ἰόντες,</p>
 <p>τρὶς μὲν ἐπήϊξαν, τρὶς δὲ σχεδὸν ὁρμήθησαν.</p>
 <p>ἔνθ' Αἴας μὲν ἔπειτα κατ' ἀσπίδα πάντοσ' ἐί̈σην</p>
 <p>νύξ', οὐδὲ χρό' ἵκανεν: ἔρυτο γὰρ ἔνδοθι θώρηξ:</p>
 <p>Τυδεί̈δης δ' ἄρ' ἔπειτα ὑπὲρ σάκεος μεγάλοιο <font color="GREEN">820</font></p>
 <p>αἰὲν ἐπ' αὐχένι κῦρε φαεινοῦ δουρὸς ἀκωκῇ.</p>
 <p>καὶ τότε δή ῥ' Αἴαντι περιδείσαντες Ἀχαιοὶ</p>
 <p>παυσαμένους ἐκέλευσαν ἀέθλια ἶσ' ἀνελέσθαι.</p>
 <p>αὐτὰρ Τυδεί̈δῃ δῶκεν μέγα φάσγανον ἥρως</p>
 <p>σὺν κολεῷ τε φέρων καὶ ἐϋτμήτῳ τελαμῶνι. <font color="GREEN">825</font></p>
 <p>αὐτὰρ Πηλεί̈δης θῆκεν σόλον αὐτοχόωνον</p>
 <p>ὃν πρὶν μὲν ῥίπτασκε μέγα σθένος Ἠετίωνος:</p>
 <p>ἀλλ' ἤτοι τὸν ἔπεφνε ποδάρκης δῖος Ἀχιλλεύς,</p>
 <p>τὸν δ' ἄγετ' ἐν νήεσσι σὺν ἄλλοισι κτεάτεσσι.</p>
 <p>στῆ δ' ὀρθὸς καὶ μῦθον ἐν Ἀργείοισιν ἔειπεν: <font color="GREEN">830</font></p>
 <p>ὄρνυσθ' οἳ καὶ τούτου ἀέθλου πειρήσεσθε.</p>
 <p>εἴ οἱ καὶ μάλα πολλὸν ἀπόπροθι πίονες ἀγροί,</p>
 <p>ἕξει μιν καὶ πέντε περιπλομένους ἐνιαυτοὺς</p>
 <p>χρεώμενος: οὐ μὲν γάρ οἱ ἀτεμβόμενός γε σιδήρου</p>
 <p>ποιμὴν οὐδ' ἀροτὴρ εἶσ' ἐς πόλιν, ἀλλὰ παρέξει. <font color="GREEN">835</font></p>
 <p> </p>
 <p>ὣς ἔφατ', ὦρτο δ' ἔπειτα μενεπτόλεμος Πολυποίτης,</p>
 <p>ἂν δὲ Λεοντῆος κρατερὸν μένος ἀντιθέοιο,</p>
 <p>ἂν δ' Αἴας Τελαμωνιάδης καὶ δῖος Ἐπειός.</p>
 <p>ἑξείης δ' ἵσταντο, σόλον δ' ἕλε δῖος Ἐπειός,</p>
 <p>ἧκε δὲ δινήσας: γέλασαν δ' ἐπὶ πάντες Ἀχαιοί. <font color="GREEN">840</font></p>
 <p>δεύτερος αὖτ' ἀφέηκε Λεοντεὺς ὄζος Ἄρηος:</p>
 <p>τὸ τρίτον αὖτ' ἔρριψε μέγας Τελαμώνιος Αἴας</p>
 <p>χειρὸς ἄπο στιβαρῆς, καὶ ὑπέρβαλε σήματα πάντων.</p>
 <p>ἀλλ' ὅτε δὴ σόλον εἷλε μενεπτόλεμος Πολυποίτης,</p>
 <p>ὅσσόν τίς τ' ἔρριψε καλαύροπα βουκόλος ἀνήρ, <font color="GREEN">845</font></p>
 <p>ἣ δέ θ' ἑλισσομένη πέτεται διὰ βοῦς ἀγελαίας,</p>
 <p>τόσσον παντὸς ἀγῶνος ὑπέρβαλε: τοὶ δὲ βόησαν.</p>
 <p>ἀνστάντες δ' ἕταροι Πολυποίταο κρατεροῖο</p>
 <p>νῆας ἔπι γλαφυρὰς ἔφερον βασιλῆος ἄεθλον.</p>
 <p> </p>
 <p>αὐτὰρ ὃ τοξευτῇσι τίθει ἰόεντα σίδηρον, <font color="GREEN">850</font></p>
 <p>κὰδ δ' ἐτίθει δέκα μὲν πελέκεας, δέκα δ' ἡμιπέλεκκα,</p>
 <p>ἱστὸν δ' ἔστησεν νηὸς κυανοπρῴροιο</p>
 <p>τηλοῦ ἐπὶ ψαμάθοις, ἐκ δὲ τρήρωνα πέλειαν</p>
 <p>λεπτῇ μηρίνθῳ δῆσεν ποδός, ἧς ἄρ' ἀνώγει</p>
 <p>τοξεύειν: ὃς μέν κε βάλῃ τρήρωνα πέλειαν, <font color="GREEN">855</font></p>
 <p>πάντας ἀειράμενος πελέκεας οἶκον δὲ φερέσθω:</p>
 <p>ὃς δέ κε μηρίνθοιο τύχῃ ὄρνιθος ἁμαρτών,</p>
 <p>ἥσσων γὰρ δὴ κεῖνος, ὃ δ' οἴσεται ἡμιπέλεκκα.</p>
 <p> </p>
 <p>ὣς ἔφατ', ὦρτο δ' ἔπειτα βίη Τεύκροιο ἄνακτος,</p>
 <p>ἂν δ' ἄρα Μηριόνης θεράπων ἐὺ̈ς Ἰδομενῆος. <font color="GREEN">860</font></p>
 <p>κλήρους δ' ἐν κυνέῃ χαλκήρεϊ πάλλον ἑλόντες,</p>
 <p>Τεῦκρος δὲ πρῶτος κλήρῳ λάχεν: αὐτίκα δ' ἰὸν</p>
 <p>ἧκεν ἐπικρατέως, οὐδ' ἠπείλησεν ἄνακτι</p>
 <p>ἀρνῶν πρωτογόνων ῥέξειν κλειτὴν ἑκατόμβην.</p>
 <p>ὄρνιθος μὲν ἅμαρτε: μέγηρε γάρ οἱ τό γ' Ἀπόλλων: <font color="GREEN">865</font></p>
 <p>αὐτὰρ ὃ μήρινθον βάλε πὰρ πόδα, τῇ δέδετ' ὄρνις:</p>
 <p>ἀντικρὺ δ' ἀπὸ μήρινθον τάμε πικρὸς ὀϊστός.</p>
 <p>ἣ μὲν ἔπειτ' ἤϊξε πρὸς οὐρανόν, ἣ δὲ παρείθη</p>
 <p>μήρινθος ποτὶ γαῖαν: ἀτὰρ κελάδησαν Ἀχαιοί.</p>
 <p>σπερχόμενος δ' ἄρα Μηριόνης ἐξείρυσε χειρὸς <font color="GREEN">870</font></p>
 <p>τόξον: ἀτὰρ δὴ ὀϊστὸν ἔχεν πάλαι, ὡς ἴθυνεν.</p>
 <p>αὐτίκα δ' ἠπείλησεν ἑκηβόλῳ Ἀπόλλωνι</p>
 <p>ἀρνῶν πρωτογόνων ῥέξειν κλειτὴν ἑκατόμβην.</p>
 <p>ὕψι δ' ὑπὸ νεφέων εἶδε τρήρωνα πέλειαν:</p>
 <p>τῇ ῥ' ὅ γε δινεύουσαν ὑπὸ πτέρυγος βάλε μέσσην, <font color="GREEN">875</font></p>
 <p>ἀντικρὺ δὲ διῆλθε βέλος: τὸ μὲν ἂψ ἐπὶ γαίῃ</p>
 <p>πρόσθεν Μηριόναο πάγη ποδός: αὐτὰρ ἣ ὄρνις</p>
 <p>ἱστῷ ἐφεζομένη νηὸς κυανοπρῴροιο</p>
 <p>αὐχέν' ἀπεκρέμασεν, σὺν δὲ πτερὰ πυκνὰ λίασθεν.</p>
 <p>ὠκὺς δ' ἐκ μελέων θυμὸς πτάτο, τῆλε δ' ἀπ' αὐτοῦ <font color="GREEN">880</font></p>
 <p>κάππεσε: λαοὶ δ' αὖ θηεῦντό τε θάμβησάν τε.</p>
 <p>ἂν δ' ἄρα Μηριόνης πελέκεας δέκα πάντας ἄειρε,</p>
 <p>Τεῦκρος δ' ἡμιπέλεκκα φέρεν κοίλας ἐπὶ νῆας.</p>
 <p> </p>
 <p>αὐτὰρ Πηλεί̈δης κατὰ μὲν δολιχόσκιον ἔγχος,</p>
 <p>κὰδ δὲ λέβητ' ἄπυρον βοὸς ἄξιον ἀνθεμόεντα <font color="GREEN">885</font></p>
 <p>θῆκ' ἐς ἀγῶνα φέρων: καί ῥ' ἥμονες ἄνδρες ἀνέσταν:</p>
 <p>ἂν μὲν ἄρ' Ἀτρεί̈δης εὐρὺ κρείων Ἀγαμέμνων,</p>
 <p>ἂν δ' ἄρα Μηριόνης, θεράπων ἐὺ̈ς Ἰδομενῆος.</p>
 <p>τοῖσι δὲ καὶ μετέειπε ποδάρκης δῖος Ἀχιλλεύς:</p>
 <p>Ἀτρεί̈δη: ἴδμεν γὰρ ὅσον προβέβηκας ἁπάντων <font color="GREEN">890</font></p>
 <p>ἠδ' ὅσσον δυνάμει τε καὶ ἥμασιν ἔπλευ ἄριστος:</p>
 <p>ἀλλὰ σὺ μὲν τόδ' ἄεθλον ἔχων κοίλας ἐπὶ νῆας</p>
 <p>ἔρχευ, ἀτὰρ δόρυ Μηριόνῃ ἥρωϊ πόρωμεν,</p>
 <p>εἰ σύ γε σῷ θυμῷ ἐθέλοις: κέλομαι γὰρ ἔγωγε.</p>
 <p> </p>
 <p>ὣς ἔφατ', οὐδ' ἀπίθησεν ἄναξ ἀνδρῶν Ἀγαμέμνων: <font color="GREEN">895</font></p>
 <p>δῶκε δὲ Μηριόνῃ δόρυ χάλκεον: αὐτὰρ ὅ γ' ἥρως</p>
 <p>Ταλθυβίῳ κήρυκι δίδου περικαλλὲς ἄεθλον.</p>
 
 
 <p></p><hr>
 <center>
 <a href="ili24.htm">Next: Book 24</a></center>
 </body>