<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili07.htm">English</a> 
 <a href="ili07.htm">Previous</a> 
 <a href="ili09.htm">Next</a> 
 </center>
 <hr>
 
 
 <h1 align="CENTER">The Iliad, Book 8</h1>
 <p>Ἠὼς μὲν κροκόπεπλος ἐκίδνατο πᾶσαν ἐπ' αἶαν,</p>
 <p>Ζεὺς δὲ θεῶν ἀγορὴν ποιήσατο τερπικέραυνος</p>
 <p>ἀκροτάτῃ κορυφῇ πολυδειράδος Οὐλύμποιο:</p>
 <p>αὐτὸς δέ σφ' ἀγόρευε, θεοὶ δ' ὑπὸ πάντες ἄκουον:</p>
 <p>κέκλυτέ μευ πάντές τε θεοὶ πᾶσαί τε θέαιναι, <font color="GREEN">5</font></p>
 <p>ὄφρ' εἴπω τά με θυμὸς ἐνὶ στήθεσσι κελεύει.</p>
 <p>μήτέ τις οὖν θήλεια θεὸς τό γε μήτέ τις ἄρσην</p>
 <p>πειράτω διακέρσαι ἐμὸν ἔπος, ἀλλ' ἅμα πάντες</p>
 <p>αἰνεῖτ', ὄφρα τάχιστα τελευτήσω τάδε ἔργα.</p>
 <p>ὃν δ' ἂν ἐγὼν ἀπάνευθε θεῶν ἐθέλοντα νοήσω <font color="GREEN">10</font></p>
 <p>ἐλθόντ' ἢ Τρώεσσιν ἀρηγέμεν ἢ Δαναοῖσι</p>
 <p>πληγεὶς οὐ κατὰ κόσμον ἐλεύσεται Οὔλυμπον δέ:</p>
 <p>ἤ μιν ἑλὼν ῥίψω ἐς Τάρταρον ἠερόεντα</p>
 <p>τῆλε μάλ', ἧχι βάθιστον ὑπὸ χθονός ἐστι βέρεθρον,</p>
 <p>ἔνθα σιδήρειαί τε πύλαι καὶ χάλκεος οὐδός, <font color="GREEN">15</font></p>
 <p>τόσσον ἔνερθ' Ἀί̈δεω ὅσον οὐρανός ἐστ' ἀπὸ γαίης:</p>
 <p>γνώσετ' ἔπειθ' ὅσον εἰμὶ θεῶν κάρτιστος ἁπάντων.</p>
 <p>εἰ δ' ἄγε πειρήσασθε θεοὶ ἵνα εἴδετε πάντες:</p>
 <p>σειρὴν χρυσείην ἐξ οὐρανόθεν κρεμάσαντες</p>
 <p>πάντές τ' ἐξάπτεσθε θεοὶ πᾶσαί τε θέαιναι: <font color="GREEN">20</font></p>
 <p>ἀλλ' οὐκ ἂν ἐρύσαιτ' ἐξ οὐρανόθεν πεδίον δὲ</p>
 <p>Ζῆν' ὕπατον μήστωρ', οὐδ' εἰ μάλα πολλὰ κάμοιτε.</p>
 <p>ἀλλ' ὅτε δὴ καὶ ἐγὼ πρόφρων ἐθέλοιμι ἐρύσσαι,</p>
 <p>αὐτῇ κεν γαίῃ ἐρύσαιμ' αὐτῇ τε θαλάσσῃ:</p>
 <p>σειρὴν μέν κεν ἔπειτα περὶ ῥίον Οὐλύμποιο <font color="GREEN">25</font></p>
 <p>δησαίμην, τὰ δέ κ' αὖτε μετήορα πάντα γένοιτο.</p>
 <p>τόσσον ἐγὼ περί τ' εἰμὶ θεῶν περί τ' εἴμ' ἀνθρώπων.</p>
 <p> </p>
 <p>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ</p>
 <p>μῦθον ἀγασσάμενοι: μάλα γὰρ κρατερῶς ἀγόρευσεν.</p>
 <p>ὀψὲ δὲ δὴ μετέειπε θεὰ γλαυκῶπις Ἀθήνη: <font color="GREEN">30</font></p>
 <p>ὦ πάτερ ἡμέτερε Κρονίδη ὕπατε κρειόντων</p>
 <p>εὖ νυ καὶ ἡμεῖς ἴδμεν ὅ τοι σθένος οὐκ ἐπιεικτόν:</p>
 <p>ἀλλ' ἔμπης Δαναῶν ὀλοφυρόμεθ' αἰχμητάων,</p>
 <p>οἵ κεν δὴ κακὸν οἶτον ἀναπλήσαντες ὄλωνται.</p>
 <p>ἀλλ' ἤτοι πολέμου μὲν ἀφεξόμεθ' ὡς σὺ κελεύεις: <font color="GREEN">35</font></p>
 <p>βουλὴν δ' Ἀργείοις ὑποθησόμεθ' ἥ τις ὀνήσει,</p>
 <p>ὡς μὴ πάντες ὄλωνται ὀδυσσαμένοιο τεοῖο.</p>
 <p> </p>
 <p>τὴν δ' ἐπιμειδήσας προσέφη νεφεληγερέτα Ζεύς:</p>
 <p>θάρσει Τριτογένεια φίλον τέκος: οὔ νύ τι θυμῷ</p>
 <p>πρόφρονι μυθέομαι, ἐθέλω δέ τοι ἤπιος εἶναι. <font color="GREEN">40</font></p>
 <p>ὣς εἰπὼν ὑπ' ὄχεσφι τιτύσκετο χαλκόποδ' ἵππω</p>
 <p>ὠκυπέτα χρυσέῃσιν ἐθείρῃσιν κομόωντε,</p>
 <p>χρυσὸν δ' αὐτὸς ἔδυνε περὶ χροί̈, γέντο δ' ἱμάσθλην</p>
 <p>χρυσείην εὔτυκτον, ἑοῦ δ' ἐπεβήσετο δίφρου,</p>
 <p>μάστιξεν δ' ἐλάαν: τὼ δ' οὐκ ἀέκοντε πετέσθην <font color="GREEN">45</font></p>
 <p>μεσσηγὺς γαίης τε καὶ οὐρανοῦ ἀστερόεντος.</p>
 <p>Ἴδην δ' ἵκανεν πολυπίδακα μητέρα θηρῶν</p>
 <p>Γάργαρον, ἔνθά τέ οἱ τέμενος βωμός τε θυήεις.</p>
 <p>ἔνθ' ἵππους ἔστησε πατὴρ ἀνδρῶν τε θεῶν τε</p>
 <p>λύσας ἐξ ὀχέων, κατὰ δ' ἠέρα πουλὺν ἔχευεν. <font color="GREEN">50</font></p>
 <p>αὐτὸς δ' ἐν κορυφῇσι καθέζετο κύδεϊ γαίων</p>
 <p>εἰσορόων Τρώων τε πόλιν καὶ νῆας Ἀχαιῶν.</p>
 <p> </p>
 <p>οἳ δ' ἄρα δεῖπνον ἕλοντο κάρη κομόωντες Ἀχαιοὶ</p>
 <p>ῥίμφα κατὰ κλισίας, ἀπὸ δ' αὐτοῦ θωρήσσοντο.</p>
 <p>Τρῶες δ' αὖθ' ἑτέρωθεν ἀνὰ πτόλιν ὁπλίζοντο <font color="GREEN">55</font></p>
 <p>παυρότεροι: μέμασαν δὲ καὶ ὧς ὑσμῖνι μάχεσθαι</p>
 <p>χρειοῖ ἀναγκαίῃ, πρό τε παίδων καὶ πρὸ γυναικῶν.</p>
 <p>πᾶσαι δ' ὠί̈γνυντο πύλαι, ἐκ δ' ἔσσυτο λαός,</p>
 <p>πεζοί θ' ἱππῆές τε: πολὺς δ' ὀρυμαγδὸς ὀρώρει.</p>
 <p> </p>
 <p>οἳ δ' ὅτε δή ῥ' ἐς χῶρον ἕνα ξυνιόντες ἵκοντο <font color="GREEN">60</font></p>
 <p>σύν ῥ' ἔβαλον ῥινούς, σὺν δ' ἔγχεα καὶ μένε' ἀνδρῶν</p>
 <p>χαλκεοθωρήκων: ἀτὰρ ἀσπίδες ὀμφαλόεσσαι</p>
 <p>ἔπληντ' ἀλλήλῃσι, πολὺς δ' ὀρυμαγδὸς ὀρώρει.</p>
 <p>ἔνθα δ' ἅμ' οἰμωγή τε καὶ εὐχωλὴ πέλεν ἀνδρῶν</p>
 <p>ὀλλύντων τε καὶ ὀλλυμένων, ῥέε δ' αἵματι γαῖα. <font color="GREEN">65</font></p>
 <p> </p>
 <p>ὄφρα μὲν ἠὼς ἦν καὶ ἀέξετο ἱερὸν ἦμαρ,</p>
 <p>τόφρα μάλ' ἀμφοτέρων βέλε' ἥπτετο, πῖπτε δὲ λαός.</p>
 <p>ἦμος δ' Ἠέλιος μέσον οὐρανὸν ἀμφιβεβήκει,</p>
 <p>καὶ τότε δὴ χρύσεια πατὴρ ἐτίταινε τάλαντα:</p>
 <p>ἐν δ' ἐτίθει δύο κῆρε τανηλεγέος θανάτοιο <font color="GREEN">70</font></p>
 <p>Τρώων θ' ἱπποδάμων καὶ Ἀχαιῶν χαλκοχιτώνων,</p>
 <p>ἕλκε δὲ μέσσα λαβών: ῥέπε δ' αἴσιμον ἦμαρ Ἀχαιῶν.</p>
 <p>αἳ μὲν Ἀχαιῶν κῆρες ἐπὶ χθονὶ πουλυβοτείρῃ</p>
 <p>ἑζέσθην, Τρώων δὲ πρὸς οὐρανὸν εὐρὺν ἄερθεν:</p>
 <p>αὐτὸς δ' ἐξ Ἴδης μεγάλ' ἔκτυπε, δαιόμενον δὲ <font color="GREEN">75</font></p>
 <p>ἧκε σέλας μετὰ λαὸν Ἀχαιῶν: οἳ δὲ ἰδόντες</p>
 <p>θάμβησαν, καὶ πάντας ὑπὸ χλωρὸν δέος εἷλεν.</p>
 <p>ἔνθ' οὔτ' Ἰδομενεὺς τλῆ μίμνειν οὔτ' Ἀγαμέμνων,</p>
 <p>οὔτε δύ' Αἴαντες μενέτην θεράποντες Ἄρηος:</p>
 <p>Νέστωρ οἶος ἔμιμνε Γερήνιος οὖρος Ἀχαιῶν <font color="GREEN">80</font></p>
 <p>οὔ τι ἑκών, ἀλλ' ἵππος ἐτείρετο, τὸν βάλεν ἰῷ</p>
 <p>δῖος Ἀλέξανδρος Ἑλένης πόσις ἠϋκόμοιο</p>
 <p>ἄκρην κὰκ κορυφήν, ὅθι τε πρῶται τρίχες ἵππων</p>
 <p>κρανίῳ ἐμπεφύασι, μάλιστα δὲ καίριόν ἐστιν.</p>
 <p>ἀλγήσας δ' ἀνέπαλτο, βέλος δ' εἰς ἐγκέφαλον δῦ, <font color="GREEN">85</font></p>
 <p>σὺν δ' ἵππους ἐτάραξε κυλινδόμενος περὶ χαλκῷ.</p>
 <p>ὄφρ' ὁ γέρων ἵπποιο παρηορίας ἀπέταμνε</p>
 <p>φασγάνῳ ἀί̈σσων, τόφρ' Ἕκτορος ὠκέες ἵπποι</p>
 <p>ἦλθον ἀν' ἰωχμὸν θρασὺν ἡνίοχον φορέοντες</p>
 <p>Ἕκτορα: καί νύ κεν ἔνθ' ὁ γέρων ἀπὸ θυμὸν ὄλεσσεν <font color="GREEN">90</font></p>
 <p>εἰ μὴ ἄρ' ὀξὺ νόησε βοὴν ἀγαθὸς Διομήδης:</p>
 <p>σμερδαλέον δ' ἐβόησεν ἐποτρύνων Ὀδυσῆα:</p>
 <p>διογενὲς Λαερτιάδη πολυμήχαν' Ὀδυσσεῦ</p>
 <p>πῇ φεύγεις μετὰ νῶτα βαλὼν κακὸς ὣς ἐν ὁμίλῳ;</p>
 <p>μή τίς τοι φεύγοντι μεταφρένῳ ἐν δόρυ πήξῃ: <font color="GREEN">95</font></p>
 <p>ἀλλὰ μέν' ὄφρα γέροντος ἀπώσομεν ἄγριον ἄνδρα.</p>
 <p> </p>
 <p>ὣς ἔφατ', οὐδ' ἐσάκουσε πολύτλας δῖος Ὀδυσσεύς,</p>
 <p>ἀλλὰ παρήϊξεν κοίλας ἐπὶ νῆας Ἀχαιῶν.</p>
 <p>Τυδεί̈δης δ' αὐτός περ ἐὼν προμάχοισιν ἐμίχθη,</p>
 <p>στῆ δὲ πρόσθ' ἵππων Νηληϊάδαο γέροντος, <font color="GREEN">100</font></p>
 <p>καί μιν φωνήσας ἔπεα πτερόεντα προσηύδα:</p>
 <p>ὦ γέρον ἦ μάλα δή σε νέοι τείρουσι μαχηταί,</p>
 <p>σὴ δὲ βίη λέλυται, χαλεπὸν δέ σε γῆρας ὀπάζει,</p>
 <p>ἠπεδανὸς δέ νύ τοι θεράπων, βραδέες δέ τοι ἵπποι.</p>
 <p>ἀλλ' ἄγ' ἐμῶν ὀχέων ἐπιβήσεο, ὄφρα ἴδηαι <font color="GREEN">105</font></p>
 <p>οἷοι Τρώϊοι ἵπποι ἐπιστάμενοι πεδίοιο</p>
 <p>κραιπνὰ μάλ' ἔνθα καὶ ἔνθα διωκέμεν ἠδὲ φέβεσθαι,</p>
 <p>οὕς ποτ' ἀπ' Αἰνείαν ἑλόμην μήστωρε φόβοιο.</p>
 <p>τούτω μὲν θεράποντε κομείτων, τώδε δὲ νῶϊ</p>
 <p>Τρωσὶν ἐφ' ἱπποδάμοις ἰθύνομεν, ὄφρα καὶ Ἕκτωρ <font color="GREEN">110</font></p>
 <p>εἴσεται εἰ καὶ ἐμὸν δόρυ μαίνεται ἐν παλάμῃσιν.</p>
 <p>ὣς ἔφατ', οὐδ' ἀπίθησε Γερήνιος ἱππότα Νέστωρ.</p>
 <p>Νεστορέας μὲν ἔπειθ' ἵππους θεράποντε κομείτην</p>
 <p>ἴφθιμοι Σθένελός τε καὶ Εὐρυμέδων ἀγαπήνωρ.</p>
 <p>τὼ δ' εἰς ἀμφοτέρω Διομήδεος ἅρματα βήτην: <font color="GREEN">115</font></p>
 <p>Νέστωρ δ' ἐν χείρεσσι λάβ' ἡνία σιγαλόεντα,</p>
 <p>μάστιξεν δ' ἵππους: τάχα δ' Ἕκτορος ἄγχι γένοντο.</p>
 <p>τοῦ δ' ἰθὺς μεμαῶτος ἀκόντισε Τυδέος υἱός:</p>
 <p>καὶ τοῦ μέν ῥ' ἀφάμαρτεν, ὃ δ' ἡνίοχον θεράποντα</p>
 <p>υἱὸν ὑπερθύμου Θηβαίου Ἠνιοπῆα <font color="GREEN">120</font></p>
 <p>ἵππων ἡνί' ἔχοντα βάλε στῆθος παρὰ μαζόν.</p>
 <p>ἤριπε δ' ἐξ ὀχέων, ὑπερώησαν δέ οἱ ἵπποι</p>
 <p>ὠκύποδες: τοῦ δ' αὖθι λύθη ψυχή τε μένος τε.</p>
 <p>Ἕκτορα δ' αἰνὸν ἄχος πύκασε φρένας ἡνιόχοιο:</p>
 <p>τὸν μὲν ἔπειτ' εἴασε καὶ ἀχνύμενός περ ἑταίρου <font color="GREEN">125</font></p>
 <p>κεῖσθαι, ὃ δ' ἡνίοχον μέθεπε θρασύν: οὐδ' ἄρ' ἔτι δὴν</p>
 <p>ἵππω δευέσθην σημάντορος: αἶψα γὰρ εὗρεν</p>
 <p>Ἰφιτίδην Ἀρχεπτόλεμον θρασύν, ὅν ῥα τόθ' ἵππων</p>
 <p>ὠκυπόδων ἐπέβησε, δίδου δέ οἱ ἡνία χερσίν.</p>
 <p> </p>
 <p>ἔνθά κε λοιγὸς ἔην καὶ ἀμήχανα ἔργα γένοντο, <font color="GREEN">130</font></p>
 <p>καί νύ κε σήκασθεν κατὰ Ἴλιον ἠύ̈τε ἄρνες,</p>
 <p>εἰ μὴ ἄρ' ὀξὺ νόησε πατὴρ ἀνδρῶν τε θεῶν τε:</p>
 <p>βροντήσας δ' ἄρα δεινὸν ἀφῆκ' ἀργῆτα κεραυνόν,</p>
 <p>κὰδ δὲ πρόσθ' ἵππων Διομήδεος ἧκε χαμᾶζε:</p>
 <p>δεινὴ δὲ φλὸξ ὦρτο θεείου καιομένοιο, <font color="GREEN">135</font></p>
 <p>τὼ δ' ἵππω δείσαντε καταπτήτην ὑπ' ὄχεσφι:</p>
 <p>Νέστορα δ' ἐκ χειρῶν φύγον ἡνία σιγαλόεντα,</p>
 <p>δεῖσε δ' ὅ γ' ἐν θυμῷ, Διομήδεα δὲ προσέειπε:</p>
 <p>Τυδεί̈δη ἄγε δ' αὖτε φόβον δ' ἔχε μώνυχας ἵππους.</p>
 <p>ἦ οὐ γιγνώσκεις ὅ τοι ἐκ Διὸς οὐχ ἕπετ' ἀλκή; <font color="GREEN">140</font></p>
 <p>νῦν μὲν γὰρ τούτῳ Κρονίδης Ζεὺς κῦδος ὀπάζει</p>
 <p>σήμερον: ὕστερον αὖτε καὶ ἡμῖν, αἴ κ' ἐθέλῃσι,</p>
 <p>δώσει: ἀνὴρ δέ κεν οὔ τι Διὸς νόον εἰρύσσαιτο</p>
 <p>οὐδὲ μάλ' ἴφθιμος, ἐπεὶ ἦ πολὺ φέρτερός ἐστι.</p>
 <p> </p>
 <p>τὸν δ' ἠμείβετ' ἔπειτα βοὴν ἀγαθὸς Διομήδης: <font color="GREEN">145</font></p>
 <p>ναὶ δὴ ταῦτά γε πάντα γέρον κατὰ μοῖραν ἔειπες:</p>
 <p>ἀλλὰ τόδ' αἰνὸν ἄχος κραδίην καὶ θυμὸν ἱκάνει:</p>
 <p>Ἕκτωρ γάρ ποτε φήσει ἐνὶ Τρώεσσ' ἀγορεύων:</p>
 <p>Τυδεί̈δης ὑπ' ἐμεῖο φοβεύμενος ἵκετο νῆας.</p>
 <p>ὥς ποτ' ἀπειλήσει: τότε μοι χάνοι εὐρεῖα χθών. <font color="GREEN">150</font></p>
 <p> </p>
 <p>τὸν δ' ἠμείβετ' ἔπειτα Γερήνιος ἱππότα Νέστωρ:</p>
 <p>ὤ μοι Τυδέος υἱὲ δαί̈φρονος, οἷον ἔειπες.</p>
 <p>εἴ περ γάρ σ' Ἕκτωρ γε κακὸν καὶ ἀνάλκιδα φήσει,</p>
 <p>ἀλλ' οὐ πείσονται Τρῶες καὶ Δαρδανίωνες</p>
 <p>καὶ Τρώων ἄλοχοι μεγαθύμων ἀσπιστάων, <font color="GREEN">155</font></p>
 <p>τάων ἐν κονίῃσι βάλες θαλεροὺς παρακοίτας.</p>
 <p> </p>
 <p>ὣς ἄρα φωνήσας φύγαδε τράπε μώνυχας ἵππους</p>
 <p>αὖτις ἀν' ἰωχμόν: ἐπὶ δὲ Τρῶές τε καὶ Ἕκτωρ</p>
 <p>ἠχῇ θεσπεσίῃ βέλεα στονόεντα χέοντο.</p>
 <p>τῷ δ' ἐπὶ μακρὸν ἄϋσε μέγας κορυθαίολος Ἕκτωρ: <font color="GREEN">160</font></p>
 <p>Τυδεί̈δη περὶ μέν σε τίον Δαναοὶ ταχύπωλοι</p>
 <p>ἕδρῃ τε κρέασίν τε ἰδὲ πλείοις δεπάεσσι:</p>
 <p>νῦν δέ σ' ἀτιμήσουσι: γυναικὸς ἄρ' ἀντὶ τέτυξο.</p>
 <p>ἔρρε κακὴ γλήνη, ἐπεὶ οὐκ εἴξαντος ἐμεῖο</p>
 <p>πύργων ἡμετέρων ἐπιβήσεαι, οὐδὲ γυναῖκας <font color="GREEN">165</font></p>
 <p>ἄξεις ἐν νήεσσι: πάρος τοι δαίμονα δώσω.</p>
 <p> </p>
 <p>ὣς φάτο, Τυδεί̈δης δὲ διάνδιχα μερμήριξεν</p>
 <p>ἵππους τε στρέψαι καὶ ἐναντίβιον μαχέσασθαι.</p>
 <p>τρὶς μὲν μερμήριξε κατὰ φρένα καὶ κατὰ θυμόν,</p>
 <p>τρὶς δ' ἄρ' ἀπ' Ἰδαίων ὀρέων κτύπε μητίετα Ζεὺς <font color="GREEN">170</font></p>
 <p>σῆμα τιθεὶς Τρώεσσι μάχης ἑτεραλκέα νίκην.</p>
 <p>Ἕκτωρ δὲ Τρώεσσιν ἐκέκλετο μακρὸν ἀύ̈σας:</p>
 <p>Τρῶες καὶ Λύκιοι καὶ Δάρδανοι ἀγχιμαχηταὶ</p>
 <p>ἀνέρες ἔστε φίλοι, μνήσασθε δὲ θούριδος ἀλκῆς.</p>
 <p>γιγνώσκω δ' ὅτι μοι πρόφρων κατένευσε Κρονίων <font color="GREEN">175</font></p>
 <p>νίκην καὶ μέγα κῦδος, ἀτὰρ Δαναοῖσί γε πῆμα:</p>
 <p>νήπιοι οἳ ἄρα δὴ τάδε τείχεα μηχανόωντο</p>
 <p>ἀβλήχρ' οὐδενόσωρα: τὰ δ' οὐ μένος ἁμὸν ἐρύξει:</p>
 <p>ἵπποι δὲ ῥέα τάφρον ὑπερθορέονται ὀρυκτήν.</p>
 <p>ἀλλ' ὅτε κεν δὴ νηυσὶν ἔπι γλαφυρῇσι γένωμαι, <font color="GREEN">180</font></p>
 <p>μνημοσύνη τις ἔπειτα πυρὸς δηί̈οιο γενέσθω,</p>
 <p>ὡς πυρὶ νῆας ἐνιπρήσω, κτείνω δὲ καὶ αὐτοὺς</p>
 <p>Ἀργείους παρὰ νηυσὶν ἀτυζομένους ὑπὸ καπνοῦ.</p>
 <p> </p>
 <p>ὣς εἰπὼν ἵπποισιν ἐκέκλετο φώνησέν τε:</p>
 <p>Ξάνθέ τε καὶ σὺ Πόδαργε καὶ Αἴθων Λάμπέ τε δῖε <font color="GREEN">185</font></p>
 <p>νῦν μοι τὴν κομιδὴν ἀποτίνετον, ἣν μάλα πολλὴν</p>
 <p>Ἀνδρομάχη θυγάτηρ μεγαλήτορος Ἠετίωνος</p>
 <p>ὑμῖν πὰρ προτέροισι μελίφρονα πυρὸν ἔθηκεν</p>
 <p>οἶνόν τ' ἐγκεράσασα πιεῖν, ὅτε θυμὸς ἀνώγοι,</p>
 <p>ἢ ἐμοί, ὅς πέρ οἱ θαλερὸς πόσις εὔχομαι εἶναι. <font color="GREEN">190</font></p>
 <p>ἀλλ' ἐφομαρτεῖτον καὶ σπεύδετον ὄφρα λάβωμεν</p>
 <p>ἀσπίδα Νεστορέην, τῆς νῦν κλέος οὐρανὸν ἵκει</p>
 <p>πᾶσαν χρυσείην ἔμεναι, κανόνας τε καὶ αὐτήν,</p>
 <p>αὐτὰρ ἀπ' ὤμοιιν Διομήδεος ἱπποδάμοιο</p>
 <p>δαιδάλεον θώρηκα, τὸν Ἥφαιστος κάμε τεύχων. <font color="GREEN">195</font></p>
 <p>εἰ τούτω κε λάβοιμεν, ἐελποίμην κεν Ἀχαιοὺς</p>
 <p>αὐτονυχὶ νηῶν ἐπιβησέμεν ὠκειάων.</p>
 <p>ὣς ἔφατ' εὐχόμενος, νεμέσησε δὲ πότνια Ἥρη,</p>
 <p>σείσατο δ' εἰνὶ θρόνῳ, ἐλέλιξε δὲ μακρὸν Ὄλυμπον,</p>
 <p>καί ῥα Ποσειδάωνα μέγαν θεὸν ἀντίον ηὔδα: <font color="GREEN">200</font></p>
 <p>ὢ πόποι ἐννοσίγαι' εὐρυσθενές, οὐδέ νυ σοί περ</p>
 <p>ὀλλυμένων Δαναῶν ὀλοφύρεται ἐν φρεσὶ θυμός.</p>
 <p>οἳ δέ τοι εἰς Ἑλίκην τε καὶ Αἰγὰς δῶρ' ἀνάγουσι</p>
 <p>πολλά τε καὶ χαρίεντα: σὺ δέ σφισι βούλεο νίκην.</p>
 <p>εἴ περ γάρ κ' ἐθέλοιμεν, ὅσοι Δαναοῖσιν ἀρωγοί, <font color="GREEN">205</font></p>
 <p>Τρῶας ἀπώσασθαι καὶ ἐρυκέμεν εὐρύοπα Ζῆν,</p>
 <p>αὐτοῦ κ' ἔνθ' ἀκάχοιτο καθήμενος οἶος ἐν Ἴδῃ.</p>
 <p> </p>
 <p>τὴν δὲ μέγ' ὀχθήσας προσέφη κρείων ἐνοσίχθων:</p>
 <p>Ἥρη ἀπτοεπὲς ποῖον τὸν μῦθον ἔειπες.</p>
 <p>οὐκ ἂν ἔγωγ' ἐθέλοιμι Διὶ Κρονίωνι μάχεσθαι <font color="GREEN">210</font></p>
 <p>ἡμέας τοὺς ἄλλους, ἐπεὶ ἦ πολὺ φέρτερός ἐστιν.</p>
 <p> </p>
 <p>ὣς οἳ μὲν τοιαῦτα πρὸς ἀλλήλους ἀγόρευον:</p>
 <p>τῶν δ' ὅσον ἐκ νηῶν ἀπὸ πύργου τάφρος ἔεργε</p>
 <p>πλῆθεν ὁμῶς ἵππων τε καὶ ἀνδρῶν ἀσπιστάων</p>
 <p>εἰλομένων: εἴλει δὲ θοῷ ἀτάλαντος Ἄρηϊ <font color="GREEN">215</font></p>
 <p>Ἕκτωρ Πριαμίδης, ὅτε οἱ Ζεὺς κῦδος ἔδωκε.</p>
 <p>καί νύ κ' ἐνέπρησεν πυρὶ κηλέῳ νῆας ἐί̈σας,</p>
 <p>εἰ μὴ ἐπὶ φρεσὶ θῆκ' Ἀγαμέμνονι πότνια Ἥρη</p>
 <p>αὐτῷ ποιπνύσαντι θοῶς ὀτρῦναι Ἀχαιούς.</p>
 <p>βῆ δ' ἰέναι παρά τε κλισίας καὶ νῆας Ἀχαιῶν <font color="GREEN">220</font></p>
 <p>πορφύρεον μέγα φᾶρος ἔχων ἐν χειρὶ παχείῃ,</p>
 <p>στῆ δ' ἐπ' Ὀδυσσῆος μεγακήτεϊ νηὶ̈ μελαίνῃ,</p>
 <p>ἥ ῥ' ἐν μεσσάτῳ ἔσκε γεγωνέμεν ἀμφοτέρωσε,</p>
 <p>ἠμὲν ἐπ' Αἴαντος κλισίας Τελαμωνιάδαο</p>
 <p>ἠδ' ἐπ' Ἀχιλλῆος, τοί ῥ' ἔσχατα νῆας ἐί̈σας <font color="GREEN">225</font></p>
 <p>εἴρυσαν, ἠνορέῃ πίσυνοι καὶ κάρτεϊ χειρῶν:</p>
 <p>ἤϋσεν δὲ διαπρύσιον Δαναοῖσι γεγωνώς:</p>
 <p>αἰδὼς Ἀργεῖοι, κάκ' ἐλέγχεα, εἶδος ἀγητοί:</p>
 <p>πῇ ἔβαν εὐχωλαί, ὅτε δὴ φάμεν εἶναι ἄριστοι,</p>
 <p>ἃς ὁπότ' ἐν Λήμνῳ κενεαυχέες ἠγοράασθε, <font color="GREEN">230</font></p>
 <p>ἔσθοντες κρέα πολλὰ βοῶν ὀρθοκραιράων</p>
 <p>πίνοντες κρητῆρας ἐπιστεφέας οἴνοιο,</p>
 <p>Τρώων ἄνθ' ἑκατόν τε διηκοσίων τε ἕκαστος</p>
 <p>στήσεσθ' ἐν πολέμῳ: νῦν δ' οὐδ' ἑνὸς ἄξιοί εἰμεν</p>
 <p>Ἕκτορος, ὃς τάχα νῆας ἐνιπρήσει πυρὶ κηλέῳ. <font color="GREEN">235</font></p>
 <p>Ζεῦ πάτερ, ἦ ῥά τιν' ἤδη ὑπερμενέων βασιλήων</p>
 <p>τῇδ' ἄτῃ ἄασας καί μιν μέγα κῦδος ἀπηύρας;</p>
 <p>οὐ μὲν δή ποτέ φημι τεὸν περικαλλέα βωμὸν</p>
 <p>νηὶ̈ πολυκλήϊδι παρελθέμεν ἐνθάδε ἔρρων,</p>
 <p>ἀλλ' ἐπὶ πᾶσι βοῶν δημὸν καὶ μηρί' ἔκηα <font color="GREEN">240</font></p>
 <p>ἱέμενος Τροίην εὐτείχεον ἐξαλαπάξαι.</p>
 <p>ἀλλὰ Ζεῦ τόδε πέρ μοι ἐπικρήηνον ἐέλδωρ:</p>
 <p>αὐτοὺς δή περ ἔασον ὑπεκφυγέειν καὶ ἀλύξαι,</p>
 <p>μηδ' οὕτω Τρώεσσιν ἔα δάμνασθαι Ἀχαιούς.</p>
 <p> </p>
 <p> </p>
 <p>ὣς φάτο, τὸν δὲ πατὴρ ὀλοφύρατο δάκρυ χέοντα, <font color="GREEN">245</font></p>
 <p>νεῦσε δέ οἱ λαὸν σόον ἔμμεναι οὐδ' ἀπολέσθαι.</p>
 <p>αὐτίκα δ' αἰετὸν ἧκε τελειότατον πετεηνῶν,</p>
 <p>νεβρὸν ἔχοντ' ὀνύχεσσι τέκος ἐλάφοιο ταχείης:</p>
 <p>πὰρ δὲ Διὸς βωμῷ περικαλλέϊ κάββαλε νεβρόν,</p>
 <p>ἔνθα πανομφαίῳ Ζηνὶ ῥέζεσκον Ἀχαιοί. <font color="GREEN">250</font></p>
 <p>οἳ δ' ὡς οὖν εἴδονθ' ὅ τ' ἄρ' ἐκ Διὸς ἤλυθεν ὄρνις,</p>
 <p>μᾶλλον ἐπὶ Τρώεσσι θόρον, μνήσαντο δὲ χάρμης.</p>
 <p> </p>
 <p>ἔνθ' οὔ τις πρότερος Δαναῶν πολλῶν περ ἐόντων</p>
 <p>εὔξατο Τυδεί̈δαο πάρος σχέμεν ὠκέας ἵππους</p>
 <p>τάφρου τ' ἐξελάσαι καὶ ἐναντίβιον μαχέσασθαι, <font color="GREEN">255</font></p>
 <p>ἀλλὰ πολὺ πρῶτος Τρώων ἕλεν ἄνδρα κορυστὴν</p>
 <p>Φραδμονίδην Ἀγέλαον: ὃ μὲν φύγαδ' ἔτραπεν ἵππους:</p>
 <p>τῷ δὲ μεταστρεφθέντι μεταφρένῳ ἐν δόρυ πῆξεν</p>
 <p>ὤμων μεσσηγύς, διὰ δὲ στήθεσφιν ἔλασσεν:</p>
 <p>ἤριπε δ' ἐξ ὀχέων, ἀράβησε δὲ τεύχε' ἐπ' αὐτῷ. <font color="GREEN">260</font></p>
 <p> </p>
 <p>τὸν δὲ μετ' Ἀτρεί̈δαι Ἀγαμέμνων καὶ Μενέλαος,</p>
 <p>τοῖσι δ' ἐπ' Αἴαντες θοῦριν ἐπιειμένοι ἀλκήν,</p>
 <p>τοῖσι δ' ἐπ' Ἰδομενεὺς καὶ ὀπάων Ἰδομενῆος</p>
 <p>Μηριόνης ἀτάλαντος Ἐνυαλίῳ ἀνδρειφόντῃ,</p>
 <p>τοῖσι δ' ἐπ' Εὐρύπυλος Εὐαίμονος ἀγλαὸς υἱός: <font color="GREEN">265</font></p>
 <p>Τεῦκρος δ' εἴνατος ἦλθε παλίντονα τόξα τιταίνων,</p>
 <p>στῆ δ' ἄρ' ὑπ' Αἴαντος σάκεϊ Τελαμωνιάδαο.</p>
 <p>ἔνθ' Αἴας μὲν ὑπεξέφερεν σάκος: αὐτὰρ ὅ γ' ἥρως</p>
 <p>παπτήνας, ἐπεὶ ἄρ τιν' ὀϊστεύσας ἐν ὁμίλῳ</p>
 <p>βεβλήκοι, ὃ μὲν αὖθι πεσὼν ἀπὸ θυμὸν ὄλεσσεν, <font color="GREEN">270</font></p>
 <p>αὐτὰρ ὃ αὖτις ἰὼν πάϊς ὣς ὑπὸ μητέρα δύσκεν</p>
 <p>εἰς Αἴανθ': ὃ δέ μιν σάκεϊ κρύπτασκε φαεινῷ.</p>
 <p> </p>
 <p>ἔνθα τίνα πρῶτον Τρώων ἕλε Τεῦκρος ἀμύμων;</p>
 <p>Ὀρσίλοχον μὲν πρῶτα καὶ Ὄρμενον ἠδ' Ὀφελέστην</p>
 <p>Δαίτορά τε Χρομίον τε καὶ ἀντίθεον Λυκοφόντην <font color="GREEN">275</font></p>
 <p>καὶ Πολυαιμονίδην Ἀμοπάονα καὶ Μελάνιππον,</p>
 <p>πάντας ἐπασσυτέρους πέλασε χθονὶ πουλυβοτείρῃ.</p>
 <p>τὸν δὲ ἰδὼν γήθησεν ἄναξ ἀνδρῶν Ἀγαμέμνων</p>
 <p>τόξου ἄπο κρατεροῦ Τρώων ὀλέκοντα φάλαγγας:</p>
 <p>στῆ δὲ παρ' αὐτὸν ἰὼν καί μιν πρὸς μῦθον ἔειπε: <font color="GREEN">280</font></p>
 <p>Τεῦκρε φίλη κεφαλή, Τελαμώνιε κοίρανε λαῶν</p>
 <p>βάλλ' οὕτως, αἴ κέν τι φόως Δαναοῖσι γένηαι</p>
 <p>πατρί τε σῷ Τελαμῶνι, ὅ σ' ἔτρεφε τυτθὸν ἐόντα,</p>
 <p>καί σε νόθον περ ἐόντα κομίσσατο ᾧ ἐνὶ οἴκῳ:</p>
 <p>τὸν καὶ τηλόθ' ἐόντα ἐϋκλείης ἐπίβησον. <font color="GREEN">285</font></p>
 <p>σοὶ δ' ἐγὼ ἐξερέω ὡς καὶ τετελεσμένον ἔσται:</p>
 <p>αἴ κέν μοι δώῃ Ζεύς τ' αἰγίοχος καὶ Ἀθήνη</p>
 <p>Ἰλίου ἐξαλαπάξαι ἐϋκτίμενον πτολίεθρον,</p>
 <p>πρώτῳ τοι μετ' ἐμὲ πρεσβήϊον ἐν χερὶ θήσω,</p>
 <p>ἢ τρίποδ' ἠὲ δύω ἵππους αὐτοῖσιν ὄχεσφιν <font color="GREEN">290</font></p>
 <p>ἠὲ γυναῖχ', ἥ κέν τοι ὁμὸν λέχος εἰσαναβαίνοι.</p>
 <p> </p>
 <p>τὸν δ' ἀπαμειβόμενος προσεφώνεε Τεῦκρος ἀμύμων:</p>
 <p>Ἀτρεί̈δη κύδιστε τί με σπεύδοντα καὶ αὐτὸν</p>
 <p>ὀτρύνεις; οὐ μέν τοι ὅση δύναμίς γε πάρεστι</p>
 <p>παύομαι, ἀλλ' ἐξ οὗ προτὶ Ἴλιον ὠσάμεθ' αὐτοὺς <font color="GREEN">295</font></p>
 <p>ἐκ τοῦ δὴ τόξοισι δεδεγμένος ἄνδρας ἐναίρω.</p>
 <p>ὀκτὼ δὴ προέηκα τανυγλώχινας ὀϊστούς,</p>
 <p>πάντες δ' ἐν χροὶ̈ πῆχθεν ἀρηϊθόων αἰζηῶν:</p>
 <p>τοῦτον δ' οὐ δύναμαι βαλέειν κύνα λυσσητῆρα.</p>
 <p> </p>
 <p>ἦ ῥα καὶ ἄλλον ὀϊστὸν ἀπὸ νευρῆφιν ἴαλλεν <font color="GREEN">300</font></p>
 <p>Ἕκτορος ἀντικρύ, βαλέειν δέ ἑ ἵετο θυμός:</p>
 <p>καὶ τοῦ μέν ῥ' ἀφάμαρθ', ὃ δ' ἀμύμονα Γοργυθίωνα</p>
 <p>υἱὸν ἐὺ̈ν Πριάμοιο κατὰ στῆθος βάλεν ἰῷ,</p>
 <p>τόν ῥ' ἐξ Αἰσύμηθεν ὀπυιομένη τέκε μήτηρ</p>
 <p>καλὴ Καστιάνειρα δέμας ἐϊκυῖα θεῇσι. <font color="GREEN">305</font></p>
 <p>μήκων δ' ὡς ἑτέρωσε κάρη βάλεν, ἥ τ' ἐνὶ κήπῳ</p>
 <p>καρπῷ βριθομένη νοτίῃσί τε εἰαρινῇσιν,</p>
 <p>ὣς ἑτέρωσ' ἤμυσε κάρη πήληκι βαρυνθέν.</p>
 <p> </p>
 <p>Τεῦκρος δ' ἄλλον ὀϊστὸν ἀπὸ νευρῆφιν ἴαλλεν</p>
 <p>Ἕκτορος ἀντικρύ, βαλέειν δέ ἑ ἵετο θυμός. <font color="GREEN">310</font></p>
 <p>ἀλλ' ὅ γε καὶ τόθ' ἅμαρτε: παρέσφηλεν γὰρ Ἀπόλλων:</p>
 <p>ἀλλ' Ἀρχεπτόλεμον θρασὺν Ἕκτορος ἡνιοχῆα</p>
 <p>ἱέμενον πόλεμον δὲ βάλε στῆθος παρὰ μαζόν:</p>
 <p>ἤριπε δ' ἐξ ὀχέων, ὑπερώησαν δέ οἱ ἵπποι</p>
 <p>ὠκύποδες: τοῦ δ' αὖθι λύθη ψυχή τε μένος τε. <font color="GREEN">315</font></p>
 <p>Ἕκτορα δ' αἰνὸν ἄχος πύκασε φρένας ἡνιόχοιο:</p>
 <p>τὸν μὲν ἔπειτ' εἴασε καὶ ἀχνύμενός περ ἑταίρου,</p>
 <p>Κεβριόνην δ' ἐκέλευσεν ἀδελφεὸν ἐγγὺς ἐόντα</p>
 <p>ἵππων ἡνί' ἑλεῖν: ὃ δ' ἄρ' οὐκ ἀπίθησεν ἀκούσας.</p>
 <p>αὐτὸς δ' ἐκ δίφροιο χαμαὶ θόρε παμφανόωντος <font color="GREEN">320</font></p>
 <p>σμερδαλέα ἰάχων: ὃ δὲ χερμάδιον λάβε χειρί,</p>
 <p>βῆ δ' ἰθὺς Τεύκρου, βαλέειν δέ ἑ θυμὸς ἀνώγει.</p>
 <p>ἤτοι ὃ μὲν φαρέτρης ἐξείλετο πικρὸν ὀϊστόν,</p>
 <p>θῆκε δ' ἐπὶ νευρῇ: τὸν δ' αὖ κορυθαίολος Ἕκτωρ</p>
 <p>αὐερύοντα παρ' ὦμον, ὅθι κληὶ̈ς ἀποέργει <font color="GREEN">325</font></p>
 <p>αὐχένα τε στῆθός τε, μάλιστα δὲ καίριόν ἐστι,</p>
 <p>τῇ ῥ' ἐπὶ οἷ μεμαῶτα βάλεν λίθῳ ὀκριόεντι,</p>
 <p>ῥῆξε δέ οἱ νευρήν: νάρκησε δὲ χεὶρ ἐπὶ καρπῷ,</p>
 <p>στῆ δὲ γνὺξ ἐριπών, τόξον δέ οἱ ἔκπεσε χειρός.</p>
 <p>Αἴας δ' οὐκ ἀμέλησε κασιγνήτοιο πεσόντος, <font color="GREEN">330</font></p>
 <p>ἀλλὰ θέων περίβη καί οἱ σάκος ἀμφεκάλυψε.</p>
 <p>τὸν μὲν ἔπειθ' ὑποδύντε δύω ἐρίηρες ἑταῖροι</p>
 <p>Μηκιστεὺς Ἐχίοιο πάϊς καὶ δῖος Ἀλάστωρ</p>
 <p>νῆας ἔπι γλαφυρὰς φερέτην βαρέα στενάχοντα.</p>
 <p> </p>
 <p>ἂψ δ' αὖτις Τρώεσσιν Ὀλύμπιος ἐν μένος ὦρσεν: <font color="GREEN">335</font></p>
 <p>οἳ δ' ἰθὺς τάφροιο βαθείης ὦσαν Ἀχαιούς:</p>
 <p>Ἕκτωρ δ' ἐν πρώτοισι κίε σθένεϊ βλεμεαίνων.</p>
 <p>ὡς δ' ὅτε τίς τε κύων συὸς ἀγρίου ἠὲ λέοντος</p>
 <p>ἅπτηται κατόπισθε ποσὶν ταχέεσσι διώκων</p>
 <p>ἰσχία τε γλουτούς τε, ἑλισσόμενόν τε δοκεύει, <font color="GREEN">340</font></p>
 <p>ὣς Ἕκτωρ ὤπαζε κάρη κομόωντας Ἀχαιούς,</p>
 <p>αἰὲν ἀποκτείνων τὸν ὀπίστατον: οἳ δὲ φέβοντο.</p>
 <p>αὐτὰρ ἐπεὶ διά τε σκόλοπας καὶ τάφρον ἔβησαν</p>
 <p>φεύγοντες, πολλοὶ δὲ δάμεν Τρώων ὑπὸ χερσίν,</p>
 <p>οἳ μὲν δὴ παρὰ νηυσὶν ἐρητύοντο μένοντες, <font color="GREEN">345</font></p>
 <p>ἀλλήλοισί τε κεκλόμενοι καὶ πᾶσι θεοῖσι</p>
 <p>χεῖρας ἀνίσχοντες μεγάλ' εὐχετόωντο ἕκαστος:</p>
 <p>Ἕκτωρ δ' ἀμφιπεριστρώφα καλλίτριχας ἵππους</p>
 <p>Γοργοῦς ὄμματ' ἔχων ἠδὲ βροτολοιγοῦ Ἄρηος.</p>
 <p> </p>
 <p>τοὺς δὲ ἰδοῦσ' ἐλέησε θεὰ λευκώλενος Ἥρη, <font color="GREEN">350</font></p>
 <p>αἶψα δ' Ἀθηναίην ἔπεα πτερόεντα προσηύδα:</p>
 <p>ὢ πόποι αἰγιόχοιο Διὸς τέκος οὐκέτι νῶϊ</p>
 <p>ὀλλυμένων Δαναῶν κεκαδησόμεθ' ὑστάτιόν περ;</p>
 <p>οἵ κεν δὴ κακὸν οἶτον ἀναπλήσαντες ὄλωνται</p>
 <p>ἀνδρὸς ἑνὸς ῥιπῇ, ὃ δὲ μαίνεται οὐκέτ' ἀνεκτῶς <font color="GREEN">355</font></p>
 <p>Ἕκτωρ Πριαμίδης, καὶ δὴ κακὰ πολλὰ ἔοργε.</p>
 <p> </p>
 <p>τὴν δ' αὖτε προσέειπε θεὰ γλαυκῶπις Ἀθήνη:</p>
 <p>καὶ λίην οὗτός γε μένος θυμόν τ' ὀλέσειε</p>
 <p>χερσὶν ὑπ' Ἀργείων φθίμενος ἐν πατρίδι γαίῃ:</p>
 <p>ἀλλὰ πατὴρ οὑμὸς φρεσὶ μαίνεται οὐκ ἀγαθῇσι <font color="GREEN">360</font></p>
 <p>σχέτλιος, αἰὲν ἀλιτρός, ἐμῶν μενέων ἀπερωεύς:</p>
 <p>οὐδέ τι τῶν μέμνηται, ὅ οἱ μάλα πολλάκις υἱὸν</p>
 <p>τειρόμενον σώεσκον ὑπ' Εὐρυσθῆος ἀέθλων.</p>
 <p>ἤτοι ὃ μὲν κλαίεσκε πρὸς οὐρανόν, αὐτὰρ ἐμὲ Ζεὺς</p>
 <p>τῷ ἐπαλεξήσουσαν ἀπ' οὐρανόθεν προί̈αλλεν. <font color="GREEN">365</font></p>
 <p>εἰ γὰρ ἐγὼ τάδε ᾔδε' ἐνὶ φρεσὶ πευκαλίμῃσιν</p>
 <p>εὖτέ μιν εἰς Ἀί̈δαο πυλάρταο προὔπεμψεν</p>
 <p>ἐξ Ἐρέβευς ἄξοντα κύνα στυγεροῦ Ἀί̈δαο,</p>
 <p>οὐκ ἂν ὑπεξέφυγε Στυγὸς ὕδατος αἰπὰ ῥέεθρα.</p>
 <p>νῦν δ' ἐμὲ μὲν στυγέει, Θέτιδος δ' ἐξήνυσε βουλάς, <font color="GREEN">370</font></p>
 <p>ἥ οἱ γούνατ' ἔκυσσε καὶ ἔλλαβε χειρὶ γενείου,</p>
 <p>λισσομένη τιμῆσαι Ἀχιλλῆα πτολίπορθον.</p>
 <p>ἔσται μὰν ὅτ' ἂν αὖτε φίλην γλαυκώπιδα εἴπῃ.</p>
 <p>ἀλλὰ σὰ μὲν νῦν νῶϊν ἐπέντυε μώνυχας ἵππους,</p>
 <p>ὄφρ' ἂν ἐγὼ καταδῦσα Διὸς δόμον αἰγιόχοιο <font color="GREEN">375</font></p>
 <p>τεύχεσιν ἐς πόλεμον θωρήξομαι, ὄφρα ἴδωμαι</p>
 <p>ἢ νῶϊ Πριάμοιο πάϊς κορυθαίολος Ἕκτωρ</p>
 <p>γηθήσει προφανέντε ἀνὰ πτολέμοιο γεφύρας,</p>
 <p>ἦ τις καὶ Τρώων κορέει κύνας ἠδ' οἰωνοὺς</p>
 <p>δημῷ καὶ σάρκεσσι, πεσὼν ἐπὶ νηυσὶν Ἀχαιῶν. <font color="GREEN">380</font></p>
 <p>ὣς ἔφατ', οὐδ' ἀπίθησε θεὰ λευκώλενος Ἥρη.</p>
 <p>ἣ μὲν ἐποιχομένη χρυσάμπυκας ἔντυεν ἵππους</p>
 <p>Ἥρη πρέσβα θεὰ θυγάτηρ μεγάλοιο Κρόνοιο:</p>
 <p>αὐτὰρ Ἀθηναίη κούρη Διὸς αἰγιόχοιο</p>
 <p>πέπλον μὲν κατέχευεν ἑανὸν πατρὸς ἐπ' οὔδει <font color="GREEN">385</font></p>
 <p>ποικίλον, ὅν ῥ' αὐτὴ ποιήσατο καὶ κάμε χερσίν,</p>
 <p>ἣ δὲ χιτῶν' ἐνδῦσα Διὸς νεφεληγερέταο</p>
 <p>τεύχεσιν ἐς πόλεμον θωρήσσετο δακρυόεντα.</p>
 <p>ἐς δ' ὄχεα φλόγεα ποσὶ βήσετο, λάζετο δ' ἔγχος</p>
 <p>βριθὺ μέγα στιβαρόν, τῷ δάμνησι στίχας ἀνδρῶν <font color="GREEN">390</font></p>
 <p>ἡρώων, τοῖσίν τε κοτέσσεται ὀβριμοπάτρη.</p>
 <p>Ἥρη δὲ μάστιγι θοῶς ἐπεμαίετ' ἄρ' ἵππους:</p>
 <p>αὐτόμαται δὲ πύλαι μύκον οὐρανοῦ ἃς ἔχον Ὧραι,</p>
 <p>τῇς ἐπιτέτραπται μέγας οὐρανὸς Οὔλυμπός τε</p>
 <p>ἠμὲν ἀνακλῖναι πυκινὸν νέφος ἠδ' ἐπιθεῖναι. <font color="GREEN">395</font></p>
 <p>τῇ ῥα δι' αὐτάων κεντρηνεκέας ἔχον ἵππους.</p>
 <p> </p>
 <p>Ζεὺς δὲ πατὴρ Ἴδηθεν ἐπεὶ ἴδε χώσατ' ἄρ' αἰνῶς,</p>
 <p>Ἶριν δ' ὄτρυνε χρυσόπτερον ἀγγελέουσαν:</p>
 <p>βάσκ' ἴθι Ἶρι ταχεῖα, πάλιν τρέπε μηδ' ἔα ἄντην</p>
 <p>ἔρχεσθ': οὐ γὰρ καλὰ συνοισόμεθα πτόλεμον δέ. <font color="GREEN">400</font></p>
 <p>ὧδε γὰρ ἐξερέω, τὸ δὲ καὶ τετελεσμένον ἔσται:</p>
 <p>γυιώσω μέν σφωϊν ὑφ' ἅρμασιν ὠκέας ἵππους,</p>
 <p>αὐτὰς δ' ἐκ δίφρου βαλέω κατά θ' ἅρματα ἄξω:</p>
 <p>οὐδέ κεν ἐς δεκάτους περιτελλομένους ἐνιαυτοὺς</p>
 <p>ἕλκε' ἀπαλθήσεσθον, ἅ κεν μάρπτῃσι κεραυνός: <font color="GREEN">405</font></p>
 <p>ὄφρα ἰδῇ γλαυκῶπις ὅτ' ἂν ᾧ πατρὶ μάχηται.</p>
 <p>Ἥρῃ δ' οὔ τι τόσον νεμεσίζομαι οὐδὲ χολοῦμαι:</p>
 <p>αἰεὶ γάρ μοι ἔωθεν ἐνικλᾶν ὅττί κεν εἴπω.</p>
 <p> </p>
 <p>ὣς ἔφατ', ὦρτο δὲ Ἶρις ἀελλόπος ἀγγελέουσα,</p>
 <p>βῆ δ' ἐξ Ἰδαίων ὀρέων ἐς μακρὸν Ὄλυμπον. <font color="GREEN">410</font></p>
 <p>πρώτῃσιν δὲ πύλῃσι πολυπτύχου Οὐλύμποιο</p>
 <p>ἀντομένη κατέρυκε, Διὸς δέ σφ' ἔννεπε μῦθον:</p>
 <p>πῇ μέματον; τί σφῶϊν ἐνὶ φρεσὶ μαίνεται ἦτορ;</p>
 <p>οὐκ ἐάᾳ Κρονίδης ἐπαμυνέμεν Ἀργείοισιν.</p>
 <p>ὧδε γὰρ ἠπείλησε Κρόνου πάϊς, ᾗ τελέει περ, <font color="GREEN">415</font></p>
 <p>γυιώσειν μὲν σφῶϊν ὑφ' ἅρμασιν ὠκέας ἵππους,</p>
 <p>αὐτὰς δ' ἐκ δίφρου βαλέειν κατά θ' ἅρματα ἄξειν:</p>
 <p>οὐδέ κεν ἐς δεκάτους περιτελλομένους ἐνιαυτοὺς</p>
 <p>ἕλκε' ἀπαλθήσεσθον, ἅ κεν μάρπτῃσι κεραυνός:</p>
 <p>ὄφρα ἰδῇς γλαυκῶπι ὅτ' ἂν σῷ πατρὶ μάχηαι. <font color="GREEN">420</font></p>
 <p>Ἥρῃ δ' οὔ τι τόσον νεμεσίζεται οὐδὲ χολοῦται:</p>
 <p>αἰεὶ γάρ οἱ ἔωθεν ἐνικλᾶν ὅττι κεν εἴπῃ:</p>
 <p>ἀλλὰ σύ γ' αἰνοτάτη κύον ἀδεὲς εἰ ἐτεόν γε</p>
 <p>τολμήσεις Διὸς ἄντα πελώριον ἔγχος ἀεῖραι.</p>
 <p> </p>
 <p>ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις, <font color="GREEN">425</font></p>
 <p>αὐτὰρ Ἀθηναίην Ἥρη πρὸς μῦθον ἔειπεν:</p>
 <p>ὢ πόποι αἰγιόχοιο Διὸς τέκος, οὐκέτ' ἔγωγε</p>
 <p>νῶϊ ἐῶ Διὸς ἄντα βροτῶν ἕνεκα πτολεμίζειν:</p>
 <p>τῶν ἄλλος μὲν ἀποφθίσθω, ἄλλος δὲ βιώτω,</p>
 <p>ὅς κε τύχῃ: κεῖνος δὲ τὰ ἃ φρονέων ἐνὶ θυμῷ <font color="GREEN">430</font></p>
 <p>Τρωσί τε καὶ Δαναοῖσι δικαζέτω, ὡς ἐπιεικές.</p>
 <p> </p>
 <p>ὣς ἄρα φωνήσασα πάλιν τρέπε μώνυχας ἵππους:</p>
 <p>τῇσιν δ' Ὧραι μὲν λῦσαν καλλίτριχας ἵππους,</p>
 <p>καὶ τοὺς μὲν κατέδησαν ἐπ' ἀμβροσίῃσι κάπῃσιν,</p>
 <p>ἅρματα δ' ἔκλιναν πρὸς ἐνώπια παμφανόωντα: <font color="GREEN">435</font></p>
 <p>αὐταὶ δὲ χρυσέοισιν ἐπὶ κλισμοῖσι κάθιζον</p>
 <p>μίγδ' ἄλλοισι θεοῖσι, φίλον τετιημέναι ἦτορ.</p>
 <p> </p>
 <p>Ζεὺς δὲ πατὴρ Ἴδηθεν ἐύ̈τροχον ἅρμα καὶ ἵππους</p>
 <p>Οὔλυμπον δὲ δίωκε, θεῶν δ' ἐξίκετο θώκους.</p>
 <p>τῷ δὲ καὶ ἵππους μὲν λῦσε κλυτὸς ἐννοσίγαιος, <font color="GREEN">440</font></p>
 <p>ἅρματα δ' ἂμ βωμοῖσι τίθει κατὰ λῖτα πετάσσας:</p>
 <p>αὐτὸς δὲ χρύσειον ἐπὶ θρόνον εὐρύοπα Ζεὺς</p>
 <p>ἕζετο, τῷ δ' ὑπὸ ποσσὶ μέγας πελεμίζετ' Ὄλυμπος.</p>
 <p>αἳ δ' οἶαι Διὸς ἀμφὶς Ἀθηναίη τε καὶ Ἥρη</p>
 <p>ἥσθην, οὐδέ τί μιν προσεφώνεον οὐδ' ἐρέοντο: <font color="GREEN">445</font></p>
 <p>αὐτὰρ ὃ ἔγνω ᾗσιν ἐνὶ φρεσὶ φώνησέν τε:</p>
 <p>τίφθ' οὕτω τετίησθον Ἀθηναίη τε καὶ Ἥρη;</p>
 <p>οὐ μέν θην κάμετόν γε μάχῃ ἔνι κυδιανείρῃ</p>
 <p>ὀλλῦσαι Τρῶας, τοῖσιν κότον αἰνὸν ἔθεσθε.</p>
 <p>πάντως, οἷον ἐμόν γε μένος καὶ χεῖρες ἄαπτοι, <font color="GREEN">450</font></p>
 <p>οὐκ ἄν με τρέψειαν ὅσοι θεοί εἰσ' ἐν Ὀλύμπῳ.</p>
 <p>σφῶϊν δὲ πρίν περ τρόμος ἔλλαβε φαίδιμα γυῖα</p>
 <p>πρὶν πόλεμόν τε ἰδεῖν πολέμοιό τε μέρμερα ἔργα.</p>
 <p>ὧδε γὰρ ἐξερέω, τὸ δέ κεν τετελεσμένον ἦεν:</p>
 <p>οὐκ ἂν ἐφ' ὑμετέρων ὀχέων πληγέντε κεραυνῷ <font color="GREEN">455</font></p>
 <p>ἂψ ἐς Ὄλυμπον ἵκεσθον, ἵν' ἀθανάτων ἕδος ἐστίν.</p>
 <p> </p>
 <p>ὣς ἔφαθ', αἳ δ' ἐπέμυξαν Ἀθηναίη τε καὶ Ἥρη:</p>
 <p>πλησίαι αἵ γ' ἥσθην, κακὰ δὲ Τρώεσσι μεδέσθην.</p>
 <p>ἤτοι Ἀθηναίη ἀκέων ἦν οὐδέ τι εἶπε</p>
 <p>σκυζομένη Διὶ πατρί, χόλος δέ μιν ἄγριος ᾕρει: <font color="GREEN">460</font></p>
 <p>Ἥρῃ δ' οὐκ ἔχαδε στῆθος χόλον, ἀλλὰ προσηύδα:</p>
 <p>αἰνότατε Κρονίδη ποῖον τὸν μῦθον ἔειπες.</p>
 <p>εὖ νυ καὶ ἡμεῖς ἴδμεν ὅ τοι σθένος οὐκ ἀλαπαδνόν:</p>
 <p>ἀλλ' ἔμπης Δαναῶν ὀλοφυρόμεθ' αἰχμητάων,</p>
 <p>οἵ κεν δὴ κακὸν οἶτον ἀναπλήσαντες ὄλωνται. <font color="GREEN">465</font></p>
 <p>ἀλλ' ἤτοι πολέμου μὲν ἀφεξόμεθ', εἰ σὺ κελεύεις:</p>
 <p>βουλὴν δ' Ἀργείοις ὑποθησόμεθ' ἥ τις ὀνήσει,</p>
 <p>ὡς μὴ πάντες ὄλωνται ὀδυσσαμένοιο τεοῖο.</p>
 <p>τὴν δ' ἀπαμειβόμενος προσέφη νεφεληγερέτα Ζεύς:</p>
 <p>ἠοῦς δὴ καὶ μᾶλλον ὑπερμενέα Κρονίωνα <font color="GREEN">470</font></p>
 <p>ὄψεαι, αἴ κ' ἐθέλῃσθα, βοῶπις πότνια Ἥρη</p>
 <p>ὀλλύντ' Ἀργείων πουλὺν στρατὸν αἰχμητάων:</p>
 <p>οὐ γὰρ πρὶν πολέμου ἀποπαύσεται ὄβριμος Ἕκτωρ</p>
 <p>πρὶν ὄρθαι παρὰ ναῦφι ποδώκεα Πηλεί̈ωνα,</p>
 <p>ἤματι τῷ ὅτ' ἂν οἳ μὲν ἐπὶ πρύμνῃσι μάχωνται <font color="GREEN">475</font></p>
 <p>στείνει ἐν αἰνοτάτῳ περὶ Πατρόκλοιο θανόντος:</p>
 <p>ὣς γὰρ θέσφατόν ἐστι: σέθεν δ' ἐγὼ οὐκ ἀλεγίζω</p>
 <p>χωομένης, οὐδ' εἴ κε τὰ νείατα πείραθ' ἵκηαι</p>
 <p>γαίης καὶ πόντοιο, ἵν' Ἰάπετός τε Κρόνος τε</p>
 <p>ἥμενοι οὔτ' αὐγῇς Ὑπερίονος Ἠελίοιο <font color="GREEN">480</font></p>
 <p>τέρποντ' οὔτ' ἀνέμοισι, βαθὺς δέ τε Τάρταρος ἀμφίς:</p>
 <p>οὐδ' ἢν ἔνθ' ἀφίκηαι ἀλωμένη, οὔ σευ ἔγωγε</p>
 <p>σκυζομένης ἀλέγω, ἐπεὶ οὐ σέο κύντερον ἄλλο.</p>
 <p> </p>
 <p>ὣς φάτο, τὸν δ' οὔ τι προσέφη λευκώλενος Ἥρη.</p>
 <p>ἐν δ' ἔπεσ' Ὠκεανῷ λαμπρὸν φάος ἠελίοιο <font color="GREEN">485</font></p>
 <p>ἕλκον νύκτα μέλαιναν ἐπὶ ζείδωρον ἄρουραν.</p>
 <p>Τρωσὶν μέν ῥ' ἀέκουσιν ἔδυ φάος, αὐτὰρ Ἀχαιοῖς</p>
 <p>ἀσπασίη τρίλλιστος ἐπήλυθε νὺξ ἐρεβεννή.</p>
 <p> </p>
 <p>Τρώων αὖτ' ἀγορὴν ποιήσατο φαίδιμος Ἕκτωρ</p>
 <p>νόσφι νεῶν ἀγαγὼν ποταμῷ ἔπι δινήεντι, <font color="GREEN">490</font></p>
 <p>ἐν καθαρῷ ὅθι δὴ νεκύων διεφαίνετο χῶρος.</p>
 <p>ἐξ ἵππων δ' ἀποβάντες ἐπὶ χθόνα μῦθον ἄκουον</p>
 <p>τόν ῥ' Ἕκτωρ ἀγόρευε Διὶ̈ φίλος: ἐν δ' ἄρα χειρὶ</p>
 <p>ἔγχος ἔχ' ἑνδεκάπηχυ: πάροιθε δὲ λάμπετο δουρὸς</p>
 <p>αἰχμὴ χαλκείη, περὶ δὲ χρύσεος θέε πόρκης, <font color="GREEN">495</font></p>
 <p>τῷ ὅ γ' ἐρεισάμενος ἔπεα Τρώεσσι μετηύδα:</p>
 <p>κέκλυτέ μευ Τρῶες καὶ Δάρδανοι ἠδ' ἐπίκουροι:</p>
 <p>νῦν ἐφάμην νῆάς τ' ὀλέσας καὶ πάντας Ἀχαιοὺς</p>
 <p>ἂψ ἀπονοστήσειν προτὶ Ἴλιον ἠνεμόεσσαν:</p>
 <p>ἀλλὰ πρὶν κνέφας ἦλθε, τὸ νῦν ἐσάωσε μάλιστα <font color="GREEN">500</font></p>
 <p>Ἀργείους καὶ νῆας ἐπὶ ῥηγμῖνι θαλάσσης.</p>
 <p>ἀλλ' ἤτοι νῦν μὲν πειθώμεθα νυκτὶ μελαίνῃ</p>
 <p>δόρπά τ' ἐφοπλισόμεσθα: ἀτὰρ καλλίτριχας ἵππους</p>
 <p>λύσαθ' ὑπὲξ ὀχέων, παρὰ δέ σφισι βάλλετ' ἐδωδήν:</p>
 <p>ἐκ πόλιος δ' ἄξεσθε βόας καὶ ἴφια μῆλα <font color="GREEN">505</font></p>
 <p>καρπαλίμως, οἶνον δὲ μελίφρονα οἰνίζεσθε</p>
 <p>σῖτόν τ' ἐκ μεγάρων, ἐπὶ δὲ ξύλα πολλὰ λέγεσθε,</p>
 <p>ὥς κεν παννύχιοι μέσφ' ἠοῦς ἠριγενείης</p>
 <p>καίωμεν πυρὰ πολλά, σέλας δ' εἰς οὐρανὸν ἵκῃ,</p>
 <p>μή πως καὶ διὰ νύκτα κάρη κομόωντες Ἀχαιοὶ <font color="GREEN">510</font></p>
 <p>φεύγειν ὁρμήσωνται ἐπ' εὐρέα νῶτα θαλάσσης.</p>
 <p>μὴ μὰν ἀσπουδί γε νεῶν ἐπιβαῖεν ἕκηλοι,</p>
 <p>ἀλλ' ὥς τις τούτων γε βέλος καὶ οἴκοθι πέσσῃ</p>
 <p>βλήμενος ἢ ἰῷ ἢ ἔγχεϊ ὀξυόεντι</p>
 <p>νηὸς ἐπιθρῴσκων, ἵνα τις στυγέῃσι καὶ ἄλλος <font color="GREEN">515</font></p>
 <p>Τρωσὶν ἐφ' ἱπποδάμοισι φέρειν πολύδακρυν Ἄρηα.</p>
 <p>κήρυκες δ' ἀνὰ ἄστυ Διὶ̈ φίλοι ἀγγελλόντων</p>
 <p>παῖδας πρωθήβας πολιοκροτάφους τε γέροντας</p>
 <p>λέξασθαι περὶ ἄστυ θεοδμήτων ἐπὶ πύργων:</p>
 <p>θηλύτεραι δὲ γυναῖκες ἐνὶ μεγάροισιν ἑκάστη <font color="GREEN">520</font></p>
 <p>πῦρ μέγα καιόντων: φυλακὴ δέ τις ἔμπεδος ἔστω</p>
 <p>μὴ λόχος εἰσέλθῃσι πόλιν λαῶν ἀπεόντων.</p>
 <p>ὧδ' ἔστω Τρῶες μεγαλήτορες ὡς ἀγορεύω:</p>
 <p>μῦθος δ' ὃς μὲν νῦν ὑγιὴς εἰρημένος ἔστω,</p>
 <p>τὸν δ' ἠοῦς Τρώεσσι μεθ' ἱπποδάμοις ἀγορεύσω. <font color="GREEN">525</font></p>
 <p>ἔλπομαι εὐχόμενος Διί τ' ἄλλοισίν τε θεοῖσιν</p>
 <p>ἐξελάαν ἐνθένδε κύνας κηρεσσιφορήτους,</p>
 <p>οὓς κῆρες φορέουσι μελαινάων ἐπὶ νηῶν.</p>
 <p>ἀλλ' ἤτοι ἐπὶ νυκτὶ φυλάξομεν ἡμέας αὐτούς,</p>
 <p>πρῶϊ δ' ὑπηοῖοι σὺν τεύχεσι θωρηχθέντες <font color="GREEN">530</font></p>
 <p>νηυσὶν ἔπι γλαφυρῇσιν ἐγείρομεν ὀξὺν Ἄρηα.</p>
 <p>εἴσομαι εἴ κέ μ' ὁ Τυδεί̈δης κρατερὸς Διομήδης</p>
 <p>πὰρ νηῶν πρὸς τεῖχος ἀπώσεται, ἤ κεν ἐγὼ τὸν</p>
 <p>χαλκῷ δῃώσας ἔναρα βροτόεντα φέρωμαι.</p>
 <p>αὔριον ἣν ἀρετὴν διαείσεται, εἴ κ' ἐμὸν ἔγχος <font color="GREEN">535</font></p>
 <p>μείνῃ ἐπερχόμενον: ἀλλ' ἐν πρώτοισιν ὀί̈ω</p>
 <p>κείσεται οὐτηθείς, πολέες δ' ἀμφ' αὐτὸν ἑταῖροι</p>
 <p>ἠελίου ἀνιόντος ἐς αὔριον: εἰ γὰρ ἐγὼν ὣς</p>
 <p>εἴην ἀθάνατος καὶ ἀγήρως ἤματα πάντα,</p>
 <p>τιοίμην δ' ὡς τίετ' Ἀθηναίη καὶ Ἀπόλλων, <font color="GREEN">540</font></p>
 <p>ὡς νῦν ἡμέρη ἥδε κακὸν φέρει Ἀργείοισιν.</p>
 <p> </p>
 <p>ὣς Ἕκτωρ ἀγόρευ', ἐπὶ δὲ Τρῶες κελάδησαν.</p>
 <p>οἳ δ' ἵππους μὲν λῦσαν ὑπὸ ζυγοῦ ἱδρώοντας,</p>
 <p>δῆσαν δ' ἱμάντεσσι παρ' ἅρμασιν οἷσιν ἕκαστος:</p>
 <p>ἐκ πόλιος δ' ἄξοντο βόας καὶ ἴφια μῆλα <font color="GREEN">545</font></p>
 <p>καρπαλίμως, οἶνον δὲ μελίφρονα οἰνίζοντο,</p>
 <p>σῖτόν τ' ἐκ μεγάρων, ἐπὶ δὲ ξύλα πολλὰ λέγοντο.</p>
 <p>κνίσην δ' ἐκ πεδίου ἄνεμοι φέρον οὐρανὸν εἴσω.</p>
 <p> </p>
 <p>οἳ δὲ μέγα φρονέοντες ἐπὶ πτολέμοιο γεφύρας</p>
 <p>εἴατο παννύχιοι, πυρὰ δέ σφισι καίετο πολλά. <font color="GREEN">550</font></p>
 <p>ὡς δ' ὅτ' ἐν οὐρανῷ ἄστρα φαεινὴν ἀμφὶ σελήνην</p>
 <p>φαίνετ' ἀριπρεπέα, ὅτε τ' ἔπλετο νήνεμος αἰθήρ:</p>
 <p>ἔκ τ' ἔφανεν πᾶσαι σκοπιαὶ καὶ πρώονες ἄκροι</p>
 <p>καὶ νάπαι: οὐρανόθεν δ' ἄρ' ὑπερράγη ἄσπετος αἰθήρ,</p>
 <p>πάντα δὲ εἴδεται ἄστρα, γέγηθε δέ τε φρένα ποιμήν: <font color="GREEN">555</font></p>
 <p>τόσσα μεσηγὺ νεῶν ἠδὲ Ξάνθοιο ῥοάων</p>
 <p>Τρώων καιόντων πυρὰ φαίνετο Ἰλιόθι πρό.</p>
 <p>χίλι' ἄρ' ἐν πεδίῳ πυρὰ καίετο, πὰρ δὲ ἑκάστῳ</p>
 <p>εἴατο πεντήκοντα σέλᾳ πυρὸς αἰθομένοιο.</p>
 <p>ἵπποι δὲ κρῖ λευκὸν ἐρεπτόμενοι καὶ ὀλύρας <font color="GREEN">560</font></p>
 <p>ἑσταότες παρ' ὄχεσφιν ἐύ̈θρονον Ἠῶ μίμνον.</p>
 <p> </p>
 <p> </p>
 
 
 <p></p><hr>
 <center>
 <a href="ili09.htm">Next: Book 9</a></center>
 </body>