<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili12.htm">English</a> 
 <a href="ili12.htm">Previous</a> 
 <a href="ili14.htm">Next</a> 
 </center>
 <hr>
 
 
 <h1 align="CENTER">The Iliad, Book 13</h1>
 <p>Ζεὺς δ' ἐπεὶ οὖν Τρῶάς τε καὶ Ἕκτορα νηυσὶ πέλασσε,</p>
 <p>τοὺς μὲν ἔα παρὰ τῇσι πόνον τ' ἐχέμεν καὶ ὀϊζὺν</p>
 <p>νωλεμέως, αὐτὸς δὲ πάλιν τρέπεν ὄσσε φαεινὼ</p>
 <p>νόσφιν ἐφ' ἱπποπόλων Θρῃκῶν καθορώμενος αἶαν</p>
 <p>Μυσῶν τ' ἀγχεμάχων καὶ ἀγαυῶν ἱππημολγῶν <font color="GREEN">5</font></p>
 <p>γλακτοφάγων Ἀβίων τε δικαιοτάτων ἀνθρώπων.</p>
 <p>ἐς Τροίην δ' οὐ πάμπαν ἔτι τρέπεν ὄσσε φαεινώ:</p>
 <p>οὐ γὰρ ὅ γ' ἀθανάτων τινα ἔλπετο ὃν κατὰ θυμὸν</p>
 <p>ἐλθόντ' ἢ Τρώεσσιν ἀρηξέμεν ἢ Δαναοῖσιν.</p>
 <p>οὐδ' ἀλαοσκοπιὴν εἶχε κρείων ἐνοσίχθων: <font color="GREEN">10</font></p>
 <p>καὶ γὰρ ὃ θαυμάζων ἧστο πτόλεμόν τε μάχην τε</p>
 <p>ὑψοῦ ἐπ' ἀκροτάτης κορυφῆς Σάμου ὑληέσσης</p>
 <p>Θρηϊκίης: ἔνθεν γὰρ ἐφαίνετο πᾶσα μὲν Ἴδη,</p>
 <p>φαίνετο δὲ Πριάμοιο πόλις καὶ νῆες Ἀχαιῶν.</p>
 <p>ἔνθ' ἄρ' ὅ γ' ἐξ ἁλὸς ἕζετ' ἰών, ἐλέαιρε δ' Ἀχαιοὺς <font color="GREEN">15</font></p>
 <p>Τρωσὶν δαμναμένους, Διὶ δὲ κρατερῶς ἐνεμέσσα.</p>
 <p>αὐτίκα δ' ἐξ ὄρεος κατεβήσετο παιπαλόεντος</p>
 <p>κραιπνὰ ποσὶ προβιβάς: τρέμε δ' οὔρεα μακρὰ καὶ ὕλη</p>
 <p>ποσσὶν ὑπ' ἀθανάτοισι Ποσειδάωνος ἰόντος.</p>
 <p>τρὶς μὲν ὀρέξατ' ἰών, τὸ δὲ τέτρατον ἵκετο τέκμωρ <font color="GREEN">20</font></p>
 <p>Αἰγάς, ἔνθα δέ οἱ κλυτὰ δώματα βένθεσι λίμνης</p>
 <p>χρύσεα μαρμαίροντα τετεύχαται ἄφθιτα αἰεί.</p>
 <p>ἔνθ' ἐλθὼν ὑπ' ὄχεσφι τιτύσκετο χαλκόποδ' ἵππω</p>
 <p>ὠκυπέτα χρυσέῃσιν ἐθείρῃσιν κομόωντε,</p>
 <p>χρυσὸν δ' αὐτὸς ἔδυνε περὶ χροί̈, γέντο δ' ἱμάσθλην <font color="GREEN">25</font></p>
 <p>χρυσείην εὔτυκτον, ἑοῦ δ' ἐπεβήσετο δίφρου,</p>
 <p>βῆ δ' ἐλάαν ἐπὶ κύματ': ἄταλλε δὲ κήτε' ὑπ' αὐτοῦ</p>
 <p>πάντοθεν ἐκ κευθμῶν, οὐδ' ἠγνοίησεν ἄνακτα:</p>
 <p>γηθοσύνῃ δὲ θάλασσα διίστατο: τοὶ δὲ πέτοντο</p>
 <p>ῥίμφα μάλ', οὐδ' ὑπένερθε διαίνετο χάλκεος ἄξων: <font color="GREEN">30</font></p>
 <p>τὸν δ' ἐς Ἀχαιῶν νῆας ἐύ̈σκαρθμοι φέρον ἵπποι.</p>
 <p>ἔστι δέ τι σπέος εὐρὺ βαθείης βένθεσι λίμνης</p>
 <p>μεσσηγὺς Τενέδοιο καὶ Ἴμβρου παιπαλοέσσης:</p>
 <p>ἔνθ' ἵππους ἔστησε Ποσειδάων ἐνοσίχθων</p>
 <p>λύσας ἐξ ὀχέων, παρὰ δ' ἀμβρόσιον βάλεν εἶδαρ <font color="GREEN">35</font></p>
 <p>ἔδμεναι: ἀμφὶ δὲ ποσσὶ πέδας ἔβαλε χρυσείας</p>
 <p>ἀρρήκτους ἀλύτους, ὄφρ' ἔμπεδον αὖθι μένοιεν</p>
 <p>νοστήσαντα ἄνακτα: ὃ δ' ἐς στρατὸν ᾤχετ' Ἀχαιῶν.</p>
 <p> </p>
 <p>Τρῶες δὲ φλογὶ ἶσοι ἀολλέες ἠὲ θυέλλῃ</p>
 <p>Ἕκτορι Πριαμίδῃ ἄμοτον μεμαῶτες ἕποντο <font color="GREEN">40</font></p>
 <p>ἄβρομοι αὐί̈αχοι: ἔλποντο δὲ νῆας Ἀχαιῶν</p>
 <p>αἱρήσειν, κτενέειν δὲ παρ' αὐτόθι πάντας ἀρίστους.</p>
 <p>ἀλλὰ Ποσειδάων γαιήοχος ἐννοσίγαιος</p>
 <p>Ἀργείους ὄτρυνε βαθείης ἐξ ἁλὸς ἐλθὼν</p>
 <p>εἰσάμενος Κάλχαντι δέμας καὶ ἀτειρέα φωνήν: <font color="GREEN">45</font></p>
 <p>Αἴαντε πρώτω προσέφη μεμαῶτε καὶ αὐτώ:</p>
 <p>Αἴαντε σφὼ μέν τε σαώσετε λαὸν Ἀχαιῶν</p>
 <p>ἀλκῆς μνησαμένω, μὴ δὲ κρυεροῖο φόβοιο.</p>
 <p>ἄλλῃ μὲν γὰρ ἔγωγ' οὐ δείδια χεῖρας ἀάπτους</p>
 <p>Τρώων, οἳ μέγα τεῖχος ὑπερκατέβησαν ὁμίλῳ: <font color="GREEN">50</font></p>
 <p>ἕξουσιν γὰρ πάντας ἐϋκνήμιδες Ἀχαιοί:</p>
 <p>τῇ δὲ δὴ αἰνότατον περιδείδια μή τι πάθωμεν,</p>
 <p>ᾗ ῥ' ὅ γ' ὁ λυσσώδης φλογὶ εἴκελος ἡγεμονεύει</p>
 <p>Ἕκτωρ, ὃς Διὸς εὔχετ' ἐρισθενέος πάϊς εἶναι.</p>
 <p>σφῶϊν δ' ὧδε θεῶν τις ἐνὶ φρεσὶ ποιήσειεν <font color="GREEN">55</font></p>
 <p>αὐτώ θ' ἑστάμεναι κρατερῶς καὶ ἀνωγέμεν ἄλλους:</p>
 <p>τώ κε καὶ ἐσσύμενόν περ ἐρωήσαιτ' ἀπὸ νηῶν</p>
 <p>ὠκυπόρων, εἰ καί μιν Ὀλύμπιος αὐτὸς ἐγείρει.</p>
 <p>ἦ καὶ σκηπανίῳ γαιήοχος ἐννοσίγαιος</p>
 <p>ἀμφοτέρω κεκόπων πλῆσεν μένεος κρατεροῖο, <font color="GREEN">60</font></p>
 <p>γυῖα δ' ἔθηκεν ἐλαφρὰ πόδας καὶ χεῖρας ὕπερθεν.</p>
 <p>αὐτὸς δ' ὥς τ' ἴρηξ ὠκύπτερος ὦρτο πέτεσθαι,</p>
 <p>ὅς ῥά τ' ἀπ' αἰγίλιπος πέτρης περιμήκεος ἀρθεὶς</p>
 <p>ὁρμήσῃ πεδίοιο διώκειν ὄρνεον ἄλλο,</p>
 <p>ὣς ἀπὸ τῶν ἤϊξε Ποσειδάων ἐνοσίχθων. <font color="GREEN">65</font></p>
 <p>τοῖιν δ' ἔγνω πρόσθεν Ὀϊλῆος ταχὺς Αἴας,</p>
 <p>αἶψα δ' ἄρ' Αἴαντα προσέφη Τελαμώνιον υἱόν:</p>
 <p>Αἶαν ἐπεί τις νῶϊ θεῶν οἳ Ὄλυμπον ἔχουσι</p>
 <p>μάντεϊ εἰδόμενος κέλεται παρὰ νηυσὶ μάχεσθαι,</p>
 <p>οὐδ' ὅ γε Κάλχας ἐστὶ θεοπρόπος οἰωνιστής: <font color="GREEN">70</font></p>
 <p>ἴχνια γὰρ μετόπισθε ποδῶν ἠδὲ κνημάων</p>
 <p>ῥεῖ' ἔγνων ἀπιόντος: ἀρίγνωτοι δὲ θεοί περ:</p>
 <p>καὶ δ' ἐμοὶ αὐτῷ θυμὸς ἐνὶ στήθεσσι φίλοισι</p>
 <p>μᾶλλον ἐφορμᾶται πολεμίζειν ἠδὲ μάχεσθαι,</p>
 <p>μαιμώωσι δ' ἔνερθε πόδες καὶ χεῖρες ὕπερθε. <font color="GREEN">75</font></p>
 <p> </p>
 <p>τὸν δ' ἀπαμειβόμενος προσέφη Τελαμώνιος Αἴας:</p>
 <p>οὕτω νῦν καὶ ἐμοὶ περὶ δούρατι χεῖρες ἄαπτοι</p>
 <p>μαιμῶσιν, καί μοι μένος ὤρορε, νέρθε δὲ ποσσὶν</p>
 <p>ἔσσυμαι ἀμφοτέροισι: μενοινώω δὲ καὶ οἶος</p>
 <p>Ἕκτορι Πριαμίδῃ ἄμοτον μεμαῶτι μάχεσθαι. <font color="GREEN">80</font></p>
 <p>ὣς οἳ μὲν τοιαῦτα πρὸς ἀλλήλους ἀγόρευον</p>
 <p>χάρμῃ γηθόσυνοι, τήν σφιν θεὸς ἔμβαλε θυμῷ:</p>
 <p>τόφρα δὲ τοὺς ὄπιθεν γαιήοχος ὦρσεν Ἀχαιούς,</p>
 <p>οἳ παρὰ νηυσὶ θοῇσιν ἀνέψυχον φίλον ἦτορ.</p>
 <p>τῶν ῥ' ἅμα τ' ἀργαλέῳ καμάτῳ φίλα γυῖα λέλυντο, <font color="GREEN">85</font></p>
 <p>καί σφιν ἄχος κατὰ θυμὸν ἐγίγνετο δερκομένοισι</p>
 <p>Τρῶας, τοὶ μέγα τεῖχος ὑπερκατέβησαν ὁμίλῳ.</p>
 <p>τοὺς οἵ γ' εἰσορόωντες ὑπ' ὀφρύσι δάκρυα λεῖβον:</p>
 <p>οὐ γὰρ ἔφαν φεύξεσθαι ὑπ' ἐκ κακοῦ: ἀλλ' ἐνοσίχθων</p>
 <p>ῥεῖα μετεισάμενος κρατερὰς ὄτρυνε φάλαγγας. <font color="GREEN">90</font></p>
 <p>Τεῦκρον ἔπι πρῶτον καὶ Λήϊτον ἦλθε κελεύων</p>
 <p>Πηνέλεών θ' ἥρωα Θόαντά τε Δηί̈πυρόν τε</p>
 <p>Μηριόνην τε καὶ Ἀντίλοχον μήστωρας ἀϋτῆς:</p>
 <p>τοὺς ὅ γ' ἐποτρύνων ἔπεα πτερόεντα προσηύδα:</p>
 <p>αἰδὼς Ἀργεῖοι, κοῦροι νέοι: ὔμμιν ἔγωγε <font color="GREEN">95</font></p>
 <p>μαρναμένοισι πέποιθα σαωσέμεναι νέας ἁμάς:</p>
 <p>εἰ δ' ὑμεῖς πολέμοιο μεθήσετε λευγαλέοιο,</p>
 <p>νῦν δὴ εἴδεται ἦμαρ ὑπὸ Τρώεσσι δαμῆναι.</p>
 <p>ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι</p>
 <p>δεινόν, ὃ οὔ ποτ' ἔγωγε τελευτήσεσθαι ἔφασκον, <font color="GREEN">100</font></p>
 <p>Τρῶας ἐφ' ἡμετέρας ἰέναι νέας, οἳ τὸ πάρος περ</p>
 <p>φυζακινῇς ἐλάφοισιν ἐοίκεσαν, αἵ τε καθ' ὕλην</p>
 <p>θώων παρδαλίων τε λύκων τ' ἤϊα πέλονται</p>
 <p>αὔτως ἠλάσκουσαι ἀνάλκιδες, οὐδ' ἔπι χάρμη:</p>
 <p>ὣς Τρῶες τὸ πρίν γε μένος καὶ χεῖρας Ἀχαιῶν <font color="GREEN">105</font></p>
 <p>μίμνειν οὐκ ἐθέλεσκον ἐναντίον, οὐδ' ἠβαιόν:</p>
 <p>νῦν δὲ ἑκὰς πόλιος κοίλῃς ἐπὶ νηυσὶ μάχονται</p>
 <p>ἡγεμόνος κακότητι μεθημοσύνῃσί τε λαῶν,</p>
 <p>οἳ κείνῳ ἐρίσαντες ἀμυνέμεν οὐκ ἐθέλουσι</p>
 <p>νηῶν ὠκυπόρων, ἀλλὰ κτείνονται ἀν' αὐτάς. <font color="GREEN">110</font></p>
 <p>ἀλλ' εἰ δὴ καὶ πάμπαν ἐτήτυμον αἴτιός ἐστιν</p>
 <p>ἥρως Ἀτρεί̈δης εὐρὺ κρείων Ἀγαμέμνων</p>
 <p>οὕνεκ' ἀπητίμησε ποδώκεα Πηλεί̈ωνα,</p>
 <p>ἡμέας γ' οὔ πως ἔστι μεθιέμεναι πολέμοιο.</p>
 <p>ἀλλ' ἀκεώμεθα θᾶσσον: ἀκεσταί τοι φρένες ἐσθλῶν. <font color="GREEN">115</font></p>
 <p>ὑμεῖς δ' οὐκ ἔτι καλὰ μεθίετε θούριδος ἀλκῆς</p>
 <p>πάντες ἄριστοι ἐόντες ἀνὰ στρατόν. οὐδ' ἂν ἔγωγε</p>
 <p>ἀνδρὶ μαχεσσαίμην ὅς τις πολέμοιο μεθείη</p>
 <p>λυγρὸς ἐών: ὑμῖν δὲ νεμεσσῶμαι περὶ κῆρι.</p>
 <p>ὦ πέπονες τάχα δή τι κακὸν ποιήσετε μεῖζον <font color="GREEN">120</font></p>
 <p>τῇδε μεθημοσύνῃ: ἀλλ' ἐν φρεσὶ θέσθε ἕκαστος</p>
 <p>αἰδῶ καὶ νέμεσιν: δὴ γὰρ μέγα νεῖκος ὄρωρεν.</p>
 <p>Ἕκτωρ δὴ παρὰ νηυσὶ βοὴν ἀγαθὸς πολεμίζει</p>
 <p>καρτερός, ἔρρηξεν δὲ πύλας καὶ μακρὸν ὀχῆα.</p>
 <p> </p>
 <p>ὥς ῥα κελευτιόων γαιήοχος ὦρσεν Ἀχαιούς. <font color="GREEN">125</font></p>
 <p>ἀμφὶ δ' ἄρ' Αἴαντας δοιοὺς ἵσταντο φάλαγγες</p>
 <p>καρτεραί, ἃς οὔτ' ἄν κεν Ἄρης ὀνόσαιτο μετελθὼν</p>
 <p>οὔτε κ' Ἀθηναίη λαοσσόος: οἳ γὰρ ἄριστοι</p>
 <p>κρινθέντες Τρῶάς τε καὶ Ἕκτορα δῖον ἔμιμνον,</p>
 <p>φράξαντες δόρυ δουρί, σάκος σάκεϊ προθελύμνῳ: <font color="GREEN">130</font></p>
 <p>ἀσπὶς ἄρ' ἀσπίδ' ἔρειδε, κόρυς κόρυν, ἀνέρα δ' ἀνήρ:</p>
 <p>ψαῦον δ' ἱππόκομοι κόρυθες λαμπροῖσι φάλοισι</p>
 <p>νευόντων, ὡς πυκνοὶ ἐφέστασαν ἀλλήλοισιν:</p>
 <p>ἔγχεα δ' ἐπτύσσοντο θρασειάων ἀπὸ χειρῶν</p>
 <p>σειόμεν': οἳ δ' ἰθὺς φρόνεον, μέμασαν δὲ μάχεσθαι. <font color="GREEN">135</font></p>
 <p> </p>
 <p>Τρῶες δὲ προὔτυψαν ἀολλέες, ἦρχε δ' ἄρ' Ἕκτωρ</p>
 <p>ἀντικρὺ μεμαώς, ὀλοοίτροχος ὣς ἀπὸ πέτρης,</p>
 <p>ὅν τε κατὰ στεφάνης ποταμὸς χειμάρροος ὤσῃ</p>
 <p>ῥήξας ἀσπέτῳ ὄμβρῳ ἀναιδέος ἔχματα πέτρης:</p>
 <p>ὕψι δ' ἀναθρῴσκων πέτεται, κτυπέει δέ θ' ὑπ' αὐτοῦ <font color="GREEN">140</font></p>
 <p>ὕλη: ὃ δ' ἀσφαλέως θέει ἔμπεδον, εἷος ἵκηται</p>
 <p>ἰσόπεδον, τότε δ' οὔ τι κυλίνδεται ἐσσύμενός περ:</p>
 <p>ὣς Ἕκτωρ εἷος μὲν ἀπείλει μέχρι θαλάσσης</p>
 <p>ῥέα διελεύσεσθαι κλισίας καὶ νῆας Ἀχαιῶν</p>
 <p>κτείνων: ἀλλ' ὅτε δὴ πυκινῇς ἐνέκυρσε φάλαγξι <font color="GREEN">145</font></p>
 <p>στῆ ῥα μάλ' ἐγχριμφθείς: οἳ δ' ἀντίοι υἷες Ἀχαιῶν</p>
 <p>νύσσοντες ξίφεσίν τε καὶ ἔγχεσιν ἀμφιγύοισιν</p>
 <p>ὦσαν ἀπὸ σφείων: ὃ δὲ χασσάμενος πελεμίχθη.</p>
 <p>ἤϋσεν δὲ διαπρύσιον Τρώεσσι γεγωνώς:</p>
 <p>Τρῶες καὶ Λύκιοι καὶ Δάρδανοι ἀγχιμαχηταὶ <font color="GREEN">150</font></p>
 <p>παρμένετ': οὔ τοι δηρὸν ἐμὲ σχήσουσιν Ἀχαιοὶ</p>
 <p>καὶ μάλα πυργηδὸν σφέας αὐτοὺς ἀρτύναντες,</p>
 <p>ἀλλ' ὀί̈ω χάσσονται ὑπ' ἔγχεος, εἰ ἐτεόν με</p>
 <p>ὦρσε θεῶν ὤριστος, ἐρίγδουπος πόσις Ἥρης.</p>
 <p> </p>
 <p>ὣς εἰπὼν ὄτρυνε μένος καὶ θυμὸν ἑκάστου. <font color="GREEN">155</font></p>
 <p>Δηί̈φοβος δ' ἐν τοῖσι μέγα φρονέων ἐβεβήκει</p>
 <p>Πριαμίδης, πρόσθεν δ' ἔχεν ἀσπίδα πάντοσ' ἐί̈σην</p>
 <p>κοῦφα ποσὶ προβιβὰς καὶ ὑπασπίδια προποδίζων.</p>
 <p>Μηριόνης δ' αὐτοῖο τιτύσκετο δουρὶ φαεινῷ</p>
 <p>καὶ βάλεν, οὐδ' ἀφάμαρτε, κατ' ἀσπίδα πάντοσ' ἐί̈σην <font color="GREEN">160</font></p>
 <p>ταυρείην: τῆς δ' οὔ τι διήλασεν, ἀλλὰ πολὺ πρὶν</p>
 <p>ἐν καυλῷ ἐάγη δολιχὸν δόρυ: Δηί̈φοβος δὲ</p>
 <p>ἀσπίδα ταυρείην σχέθ' ἀπὸ ἕο, δεῖσε δὲ θυμῷ</p>
 <p>ἔγχος Μηριόναο δαί̈φρονος: αὐτὰρ ὅ γ' ἥρως</p>
 <p>ἂψ ἑτάρων εἰς ἔθνος ἐχάζετο, χώσατο δ' αἰνῶς <font color="GREEN">165</font></p>
 <p>ἀμφότερον, νίκης τε καὶ ἔγχεος ὃ ξυνέαξε.</p>
 <p>βῆ δ' ἰέναι παρά τε κλισίας καὶ νῆας Ἀχαιῶν</p>
 <p>οἰσόμενος δόρυ μακρόν, ὅ οἱ κλισίηφι λέλειπτο.</p>
 <p> </p>
 <p>οἳ δ' ἄλλοι μάρναντο, βοὴ δ' ἄσβεστος ὀρώρει.</p>
 <p>Τεῦκρος δὲ πρῶτος Τελαμώνιος ἄνδρα κατέκτα <font color="GREEN">170</font></p>
 <p>Ἴμβριον αἰχμητὴν πολυί̈ππου Μέντορος υἱόν:</p>
 <p>ναῖε δὲ Πήδαιον πρὶν ἐλθεῖν υἷας Ἀχαιῶν,</p>
 <p>κούρην δὲ Πριάμοιο νόθην ἔχε, Μηδεσικάστην:</p>
 <p>αὐτὰρ ἐπεὶ Δαναῶν νέες ἤλυθον ἀμφιέλισσαι,</p>
 <p>ἂψ ἐς Ἴλιον ἦλθε, μετέπρεπε δὲ Τρώεσσι, <font color="GREEN">175</font></p>
 <p>ναῖε δὲ πὰρ Πριάμῳ: ὃ δέ μιν τίεν ἶσα τέκεσσι.</p>
 <p>τόν ῥ' υἱὸς Τελαμῶνος ὑπ' οὔατος ἔγχεϊ μακρῷ</p>
 <p>νύξ', ἐκ δ' ἔσπασεν ἔγχος: ὃ δ' αὖτ' ἔπεσεν μελίη ὣς</p>
 <p>ἥ τ' ὄρεος κορυφῇ ἕκαθεν περιφαινομένοιο</p>
 <p>χαλκῷ ταμνομένη τέρενα χθονὶ φύλλα πελάσσῃ: <font color="GREEN">180</font></p>
 <p>ὣς πέσεν, ἀμφὶ δέ οἱ βράχε τεύχεα ποικίλα χαλκῷ.</p>
 <p>Τεῦκρος δ' ὁρμήθη μεμαὼς ἀπὸ τεύχεα δῦσαι:</p>
 <p>Ἕκτωρ δ' ὁρμηθέντος ἀκόντισε δουρὶ φαεινῷ.</p>
 <p>ἀλλ' ὃ μὲν ἄντα ἰδὼν ἠλεύατο χάλκεον ἔγχος</p>
 <p>τυτθόν: ὃ δ' Ἀμφίμαχον Κτεάτου υἷ' Ἀκτορίωνος <font color="GREEN">185</font></p>
 <p>νισόμενον πόλεμον δὲ κατὰ στῆθος βάλε δουρί:</p>
 <p>δούπησεν δὲ πεσών, ἀράβησε δὲ τεύχε' ἐπ' αὐτῷ.</p>
 <p>Ἕκτωρ δ' ὁρμήθη κόρυθα κροτάφοις ἀραρυῖαν</p>
 <p>κρατὸς ἀφαρπάξαι μεγαλήτορος Ἀμφιμάχοιο:</p>
 <p>Αἴας δ' ὁρμηθέντος ὀρέξατο δουρὶ φαεινῷ <font color="GREEN">190</font></p>
 <p>Ἕκτορος: ἀλλ' οὔ πῃ χροὸς εἴσατο, πᾶς δ' ἄρα χαλκῷ</p>
 <p>σμερδαλέῳ κεκάλυφθ': ὃ δ' ἄρ' ἀσπίδος ὀμφαλὸν οὖτα,</p>
 <p>ὦσε δέ μιν σθένεϊ μεγάλῳ: ὃ δὲ χάσσατ' ὀπίσσω</p>
 <p>νεκρῶν ἀμφοτέρων, τοὺς δ' ἐξείρυσσαν Ἀχαιοί.</p>
 <p>Ἀμφίμαχον μὲν ἄρα Στιχίος δῖός τε Μενεσθεὺς <font color="GREEN">195</font></p>
 <p>ἀρχοὶ Ἀθηναίων κόμισαν μετὰ λαὸν Ἀχαιῶν:</p>
 <p>Ἴμβριον αὖτ' Αἴαντε μεμαότε θούριδος ἀλκῆς</p>
 <p>ὥς τε δύ' αἶγα λέοντε κυνῶν ὕπο καρχαροδόντων</p>
 <p>ἁρπάξαντε φέρητον ἀνὰ ῥωπήϊα πυκνὰ</p>
 <p>ὑψοῦ ὑπὲρ γαίης μετὰ γαμφηλῇσιν ἔχοντε, <font color="GREEN">200</font></p>
 <p>ὥς ῥα τὸν ὑψοῦ ἔχοντε δύω Αἴαντε κορυστὰ</p>
 <p>τεύχεα συλήτην: κεφαλὴν δ' ἁπαλῆς ἀπὸ δειρῆς</p>
 <p>κόψεν Ὀϊλιάδης κεχολωμένος Ἀμφιμάχοιο,</p>
 <p>ἧκε δέ μιν σφαιρηδὸν ἑλιξάμενος δι' ὁμίλου:</p>
 <p>Ἕκτορι δὲ προπάροιθε ποδῶν πέσεν ἐν κονίῃσι. <font color="GREEN">205</font></p>
 <p> </p>
 <p>καὶ τότε δὴ περὶ κῆρι Ποσειδάων ἐχολώθη</p>
 <p>υἱωνοῖο πεσόντος ἐν αἰνῇ δηϊοτῆτι,</p>
 <p>βῆ δ' ἰέναι παρά τε κλισίας καὶ νῆας Ἀχαιῶν</p>
 <p>ὀτρυνέων Δαναούς, Τρώεσσι δὲ κήδεα τεῦχεν.</p>
 <p>Ἰδομενεὺς δ' ἄρα οἱ δουρικλυτὸς ἀντεβόλησεν <font color="GREEN">210</font></p>
 <p>ἐρχόμενος παρ' ἑταίρου, ὅ οἱ νέον ἐκ πολέμοιο</p>
 <p>ἦλθε κατ' ἰγνύην βεβλημένος ὀξέϊ χαλκῷ.</p>
 <p>τὸν μὲν ἑταῖροι ἔνεικαν, ὃ δ' ἰητροῖς ἐπιτείλας</p>
 <p>ἤϊεν ἐς κλισίην: ἔτι γὰρ πολέμοιο μενοίνα</p>
 <p>ἀντιάαν: τὸν δὲ προσέφη κρείων ἐνοσίχθων <font color="GREEN">215</font></p>
 <p>εἰσάμενος φθογγὴν Ἀνδραίμονος υἷϊ Θόαντι</p>
 <p>ὃς πάσῃ Πλευρῶνι καὶ αἰπεινῇ Καλυδῶνι</p>
 <p>Αἰτωλοῖσιν ἄνασσε, θεὸς δ' ὣς τίετο δήμῳ:</p>
 <p>Ἰδομενεῦ Κρητῶν βουληφόρε ποῦ τοι ἀπειλαὶ</p>
 <p>οἴχονται, τὰς Τρωσὶν ἀπείλεον υἷες Ἀχαιῶν; <font color="GREEN">220</font></p>
 <p> </p>
 <p>τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:</p>
 <p>ὦ Θόαν οὔ τις ἀνὴρ νῦν γ' αἴτιος, ὅσσον ἔγωγε</p>
 <p>γιγνώσκω: πάντες γὰρ ἐπιστάμεθα πτολεμίζειν.</p>
 <p>οὔτέ τινα δέος ἴσχει ἀκήριον οὔτέ τις ὄκνῳ</p>
 <p>εἴκων ἀνδύεται πόλεμον κακόν: ἀλλά που οὕτω <font color="GREEN">225</font></p>
 <p>μέλλει δὴ φίλον εἶναι ὑπερμενέϊ Κρονίωνι</p>
 <p>νωνύμνους ἀπολέσθαι ἀπ' Ἄργεος ἐνθάδ' Ἀχαιούς.</p>
 <p>ἀλλὰ Θόαν, καὶ γὰρ τὸ πάρος μενεδήϊος ἦσθα,</p>
 <p>ὀτρύνεις δὲ καὶ ἄλλον ὅθι μεθιέντα ἴδηαι:</p>
 <p>τὼ νῦν μήτ' ἀπόληγε κέλευέ τε φωτὶ ἑκάστῳ. <font color="GREEN">230</font></p>
 <p> </p>
 <p>τὸν δ' ἠμείβετ' ἔπειτα Ποσειδάων ἐνοσίχθων:</p>
 <p>Ἰδομενεῦ μὴ κεῖνος ἀνὴρ ἔτι νοστήσειεν</p>
 <p>ἐκ Τροίης, ἀλλ' αὖθι κυνῶν μέλπηθρα γένοιτο,</p>
 <p>ὅς τις ἐπ' ἤματι τῷδε ἑκὼν μεθίῃσι μάχεσθαι.</p>
 <p>ἀλλ' ἄγε τεύχεα δεῦρο λαβὼν ἴθι: ταῦτα δ' ἅμα χρὴ <font color="GREEN">235</font></p>
 <p>σπεύδειν, αἴ κ' ὄφελός τι γενώμεθα καὶ δύ' ἐόντε.</p>
 <p>συμφερτὴ δ' ἀρετὴ πέλει ἀνδρῶν καὶ μάλα λυγρῶν,</p>
 <p>νῶϊ δὲ καί κ' ἀγαθοῖσιν ἐπισταίμεσθα μάχεσθαι.</p>
 <p> </p>
 <p>ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν:</p>
 <p>Ἰδομενεὺς δ' ὅτε δὴ κλισίην εὔτυκτον ἵκανε <font color="GREEN">240</font></p>
 <p>δύσετο τεύχεα καλὰ περὶ χροί̈, γέντο δὲ δοῦρε,</p>
 <p>βῆ δ' ἴμεν ἀστεροπῇ ἐναλίγκιος, ἥν τε Κρονίων</p>
 <p>χειρὶ λαβὼν ἐτίναξεν ἀπ' αἰγλήεντος Ὀλύμπου</p>
 <p>δεικνὺς σῆμα βροτοῖσιν: ἀρίζηλοι δέ οἱ αὐγαί:</p>
 <p>ὣς τοῦ χαλκὸς ἔλαμπε περὶ στήθεσσι θέοντος. <font color="GREEN">245</font></p>
 <p>Μηριόνης δ' ἄρα οἱ θεράπων ἐὺ̈ς ἀντεβόλησεν</p>
 <p>ἐγγὺς ἔτι κλισίης: μετὰ γὰρ δόρυ χάλκεον ᾔει</p>
 <p>οἰσόμενος: τὸν δὲ προσέφη σθένος Ἰδομενῆος:</p>
 <p>Μηριόνη Μόλου υἱὲ πόδας ταχὺ φίλταθ' ἑταίρων</p>
 <p>τίπτ' ἦλθες πόλεμόν τε λιπὼν καὶ δηϊοτῆτα; <font color="GREEN">250</font></p>
 <p>ἠέ τι βέβληαι, βέλεος δέ σε τείρει ἀκωκή,</p>
 <p>ἦέ τευ ἀγγελίης μετ' ἔμ' ἤλυθες; οὐδέ τοι αὐτὸς</p>
 <p>ἧσθαι ἐνὶ κλισίῃσι λιλαίομαι, ἀλλὰ μάχεσθαι.</p>
 <p> </p>
 <p>τὸν δ' αὖ Μηριόνης πεπνυμένος ἀντίον ηὔδα:</p>
 <p>Ἰδομενεῦ, Κρητῶν βουληφόρε χαλκοχιτώνων, <font color="GREEN">255</font></p>
 <p>ἔρχομαι εἴ τί τοι ἔγχος ἐνὶ κλισίῃσι λέλειπται</p>
 <p>οἰσόμενος: τό νυ γὰρ κατεάξαμεν ὃ πρὶν ἔχεσκον</p>
 <p>ἀσπίδα Δηϊφόβοιο βαλὼν ὑπερηνορέοντος.</p>
 <p> </p>
 <p>τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:</p>
 <p>δούρατα δ' αἴ κ' ἐθέλῃσθα καὶ ἓν καὶ εἴκοσι δήεις <font color="GREEN">260</font></p>
 <p>ἑσταότ' ἐν κλισίῃ πρὸς ἐνώπια παμφανόωντα</p>
 <p>Τρώϊα, τὰ κταμένων ἀποαίνυμαι: οὐ γὰρ ὀί̈ω</p>
 <p>ἀνδρῶν δυσμενέων ἑκὰς ἱστάμενος πολεμίζειν.</p>
 <p>τώ μοι δούρατά τ' ἔστι καὶ ἀσπίδες ὀμφαλόεσσαι</p>
 <p>καὶ κόρυθες καὶ θώρηκες λαμπρὸν γανόωντες. <font color="GREEN">265</font></p>
 <p>τὸν δ' αὖ Μηριόνης πεπνυμένος ἀντίον ηὔδα:</p>
 <p>καί τοι ἐμοὶ παρά τε κλισίῃ καὶ νηὶ̈ μελαίνῃ</p>
 <p>πόλλ' ἔναρα Τρώων: ἀλλ' οὐ σχεδόν ἐστιν ἑλέσθαι.</p>
 <p>οὐδὲ γὰρ οὐδ' ἐμέ φημι λελασμένον ἔμμεναι ἀλκῆς,</p>
 <p>ἀλλὰ μετὰ πρώτοισι μάχην ἀνὰ κυδιάνειραν <font color="GREEN">270</font></p>
 <p>ἵσταμαι, ὁππότε νεῖκος ὀρώρηται πολέμοιο.</p>
 <p>ἄλλόν πού τινα μᾶλλον Ἀχαιῶν χαλκοχιτώνων</p>
 <p>λήθω μαρνάμενος, σὲ δὲ ἴδμεναι αὐτὸν ὀί̈ω.</p>
 <p> </p>
 <p>τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:</p>
 <p>οἶδ' ἀρετὴν οἷός ἐσσι: τί σε χρὴ ταῦτα λέγεσθαι; <font color="GREEN">275</font></p>
 <p>εἰ γὰρ νῦν παρὰ νηυσὶ λεγοίμεθα πάντες ἄριστοι</p>
 <p>ἐς λόχον, ἔνθα μάλιστ' ἀρετὴ διαείδεται ἀνδρῶν,</p>
 <p>ἔνθ' ὅ τε δειλὸς ἀνὴρ ὅς τ' ἄλκιμος ἐξεφαάνθη:</p>
 <p>τοῦ μὲν γάρ τε κακοῦ τρέπεται χρὼς ἄλλυδις ἄλλῃ,</p>
 <p>οὐδέ οἱ ἀτρέμας ἧσθαι ἐρητύετ' ἐν φρεσὶ θυμός, <font color="GREEN">280</font></p>
 <p>ἀλλὰ μετοκλάζει καὶ ἐπ' ἀμφοτέρους πόδας ἵζει,</p>
 <p>ἐν δέ τέ οἱ κραδίη μεγάλα στέρνοισι πατάσσει</p>
 <p>κῆρας ὀϊομένῳ, πάταγος δέ τε γίγνετ' ὀδόντων:</p>
 <p>τοῦ δ' ἀγαθοῦ οὔτ' ἂρ τρέπεται χρὼς οὔτέ τι λίην</p>
 <p>ταρβεῖ, ἐπειδὰν πρῶτον ἐσίζηται λόχον ἀνδρῶν, <font color="GREEN">285</font></p>
 <p>ἀρᾶται δὲ τάχιστα μιγήμεναι ἐν δαὶ̈ λυγρῇ:</p>
 <p>οὐδέ κεν ἔνθα τεόν γε μένος καὶ χεῖρας ὄνοιτο.</p>
 <p>εἴ περ γάρ κε βλεῖο πονεύμενος ἠὲ τυπείης</p>
 <p>οὐκ ἂν ἐν αὐχέν' ὄπισθε πέσοι βέλος οὐδ' ἐνὶ νώτῳ,</p>
 <p>ἀλλά κεν ἢ στέρνων ἢ νηδύος ἀντιάσειε <font color="GREEN">290</font></p>
 <p>πρόσσω ἱεμένοιο μετὰ προμάχων ὀαριστύν.</p>
 <p>ἀλλ' ἄγε μηκέτι ταῦτα λεγώμεθα νηπύτιοι ὣς</p>
 <p>ἑσταότες, μή πού τις ὑπερφιάλως νεμεσήσῃ:</p>
 <p>ἀλλὰ σύ γε κλισίην δὲ κιὼν ἕλευ ὄβριμον ἔγχος.</p>
 <p> </p>
 <p>ὣς φάτο, Μηριόνης δὲ θοῷ ἀτάλαντος Ἄρηϊ <font color="GREEN">295</font></p>
 <p>καρπαλίμως κλισίηθεν ἀνείλετο χάλκεον ἔγχος,</p>
 <p>βῆ δὲ μετ' Ἰδομενῆα μέγα πτολέμοιο μεμηλώς.</p>
 <p>οἷος δὲ βροτολοιγὸς Ἄρης πόλεμον δὲ μέτεισι,</p>
 <p>τῷ δὲ Φόβος φίλος υἱὸς ἅμα κρατερὸς καὶ ἀταρβὴς</p>
 <p>ἕσπετο, ὅς τ' ἐφόβησε ταλάφρονά περ πολεμιστήν: <font color="GREEN">300</font></p>
 <p>τὼ μὲν ἄρ' ἐκ Θρῄκης Ἐφύρους μέτα θωρήσσεσθον,</p>
 <p>ἠὲ μετὰ Φλεγύας μεγαλήτορας: οὐδ' ἄρα τώ γε</p>
 <p>ἔκλυον ἀμφοτέρων, ἑτέροισι δὲ κῦδος ἔδωκαν:</p>
 <p>τοῖοι Μηριόνης τε καὶ Ἰδομενεὺς ἀγοὶ ἀνδρῶν</p>
 <p>ἤϊσαν ἐς πόλεμον κεκορυθμένοι αἴθοπι χαλκῷ. <font color="GREEN">305</font></p>
 <p>τὸν καὶ Μηριόνης πρότερος πρὸς μῦθον ἔειπε:</p>
 <p>Δευκαλίδη πῇ τὰρ μέμονας καταδῦναι ὅμιλον;</p>
 <p>ἢ ἐπὶ δεξιόφιν παντὸς στρατοῦ, ἦ ἀνὰ μέσσους,</p>
 <p>ἦ ἐπ' ἀριστερόφιν; ἐπεὶ οὔ ποθι ἔλπομαι οὕτω</p>
 <p>δεύεσθαι πολέμοιο κάρη κομόωντας Ἀχαιούς. <font color="GREEN">310</font></p>
 <p> </p>
 <p>τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:</p>
 <p>νηυσὶ μὲν ἐν μέσσῃσιν ἀμύνειν εἰσὶ καὶ ἄλλοι</p>
 <p>Αἴαντές τε δύω Τεῦκρός θ', ὃς ἄριστος Ἀχαιῶν</p>
 <p>τοξοσύνῃ, ἀγαθὸς δὲ καὶ ἐν σταδίῃ ὑσμίνῃ:</p>
 <p>οἵ μιν ἅδην ἐλόωσι καὶ ἐσσύμενον πολέμοιο <font color="GREEN">315</font></p>
 <p>Ἕκτορα Πριαμίδην, καὶ εἰ μάλα καρτερός ἐστιν.</p>
 <p>αἰπύ οἱ ἐσσεῖται μάλα περ μεμαῶτι μάχεσθαι</p>
 <p>κείνων νικήσαντι μένος καὶ χεῖρας ἀάπτους</p>
 <p>νῆας ἐνιπρῆσαι, ὅτε μὴ αὐτός γε Κρονίων</p>
 <p>ἐμβάλοι αἰθόμενον δαλὸν νήεσσι θοῇσιν. <font color="GREEN">320</font></p>
 <p>ἀνδρὶ δέ κ' οὐκ εἴξειε μέγας Τελαμώνιος Αἴας,</p>
 <p>ὃς θνητός τ' εἴη καὶ ἔδοι Δημήτερος ἀκτὴν</p>
 <p>χαλκῷ τε ῥηκτὸς μεγάλοισί τε χερμαδίοισιν.</p>
 <p>οὐδ' ἂν Ἀχιλλῆϊ ῥηξήνορι χωρήσειεν</p>
 <p>ἔν γ' αὐτοσταδίῃ: ποσὶ δ' οὔ πως ἔστιν ἐρίζειν. <font color="GREEN">325</font></p>
 <p>νῶϊν δ' ὧδ' ἐπ' ἀριστέρ' ἔχε στρατοῦ, ὄφρα τάχιστα</p>
 <p>εἴδομεν ἠέ τῳ εὖχος ὀρέξομεν, ἦέ τις ἡμῖν.</p>
 <p>ὣς φάτο, Μηριόνης δὲ θοῷ ἀτάλαντος Ἄρηϊ</p>
 <p>ἦρχ' ἴμεν, ὄφρ' ἀφίκοντο κατὰ στρατὸν ᾗ μιν ἀνώγει,</p>
 <p> </p>
 <p>οἳ δ' ὡς Ἰδομενῆα ἴδον φλογὶ εἴκελον ἀλκὴν <font color="GREEN">330</font></p>
 <p>αὐτὸν καὶ θεράποντα σὺν ἔντεσι δαιδαλέοισι,</p>
 <p>κεκλόμενοι καθ' ὅμιλον ἐπ' αὐτῷ πάντες ἔβησαν:</p>
 <p>τῶν δ' ὁμὸν ἵστατο νεῖκος ἐπὶ πρυμνῇσι νέεσσιν.</p>
 <p>ὡς δ' ὅθ' ὑπὸ λιγέων ἀνέμων σπέρχωσιν ἄελλαι</p>
 <p>ἤματι τῷ ὅτε τε πλείστη κόνις ἀμφὶ κελεύθους, <font color="GREEN">335</font></p>
 <p>οἵ τ' ἄμυδις κονίης μεγάλην ἱστᾶσιν ὀμίχλην,</p>
 <p>ὣς ἄρα τῶν ὁμόσ' ἦλθε μάχη, μέμασαν δ' ἐνὶ θυμῷ</p>
 <p>ἀλλήλους καθ' ὅμιλον ἐναιρέμεν ὀξέϊ χαλκῷ.</p>
 <p>ἔφριξεν δὲ μάχη φθισίμβροτος ἐγχείῃσι</p>
 <p>μακρῇς, ἃς εἶχον ταμεσίχροας: ὄσσε δ' ἄμερδεν <font color="GREEN">340</font></p>
 <p>αὐγὴ χαλκείη κορύθων ἄπο λαμπομενάων</p>
 <p>θωρήκων τε νεοσμήκτων σακέων τε φαεινῶν</p>
 <p>ἐρχομένων ἄμυδις: μάλα κεν θρασυκάρδιος εἴη</p>
 <p>ὃς τότε γηθήσειεν ἰδὼν πόνον οὐδ' ἀκάχοιτο.</p>
 <p> </p>
 <p>τὼ δ' ἀμφὶς φρονέοντε δύω Κρόνου υἷε κραταιὼ <font color="GREEN">345</font></p>
 <p>ἀνδράσιν ἡρώεσσιν ἐτεύχετον ἄλγεα λυγρά.</p>
 <p>Ζεὺς μέν ῥα Τρώεσσι καὶ Ἕκτορι βούλετο νίκην</p>
 <p>κυδαίνων Ἀχιλῆα πόδας ταχύν: οὐδέ τι πάμπαν</p>
 <p>ἤθελε λαὸν ὀλέσθαι Ἀχαιϊκὸν Ἰλιόθι πρό,</p>
 <p>ἀλλὰ Θέτιν κύδαινε καὶ υἱέα καρτερόθυμον. <font color="GREEN">350</font></p>
 <p>Ἀργείους δὲ Ποσειδάων ὀρόθυνε μετελθὼν</p>
 <p>λάθρῃ ὑπεξαναδὺς πολιῆς ἁλός: ἤχθετο γάρ ῥα</p>
 <p>Τρωσὶν δαμναμένους, Διὶ δὲ κρατερῶς ἐνεμέσσα.</p>
 <p>ἦ μὰν ἀμφοτέροισιν ὁμὸν γένος ἠδ' ἴα πάτρη,</p>
 <p>ἀλλὰ Ζεὺς πρότερος γεγόνει καὶ πλείονα ᾔδη. <font color="GREEN">355</font></p>
 <p>τώ ῥα καὶ ἀμφαδίην μὲν ἀλεξέμεναι ἀλέεινε,</p>
 <p>λάθρῃ δ' αἰὲν ἔγειρε κατὰ στρατὸν ἀνδρὶ ἐοικώς.</p>
 <p>τοὶ δ' ἔριδος κρατερῆς καὶ ὁμοιί̈ου πτολέμοιο</p>
 <p>πεῖραρ ἐπαλλάξαντες ἐπ' ἀμφοτέροισι τάνυσσαν</p>
 <p>ἄρρηκτόν τ' ἄλυτόν τε, τὸ πολλῶν γούνατ' ἔλυσεν. <font color="GREEN">360</font></p>
 <p>ἔνθα μεσαιπόλιός περ ἐὼν Δαναοῖσι κελεύσας</p>
 <p>Ἰδομενεὺς Τρώεσσι μετάλμενος ἐν φόβον ὦρσε.</p>
 <p>πέφνε γὰρ Ὀθρυονῆα Καβησόθεν ἔνδον ἐόντα,</p>
 <p>ὅς ῥα νέον πολέμοιο μετὰ κλέος εἰληλούθει,</p>
 <p>ᾔτεε δὲ Πριάμοιο θυγατρῶν εἶδος ἀρίστην <font color="GREEN">365</font></p>
 <p>Κασσάνδρην ἀνάεδνον, ὑπέσχετο δὲ μέγα ἔργον,</p>
 <p>ἐκ Τροίης ἀέκοντας ἀπωσέμεν υἷας Ἀχαιῶν.</p>
 <p>τῷ δ' ὁ γέρων Πρίαμος ὑπό τ' ἔσχετο καὶ κατένευσε</p>
 <p>δωσέμεναι: ὃ δὲ μάρναθ' ὑποσχεσίῃσι πιθήσας.</p>
 <p>Ἰδομενεὺς δ' αὐτοῖο τιτύσκετο δουρὶ φαεινῷ, <font color="GREEN">370</font></p>
 <p>καὶ βάλεν ὕψι βιβάντα τυχών: οὐδ' ἤρκεσε θώρηξ</p>
 <p>χάλκεος, ὃν φορέεσκε, μέσῃ δ' ἐν γαστέρι πῆξε.</p>
 <p>δούπησεν δὲ πεσών: ὃ δ' ἐπεύξατο φώνησέν τε:</p>
 <p>Ὀθρυονεῦ περὶ δή σε βροτῶν αἰνίζομ' ἁπάντων</p>
 <p>εἰ ἐτεὸν δὴ πάντα τελευτήσεις ὅσ' ὑπέστης <font color="GREEN">375</font></p>
 <p>Δαρδανίδῃ Πριάμῳ: ὃ δ' ὑπέσχετο θυγατέρα ἥν.</p>
 <p>καί κέ τοι ἡμεῖς ταῦτά γ' ὑποσχόμενοι τελέσαιμεν,</p>
 <p>δοῖμεν δ' Ἀτρεί̈δαο θυγατρῶν εἶδος ἀρίστην</p>
 <p>Ἄργεος ἐξαγαγόντες ὀπυιέμεν, εἴ κε σὺν ἄμμιν</p>
 <p>Ἰλίου ἐκπέρσῃς εὖ ναιόμενον πτολίεθρον. <font color="GREEN">380</font></p>
 <p>ἀλλ' ἕπε', ὄφρ' ἐπὶ νηυσὶ συνώμεθα ποντοπόροισιν</p>
 <p>ἀμφὶ γάμῳ, ἐπεὶ οὔ τοι ἐεδνωταὶ κακοί εἰμεν.</p>
 <p> </p>
 <p>ὣς εἰπὼν ποδὸς ἕλκε κατὰ κρατερὴν ὑσμίνην</p>
 <p>ἥρως Ἰδομενεύς: τῷ δ' Ἄσιος ἦλθ' ἐπαμύντωρ</p>
 <p>πεζὸς πρόσθ' ἵππων: τὼ δὲ πνείοντε κατ' ὤμων <font color="GREEN">385</font></p>
 <p>αἰὲν ἔχ' ἡνίοχος θεράπων: ὃ δὲ ἵετο θυμῷ</p>
 <p>Ἰδομενῆα βαλεῖν: ὃ δέ μιν φθάμενος βάλε δουρὶ</p>
 <p>λαιμὸν ὑπ' ἀνθερεῶνα, διὰ πρὸ δὲ χαλκὸν ἔλασσεν.</p>
 <p>ἤριπε δ' ὡς ὅτε τις δρῦς ἤριπεν ἢ ἀχερωὶ̈ς</p>
 <p>ἠὲ πίτυς βλωθρή, τήν τ' οὔρεσι τέκτονες ἄνδρες <font color="GREEN">390</font></p>
 <p>ἐξέταμον πελέκεσσι νεήκεσι νήϊον εἶναι:</p>
 <p>ὣς ὃ πρόσθ' ἵππων καὶ δίφρου κεῖτο τανυσθεὶς</p>
 <p>βεβρυχὼς κόνιος δεδραγμένος αἱματοέσσης.</p>
 <p>ἐκ δέ οἱ ἡνίοχος πλήγη φρένας ἃς πάρος εἶχεν,</p>
 <p>οὐδ' ὅ γ' ἐτόλμησεν δηί̈ων ὑπὸ χεῖρας ἀλύξας <font color="GREEN">395</font></p>
 <p>ἂψ ἵππους στρέψαι, τὸν δ' Ἀντίλοχος μενεχάρμης</p>
 <p>δουρὶ μέσον περόνησε τυχών: οὐδ' ἤρκεσε θώρηξ</p>
 <p>χάλκεος ὃν φορέεσκε, μέσῃ δ' ἐν γαστέρι πῆξεν.</p>
 <p>αὐτὰρ ὃ ἀσθμαίνων εὐεργέος ἔκπεσε δίφρου,</p>
 <p>ἵππους δ' Ἀντίλοχος μεγαθύμου Νέστορος υἱὸς <font color="GREEN">400</font></p>
 <p>ἐξέλασε Τρώων μετ' ἐϋκνήμιδας Ἀχαιούς.</p>
 <p>Δηί̈φοβος δὲ μάλα σχεδὸν ἤλυθεν Ἰδομενῆος</p>
 <p>Ἀσίου ἀχνύμενος, καὶ ἀκόντισε δουρὶ φαεινῷ.</p>
 <p>ἀλλ' ὃ μὲν ἄντα ἰδὼν ἠλεύατο χάλκεον ἔγχος</p>
 <p>Ἰδομενεύς: κρύφθη γὰρ ὑπ' ἀσπίδι πάντοσ' ἐί̈σῃ, <font color="GREEN">405</font></p>
 <p>τὴν ἄρ' ὅ γε ῥινοῖσι βοῶν καὶ νώροπι χαλκῷ</p>
 <p>δινωτὴν φορέεσκε, δύω κανόνεσσ' ἀραρυῖαν:</p>
 <p>τῇ ὕπο πᾶς ἐάλη, τὸ δ' ὑπέρπτατο χάλκεον ἔγχος,</p>
 <p>καρφαλέον δέ οἱ ἀσπὶς ἐπιθρέξαντος ἄϋσεν</p>
 <p>ἔγχεος: οὐδ' ἅλιόν ῥα βαρείης χειρὸς ἀφῆκεν, <font color="GREEN">410</font></p>
 <p>ἀλλ' ἔβαλ' Ἱππασίδην Ὑψήνορα ποιμένα λαῶν</p>
 <p>ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσε.</p>
 <p>Δηί̈φοβος δ' ἔκπαγλον ἐπεύξατο μακρὸν ἀύ̈σας:</p>
 <p>οὐ μὰν αὖτ' ἄτιτος κεῖτ' Ἄσιος, ἀλλά ἕ φημι</p>
 <p>εἰς Ἄϊδός περ ἰόντα πυλάρταο κρατεροῖο <font color="GREEN">415</font></p>
 <p>γηθήσειν κατὰ θυμόν, ἐπεί ῥά οἱ ὤπασα πομπόν.</p>
 <p> </p>
 <p>ὣς ἔφατ', Ἀργείοισι δ' ἄχος γένετ' εὐξαμένοιο,</p>
 <p>Ἀντιλόχῳ δὲ μάλιστα δαί̈φρονι θυμὸν ὄρινεν:</p>
 <p>ἀλλ' οὐδ' ἀχνύμενός περ ἑοῦ ἀμέλησεν ἑταίρου,</p>
 <p>ἀλλὰ θέων περίβη καί οἱ σάκος ἀμφεκάλυψε. <font color="GREEN">420</font></p>
 <p>τὸν μὲν ἔπειθ' ὑποδύντε δύω ἐρίηρες ἑταῖροι</p>
 <p>Μηκιστεὺς Ἐχίοιο πάϊς καὶ δῖος Ἀλάστωρ,</p>
 <p>νῆας ἔπι γλαφυρὰς φερέτην βαρέα στενάχοντα.</p>
 <p>Ἰδομενεὺς δ' οὐ λῆγε μένος μέγα, ἵετο δ' αἰεὶ</p>
 <p>ἠέ τινα Τρώων ἐρεβεννῇ νυκτὶ καλύψαι <font color="GREEN">425</font></p>
 <p>ἢ αὐτὸς δουπῆσαι ἀμύνων λοιγὸν Ἀχαιοῖς.</p>
 <p>ἔνθ' Αἰσυήταο διοτρεφέος φίλον υἱὸν</p>
 <p>ἥρω' Ἀλκάθοον, γαμβρὸς δ' ἦν Ἀγχίσαο,</p>
 <p>πρεσβυτάτην δ' ὤπυιε θυγατρῶν Ἱπποδάμειαν</p>
 <p>τὴν περὶ κῆρι φίλησε πατὴρ καὶ πότνια μήτηρ <font color="GREEN">430</font></p>
 <p>ἐν μεγάρῳ: πᾶσαν γὰρ ὁμηλικίην ἐκέκαστο</p>
 <p>κάλλεϊ καὶ ἔργοισιν ἰδὲ φρεσί: τοὔνεκα καί μιν</p>
 <p>γῆμεν ἀνὴρ ὤριστος ἐνὶ Τροίῃ εὐρείῃ:</p>
 <p>τὸν τόθ' ὑπ' Ἰδομενῆϊ Ποσειδάων ἐδάμασσε</p>
 <p>θέλξας ὄσσε φαεινά, πέδησε δὲ φαίδιμα γυῖα: <font color="GREEN">435</font></p>
 <p>οὔτε γὰρ ἐξοπίσω φυγέειν δύνατ' οὔτ' ἀλέασθαι,</p>
 <p>ἀλλ' ὥς τε στήλην ἢ δένδρεον ὑψιπέτηλον</p>
 <p>ἀτρέμας ἑσταότα στῆθος μέσον οὔτασε δουρὶ</p>
 <p>ἥρως Ἰδομενεύς, ῥῆξεν δέ οἱ ἀμφὶ χιτῶνα</p>
 <p>χάλκεον, ὅς οἱ πρόσθεν ἀπὸ χροὸς ἤρκει ὄλεθρον: <font color="GREEN">440</font></p>
 <p>δὴ τότε γ' αὖον ἄϋσεν ἐρεικόμενος περὶ δουρί.</p>
 <p>δούπησεν δὲ πεσών, δόρυ δ' ἐν κραδίῃ ἐπεπήγει,</p>
 <p>ἥ ῥά οἱ ἀσπαίρουσα καὶ οὐρίαχον πελέμιζεν</p>
 <p>ἔγχεος: ἔνθα δ' ἔπειτ' ἀφίει μένος ὄβριμος Ἄρης:</p>
 <p>Ἰδομενεὺς δ' ἔκπαγλον ἐπεύξατο μακρὸν ἀύ̈σας <font color="GREEN">445</font></p>
 <p>Δηί̈φοβ' ἦ ἄρα δή τι ἐί̈σκομεν ἄξιον εἶναι</p>
 <p>τρεῖς ἑνὸς ἀντὶ πεφάσθαι; ἐπεὶ σύ περ εὔχεαι οὕτω.</p>
 <p>δαιμόνι' ἀλλὰ καὶ αὐτὸς ἐναντίον ἵστασ' ἐμεῖο,</p>
 <p>ὄφρα ἴδῃ οἷος Ζηνὸς γόνος ἐνθάδ' ἱκάνω,</p>
 <p>ὃς πρῶτον Μίνωα τέκε Κρήτῃ ἐπίουρον: <font color="GREEN">450</font></p>
 <p>Μίνως δ' αὖ τέκεθ' υἱὸν ἀμύμονα Δευκαλίωνα,</p>
 <p>Δευκαλίων δ' ἐμὲ τίκτε πολέσσ' ἄνδρεσσιν ἄνακτα</p>
 <p>Κρήτῃ ἐν εὐρείῃ: νῦν δ' ἐνθάδε νῆες ἔνεικαν</p>
 <p>σοί τε κακὸν καὶ πατρὶ καὶ ἄλλοισι Τρώεσσιν.</p>
 <p> </p>
 <p>ὣς φάτο, Δηί̈φοβος δὲ διάνδιχα μερμήριξεν <font color="GREEN">455</font></p>
 <p>ἤ τινά που Τρώων ἑταρίσσαιτο μεγαθύμων</p>
 <p>ἂψ ἀναχωρήσας, ἦ πειρήσαιτο καὶ οἶος.</p>
 <p>ὧδε δέ οἱ φρονέοντι δοάσσατο κέρδιον εἶναι</p>
 <p>βῆναι ἐπ' Αἰνείαν: τὸν δ' ὕστατον εὗρεν ὁμίλου</p>
 <p>ἑσταότ': αἰεὶ γὰρ Πριάμῳ ἐπεμήνιε δίῳ <font color="GREEN">460</font></p>
 <p>οὕνεκ' ἄρ' ἐσθλὸν ἐόντα μετ' ἀνδράσιν οὔ τι τίεσκεν.</p>
 <p>ἀγχοῦ δ' ἱστάμενος ἔπεα πτερόεντα προσηύδα:</p>
 <p>Αἰνεία Τρώων βουληφόρε νῦν σε μάλα χρὴ</p>
 <p>γαμβρῷ ἀμυνέμεναι, εἴ πέρ τί σε κῆδος ἱκάνει.</p>
 <p>ἀλλ' ἕπευ Ἀλκαθόῳ ἐπαμύνομεν, ὅς σε πάρος γε <font color="GREEN">465</font></p>
 <p>γαμβρὸς ἐὼν ἔθρεψε δόμοις ἔνι τυτθὸν ἐόντα:</p>
 <p>τὸν δέ τοι Ἰδομενεὺς δουρικλυτὸς ἐξενάριξεν.</p>
 <p> </p>
 <p>ὣς φάτο, τῷ δ' ἄρα θυμὸν ἐνὶ στήθεσσιν ὄρινε,</p>
 <p>βῆ δὲ μετ' Ἰδομενῆα μέγα πτολέμοιο μεμηλώς.</p>
 <p>ἀλλ' οὐκ Ἰδομενῆα φόβος λάβε τηλύγετον ὥς, <font color="GREEN">470</font></p>
 <p>ἀλλ' ἔμεν' ὡς ὅτε τις σῦς οὔρεσιν ἀλκὶ πεποιθώς,</p>
 <p>ὅς τε μένει κολοσυρτὸν ἐπερχόμενον πολὺν ἀνδρῶν</p>
 <p>χώρῳ ἐν οἰοπόλῳ, φρίσσει δέ τε νῶτον ὕπερθεν:</p>
 <p>ὀφθαλμὼ δ' ἄρα οἱ πυρὶ λάμπετον: αὐτὰρ ὀδόντας</p>
 <p>θήγει, ἀλέξασθαι μεμαὼς κύνας ἠδὲ καὶ ἄνδρας: <font color="GREEN">475</font></p>
 <p>ὣς μένεν Ἰδομενεὺς δουρικλυτός, οὐδ' ὑπεχώρει,</p>
 <p>Αἰνείαν ἐπιόντα βοηθόον: αὖε δ' ἑταίρους</p>
 <p>Ἀσκάλαφόν τ' ἐσορῶν Ἀφαρῆά τε Δηί̈πυρόν τε</p>
 <p>Μηριόνην τε καὶ Ἀντίλοχον μήστωρας ἀϋτῆς:</p>
 <p>τοὺς ὅ γ' ἐποτρύνων ἔπεα πτερόεντα προσηύδα: <font color="GREEN">480</font></p>
 <p>δεῦτε φίλοι, καί μ' οἴῳ ἀμύνετε: δείδια δ' αἰνῶς</p>
 <p>Αἰνείαν ἐπιόντα πόδας ταχύν, ὅς μοι ἔπεισιν,</p>
 <p>ὃς μάλα καρτερός ἐστι μάχῃ ἔνι φῶτας ἐναίρειν:</p>
 <p>καὶ δ' ἔχει ἥβης ἄνθος, ὅ τε κράτος ἐστὶ μέγιστον.</p>
 <p>εἰ γὰρ ὁμηλικίη γε γενοίμεθα τῷδ' ἐπὶ θυμῷ <font color="GREEN">485</font></p>
 <p>αἶψά κεν ἠὲ φέροιτο μέγα κράτος, ἠὲ φεροίμην.</p>
 <p>ὣς ἔφαθ', οἳ δ' ἄρα πάντες ἕνα φρεσὶ θυμὸν ἔχοντες</p>
 <p>πλησίοι ἔστησαν, σάκε' ὤμοισι κλίναντες.</p>
 <p>Αἰνείας δ' ἑτέρωθεν ἐκέκλετο οἷς ἑτάροισι</p>
 <p>Δηί̈φοβόν τε Πάριν τ' ἐσορῶν καὶ Ἀγήνορα δῖον, <font color="GREEN">490</font></p>
 <p>οἵ οἱ ἅμ' ἡγεμόνες Τρώων ἔσαν: αὐτὰρ ἔπειτα</p>
 <p>λαοὶ ἕπονθ', ὡς εἴ τε μετὰ κτίλον ἕσπετο μῆλα</p>
 <p>πιόμεν' ἐκ βοτάνης: γάνυται δ' ἄρα τε φρένα ποιμήν:</p>
 <p>ὣς Αἰνείᾳ θυμὸς ἐνὶ στήθεσσι γεγήθει</p>
 <p>ὡς ἴδε λαῶν ἔθνος ἐπισπόμενον ἑοῖ αὐτῷ. <font color="GREEN">495</font></p>
 <p> </p>
 <p>οἳ δ' ἀμφ' Ἀλκαθόῳ αὐτοσχεδὸν ὁρμήθησαν</p>
 <p>μακροῖσι ξυστοῖσι: περὶ στήθεσσι δὲ χαλκὸς</p>
 <p>σμερδαλέον κονάβιζε τιτυσκομένων καθ' ὅμιλον</p>
 <p>ἀλλήλων: δύο δ' ἄνδρες ἀρήϊοι ἔξοχον ἄλλων</p>
 <p>Αἰνείας τε καὶ Ἰδομενεὺς ἀτάλαντοι Ἄρηϊ <font color="GREEN">500</font></p>
 <p>ἵεντ' ἀλλήλων ταμέειν χρόα νηλέϊ χαλκῷ.</p>
 <p>Αἰνείας δὲ πρῶτος ἀκόντισεν Ἰδομενῆος:</p>
 <p>ἀλλ' ὃ μὲν ἄντα ἰδὼν ἠλεύατο χάλκεον ἔγχος,</p>
 <p>αἰχμὴ δ' Αἰνείαο κραδαινομένη κατὰ γαίης</p>
 <p>ᾤχετ', ἐπεί ῥ' ἅλιον στιβαρῆς ἀπὸ χειρὸς ὄρουσεν. <font color="GREEN">505</font></p>
 <p>Ἰδομενεὺς δ' ἄρα Οἰνόμαον βάλε γαστέρα μέσσην,</p>
 <p>ῥῆξε δὲ θώρηκος γύαλον, διὰ δ' ἔντερα χαλκὸς</p>
 <p>ἤφυσ': ὃ δ' ἐν κονίῃσι πεσὼν ἕλε γαῖαν ἀγοστῷ.</p>
 <p>Ἰδομενεὺς δ' ἐκ μὲν νέκυος δολιχόσκιον ἔγχος</p>
 <p>ἐσπάσατ', οὐδ' ἄρ' ἔτ' ἄλλα δυνήσατο τεύχεα καλὰ <font color="GREEN">510</font></p>
 <p>ὤμοιιν ἀφελέσθαι: ἐπείγετο γὰρ βελέεσσιν.</p>
 <p>οὐ γὰρ ἔτ' ἔμπεδα γυῖα ποδῶν ἦν ὁρμηθέντι,</p>
 <p>οὔτ' ἄρ' ἐπαί̈ξαι μεθ' ἑὸν: βέλος οὔτ' ἀλέασθαι.</p>
 <p>τώ ῥα καὶ ἐν σταδίῃ μὲν ἀμύνετο νηλεὲς ἦμαρ,</p>
 <p>τρέσσαι δ' οὐκ ἔτι ῥίμφα πόδες φέρον ἐκ πολέμοιο. <font color="GREEN">515</font></p>
 <p>τοῦ δὲ βάδην ἀπιόντος ἀκόντισε δουρὶ φαεινῷ</p>
 <p>Δηί̈φοβος: δὴ γάρ οἱ ἔχεν κότον ἐμμενὲς αἰεί.</p>
 <p>ἀλλ' ὅ γε καὶ τόθ' ἅμαρτεν, ὃ δ' Ἀσκάλαφον βάλε δουρὶ</p>
 <p>υἱὸν Ἐνυαλίοιο: δι' ὤμου δ' ὄβριμον ἔγχος</p>
 <p>ἔσχεν: ὃ δ' ἐν κονίῃσι πεσὼν ἕλε γαῖαν ἀγοστῷ. <font color="GREEN">520</font></p>
 <p>οὐδ' ἄρα πώ τι πέπυστο βριήπυος ὄβριμος Ἄρης</p>
 <p>υἷος ἑοῖο πεσόντος ἐνὶ κρατερῇ ὑσμίνῃ,</p>
 <p>ἀλλ' ὅ γ' ἄρ' ἄκρῳ Ὀλύμπῳ ὑπὸ χρυσέοισι νέφεσσιν</p>
 <p>ἧστο Διὸς βουλῇσιν ἐελμένος, ἔνθά περ ἄλλοι</p>
 <p>ἀθάνατοι θεοὶ ἦσαν ἐεργόμενοι πολέμοιο. <font color="GREEN">525</font></p>
 <p>οἳ δ' ἀμφ' Ἀσκαλάφῳ αὐτοσχεδὸν ὁρμήθησαν:</p>
 <p>Δηί̈φοβος μὲν ἀπ' Ἀσκαλάφου πήληκα φαεινὴν</p>
 <p>ἥρπασε, Μηριόνης δὲ θοῷ ἀτάλαντος Ἄρηϊ</p>
 <p>δουρὶ βραχίονα τύψεν ἐπάλμενος, ἐκ δ' ἄρα χειρὸς</p>
 <p>αὐλῶπις τρυφάλεια χαμαὶ βόμβησε πεσοῦσα. <font color="GREEN">530</font></p>
 <p>Μηριόνης δ' ἐξ αὖτις ἐπάλμενος αἰγυπιὸς ὣς</p>
 <p>ἐξέρυσε πρυμνοῖο βραχίονος ὄβριμον ἔγχος,</p>
 <p>ἂψ δ' ἑτάρων εἰς ἔθνος ἐχάζετο. τὸν δὲ Πολίτης</p>
 <p>αὐτοκασίγνητος περὶ μέσσῳ χεῖρε τιτήνας</p>
 <p>ἐξῆγεν πολέμοιο δυσηχέος, ὄφρ' ἵκεθ' ἵππους <font color="GREEN">535</font></p>
 <p>ὠκέας, οἵ οἱ ὄπισθε μάχης ἠδὲ πτολέμοιο</p>
 <p>ἕστασαν ἡνίοχόν τε καὶ ἅρματα ποικίλ' ἔχοντες:</p>
 <p>οἳ τόν γε προτὶ ἄστυ φέρον βαρέα στενάχοντα</p>
 <p>τειρόμενον: κατὰ δ' αἷμα νεουτάτου ἔρρεε χειρός.</p>
 <p> </p>
 <p>οἳ δ' ἄλλοι μάρναντο, βοὴ δ' ἄσβεστος ὀρώρει. <font color="GREEN">540</font></p>
 <p>ἔνθ' Αἰνέας Ἀφαρῆα Καλητορίδην ἐπορούσας</p>
 <p>λαιμὸν τύψ' ἐπὶ οἷ τετραμμένον ὀξέϊ δουρί:</p>
 <p>ἐκλίνθη δ' ἑτέρωσε κάρη, ἐπὶ δ' ἀσπὶς ἑάφθη</p>
 <p>καὶ κόρυς, ἀμφὶ δέ οἱ θάνατος χύτο θυμοραϊστής.</p>
 <p>Ἀντίλοχος δὲ Θόωνα μεταστρεφθέντα δοκεύσας <font color="GREEN">545</font></p>
 <p>οὔτασ' ἐπαί̈ξας, ἀπὸ δὲ φλέβα πᾶσαν ἔκερσεν,</p>
 <p>ἥ τ' ἀνὰ νῶτα θέουσα διαμπερὲς αὐχέν' ἱκάνει:</p>
 <p>τὴν ἀπὸ πᾶσαν ἔκερσεν: ὃ δ' ὕπτιος ἐν κονίῃσι</p>
 <p>κάππεσεν, ἄμφω χεῖρε φίλοις ἑτάροισι πετάσσας.</p>
 <p>Ἀντίλοχος δ' ἐπόρουσε, καὶ αἴνυτο τεύχε' ἀπ' ὤμων <font color="GREEN">550</font></p>
 <p>παπταίνων: Τρῶες δὲ περισταδὸν ἄλλοθεν ἄλλος</p>
 <p>οὔταζον σάκος εὐρὺ παναίολον, οὐδὲ δύναντο</p>
 <p>εἴσω ἐπιγράψαι τέρενα χρόα νηλέϊ χαλκῷ</p>
 <p>Ἀντιλόχου: πέρι γάρ ῥα Ποσειδάων ἐνοσίχθων</p>
 <p>Νέστορος υἱὸν ἔρυτο καὶ ἐν πολλοῖσι βέλεσσιν. <font color="GREEN">555</font></p>
 <p>οὐ μὲν γάρ ποτ' ἄνευ δηί̈ων ἦν, ἀλλὰ κατ' αὐτοὺς</p>
 <p>στρωφᾶτ': οὐδέ οἱ ἔγχος ἔχ' ἀτρέμας, ἀλλὰ μάλ' αἰεὶ</p>
 <p>σειόμενον ἐλέλικτο: τιτύσκετο δὲ φρεσὶν ᾗσιν</p>
 <p>ἤ τευ ἀκοντίσσαι, ἠὲ σχεδὸν ὁρμηθῆναι.</p>
 <p> </p>
 <p>ἀλλ' οὐ λῆθ' Ἀδάμαντα τιτυσκόμενος καθ' ὅμιλον <font color="GREEN">560</font></p>
 <p>Ἀσιάδην, ὅ οἱ οὖτα μέσον σάκος ὀξέϊ χαλκῷ</p>
 <p>ἐγγύθεν ὁρμηθείς: ἀμενήνωσεν δέ οἱ αἰχμὴν</p>
 <p>κυανοχαῖτα Ποσειδάων βιότοιο μεγήρας.</p>
 <p>καὶ τὸ μὲν αὐτοῦ μεῖν' ὥς τε σκῶλος πυρίκαυστος</p>
 <p>ἐν σάκει Ἀντιλόχοιο, τὸ δ' ἥμισυ κεῖτ' ἐπὶ γαίης: <font color="GREEN">565</font></p>
 <p>ἂψ δ' ἑτάρων εἰς ἔθνος ἐχάζετο κῆρ' ἀλεείνων:</p>
 <p>Μηριόνης δ' ἀπιόντα μετασπόμενος βάλε δουρὶ</p>
 <p>αἰδοίων τε μεσηγὺ καὶ ὀμφαλοῦ, ἔνθα μάλιστα</p>
 <p>γίγνετ' Ἄρης ἀλεγεινὸς ὀϊζυροῖσι βροτοῖσιν.</p>
 <p>ἔνθά οἱ ἔγχος ἔπηξεν: ὃ δ' ἑσπόμενος περὶ δουρὶ <font color="GREEN">570</font></p>
 <p>ἤσπαιρ' ὡς ὅτε βοῦς τόν τ' οὔρεσι βουκόλοι ἄνδρες</p>
 <p>ἰλλάσιν οὐκ ἐθέλοντα βίῃ δήσαντες ἄγουσιν:</p>
 <p>ὣς ὃ τυπεὶς ἤσπαιρε μίνυνθά περ, οὔ τι μάλα δήν,</p>
 <p>ὄφρά οἱ ἐκ χροὸς ἔγχος ἀνεσπάσατ' ἐγγύθεν ἐλθὼν</p>
 <p>ἥρως Μηριόνης: τὸν δὲ σκότος ὄσσε κάλυψε. <font color="GREEN">575</font></p>
 <p> </p>
 <p>Δηί̈πυρον δ' Ἕλενος ξίφεϊ σχεδὸν ἤλασε κόρσην</p>
 <p>Θρηϊκίῳ μεγάλῳ, ἀπὸ δὲ τρυφάλειαν ἄραξεν.</p>
 <p>ἣ μὲν ἀποπλαγχθεῖσα χαμαὶ πέσε, καί τις Ἀχαιῶν</p>
 <p>μαρναμένων μετὰ ποσσὶ κυλινδομένην ἐκόμισσε:</p>
 <p>τὸν δὲ κατ' ὀφθαλμῶν ἐρεβεννὴ νὺξ ἐκάλυψεν. <font color="GREEN">580</font></p>
 <p> </p>
 <p>Ἀτρεί̈δην δ' ἄχος εἷλε βοὴν ἀγαθὸν Μενέλαον:</p>
 <p>βῆ δ' ἐπαπειλήσας Ἑλένῳ ἥρωϊ ἄνακτι</p>
 <p>ὀξὺ δόρυ κραδάων: ὃ δὲ τόξου πῆχυν ἄνελκε.</p>
 <p>τὼ δ' ἄρ' ὁμαρτήδην ὃ μὲν ἔγχεϊ ὀξυόεντι</p>
 <p>ἵετ' ἀκοντίσσαι, ὃ δ' ἀπὸ νευρῆφιν ὀϊστῷ. <font color="GREEN">585</font></p>
 <p>Πριαμίδης μὲν ἔπειτα κατὰ στῆθος βάλεν ἰῷ</p>
 <p>θώρηκος γύαλον, ἀπὸ δ' ἔπτατο πικρὸς ὀϊστός.</p>
 <p>ὡς δ' ὅτ' ἀπὸ πλατέος πτυόφιν μεγάλην κατ' ἀλωὴν</p>
 <p>θρῴσκωσιν κύαμοι μελανόχροες ἢ ἐρέβινθοι</p>
 <p>πνοιῇ ὕπο λιγυρῇ καὶ λικμητῆρος ἐρωῇ, <font color="GREEN">590</font></p>
 <p>ὣς ἀπὸ θώρηκος Μενελάου κυδαλίμοιο</p>
 <p>πολλὸν ἀποπλαγχθεὶς ἑκὰς ἔπτατο πικρὸς ὀϊστός.</p>
 <p>Ἀτρεί̈δης δ' ἄρα χεῖρα βοὴν ἀγαθὸς Μενέλαος</p>
 <p>τὴν βάλεν ᾗ ῥ' ἔχε τόξον ἐύ̈ξοον: ἐν δ' ἄρα τόξῳ</p>
 <p>ἀντικρὺ διὰ χειρὸς ἐλήλατο χάλκεον ἔγχος. <font color="GREEN">595</font></p>
 <p>ἂψ δ' ἑτάρων εἰς ἔθνος ἐχάζετο κῆρ' ἀλεείνων</p>
 <p>χεῖρα παρακρεμάσας: τὸ δ' ἐφέλκετο μείλινον ἔγχος.</p>
 <p>καὶ τὸ μὲν ἐκ χειρὸς ἔρυσεν μεγάθυμος Ἀγήνωρ,</p>
 <p>αὐτὴν δὲ ξυνέδησεν ἐϋστρεφεῖ οἰὸς ἀώτῳ</p>
 <p>σφενδόνῃ, ἣν ἄρα οἱ θεράπων ἔχε ποιμένι λαῶν. <font color="GREEN">600</font></p>
 <p> </p>
 <p>Πείσανδρος δ' ἰθὺς Μενελάου κυδαλίμοιο</p>
 <p>ἤϊε: τὸν δ' ἄγε μοῖρα κακὴ θανάτοιο τέλος δὲ</p>
 <p>σοὶ Μενέλαε δαμῆναι ἐν αἰνῇ δηϊοτῆτι.</p>
 <p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες</p>
 <p>Ἀτρεί̈δης μὲν ἅμαρτε, παραὶ δέ οἱ ἐτράπετ' ἔγχος, <font color="GREEN">605</font></p>
 <p>Πείσανδρος δὲ σάκος Μενελάου κυδαλίμοιο</p>
 <p>οὔτασεν, οὐδὲ διὰ πρὸ δυνήσατο χαλκὸν ἐλάσσαι:</p>
 <p>ἔσχεθε γὰρ σάκος εὐρύ, κατεκλάσθη δ' ἐνὶ καυλῷ</p>
 <p>ἔγχος: ὃ δὲ φρεσὶν ᾗσι χάρη καὶ ἐέλπετο νίκην.</p>
 <p>Ἀτρεί̈δης δὲ ἐρυσσάμενος ξίφος ἀργυρόηλον <font color="GREEN">610</font></p>
 <p>ἆλτ' ἐπὶ Πεισάνδρῳ: ὃ δ' ὑπ' ἀσπίδος εἵλετο καλὴν</p>
 <p>ἀξίνην εὔχαλκον ἐλαί̈νῳ ἀμφὶ πελέκκῳ</p>
 <p>μακρῷ ἐϋξέστῳ: ἅμα δ' ἀλλήλων ἐφίκοντο.</p>
 <p>ἤτοι ὃ μὲν κόρυθος φάλον ἤλασεν ἱπποδασείης</p>
 <p>ἄκρον ὑπὸ λόφον αὐτόν, ὃ δὲ προσιόντα μέτωπον <font color="GREEN">615</font></p>
 <p>ῥινὸς ὕπερ πυμάτης: λάκε δ' ὀστέα, τὼ δέ οἱ ὄσσε</p>
 <p>πὰρ ποσὶν αἱματόεντα χαμαὶ πέσον ἐν κονίῃσιν,</p>
 <p>ἰδνώθη δὲ πεσών: ὃ δὲ λὰξ ἐν στήθεσι βαίνων</p>
 <p>τεύχεά τ' ἐξενάριξε καὶ εὐχόμενος ἔπος ηὔδα:</p>
 <p>λείψετέ θην οὕτω γε νέας Δαναῶν ταχυπώλων <font color="GREEN">620</font></p>
 <p>Τρῶες ὑπερφίαλοι δεινῆς ἀκόρητοι ἀϋτῆς,</p>
 <p>ἄλλης μὲν λώβης τε καὶ αἴσχεος οὐκ ἐπιδευεῖς</p>
 <p>ἣν ἐμὲ λωβήσασθε κακαὶ κύνες, οὐδέ τι θυμῷ</p>
 <p>Ζηνὸς ἐριβρεμέτεω χαλεπὴν ἐδείσατε μῆνιν</p>
 <p>ξεινίου, ὅς τέ ποτ' ὔμμι διαφθέρσει πόλιν αἰπήν: <font color="GREEN">625</font></p>
 <p>οἵ μευ κουριδίην ἄλοχον καὶ κτήματα πολλὰ</p>
 <p>μὰψ οἴχεσθ' ἀνάγοντες, ἐπεὶ φιλέεσθε παρ' αὐτῇ:</p>
 <p>νῦν αὖτ' ἐν νηυσὶν μενεαίνετε ποντοπόροισι</p>
 <p>πῦρ ὀλοὸν βαλέειν, κτεῖναι δ' ἥρωας Ἀχαιούς.</p>
 <p>ἀλλά ποθι σχήσεσθε καὶ ἐσσύμενοί περ Ἄρηος. <font color="GREEN">630</font></p>
 <p>Ζεῦ πάτερ ἦ τέ σέ φασι περὶ φρένας ἔμμεναι ἄλλων</p>
 <p>ἀνδρῶν ἠδὲ θεῶν: σέο δ' ἐκ τάδε πάντα πέλονται:</p>
 <p>οἷον δὴ ἄνδρεσσι χαρίζεαι ὑβριστῇσι</p>
 <p>Τρωσίν, τῶν μένος αἰὲν ἀτάσθαλον, οὐδὲ δύνανται</p>
 <p>φυλόπιδος κορέσασθαι ὁμοιί̈ου πτολέμοιο. <font color="GREEN">635</font></p>
 <p>πάντων μὲν κόρος ἐστὶ καὶ ὕπνου καὶ φιλότητος</p>
 <p>μολπῆς τε γλυκερῆς καὶ ἀμύμονος ὀρχηθμοῖο,</p>
 <p>τῶν πέρ τις καὶ μᾶλλον ἐέλδεται ἐξ ἔρον εἷναι</p>
 <p>ἢ πολέμου: Τρῶες δὲ μάχης ἀκόρητοι ἔασιν.</p>
 <p> </p>
 <p>ὣς εἰπὼν τὰ μὲν ἔντε' ἀπὸ χροὸς αἱματόεντα <font color="GREEN">640</font></p>
 <p>συλήσας ἑτάροισι δίδου Μενέλαος ἀμύμων,</p>
 <p>αὐτὸς δ' αὖτ' ἐξ αὖτις ἰὼν προμάχοισιν ἐμίχθη.</p>
 <p> </p>
 <p>ἔνθά οἱ υἱὸς ἐπᾶλτο Πυλαιμένεος βασιλῆος</p>
 <p>Ἁρπαλίων, ὅ ῥα πατρὶ φίλῳ ἕπετο πτολεμίξων</p>
 <p>ἐς τροίην, οὐδ' αὖτις ἀφίκετο πατρίδα γαῖαν: <font color="GREEN">645</font></p>
 <p>ὅς ῥα τότ' Ἀτρεί̈δαο μέσον σάκος οὔτασε δουρὶ</p>
 <p>ἐγγύθεν, οὐδὲ διὰ πρὸ δυνήσατο χαλκὸν ἐλάσσαι</p>
 <p>ἂψ δ' ἑτάρων εἰς ἔθνος ἐχάζετο κῆρ' ἀλεείνων</p>
 <p>πάντοσε παπταίνων μή τις χρόα χαλκῷ ἐπαύρῃ.</p>
 <p>Μηριόνης δ' ἀπιόντος ἵει χαλκήρε' ὀϊστόν, <font color="GREEN">650</font></p>
 <p>καί ῥ' ἔβαλε γλουτὸν κάτα δεξιόν: αὐτὰρ ὀϊστὸς</p>
 <p>ἀντικρὺ κατὰ κύστιν ὑπ' ὀστέον ἐξεπέρησεν.</p>
 <p>ἑζόμενος δὲ κατ' αὖθι φίλων ἐν χερσὶν ἑταίρων</p>
 <p>θυμὸν ἀποπνείων, ὥς τε σκώληξ ἐπὶ γαίῃ</p>
 <p>κεῖτο ταθείς: ἐκ δ' αἷμα μέλαν ῥέε, δεῦε δὲ γαῖαν. <font color="GREEN">655</font></p>
 <p>τὸν μὲν Παφλαγόνες μεγαλήτορες ἀμφεπένοντο,</p>
 <p>ἐς δίφρον δ' ἀνέσαντες ἄγον προτὶ Ἴλιον ἱρὴν</p>
 <p>ἀχνύμενοι: μετὰ δέ σφι πατὴρ κίε δάκρυα λείβων,</p>
 <p>ποινὴ δ' οὔ τις παιδὸς ἐγίγνετο τεθνηῶτος.</p>
 <p> </p>
 <p>τοῦ δὲ Πάρις μάλα θυμὸν ἀποκταμένοιο χολώθη: <font color="GREEN">660</font></p>
 <p>ξεῖνος γάρ οἱ ἔην πολέσιν μετὰ Παφλαγόνεσσι:</p>
 <p>τοῦ ὅ γε χωόμενος προί̈ει χαλκήρε' ὀϊστόν.</p>
 <p>ἦν δέ τις Εὐχήνωρ Πολυί̈δου μάντιος υἱὸς</p>
 <p>ἀφνειός τ' ἀγαθός τε Κορινθόθι οἰκία ναίων,</p>
 <p>ὅς ῥ' εὖ εἰδὼς κῆρ' ὀλοὴν ἐπὶ νηὸς ἔβαινε: <font color="GREEN">665</font></p>
 <p>πολλάκι γάρ οἱ ἔειπε γέρων ἀγαθὸς Πολύϊδος</p>
 <p>νούσῳ ὑπ' ἀργαλέῃ φθίσθαι οἷς ἐν μεγάροισιν,</p>
 <p>ἢ μετ' Ἀχαιῶν νηυσὶν ὑπὸ Τρώεσσι δαμῆναι:</p>
 <p>τώ ῥ' ἅμα τ' ἀργαλέην θωὴν ἀλέεινεν Ἀχαιῶν</p>
 <p>νοῦσόν τε στυγερήν, ἵνα μὴ πάθοι ἄλγεα θυμῷ. <font color="GREEN">670</font></p>
 <p>τὸν βάλ' ὑπὸ γναθμοῖο. καὶ οὔατος: ὦκα δὲ θυμὸς</p>
 <p>ᾤχετ' ἀπὸ μελέων, στυγερὸς δ' ἄρα μιν σκότος εἷλεν.</p>
 <p> </p>
 <p>ὣς οἳ μὲν μάρναντο δέμας πυρὸς αἰθομένοιο:</p>
 <p>Ἕκτωρ δ' οὐκ ἐπέπυστο Διὶ̈ φίλος, οὐδέ τι ᾔδη</p>
 <p>ὅττί ῥά οἱ νηῶν ἐπ' ἀριστερὰ δηϊόωντο <font color="GREEN">675</font></p>
 <p>λαοὶ ὑπ' Ἀργείων. τάχα δ' ἂν καὶ κῦδος Ἀχαιῶν</p>
 <p>ἔπλετο: τοῖος γὰρ γαιήοχος ἐννοσίγαιος</p>
 <p>ὄτρυν' Ἀργείους, πρὸς δὲ σθένει αὐτὸς ἄμυνεν:</p>
 <p>ἀλλ' ἔχεν ᾗ τὰ πρῶτα πύλας καὶ τεῖχος ἐσᾶλτο</p>
 <p>ῥηξάμενος Δαναῶν πυκινὰς στίχας ἀσπιστάων, <font color="GREEN">680</font></p>
 <p>ἔνθ' ἔσαν Αἴαντός τε νέες καὶ Πρωτεσιλάου</p>
 <p>θῖν' ἔφ' ἁλὸς πολιῆς εἰρυμέναι: αὐτὰρ ὕπερθε</p>
 <p>τεῖχος ἐδέδμητο χθαμαλώτατον, ἔνθα μάλιστα</p>
 <p>ζαχρηεῖς γίγνοντο μάχῃ αὐτοί τε καὶ ἵπποι.</p>
 <p> </p>
 <p>ἔνθα δὲ Βοιωτοὶ καὶ Ἰάονες ἑλκεχίτωνες <font color="GREEN">685</font></p>
 <p>Λοκροὶ καὶ Φθῖοι καὶ φαιδιμόεντες Ἐπειοὶ</p>
 <p>σπουδῇ ἐπαί̈σσοντα νεῶν ἔχον, οὐδὲ δύναντο</p>
 <p>ὦσαι ἀπὸ σφείων φλογὶ εἴκελον Ἕκτορα δῖον</p>
 <p>οἳ μὲν Ἀθηναίων προλελεγμένοι: ἐν δ' ἄρα τοῖσιν</p>
 <p>ἦρχ' υἱὸς Πετεῶο Μενεσθεύς, οἳ δ' ἅμ' ἕποντο <font color="GREEN">690</font></p>
 <p>Φείδας τε Στιχίος τε Βίας τ' ἐύ̈ς: αὐτὰρ Ἐπειῶν</p>
 <p>Φυλεί̈δης τε Μέγης Ἀμφίων τε Δρακίος τε,</p>
 <p>πρὸ Φθίων δὲ Μέδων τε μενεπτόλεμός τε Ποδάρκης.</p>
 <p>ἤτοι ὃ μὲν νόθος υἱὸς Ὀϊλῆος θείοιο</p>
 <p>ἔσκε Μέδων Αἴαντος ἀδελφεός: αὐτὰρ ἔναιεν <font color="GREEN">695</font></p>
 <p>ἐν Φυλάκῃ γαίης ἄπο πατρίδος ἄνδρα κατακτὰς</p>
 <p>γνωτὸν μητρυιῆς Ἐριώπιδος, ἣν ἔχ' Ὀϊλεύς:</p>
 <p>αὐτὰρ ὃ Ἰφίκλοιο πάϊς τοῦ Φυλακίδαο.</p>
 <p>οἳ μὲν πρὸ Φθίων μεγαθύμων θωρηχθέντες</p>
 <p>ναῦφιν ἀμυνόμενοι μετὰ Βοιωτῶν ἐμάχοντο: <font color="GREEN">700</font></p>
 <p>Αἴας δ' οὐκέτι πάμπαν Ὀϊλῆος ταχὺς υἱὸς</p>
 <p>ἵστατ' ἀπ' Αἴαντος Τελαμωνίου οὐδ' ἠβαιόν,</p>
 <p>ἀλλ' ὥς τ' ἐν νειῷ βόε οἴνοπε πηκτὸν ἄροτρον</p>
 <p>ἶσον θυμὸν ἔχοντε τιταίνετον: ἀμφὶ δ' ἄρά σφι</p>
 <p>πρυμνοῖσιν κεράεσσι πολὺς ἀνακηκίει ἱδρώς: <font color="GREEN">705</font></p>
 <p>τὼ μέν τε ζυγὸν οἶον ἐύ̈ξοον ἀμφὶς ἐέργει</p>
 <p>ἱεμένω κατὰ ὦλκα: τέμει δέ τε τέλσον ἀρούρης:</p>
 <p>ὣς τὼ παρβεβαῶτε μάλ' ἕστασαν ἀλλήλοιιν.</p>
 <p>ἀλλ' ἤτοι Τελαμωνιάδῃ πολλοί τε καὶ ἐσθλοὶ</p>
 <p>λαοὶ ἕπονθ' ἕταροι, οἵ οἱ σάκος ἐξεδέχοντο <font color="GREEN">710</font></p>
 <p>ὁππότε μιν κάματός τε καὶ ἱδρὼς γούναθ' ἵκοιτο.</p>
 <p>οὐδ' ἄρ' Ὀϊλιάδῃ μεγαλήτορι Λοκροὶ ἕποντο:</p>
 <p>οὐ γάρ σφι σταδίῃ ὑσμίνῃ μίμνε φίλον κῆρ:</p>
 <p>οὐ γὰρ ἔχον κόρυθας χαλκήρεας ἱπποδασείας,</p>
 <p>οὐδ' ἔχον ἀσπίδας εὐκύκλους καὶ μείλινα δοῦρα, <font color="GREEN">715</font></p>
 <p>ἀλλ' ἄρα τόξοισιν καὶ ἐϋστρεφεῖ οἶος ἀώτῳ</p>
 <p>Ἴλιον εἰς ἅμ' ἕποντο πεποιθότες, οἷσιν ἔπειτα</p>
 <p>ταρφέα βάλλοντες Τρώων ῥήγνυντο φάλαγγας:</p>
 <p>δή ῥα τόθ' οἳ μὲν πρόσθε σὺν ἔντεσι δαιδαλέοισι</p>
 <p>μάρναντο Τρωσίν τε καὶ Ἕκτορι χαλκοκορυστῇ, <font color="GREEN">720</font></p>
 <p>οἳ δ' ὄπιθεν βάλλοντες ἐλάνθανον: οὐδέ τι χάρμης</p>
 <p>Τρῶες μιμνήσκοντο: συνεκλόνεον γὰρ ὀϊστοί.</p>
 <p>ἔνθά κε λευγαλέως νηῶν ἄπο καὶ κλισιάων</p>
 <p>Τρῶες ἐχώρησαν προτὶ Ἴλιον ἠνεμόεσσαν,</p>
 <p>εἰ μὴ Πουλυδάμας θρασὺν Ἕκτορα εἶπε παραστάς: <font color="GREEN">725</font></p>
 <p>Ἕκτορ ἀμήχανός ἐσσι παραρρητοῖσι πιθέσθαι.</p>
 <p>οὕνεκά τοι περὶ δῶκε θεὸς πολεμήϊα ἔργα</p>
 <p>τοὔνεκα καὶ βουλῇ ἐθέλεις περιίδμεναι ἄλλων:</p>
 <p>ἀλλ' οὔ πως ἅμα πάντα δυνήσεαι αὐτὸς ἑλέσθαι.</p>
 <p>ἄλλῳ μὲν γὰρ ἔδωκε θεὸς πολεμήϊα ἔργα, <font color="GREEN">730</font></p>
 <p>ἄλλῳ δ' ὀρχηστύν, ἑτέρῳ κίθαριν καὶ ἀοιδήν,</p>
 <p>ἄλλῳ δ' ἐν στήθεσσι τιθεῖ νόον εὐρύοπα Ζεὺς</p>
 <p>ἐσθλόν, τοῦ δέ τε πολλοὶ ἐπαυρίσκοντ' ἄνθρωποι,</p>
 <p>καί τε πολέας ἐσάωσε, μάλιστα δὲ καὐτὸς ἀνέγνω.</p>
 <p>αὐτὰρ ἐγὼν ἐρέω ὥς μοι δοκεῖ εἶναι ἄριστα: <font color="GREEN">735</font></p>
 <p>πάντῃ γάρ σε περὶ στέφανος πολέμοιο δέδηε:</p>
 <p>Τρῶες δὲ μεγάθυμοι ἐπεὶ κατὰ τεῖχος ἔβησαν</p>
 <p>οἳ μὲν ἀφεστᾶσιν σὺν τεύχεσιν, οἳ δὲ μάχονται</p>
 <p>παυρότεροι πλεόνεσσι κεδασθέντες κατὰ νῆας.</p>
 <p>ἀλλ' ἀναχασσάμενος κάλει ἐνθάδε πάντας ἀρίστους: <font color="GREEN">740</font></p>
 <p>ἔνθεν δ' ἂν μάλα πᾶσαν ἐπιφρασσαίμεθα βουλὴν</p>
 <p>ἤ κεν ἐνὶ νήεσσι πολυκλήϊσι πέσωμεν</p>
 <p>αἴ κ' ἐθέλῃσι θεὸς δόμεναι κράτος, ἦ κεν ἔπειτα</p>
 <p>πὰρ νηῶν ἔλθωμεν ἀπήμονες. ἦ γὰρ ἔγωγε</p>
 <p>δείδω μὴ τὸ χθιζὸν ἀποστήσωνται Ἀχαιοὶ <font color="GREEN">745</font></p>
 <p>χρεῖος, ἐπεὶ παρὰ νηυσὶν ἀνὴρ ἆτος πολέμοιο</p>
 <p>μίμνει, ὃν οὐκέτι πάγχυ μάχης σχήσεσθαι ὀί̈ω.</p>
 <p> </p>
 <p>ὣς φάτο Πουλυδάμας, ἅδε δ' Ἕκτορι μῦθος ἀπήμων,</p>
 <p>αὐτίκα δ' ἐξ ὀχέων σὺν τεύχεσιν ἆλτο χαμᾶζε</p>
 <p>καί μιν φωνήσας ἔπεα πτερόεντα προσηύδα: <font color="GREEN">750</font></p>
 <p>Πουλυδάμα σὺ μὲν αὐτοῦ ἐρύκακε πάντας ἀρίστους,</p>
 <p>αὐτὰρ ἐγὼ κεῖσ' εἶμι καὶ ἀντιόω πολέμοιο:</p>
 <p>αἶψα δ' ἐλεύσομαι αὖτις ἐπὴν εὖ τοῖς ἐπιτείλω.</p>
 <p>ἦ ῥα, καὶ ὁρμήθη ὄρεϊ νιφόεντι ἐοικὼς</p>
 <p>κεκλήγων, διὰ δὲ Τρώων πέτετ' ἠδ' ἐπικούρων. <font color="GREEN">755</font></p>
 <p>οἳ δ' ἐς Πανθοί̈δην ἀγαπήνορα Πουλυδάμαντα</p>
 <p>πάντες ἐπεσσεύοντ', ἐπεὶ Ἕκτορος ἔκλυον αὐδήν.</p>
 <p>αὐτὰρ ὃ Δηί̈φοβόν τε βίην θ' Ἑλένοιο ἄνακτος</p>
 <p>Ἀσιάδην τ' Ἀδάμαντα καὶ Ἄσιον Ὑρτάκου υἱὸν</p>
 <p>φοίτα ἀνὰ προμάχους διζήμενος, εἴ που ἐφεύροι. <font color="GREEN">760</font></p>
 <p>τοὺς δ' εὗρ' οὐκέτι πάμπαν ἀπήμονας οὐδ' ἀνολέθρους:</p>
 <p>ἀλλ' οἳ μὲν δὴ νηυσὶν ἔπι πρυμνῇσιν Ἀχαιῶν</p>
 <p>χερσὶν ὑπ' Ἀργείων κέατο ψυχὰς ὀλέσαντες,</p>
 <p>οἳ δ' ἐν τείχει ἔσαν βεβλημένοι οὐτάμενοί τε.</p>
 <p>τὸν δὲ τάχ' εὗρε μάχης ἐπ' ἀριστερὰ δακρυοέσσης <font color="GREEN">765</font></p>
 <p>δῖον Ἀλέξανδρον Ἑλένης πόσιν ἠϋκόμοιο</p>
 <p>θαρσύνονθ' ἑτάρους καὶ ἐποτρύνοντα μάχεσθαι,</p>
 <p>ἀγχοῦ δ' ἱστάμενος προσέφη αἰσχροῖς ἐπέεσσι:</p>
 <p>Δύσπαρι εἶδος ἄριστε γυναιμανὲς ἠπεροπευτὰ</p>
 <p>ποῦ τοι Δηί̈φοβός τε βίη θ' Ἑλένοιο ἄνακτος <font color="GREEN">770</font></p>
 <p>Ἀσιάδης τ' Ἀδάμας ἠδ' Ἄσιος Ὑρτάκου υἱός;</p>
 <p>ποῦ δέ τοι Ὀθρυονεύς; νῦν ὤλετο πᾶσα κατ' ἄκρης</p>
 <p>Ἴλιος αἰπεινή: νῦν τοι σῶς αἰπὺς ὄλεθρος.</p>
 <p> </p>
 <p>τὸν δ' αὖτε προσέειπεν Ἀλέξανδρος θεοειδής:</p>
 <p>Ἕκτορ ἐπεί τοι θυμὸς ἀναίτιον αἰτιάασθαι, <font color="GREEN">775</font></p>
 <p>ἄλλοτε δή ποτε μᾶλλον ἐρωῆσαι πολέμοιο</p>
 <p>μέλλω, ἐπεὶ οὐδ' ἐμὲ πάμπαν ἀνάλκιδα γείνατο μήτηρ:</p>
 <p>ἐξ οὗ γὰρ παρὰ νηυσὶ μάχην ἤγειρας ἑταίρων,</p>
 <p>ἐκ τοῦ δ' ἐνθάδ' ἐόντες ὁμιλέομεν Δαναοῖσι</p>
 <p>νωλεμέως: ἕταροι δὲ κατέκταθεν οὓς σὺ μεταλλᾷς. <font color="GREEN">780</font></p>
 <p>οἴω Δηί̈φοβός τε βίη θ' Ἑλένοιο ἄνακτος</p>
 <p>οἴχεσθον, μακρῇσι τετυμμένω ἐγχείῃσιν</p>
 <p>ἀμφοτέρω κατὰ χεῖρα: φόνον δ' ἤμυνε Κρονίων.</p>
 <p>νῦν δ' ἄρχ' ὅππῃ σε κραδίη θυμός τε κελεύει:</p>
 <p>ἡμεῖς δ' ἐμμεμαῶτες ἅμ' ἑψόμεθ', οὐδέ τί φημι <font color="GREEN">785</font></p>
 <p>ἀλκῆς δευήσεσθαι, ὅση δύναμίς γε πάρεστι.</p>
 <p>πὰρ δύναμιν δ' οὐκ ἔστι καὶ ἐσσύμενον πολεμίζειν.</p>
 <p>ὣς εἰπὼν παρέπεισεν ἀδελφειοῦ φρένας ἥρως:</p>
 <p>βὰν δ' ἴμεν ἔνθα μάλιστα μάχη καὶ φύλοπις ἦεν</p>
 <p>ἀμφί τε Κεβριόνην καὶ ἀμύμονα Πουλυδάμαντα <font color="GREEN">790</font></p>
 <p>Φάλκην Ὀρθαῖόν τε καὶ ἀντίθεον Πολυφήτην</p>
 <p>Πάλμύν τ' Ἀσκάνιόν τε Μόρυν θ' υἷ' Ἱπποτίωνος,</p>
 <p>οἵ ῥ' ἐξ Ἀσκανίης ἐριβώλακος ἦλθον ἀμοιβοὶ</p>
 <p>ἠοῖ τῇ προτέρῃ: τότε δὲ Ζεὺς ὦρσε μάχεσθαι.</p>
 <p>οἳ δ' ἴσαν ἀργαλέων ἀνέμων ἀτάλαντοι ἀέλλῃ, <font color="GREEN">795</font></p>
 <p>ἥ ῥά θ' ὑπὸ βροντῆς πατρὸς Διὸς εἶσι πέδον δέ,</p>
 <p>θεσπεσίῳ δ' ὁμάδῳ ἁλὶ μίσγεται, ἐν δέ τε πολλὰ</p>
 <p>κύματα παφλάζοντα πολυφλοίσβοιο θαλάσσης</p>
 <p>κυρτὰ φαληριόωντα, πρὸ μέν τ' ἄλλ', αὐτὰρ ἐπ' ἄλλα:</p>
 <p>ὣς Τρῶες πρὸ μὲν ἄλλοι ἀρηρότες, αὐτὰρ ἐπ' ἄλλοι, <font color="GREEN">800</font></p>
 <p>χαλκῷ μαρμαίροντες ἅμ' ἡγεμόνεσσιν ἕποντο.</p>
 <p>Ἕκτωρ δ' ἡγεῖτο βροτολοιγῷ ἶσος Ἄρηϊ</p>
 <p>Πριαμίδης: πρόσθεν δ' ἔχεν ἀσπίδα πάντοσ' ἐί̈σην</p>
 <p>ῥινοῖσιν πυκινήν, πολλὸς δ' ἐπελήλατο χαλκός:</p>
 <p>ἀμφὶ δέ οἱ κροτάφοισι φαεινὴ σείετο πήληξ. <font color="GREEN">805</font></p>
 <p>πάντῃ δ' ἀμφὶ φάλαγγας ἐπειρᾶτο προποδίζων,</p>
 <p>εἴ πώς οἱ εἴξειαν ὑπασπίδια προβιβῶντι:</p>
 <p>ἀλλ' οὐ σύγχει θυμὸν ἐνὶ στήθεσσιν Ἀχαιῶν.</p>
 <p>Αἴας δὲ πρῶτος προκαλέσσατο μακρὰ βιβάσθων:</p>
 <p>δαιμόνιε σχεδὸν ἐλθέ: τί ἢ δειδίσσεαι αὔτως <font color="GREEN">810</font></p>
 <p>Ἀργείους; οὔ τοί τι μάχης ἀδαήμονές εἰμεν,</p>
 <p>ἀλλὰ Διὸς μάστιγι κακῇ ἐδάμημεν Ἀχαιοί.</p>
 <p>ἦ θήν πού τοι θυμὸς ἐέλπεται ἐξαλαπάξειν</p>
 <p>νῆας: ἄφαρ δέ τε χεῖρες ἀμύνειν εἰσὶ καὶ ἡμῖν.</p>
 <p>ἦ κε πολὺ φθαίη εὖ ναιομένη πόλις ὑμὴ <font color="GREEN">815</font></p>
 <p>χερσὶν ὑφ' ἡμετέρῃσιν ἁλοῦσά τε περθομένη τε.</p>
 <p>σοὶ δ' αὐτῷ φημὶ σχεδὸν ἔμμεναι ὁππότε φεύγων</p>
 <p>ἀρήσῃ Διὶ πατρὶ καὶ ἄλλοις ἀθανάτοισι</p>
 <p>θάσσονας ἰρήκων ἔμεναι καλλίτριχας ἵππους,</p>
 <p>οἵ σε πόλιν δ' οἴσουσι κονίοντες πεδίοιο. <font color="GREEN">820</font></p>
 <p> </p>
 <p>ὣς ἄρα οἱ εἰπόντι ἐπέπτατο δεξιὸς ὄρνις</p>
 <p>αἰετὸς ὑψιπέτης: ἐπὶ δ' ἴαχε λαὸς Ἀχαιῶν</p>
 <p>θάρσυνος οἰωνῷ: ὃ δ' ἀμείβετο φαίδιμος Ἕκτωρ:</p>
 <p>Αἶαν ἁμαρτοεπὲς βουγάϊε ποῖον ἔειπες:</p>
 <p>εἰ γὰρ ἐγὼν οὕτω γε Διὸς πάϊς αἰγιόχοιο <font color="GREEN">825</font></p>
 <p>εἴην ἤματα πάντα, τέκοι δέ με πότνια Ἥρη,</p>
 <p>τιοίμην δ' ὡς τίετ' Ἀθηναίη καὶ Ἀπόλλων,</p>
 <p>ὡς νῦν ἡμέρη ἥδε κακὸν φέρει Ἀργείοισι</p>
 <p>πᾶσι μάλ', ἐν δὲ σὺ τοῖσι πεφήσεαι, αἴ κε ταλάσσῃς</p>
 <p>μεῖναι ἐμὸν δόρυ μακρόν, ὅ τοι χρόα λειριόεντα <font color="GREEN">830</font></p>
 <p>δάψει: ἀτὰρ Τρώων κορέεις κύνας ἠδ' οἰωνοὺς</p>
 <p>δημῷ καὶ σάρκεσσι πεσὼν ἐπὶ νηυσὶν Ἀχαιῶν.</p>
 <p> </p>
 <p>ὣς ἄρα φωνήσας ἡγήσατο: τοὶ δ' ἅμ' ἕποντο</p>
 <p>ἠχῇ θεσπεσίῃ, ἐπὶ δ' ἴαχε λαὸς ὄπισθεν.</p>
 <p>Ἀργεῖοι δ' ἑτέρωθεν ἐπίαχον, οὐδὲ λάθοντο <font color="GREEN">835</font></p>
 <p>ἀλκῆς, ἀλλ' ἔμενον Τρώων ἐπιόντας ἀρίστους.</p>
 <p>ἠχὴ δ' ἀμφοτέρων ἵκετ' αἰθέρα καὶ Διὸς αὐγάς.</p>
 
 
 <p></p><hr>
 <center>
 <a href="ili14.htm">Next: Book 14</a></center>
 </body>