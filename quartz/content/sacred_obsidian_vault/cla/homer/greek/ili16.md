<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili15.htm">English</a> 
 <a href="ili15.htm">Previous</a> 
 <a href="ili17.htm">Next</a> 
 </center>
 <hr>
 
 
 <h1 align="CENTER">The Iliad, Book 16</h1>
 <p>ὣς οἳ μὲν περὶ νηὸς ἐϋσσέλμοιο μάχοντο:</p>
 <p>Πάτροκλος δ' Ἀχιλῆϊ παρίστατο ποιμένι λαῶν</p>
 <p>δάκρυα θερμὰ χέων ὥς τε κρήνη μελάνυδρος,</p>
 <p>ἥ τε κατ' αἰγίλιπος πέτρης δνοφερὸν χέει ὕδωρ.</p>
 <p>τὸν δὲ ἰδὼν ᾤκτιρε ποδάρκης δῖος Ἀχιλλεύς, <font color="GREEN">5</font></p>
 <p>καί μιν φωνήσας ἔπεα πτερόεντα προσηύδα:</p>
 <p>τίπτε δεδάκρυσαι Πατρόκλεες, ἠύ̈τε κούρη</p>
 <p>νηπίη, ἥ θ' ἅμα μητρὶ θέουσ' ἀνελέσθαι ἀνώγει</p>
 <p>εἱανοῦ ἁπτομένη, καί τ' ἐσσυμένην κατερύκει,</p>
 <p>δακρυόεσσα δέ μιν ποτιδέρκεται, ὄφρ' ἀνέληται: <font color="GREEN">10</font></p>
 <p>τῇ ἴκελος Πάτροκλε τέρεν κατὰ δάκρυον εἴβεις.</p>
 <p>ἠέ τι Μυρμιδόνεσσι πιφαύσκεαι, ἢ ἐμοὶ αὐτῷ,</p>
 <p>ἦέ τιν' ἀγγελίην Φθίης ἐξέκλυες οἶος;</p>
 <p>ζώειν μὰν ἔτι φασὶ Μενοίτιον Ἄκτορος υἱόν,</p>
 <p>ζώει δ' Αἰακίδης Πηλεὺς μετὰ Μυρμιδόνεσσι; <font color="GREEN">15</font></p>
 <p>τῶν κε μάλ' ἀμφοτέρων ἀκαχοίμεθα τεθνηώτων.</p>
 <p>ἦε σύ γ' Ἀργείων ὀλοφύρεαι, ὡς ὀλέκονται</p>
 <p>νηυσὶν ἔπι γλαφυρῇσιν ὑπερβασίης ἕνεκα σφῆς;</p>
 <p>ἐξαύδα, μὴ κεῦθε νόῳ, ἵνα εἴδομεν ἄμφω.</p>
 <p> </p>
 <p>τὸν δὲ βαρὺ στενάχων προσέφης Πατρόκλεες ἱππεῦ: <font color="GREEN">20</font></p>
 <p>ὦ Ἀχιλεῦ Πηλῆος υἱὲ μέγα φέρτατ' Ἀχαιῶν</p>
 <p>μὴ νεμέσα: τοῖον γὰρ ἄχος βεβίηκεν Ἀχαιούς.</p>
 <p>οἳ μὲν γὰρ δὴ πάντες, ὅσοι πάρος ἦσαν ἄριστοι,</p>
 <p>ἐν νηυσὶν κέαται βεβλημένοι οὐτάμενοί τε.</p>
 <p>βέβληται μὲν ὃ Τυδεί̈δης κρατερὸς Διομήδης, <font color="GREEN">25</font></p>
 <p>οὔτασται δ' Ὀδυσεὺς δουρικλυτὸς ἠδ' Ἀγαμέμνων,</p>
 <p>βέβληται δὲ καὶ Εὐρύπυλος κατὰ μηρὸν ὀϊστῷ.</p>
 <p>τοὺς μέν τ' ἰητροὶ πολυφάρμακοι ἀμφιπένονται</p>
 <p>ἕλκε' ἀκειόμενοι: σὺ δ' ἀμήχανος ἔπλευ Ἀχιλλεῦ.</p>
 <p>μὴ ἐμέ γ' οὖν οὗτός γε λάβοι χόλος, ὃν σὺ φυλάσσεις <font color="GREEN">30</font></p>
 <p>αἰναρέτη: τί σευ ἄλλος ὀνήσεται ὀψίγονός περ</p>
 <p>αἴ κε μὴ Ἀργείοισιν ἀεικέα λοιγὸν ἀμύνῃς;</p>
 <p>νηλεές, οὐκ ἄρα σοί γε πατὴρ ἦν ἱππότα Πηλεύς,</p>
 <p>οὐδὲ Θέτις μήτηρ: γλαυκὴ δέ σε τίκτε θάλασσα</p>
 <p>πέτραι τ' ἠλίβατοι, ὅτι τοι νόος ἐστὶν ἀπηνής. <font color="GREEN">35</font></p>
 <p>εἰ δέ τινα φρεσὶ σῇσι θεοπροπίην ἀλεείνεις</p>
 <p>καί τινά τοι πὰρ Ζηνὸς ἐπέφραδε πότνια μήτηρ,</p>
 <p>ἀλλ' ἐμέ περ πρόες ὦχ', ἃμα δ' ἄλλον λαὸν ὄπασσον</p>
 <p>Μυρμιδόνων, ἤν πού τι φόως Δαναοῖσι γένωμαι.</p>
 <p>δὸς δέ μοι ὤμοιιν τὰ σὰ τεύχεα θωρηχθῆναι, <font color="GREEN">40</font></p>
 <p>αἴ κ' ἐμὲ σοὶ ἴσκοντες ἀπόσχωνται πολέμοιο</p>
 <p>Τρῶες, ἀναπνεύσωσι δ' Ἀρήϊοι υἷες Ἀχαιῶν</p>
 <p>τειρόμενοι: ὀλίγη δέ τ' ἀνάπνευσις πολέμοιο.</p>
 <p>ῥεῖα δέ κ' ἀκμῆτες κεκμηότας ἄνδρας ἀϋτῇ</p>
 <p>ὤσαιμεν προτὶ ἄστυ νεῶν ἄπο καὶ κλισιάων. <font color="GREEN">45</font></p>
 <p> </p>
 <p>ὣς φάτο λισσόμενος μέγα νήπιος: ἦ γὰρ ἔμελλεν</p>
 <p>οἷ αὐτῷ θάνατόν τε κακὸν καὶ κῆρα λιτέσθαι.</p>
 <p>τὸν δὲ μέγ' ὀχθήσας προσέφη πόδας ὠκὺς Ἀχιλλεύς:</p>
 <p>ὤ μοι διογενὲς Πατρόκλεες οἷον ἔειπες:</p>
 <p>οὔτε θεοπροπίης ἐμπάζομαι ἥν τινα οἶδα, <font color="GREEN">50</font></p>
 <p>οὔτέ τί μοι πὰρ Ζηνὸς ἐπέφραδε πότνια μήτηρ:</p>
 <p>ἀλλὰ τόδ' αἰνὸν ἄχος κραδίην καὶ θυμὸν ἱκάνει,</p>
 <p>ὁππότε δὴ τὸν ὁμοῖον ἀνὴρ ἐθέλῃσιν ἀμέρσαι</p>
 <p>καὶ γέρας ἂψ ἀφελέσθαι, ὅ τε κράτεϊ προβεβήκῃ:</p>
 <p>αἰνὸν ἄχος τό μοί ἐστιν, ἐπεὶ πάθον ἄλγεα θυμῷ. <font color="GREEN">55</font></p>
 <p>κούρην ἣν ἄρα μοι γέρας ἔξελον υἷες Ἀχαιῶν,</p>
 <p>δουρὶ δ' ἐμῷ κτεάτισσα πόλιν εὐτείχεα πέρσας,</p>
 <p>τὴν ἂψ ἐκ χειρῶν ἕλετο κρείων Ἀγαμέμνων</p>
 <p>Ἀτρεί̈δης ὡς εἴ τιν' ἀτίμητον μετανάστην.</p>
 <p>ἀλλὰ τὰ μὲν προτετύχθαι ἐάσομεν: οὐδ' ἄρα πως ἦν <font color="GREEN">60</font></p>
 <p>ἀσπερχὲς κεχολῶσθαι ἐνὶ φρεσίν: ἤτοι ἔφην γε</p>
 <p>οὐ πρὶν μηνιθμὸν καταπαυσέμεν, ἀλλ' ὁπότ' ἂν δὴ</p>
 <p>νῆας ἐμὰς ἀφίκηται ἀϋτή τε πτόλεμός τε.</p>
 <p>τύνη δ' ὤμοιιν μὲν ἐμὰ κλυτὰ τεύχεα δῦθι,</p>
 <p>ἄρχε δὲ Μυρμιδόνεσσι φιλοπτολέμοισι μάχεσθαι, <font color="GREEN">65</font></p>
 <p>εἰ δὴ κυάνεον Τρώων νέφος ἀμφιβέβηκε</p>
 <p>νηυσὶν ἐπικρατέως, οἳ δὲ ῥηγμῖνι θαλάσσης</p>
 <p>κεκλίαται, χώρης ὀλίγην ἔτι μοῖραν ἔχοντες</p>
 <p>Ἀργεῖοι, Τρώων δὲ πόλις ἐπὶ πᾶσα βέβηκε</p>
 <p>θάρσυνος: οὐ γὰρ ἐμῆς κόρυθος λεύσσουσι μέτωπον <font color="GREEN">70</font></p>
 <p>ἐγγύθι λαμπομένης: τάχα κεν φεύγοντες ἐναύλους</p>
 <p>πλήσειαν νεκύων, εἴ μοι κρείων Ἀγαμέμνων</p>
 <p>ἤπια εἰδείη: νῦν δὲ στρατὸν ἀμφιμάχονται.</p>
 <p>οὐ γὰρ Τυδεί̈δεω Διομήδεος ἐν παλάμῃσι</p>
 <p>μαίνεται ἐγχείη Δαναῶν ἀπὸ λοιγὸν ἀμῦναι: <font color="GREEN">75</font></p>
 <p>οὐδέ πω Ἀτρεί̈δεω ὀπὸς ἔκλυον αὐδήσαντος</p>
 <p>ἐχθρῆς ἐκ κεφαλῆς: ἀλλ' Ἕκτορος ἀνδροφόνοιο</p>
 <p>Τρωσὶ κελεύοντος περιάγνυται, οἳ δ' ἀλαλητῷ</p>
 <p>πᾶν πεδίον κατέχουσι μάχῃ νικῶντες Ἀχαιούς.</p>
 <p>ἀλλὰ καὶ ὧς Πάτροκλε νεῶν ἄπο λοιγὸν ἀμύνων <font color="GREEN">80</font></p>
 <p>ἔμπεσ' ἐπικρατέως, μὴ δὴ πυρὸς αἰθομένοιο</p>
 <p>νῆας ἐνιπρήσωσι, φίλον δ' ἀπὸ νόστον ἕλωνται.</p>
 <p>πείθεο δ' ὥς τοι ἐγὼ μύθου τέλος ἐν φρεσὶ θείω,</p>
 <p>ὡς ἄν μοι τιμὴν μεγάλην καὶ κῦδος ἄρηαι</p>
 <p>πρὸς πάντων Δαναῶν, ἀτὰρ οἳ περικαλλέα κούρην <font color="GREEN">85</font></p>
 <p>ἂψ ἀπονάσσωσιν, ποτὶ δ' ἀγλαὰ δῶρα πόρωσιν.</p>
 <p>ἐκ νηῶν ἐλάσας ἰέναι πάλιν: εἰ δέ κεν αὖ τοι</p>
 <p>δώῃ κῦδος ἀρέσθαι ἐρίγδουπος πόσις Ἥρης,</p>
 <p>μὴ σύ γ' ἄνευθεν ἐμεῖο λιλαίεσθαι πολεμίζειν</p>
 <p>Τρωσὶ φιλοπτολέμοισιν: ἀτιμότερον δέ με θήσεις: <font color="GREEN">90</font></p>
 <p>μὴ δ' ἐπαγαλλόμενος πολέμῳ καὶ δηϊοτῆτι</p>
 <p>Τρῶας ἐναιρόμενος προτὶ Ἴλιον ἡγεμονεύειν,</p>
 <p>μή τις ἀπ' Οὐλύμποιο θεῶν αἰειγενετάων</p>
 <p>ἐμβήῃ: μάλα τούς γε φιλεῖ ἑκάεργος Ἀπόλλων:</p>
 <p>ἀλλὰ πάλιν τρωπᾶσθαι, ἐπὴν φάος ἐν νήεσσι <font color="GREEN">95</font></p>
 <p>θήῃς, τοὺς δ' ἔτ' ἐᾶν πεδίον κάτα δηριάασθαι.</p>
 <p>αἲ γὰρ Ζεῦ τε πάτερ καὶ Ἀθηναίη καὶ Ἄπολλον</p>
 <p>μήτέ τις οὖν Τρώων θάνατον φύγοι ὅσσοι ἔασι,</p>
 <p>μήτέ τις Ἀργείων, νῶϊν δ' ἐκδῦμεν ὄλεθρον,</p>
 <p>ὄφρ' οἶοι Τροίης ἱερὰ κρήδεμνα λύωμεν. <font color="GREEN">100</font></p>
 <p> </p>
 <p>ὣς οἳ μὲν τοιαῦτα πρὸς ἀλλήλους ἀγόρευον,</p>
 <p>Αἴας δ' οὐκ ἔτ' ἔμιμνε: βιάζετο γὰρ βελέεσσι:</p>
 <p>δάμνα μιν Ζηνός τε νόος καὶ Τρῶες ἀγαυοὶ</p>
 <p>βάλλοντες: δεινὴν δὲ περὶ κροτάφοισι φαεινὴ</p>
 <p>πήληξ βαλλομένη καναχὴν ἔχε, βάλλετο δ' αἰεὶ <font color="GREEN">105</font></p>
 <p>κὰπ φάλαρ' εὐποίηθ': ὃ δ' ἀριστερὸν ὦμον ἔκαμνεν</p>
 <p>ἔμπεδον αἰὲν ἔχων σάκος αἰόλον: οὐδὲ δύναντο</p>
 <p>ἀμφ' αὐτῷ πελεμίξαι ἐρείδοντες βελέεσσιν.</p>
 <p>αἰεὶ δ' ἀργαλέῳ ἔχετ' ἄσθματι, κὰδ δέ οἱ ἱδρὼς</p>
 <p>πάντοθεν ἐκ μελέων πολὺς ἔρρεεν, οὐδέ πῃ εἶχεν <font color="GREEN">110</font></p>
 <p>ἀμπνεῦσαι: πάντῃ δὲ κακὸν κακῷ ἐστήρικτο.</p>
 <p>ἔσπετε νῦν μοι Μοῦσαι Ὀλύμπια δώματ' ἔχουσαι,</p>
 <p>ὅππως δὴ πρῶτον πῦρ ἔμπεσε νηυσὶν Ἀχαιῶν.</p>
 <p> </p>
 <p>Ἕκτωρ Αἴαντος δόρυ μείλινον ἄγχι παραστὰς</p>
 <p>πλῆξ' ἄορι μεγάλῳ αἰχμῆς παρὰ καυλὸν ὄπισθεν, <font color="GREEN">115</font></p>
 <p>ἀντικρὺ δ' ἀπάραξε: τὸ μὲν Τελαμώνιος Αἴας</p>
 <p>πῆλ' αὔτως ἐν χειρὶ κόλον δόρυ, τῆλε δ' ἀπ' αὐτοῦ</p>
 <p>αἰχμὴ χαλκείη χαμάδις βόμβησε πεσοῦσα.</p>
 <p>γνῶ δ' Αἴας κατὰ θυμὸν ἀμύμονα ῥίγησέν τε</p>
 <p>ἔργα θεῶν, ὅ ῥα πάγχυ μάχης ἐπὶ μήδεα κεῖρε <font color="GREEN">120</font></p>
 <p>Ζεὺς ὑψιβρεμέτης, Τρώεσσι δὲ βούλετο νίκην:</p>
 <p>χάζετο δ' ἐκ βελέων. τοὶ δ' ἔμβαλον ἀκάματον πῦρ</p>
 <p>νηὶ̈ θοῇ: τῆς δ' αἶψα κατ' ἀσβέστη κέχυτο φλόξ.</p>
 <p>ὣς τὴν μὲν πρυμνὴν πῦρ ἄμφεπεν: αὐτὰρ Ἀχιλλεὺς</p>
 <p>μηρὼ πληξάμενος Πατροκλῆα προσέειπεν: <font color="GREEN">125</font></p>
 <p>ὄρσεο διογενὲς Πατρόκλεες ἱπποκέλευθε:</p>
 <p>λεύσσω δὴ παρὰ νηυσὶ πυρὸς δηί̈οιο ἰωήν:</p>
 <p>μὴ δὴ νῆας ἕλωσι καὶ οὐκέτι φυκτὰ πέλωνται:</p>
 <p>δύσεο τεύχεα θᾶσσον, ἐγὼ δέ κε λαὸν ἀγείρω.</p>
 <p> </p>
 <p>ὣς φάτο, Πάτροκλος δὲ κορύσσετο νώροπι χαλκῷ. <font color="GREEN">130</font></p>
 <p>κνημῖδας μὲν πρῶτα περὶ κνήμῃσιν ἔθηκε</p>
 <p>καλάς, ἀργυρέοισιν ἐπισφυρίοις ἀραρυίας:</p>
 <p>δεύτερον αὖ θώρηκα περὶ στήθεσσιν ἔδυνε</p>
 <p>ποικίλον ἀστερόεντα ποδώκεος Αἰακίδαο.</p>
 <p>ἀμφὶ δ' ἄρ' ὤμοισιν βάλετο ξίφος ἀργυρόηλον <font color="GREEN">135</font></p>
 <p>χάλκεον, αὐτὰρ ἔπειτα σάκος μέγα τε στιβαρόν τε:</p>
 <p>κρατὶ δ' ἐπ' ἰφθίμῳ κυνέην εὔτυκτον ἔθηκεν</p>
 <p>ἵππουριν: δεινὸν δὲ λόφος καθύπερθεν ἔνευεν.</p>
 <p>εἵλετο δ' ἄλκιμα δοῦρε, τά οἱ παλάμηφιν ἀρήρει.</p>
 <p>ἔγχος δ' οὐχ ἕλετ' οἶον ἀμύμονος Αἰακίδαο <font color="GREEN">140</font></p>
 <p>βριθὺ μέγα στιβαρόν: τὸ μὲν οὐ δύνατ' ἄλλος Ἀχαιῶν</p>
 <p>πάλλειν, ἀλλά μιν οἶος ἐπίστατο πῆλαι Ἀχιλλεὺς</p>
 <p>Πηλιάδα μελίην, τὴν πατρὶ φίλῳ πόρε Χείρων</p>
 <p>Πηλίου ἐκ κορυφῆς, φόνον ἔμμεναι ἡρώεσσιν.</p>
 <p>ἵππους δ' Αὐτομέδοντα θοῶς ζευγνῦμεν ἄνωγε, <font color="GREEN">145</font></p>
 <p>τὸν μετ' Ἀχιλλῆα ῥηξήνορα τῖε μάλιστα,</p>
 <p>πιστότατος δέ οἱ ἔσκε μάχῃ ἔνι μεῖναι ὁμοκλήν.</p>
 <p>τῷ δὲ καὶ Αὐτομέδων ὕπαγε ζυγὸν ὠκέας ἵππους</p>
 <p>Ξάνθον καὶ Βαλίον, τὼ ἅμα πνοιῇσι πετέσθην,</p>
 <p>τοὺς ἔτεκε Ζεφύρῳ ἀνέμῳ Ἅρπυια Ποδάργη <font color="GREEN">150</font></p>
 <p>βοσκομένη λειμῶνι παρὰ ῥόον Ὠκεανοῖο.</p>
 <p>ἐν δὲ παρηορίῃσιν ἀμύμονα Πήδασον ἵει,</p>
 <p>τόν ῥά ποτ' Ἠετίωνος ἑλὼν πόλιν ἤγαγ' Ἀχιλλεύς,</p>
 <p>ὃς καὶ θνητὸς ἐὼν ἕπεθ' ἵπποις ἀθανάτοισι.</p>
 <p> </p>
 <p>Μυρμιδόνας δ' ἄρ' ἐποιχόμενος θώρηξεν Ἀχιλλεὺς <font color="GREEN">155</font></p>
 <p>πάντας ἀνὰ κλισίας σὺν τεύχεσιν: οἳ δὲ λύκοι ὣς</p>
 <p>ὠμοφάγοι, τοῖσίν τε περὶ φρεσὶν ἄσπετος ἀλκή,</p>
 <p>οἵ τ' ἔλαφον κεραὸν μέγαν οὔρεσι δῃώσαντες</p>
 <p>δάπτουσιν: πᾶσιν δὲ παρήϊον αἵματι φοινόν:</p>
 <p>καί τ' ἀγεληδὸν ἴασιν ἀπὸ κρήνης μελανύδρου <font color="GREEN">160</font></p>
 <p>λάψοντες γλώσσῃσιν ἀραιῇσιν μέλαν ὕδωρ</p>
 <p>ἄκρον ἐρευγόμενοι φόνον αἵματος: ἐν δέ τε θυμὸς</p>
 <p>στήθεσιν ἄτρομός ἐστι, περιστένεται δέ τε γαστήρ:</p>
 <p>τοῖοι Μυρμιδόνων ἡγήτορες ἠδὲ μέδοντες</p>
 <p>ἀμφ' ἀγαθὸν θεράποντα ποδώκεος Αἰακίδαο <font color="GREEN">165</font></p>
 <p>ῥώοντ': ἐν δ' ἄρα τοῖσιν ἀρήϊος ἵστατ' Ἀχιλλεύς,</p>
 <p>ὀτρύνων ἵππους τε καὶ ἀνέρας ἀσπιδιώτας.</p>
 <p> </p>
 <p>πεντήκοντ' ἦσαν νῆες θοαί, ᾗσιν Ἀχιλλεὺς</p>
 <p>ἐς Τροίην ἡγεῖτο Διὶ̈ φίλος: ἐν δὲ ἑκάστῃ</p>
 <p>πεντήκοντ' ἔσαν ἄνδρες ἐπὶ κληῖ̈σιν ἑταῖροι: <font color="GREEN">170</font></p>
 <p>πέντε δ' ἄρ' ἡγεμόνας ποιήσατο τοῖς ἐπεποίθει</p>
 <p>σημαίνειν: αὐτὸς δὲ μέγα κρατέων ἤνασσε.</p>
 <p>τῆς μὲν ἰῆς στιχὸς ἦρχε Μενέσθιος αἰολοθώρηξ</p>
 <p>υἱὸς Σπερχειοῖο διιπετέος ποταμοῖο:</p>
 <p>ὃν τέκε Πηλῆος θυγάτηρ καλὴ Πολυδώρη <font color="GREEN">175</font></p>
 <p>Σπερχειῷ ἀκάμαντι γυνὴ θεῷ εὐνηθεῖσα,</p>
 <p>αὐτὰρ ἐπίκλησιν Βώρῳ Περιήρεος υἷι,</p>
 <p>ὅς ῥ' ἀναφανδὸν ὄπυιε πορὼν ἀπερείσια ἕδνα.</p>
 <p>τῆς δ' ἑτέρης Εὔδωρος ἀρήϊος ἡγεμόνευε</p>
 <p>παρθένιος, τὸν ἔτικτε χορῷ καλὴ Πολυμήλη <font color="GREEN">180</font></p>
 <p>Φύλαντος θυγάτηρ: τῆς δὲ κρατὺς ἀργεϊφόντης</p>
 <p>ἠράσατ', ὀφθαλμοῖσιν ἰδὼν μετὰ μελπομένῃσιν</p>
 <p>ἐν χορῷ Ἀρτέμιδος χρυσηλακάτου κελαδεινῆς.</p>
 <p>αὐτίκα δ' εἰς ὑπερῷ' ἀναβὰς παρελέξατο λάθρῃ</p>
 <p>Ἑρμείας ἀκάκητα, πόρεν δέ οἱ ἀγλαὸν υἱὸν <font color="GREEN">185</font></p>
 <p>Εὔδωρον πέρι μὲν θείειν ταχὺν ἠδὲ μαχητήν.</p>
 <p>αὐτὰρ ἐπεὶ δὴ τόν γε μογοστόκος Εἰλείθυια</p>
 <p>ἐξάγαγε πρὸ φόως δὲ καὶ ἠελίου ἴδεν αὐγάς,</p>
 <p>τὴν μὲν Ἐχεκλῆος κρατερὸν μένος Ἀκτορίδαο</p>
 <p>ἠγάγετο πρὸς δώματ', ἐπεὶ πόρε μυρία ἕδνα, <font color="GREEN">190</font></p>
 <p>τὸν δ' ὃ γέρων Φύλας εὖ ἔτρεφεν ἠδ' ἀτίταλλεν</p>
 <p>ἀμφαγαπαζόμενος ὡς εἴ θ' ἑὸν υἱὸν ἐόντα.</p>
 <p>τῆς δὲ τρίτης Πείσανδρος ἀρήϊος ἡγεμόνευε</p>
 <p>Μαιμαλίδης, ὃς πᾶσι μετέπρεπε Μυρμιδόνεσσιν</p>
 <p>ἔγχεϊ μάρνασθαι μετὰ Πηλεί̈ωνος ἑταῖρον. <font color="GREEN">195</font></p>
 <p>τῆς δὲ τετάρτης ἦρχε γέρων ἱππηλάτα Φοῖνιξ,</p>
 <p>πέμπτης δ' Ἀλκιμέδων Λαέρκεος υἱὸς ἀμύμων.</p>
 <p>αὐτὰρ ἐπεὶ δὴ πάντας ἅμ' ἡγεμόνεσσιν Ἀχιλλεὺς</p>
 <p>στῆσεν ἐὺ̈ κρίνας, κρατερὸν δ' ἐπὶ μῦθον ἔτελλε:</p>
 <p> </p>
 <p>Μυρμιδόνες μή τίς μοι ἀπειλάων λελαθέσθω, <font color="GREEN">200</font></p>
 <p>ἃς ἐπὶ νηυσὶ θοῇσιν ἀπειλεῖτε Τρώεσσι</p>
 <p>πάνθ' ὑπὸ μηνιθμόν, καί μ' ᾐτιάασθε ἕκαστος:</p>
 <p>σχέτλιε Πηλέος υἱὲ χόλῳ ἄρα σ' ἔτρεφε μήτηρ,</p>
 <p>νηλεές, ὃς παρὰ νηυσὶν ἔχεις ἀέκοντας ἑταίρους:</p>
 <p>οἴκαδέ περ σὺν νηυσὶ νεώμεθα ποντοπόροισιν <font color="GREEN">205</font></p>
 <p>αὖτις, ἐπεί ῥά τοι ὧδε κακὸς χόλος ἔμπεσε θυμῷ.</p>
 <p>ταῦτά μ' ἀγειρόμενοι θάμ' ἐβάζετε: νῦν δὲ πέφανται</p>
 <p>φυλόπιδος μέγα ἔργον, ἕης τὸ πρίν γ' ἐράασθε.</p>
 <p>ἔνθά τις ἄλκιμον ἦτορ ἔχων Τρώεσσι μαχέσθω.</p>
 <p> </p>
 <p>ὣς εἰπὼν ὄτρυνε μένος καὶ θυμὸν ἑκάστου. <font color="GREEN">210</font></p>
 <p>μᾶλλον δὲ στίχες ἄρθεν, ἐπεὶ βασιλῆος ἄκουσαν.</p>
 <p>ὡς δ' ὅτε τοῖχον ἀνὴρ ἀράρῃ πυκινοῖσι λίθοισι</p>
 <p>δώματος ὑψηλοῖο βίας ἀνέμων ἀλεείνων,</p>
 <p>ὣς ἄραρον κόρυθές τε καὶ ἀσπίδες ὀμφαλόεσσαι.</p>
 <p>ἀσπὶς ἄρ' ἀσπίδ' ἔρειδε, κόρυς κόρυν, ἀνέρα δ' ἀνήρ: <font color="GREEN">215</font></p>
 <p>ψαῦον δ' ἱππόκομοι κόρυθες λαμπροῖσι φάλοισι</p>
 <p>νευόντων, ὡς πυκνοὶ ἐφέστασαν ἀλλήλοισι.</p>
 <p>πάντων δὲ προπάροιθε δύ' ἀνέρε θωρήσσοντο</p>
 <p>Πάτροκλός τε καὶ Αὐτομέδων ἕνα θυμὸν ἔχοντες</p>
 <p>πρόσθεν Μυρμιδόνων πολεμιζέμεν. αὐτὰρ Ἀχιλλεὺς <font color="GREEN">220</font></p>
 <p>βῆ ῥ' ἴμεν ἐς κλισίην, χηλοῦ δ' ἀπὸ πῶμ' ἀνέῳγε</p>
 <p>καλῆς δαιδαλέης, τήν οἱ Θέτις ἀργυρόπεζα</p>
 <p>θῆκ' ἐπὶ νηὸς ἄγεσθαι ἐὺ̈ πλήσασα χιτώνων</p>
 <p>χλαινάων τ' ἀνεμοσκεπέων οὔλων τε ταπήτων.</p>
 <p>ἔνθα δέ οἱ δέπας ἔσκε τετυγμένον, οὐδέ τις ἄλλος <font color="GREEN">225</font></p>
 <p>οὔτ' ἀνδρῶν πίνεσκεν ἀπ' αὐτοῦ αἴθοπα οἶνον,</p>
 <p>οὔτέ τεῳ σπένδεσκε θεῶν, ὅτε μὴ Διὶ πατρί.</p>
 <p>τό ῥα τότ' ἐκ χηλοῖο λαβὼν ἐκάθηρε θεείῳ</p>
 <p>πρῶτον, ἔπειτα δ' ἔνιψ' ὕδατος καλῇσι ῥοῇσι,</p>
 <p>νίψατο δ' αὐτὸς χεῖρας, ἀφύσσατο δ' αἴθοπα οἶνον. <font color="GREEN">230</font></p>
 <p>εὔχετ' ἔπειτα στὰς μέσῳ ἕρκεϊ, λεῖβε δὲ οἶνον</p>
 <p>οὐρανὸν εἰσανιδών: Δία δ' οὐ λάθε τερπικέραυνον:</p>
 <p>Ζεῦ ἄνα Δωδωναῖε Πελασγικὲ τηλόθι ναίων</p>
 <p>Δωδώνης μεδέων δυσχειμέρου, ἀμφὶ δὲ Σελλοὶ</p>
 <p>σοὶ ναίουσ' ὑποφῆται ἀνιπτόποδες χαμαιεῦναι, <font color="GREEN">235</font></p>
 <p>ἠμὲν δή ποτ' ἐμὸν ἔπος ἔκλυες εὐξαμένοιο,</p>
 <p>τίμησας μὲν ἐμέ, μέγα δ' ἴψαο λαὸν Ἀχαιῶν,</p>
 <p>ἠδ' ἔτι καὶ νῦν μοι τόδ' ἐπικρήηνον ἐέλδωρ:</p>
 <p>αὐτὸς μὲν γὰρ ἐγὼ μενέω νηῶν ἐν ἀγῶνι,</p>
 <p>ἀλλ' ἕταρον πέμπω πολέσιν μετὰ Μυρμιδόνεσσι <font color="GREEN">240</font></p>
 <p>μάρνασθαι: τῷ κῦδος ἅμα πρόες εὐρύοπα Ζεῦ,</p>
 <p>θάρσυνον δέ οἱ ἦτορ ἐνὶ φρεσίν, ὄφρα καὶ Ἕκτωρ</p>
 <p>εἴσεται ἤ ῥα καὶ οἶος ἐπίστηται πολεμίζειν</p>
 <p>ἡμέτερος θεράπων, ἦ οἱ τότε χεῖρες ἄαπτοι</p>
 <p>μαίνονθ', ὁππότ' ἐγώ περ ἴω μετὰ μῶλον Ἄρηος. <font color="GREEN">245</font></p>
 <p>αὐτὰρ ἐπεί κ' ἀπὸ ναῦφι μάχην ἐνοπήν τε δίηται,</p>
 <p>ἀσκηθής μοι ἔπειτα θοὰς ἐπὶ νῆας ἵκοιτο</p>
 <p>τεύχεσί τε ξὺν πᾶσι καὶ ἀγχεμάχοις ἑτάροισιν.</p>
 <p>ὣς ἔφατ' εὐχόμενος, τοῦ δ' ἔκλυε μητίετα Ζεύς.</p>
 <p>τῷ δ' ἕτερον μὲν ἔδωκε πατήρ, ἕτερον δ' ἀνένευσε: <font color="GREEN">250</font></p>
 <p>νηῶν μέν οἱ ἀπώσασθαι πόλεμόν τε μάχην τε</p>
 <p>δῶκε, σόον δ' ἀνένευσε μάχης ἐξαπονέεσθαι.</p>
 <p>ἤτοι ὃ μὲν σπείσας τε καὶ εὐξάμενος Διὶ πατρὶ</p>
 <p>ἂψ κλισίην εἰσῆλθε, δέπας δ' ἀπέθηκ' ἐνὶ χηλῷ,</p>
 <p>στῆ δὲ πάροιθ' ἐλθὼν κλισίης, ἔτι δ' ἤθελε θυμῷ <font color="GREEN">255</font></p>
 <p>εἰσιδέειν Τρώων καὶ Ἀχαιῶν φύλοπιν αἰνήν.</p>
 <p> </p>
 <p>οἳ δ' ἅμα Πατρόκλῳ μεγαλήτορι θωρηχθέντες</p>
 <p>ἔστιχον, ὄφρ' ἐν Τρωσὶ μέγα φρονέοντες ὄρουσαν.</p>
 <p>αὐτίκα δὲ σφήκεσσιν ἐοικότες ἐξεχέοντο</p>
 <p>εἰνοδίοις, οὓς παῖδες ἐριδμαίνωσιν ἔθοντες <font color="GREEN">260</font></p>
 <p>αἰεὶ κερτομέοντες ὁδῷ ἔπι οἰκί' ἔχοντας</p>
 <p>νηπίαχοι: ξυνὸν δὲ κακὸν πολέεσσι τιθεῖσι.</p>
 <p>τοὺς δ' εἴ περ παρά τίς τε κιὼν ἄνθρωπος ὁδίτης</p>
 <p>κινήσῃ ἀέκων, οἳ δ' ἄλκιμον ἦτορ ἔχοντες</p>
 <p>πρόσσω πᾶς πέτεται καὶ ἀμύνει οἷσι τέκεσσι. <font color="GREEN">265</font></p>
 <p>τῶν τότε Μυρμιδόνες κραδίην καὶ θυμὸν ἔχοντες</p>
 <p>ἐκ νηῶν ἐχέοντο: βοὴ δ' ἄσβεστος ὀρώρει.</p>
 <p>Πάτροκλος δ' ἑτάροισιν ἐκέκλετο μακρὸν ἀύ̈σας:</p>
 <p>Μυρμιδόνες ἕταροι Πηληϊάδεω Ἀχιλῆος</p>
 <p>ἀνέρες ἔστε φίλοι, μνήσασθε δὲ θούριδος ἀλκῆς, <font color="GREEN">270</font></p>
 <p>ὡς ἂν Πηλεί̈δην τιμήσομεν, ὃς μέγ' ἄριστος</p>
 <p>Ἀργείων παρὰ νηυσὶ καὶ ἀγχέμαχοι θεράποντες,</p>
 <p>γνῷ δὲ καὶ Ἀτρεί̈δης εὐρὺ κρείων Ἀγαμέμνων</p>
 <p>ἣν ἄτην, ὅ τ' ἄριστον Ἀχαιῶν οὐδὲν ἔτισεν.</p>
 <p> </p>
 <p>ὣς εἰπὼν ὄτρυνε μένος καὶ θυμὸν ἑκάστου, <font color="GREEN">275</font></p>
 <p>ἐν δ' ἔπεσον Τρώεσσιν ἀολλέες: ἀμφὶ δὲ νῆες</p>
 <p>σμερδαλέον κονάβησαν ἀϋσάντων ὑπ' Ἀχαιῶν.</p>
 <p> </p>
 <p>Τρῶες δ' ὡς εἴδοντο Μενοιτίου ἄλκιμον υἱὸν</p>
 <p>αὐτὸν καὶ θεράποντα σὺν ἔντεσι μαρμαίροντας,</p>
 <p>πᾶσιν ὀρίνθη θυμός, ἐκίνηθεν δὲ φάλαγγες <font color="GREEN">280</font></p>
 <p>ἐλπόμενοι παρὰ ναῦφι ποδώκεα Πηλεί̈ωνα</p>
 <p>μηνιθμὸν μὲν ἀπορρῖψαι, φιλότητα δ' ἑλέσθαι:</p>
 <p>πάπτηνεν δὲ ἕκαστος ὅπῃ φύγοι αἰπὺν ὄλεθρον.</p>
 <p>Πάτροκλος δὲ πρῶτος ἀκόντισε δουρὶ φαεινῷ</p>
 <p>ἀντικρὺ κατὰ μέσσον, ὅθι πλεῖστοι κλονέοντο, <font color="GREEN">285</font></p>
 <p>νηὶ̈ πάρα πρυμνῇ μεγαθύμου Πρωτεσιλάου,</p>
 <p>καὶ βάλε Πυραίχμην, ὃς Παίονας ἱπποκορυστὰς</p>
 <p>ἤγαγεν ἐξ Ἀμυδῶνος ἀπ' Ἀξιοῦ εὐρὺ ῥέοντος:</p>
 <p>τὸν βάλε δεξιὸν ὦμον: ὃ δ' ὕπτιος ἐν κονίῃσι</p>
 <p>κάππεσεν οἰμώξας, ἕταροι δέ μιν ἀμφεφόβηθεν <font color="GREEN">290</font></p>
 <p>Παίονες: ἐν γὰρ Πάτροκλος φόβον ἧκεν ἅπασιν</p>
 <p>ἡγεμόνα κτείνας, ὃς ἀριστεύεσκε μάχεσθαι.</p>
 <p>ἐκ νηῶν δ' ἔλασεν, κατὰ δ' ἔσβεσεν αἰθόμενον πῦρ.</p>
 <p>ἡμιδαὴς δ' ἄρα νηῦς λίπετ' αὐτόθι: τοὶ δὲ φόβηθεν</p>
 <p>Τρῶες θεσπεσίῳ ὁμάδῳ: Δαναοὶ δ' ἐπέχυντο <font color="GREEN">295</font></p>
 <p>νῆας ἀνὰ γλαφυράς: ὅμαδος δ' ἀλίαστος ἐτύχθη.</p>
 <p>ὡς δ' ὅτ' ἀφ' ὑψηλῆς κορυφῆς ὄρεος μεγάλοιο</p>
 <p>κινήσῃ πυκινὴν νεφέλην στεροπηγερέτα Ζεύς,</p>
 <p>ἔκ τ' ἔφανεν πᾶσαι σκοπιαὶ καὶ πρώονες ἄκροι</p>
 <p>καὶ νάπαι, οὐρανόθεν δ' ἄρ' ὑπερράγη ἄσπετος αἰθήρ, <font color="GREEN">300</font></p>
 <p>ὣς Δαναοὶ νηῶν μὲν ἀπωσάμενοι δήϊον πῦρ</p>
 <p>τυτθὸν ἀνέπνευσαν, πολέμου δ' οὐ γίγνετ' ἐρωή:</p>
 <p>οὐ γάρ πώ τι Τρῶες ἀρηϊφίλων ὑπ' Ἀχαιῶν</p>
 <p>προτροπάδην φοβέοντο μελαινάων ἀπὸ νηῶν,</p>
 <p>ἀλλ' ἔτ' ἄρ' ἀνθίσταντο, νεῶν δ' ὑπόεικον ἀνάγκῃ. <font color="GREEN">305</font></p>
 <p>ἔνθα δ' ἀνὴρ ἕλεν ἄνδρα κεδασθείσης ὑσμίνης</p>
 <p>ἡγεμόνων. πρῶτος δὲ Μενοιτίου ἄλκιμος υἱὸς</p>
 <p>αὐτίκ' ἄρα στρεφθέντος Ἀρηϊλύκου βάλε μηρὸν</p>
 <p>ἔγχεϊ ὀξυόεντι, διὰ πρὸ δὲ χαλκὸν ἔλασσε:</p>
 <p>ῥῆξεν δ' ὀστέον ἔγχος, ὃ δὲ πρηνὴς ἐπὶ γαίῃ <font color="GREEN">310</font></p>
 <p>κάππεσ': ἀτὰρ Μενέλαος ἀρήϊος οὖτα Θόαντα</p>
 <p>στέρνον γυμνωθέντα παρ' ἀσπίδα, λῦσε δὲ γυῖα.</p>
 <p>Φυλεί̈δης δ' Ἄμφικλον ἐφορμηθέντα δοκεύσας</p>
 <p>ἔφθη ὀρεξάμενος πρυμνὸν σκέλος, ἔνθα πάχιστος</p>
 <p>μυὼν ἀνθρώπου πέλεται: περὶ δ' ἔγχεος αἰχμῇ <font color="GREEN">315</font></p>
 <p>νεῦρα διεσχίσθη: τὸν δὲ σκότος ὄσσε κάλυψε.</p>
 <p>Νεστορίδαι δ' ὃ μὲν οὔτασ' Ἀτύμνιον ὀξέϊ δουρὶ</p>
 <p>Ἀντίλοχος, λαπάρης δὲ διήλασε χάλκεον ἔγχος:</p>
 <p>ἤριπε δὲ προπάροιθε. Μάρις δ' αὐτοσχεδὰ δουρὶ</p>
 <p>Ἀντιλόχῳ ἐπόρουσε κασιγνήτοιο χολωθεὶς <font color="GREEN">320</font></p>
 <p>στὰς πρόσθεν νέκυος: τοῦ δ' ἀντίθεος Θρασυμήδης</p>
 <p>ἔφθη ὀρεξάμενος πρὶν οὐτάσαι, οὐδ' ἀφάμαρτεν,</p>
 <p>ὦμον ἄφαρ: πρυμνὸν δὲ βραχίονα δουρὸς ἀκωκὴ</p>
 <p>δρύψ' ἀπὸ μυώνων, ἀπὸ δ' ὀστέον ἄχρις ἄραξε:</p>
 <p>δούπησεν δὲ πεσών, κατὰ δὲ σκότος ὄσσε κάλυψεν. <font color="GREEN">325</font></p>
 <p>ὣς τὼ μὲν δοιοῖσι κασιγνήτοισι δαμέντε</p>
 <p>βήτην εἰς Ἔρεβος Σαρπηδόνος ἐσθλοὶ ἑταῖροι</p>
 <p>υἷες ἀκοντισταὶ Ἀμισωδάρου, ὅς ῥα Χίμαιραν</p>
 <p>θρέψεν ἀμαιμακέτην πολέσιν κακὸν ἀνθρώποισιν.</p>
 <p>Αἴας δὲ Κλεόβουλον Ὀϊλιάδης ἐπορούσας <font color="GREEN">330</font></p>
 <p>ζωὸν ἕλε βλαφθέντα κατὰ κλόνον: ἀλλά οἱ αὖθι</p>
 <p>λῦσε μένος πλήξας ξίφει αὐχένα κωπήεντι.</p>
 <p>πᾶν δ' ὑπεθερμάνθη ξίφος αἵματι: τὸν δὲ κατ' ὄσσε</p>
 <p>ἔλλαβε πορφύρεος θάνατος καὶ μοῖρα κραταιή.</p>
 <p>Πηνέλεως δὲ Λύκων τε συνέδραμον: ἔγχεσι μὲν γὰρ <font color="GREEN">335</font></p>
 <p>ἤμβροτον ἀλλήλων, μέλεον δ' ἠκόντισαν ἄμφω:</p>
 <p>τὼ δ' αὖτις ξιφέεσσι συνέδραμον. ἔνθα Λύκων μὲν</p>
 <p>ἱπποκόμου κόρυθος φάλον ἤλασεν, ἀμφὶ δὲ καυλὸν</p>
 <p>φάσγανον ἐρραίσθη: ὃ δ' ὑπ' οὔατος αὐχένα θεῖνε</p>
 <p>Πηνέλεως, πᾶν δ' εἴσω ἔδυ ξίφος, ἔσχεθε δ' οἶον <font color="GREEN">340</font></p>
 <p>δέρμα, παρηέρθη δὲ κάρη, ὑπέλυντο δὲ γυῖα.</p>
 <p>Μηριόνης δ' Ἀκάμαντα κιχεὶς ποσὶ καρπαλίμοισι</p>
 <p>νύξ' ἵππων ἐπιβησόμενον κατὰ δεξιὸν ὦμον:</p>
 <p>ἤριπε δ' ἐξ ὀχέων, κατὰ δ' ὀφθαλμῶν κέχυτ' ἀχλύς.</p>
 <p>Ἰδομενεὺς δ' Ἐρύμαντα κατὰ στόμα νηλέϊ χαλκῷ <font color="GREEN">345</font></p>
 <p>νύξε: τὸ δ' ἀντικρὺ δόρυ χάλκεον ἐξεπέρησε</p>
 <p>νέρθεν ὑπ' ἐγκεφάλοιο, κέασσε δ' ἄρ' ὀστέα λευκά:</p>
 <p>ἐκ δ' ἐτίναχθεν ὀδόντες, ἐνέπλησθεν δέ οἱ ἄμφω</p>
 <p>αἵματος ὀφθαλμοί: τὸ δ' ἀνὰ στόμα καὶ κατὰ ῥῖνας</p>
 <p>πρῆσε χανών: θανάτου δὲ μέλαν νέφος ἀμφεκάλυψεν. <font color="GREEN">350</font></p>
 <p>οὗτοι ἄρ' ἡγεμόνες Δαναῶν ἕλον ἄνδρα ἕκαστος.</p>
 <p>ὡς δὲ λύκοι ἄρνεσσιν ἐπέχραον ἢ ἐρίφοισι</p>
 <p>σίνται ὑπ' ἐκ μήλων αἱρεύμενοι, αἵ τ' ἐν ὄρεσσι</p>
 <p>ποιμένος ἀφραδίῃσι διέτμαγεν: οἳ δὲ ἰδόντες</p>
 <p>αἶψα διαρπάζουσιν ἀνάλκιδα θυμὸν ἐχούσας: <font color="GREEN">355</font></p>
 <p>ὣς Δαναοὶ Τρώεσσιν ἐπέχραον: οἳ δὲ φόβοιο</p>
 <p>δυσκελάδου μνήσαντο, λάθοντο δὲ θούριδος ἀλκῆς.</p>
 <p> </p>
 <p>Αἴας δ' ὃ μέγας αἰὲν ἐφ' Ἕκτορι χαλκοκορυστῇ</p>
 <p>ἵετ' ἀκοντίσσαι: ὃ δὲ ἰδρείῃ πολέμοιο</p>
 <p>ἀσπίδι ταυρείῃ κεκαλυμμένος εὐρέας ὤμους <font color="GREEN">360</font></p>
 <p>σκέπτετ' ὀϊστῶν τε ῥοῖζον καὶ δοῦπον ἀκόντων.</p>
 <p>ἦ μὲν δὴ γίγνωσκε μάχης ἑτεραλκέα νίκην:</p>
 <p>ἀλλὰ καὶ ὧς ἀνέμιμνε, σάω δ' ἐρίηρας ἑταίρους.</p>
 <p> </p>
 <p>ὡς δ' ὅτ' ἀπ' Οὐλύμπου νέφος ἔρχεται οὐρανὸν εἴσω</p>
 <p>αἰθέρος ἐκ δίης, ὅτε τε Ζεὺς λαίλαπα τείνῃ, <font color="GREEN">365</font></p>
 <p>ὣς τῶν ἐκ νηῶν γένετο ἰαχή τε φόβος τε,</p>
 <p>οὐδὲ κατὰ μοῖραν πέραον πάλιν. Ἕκτορα δ' ἵπποι</p>
 <p>ἔκφερον ὠκύποδες σὺν τεύχεσι, λεῖπε δὲ λαὸν</p>
 <p>Τρωϊκόν, οὓς ἀέκοντας ὀρυκτὴ τάφρος ἔρυκε.</p>
 <p>πολλοὶ δ' ἐν τάφρῳ ἐρυσάρματες ὠκέες ἵπποι <font color="GREEN">370</font></p>
 <p>ἄξαντ' ἐν πρώτῳ ῥυμῷ λίπον ἅρματ' ἀνάκτων,</p>
 <p>Πάτροκλος δ' ἕπετο σφεδανὸν Δαναοῖσι κελεύων</p>
 <p>Τρωσὶ κακὰ φρονέων: οἳ δὲ ἰαχῇ τε φόβῳ τε</p>
 <p>πάσας πλῆσαν ὁδούς, ἐπεὶ ἂρ τμάγεν: ὕψι δ' ἀέλλη</p>
 <p>σκίδναθ' ὑπὸ νεφέων, τανύοντο δὲ μώνυχες ἵπποι <font color="GREEN">375</font></p>
 <p>ἄψορρον προτὶ ἄστυ νεῶν ἄπο καὶ κλισιάων.</p>
 <p>Πάτροκλος δ' ᾗ πλεῖστον ὀρινόμενον ἴδε λαόν,</p>
 <p>τῇ ῥ' ἔχ' ὁμοκλήσας: ὑπὸ δ' ἄξοσι φῶτες ἔπιπτον</p>
 <p>πρηνέες ἐξ ὀχέων, δίφροι δ' ἀνακυμβαλίαζον.</p>
 <p>ἀντικρὺ δ' ἄρα τάφρον ὑπέρθορον ὠκέες ἵπποι <font color="GREEN">380</font></p>
 <p>ἄμβροτοι, οὓς Πηλῆϊ θεοὶ δόσαν ἀγλαὰ δῶρα,</p>
 <p>πρόσσω ἱέμενοι, ἐπὶ δ' Ἕκτορι κέκλετο θυμός:</p>
 <p>ἵετο γὰρ βαλέειν: τὸν δ' ἔκφερον ὠκέες ἵπποι.</p>
 <p>ὡς δ' ὑπὸ λαίλαπι πᾶσα κελαινὴ βέβριθε χθὼν</p>
 <p>ἤματ' ὀπωρινῷ, ὅτε λαβρότατον χέει ὕδωρ <font color="GREEN">385</font></p>
 <p>Ζεύς, ὅτε δή ῥ' ἄνδρεσσι κοτεσσάμενος χαλεπήνῃ,</p>
 <p>οἳ βίῃ εἰν ἀγορῇ σκολιὰς κρίνωσι θέμιστας,</p>
 <p>ἐκ δὲ δίκην ἐλάσωσι θεῶν ὄπιν οὐκ ἀλέγοντες:</p>
 <p>τῶν δέ τε πάντες μὲν ποταμοὶ πλήθουσι ῥέοντες,</p>
 <p>πολλὰς δὲ κλιτῦς τότ' ἀποτμήγουσι χαράδραι, <font color="GREEN">390</font></p>
 <p>ἐς δ' ἅλα πορφυρέην μεγάλα στενάχουσι ῥέουσαι</p>
 <p>ἐξ ὀρέων ἐπικάρ, μινύθει δέ τε ἔργ' ἀνθρώπων:</p>
 <p>ὣς ἵπποι Τρῳαὶ μεγάλα στενάχοντο θέουσαι.</p>
 <p> </p>
 <p>Πάτροκλος δ' ἐπεὶ οὖν πρώτας ἐπέκερσε φάλαγγας,</p>
 <p>ἂψ ἐπὶ νῆας ἔεργε παλιμπετές, οὐδὲ πόληος <font color="GREEN">395</font></p>
 <p>εἴα ἱεμένους ἐπιβαινέμεν, ἀλλὰ μεσηγὺ</p>
 <p>νηῶν καὶ ποταμοῦ καὶ τείχεος ὑψηλοῖο</p>
 <p>κτεῖνε μεταί̈σσων, πολέων δ' ἀπετίνυτο ποινήν.</p>
 <p>ἔνθ' ἤτοι Πρόνοον πρῶτον βάλε δουρὶ φαεινῷ</p>
 <p>στέρνον γυμνωθέντα παρ' ἀσπίδα, λῦσε δὲ γυῖα: <font color="GREEN">400</font></p>
 <p>δούπησεν δὲ πεσών: ὃ δὲ Θέστορα Ἤνοπος υἱὸν</p>
 <p>δεύτερον ὁρμηθείς: ὃ μὲν εὐξέστῳ ἐνὶ δίφρῳ</p>
 <p>ἧστο ἀλείς: ἐκ γὰρ πλήγη φρένας, ἐκ δ' ἄρα χειρῶν</p>
 <p>ἡνία ἠί̈χθησαν: ὃ δ' ἔγχεϊ νύξε παραστὰς</p>
 <p>γναθμὸν δεξιτερόν, διὰ δ' αὐτοῦ πεῖρεν ὀδόντων, <font color="GREEN">405</font></p>
 <p>ἕλκε δὲ δουρὸς ἑλὼν ὑπὲρ ἄντυγος, ὡς ὅτε τις φὼς</p>
 <p>πέτρῃ ἔπι προβλῆτι καθήμενος ἱερὸν ἰχθὺν</p>
 <p>ἐκ πόντοιο θύραζε λίνῳ καὶ ἤνοπι χαλκῷ:</p>
 <p>ὣς ἕλκ' ἐκ δίφροιο κεχηνότα δουρὶ φαεινῷ,</p>
 <p>κὰδ δ' ἄρ' ἐπὶ στόμ' ἔωσε: πεσόντα δέ μιν λίπε θυμός. <font color="GREEN">410</font></p>
 <p>αὐτὰρ ἔπειτ' Ἐρύλαον ἐπεσσύμενον βάλε πέτρῳ</p>
 <p>μέσσην κὰκ κεφαλήν: ἣ δ' ἄνδιχα πᾶσα κεάσθη</p>
 <p>ἐν κόρυθι βριαρῇ: ὃ δ' ἄρα πρηνὴς ἐπὶ γαίῃ</p>
 <p>κάππεσεν, ἀμφὶ δέ μιν θάνατος χύτο θυμοραϊστής.</p>
 <p>αὐτὰρ ἔπειτ' Ἐρύμαντα καὶ Ἀμφοτερὸν καὶ Ἐπάλτην <font color="GREEN">415</font></p>
 <p>Τληπόλεμόν τε Δαμαστορίδην Ἐχίον τε Πύριν τε</p>
 <p>Ἰφέα τ' Εὔιππόν τε καὶ Ἀργεάδην Πολύμηλον</p>
 <p>πάντας ἐπασσυτέρους πέλασε χθονὶ πουλυβοτείρῃ.</p>
 <p> </p>
 <p>Σαρπηδὼν δ' ὡς οὖν ἴδ' ἀμιτροχίτωνας ἑταίρους</p>
 <p>χέρσ' ὕπο Πατρόκλοιο Μενοιτιάδαο δαμέντας, <font color="GREEN">420</font></p>
 <p>κέκλετ' ἄρ' ἀντιθέοισι καθαπτόμενος Λυκίοισιν:</p>
 <p>αἰδὼς ὦ Λύκιοι: πόσε φεύγετε; νῦν θοοὶ ἔστε.</p>
 <p>ἀντήσω γὰρ ἐγὼ τοῦδ' ἀνέρος, ὄφρα δαείω</p>
 <p>ὅς τις ὅδε κρατέει καὶ δὴ κακὰ πολλὰ ἔοργε</p>
 <p>Τρῶας, ἐπεὶ πολλῶν τε καὶ ἐσθλῶν γούνατ' ἔλυσεν. <font color="GREEN">425</font></p>
 <p> </p>
 <p>ἦ ῥα, καὶ ἐξ ὀχέων σὺν τεύχεσιν ἆλτο χαμᾶζε.</p>
 <p>Πάτροκλος δ' ἑτέρωθεν ἐπεὶ ἴδεν ἔκθορε δίφρου.</p>
 <p>οἳ δ' ὥς τ' αἰγυπιοὶ γαμψώνυχες ἀγκυλοχεῖλαι</p>
 <p>πέτρῃ ἐφ' ὑψηλῇ μεγάλα κλάζοντε μάχωνται,</p>
 <p>ὣς οἳ κεκλήγοντες ἐπ' ἀλλήλοισιν ὄρουσαν. <font color="GREEN">430</font></p>
 <p>τοὺς δὲ ἰδὼν ἐλέησε Κρόνου πάϊς ἀγκυλομήτεω,</p>
 <p>Ἥρην δὲ προσέειπε κασιγνήτην ἄλοχόν τε:</p>
 <p>ὤ μοι ἐγών, ὅ τέ μοι Σαρπηδόνα φίλτατον ἀνδρῶν</p>
 <p>μοῖρ' ὑπὸ Πατρόκλοιο Μενοιτιάδαο δαμῆναι.</p>
 <p>διχθὰ δέ μοι κραδίη μέμονε φρεσὶν ὁρμαίνοντι, <font color="GREEN">435</font></p>
 <p>ἤ μιν ζωὸν ἐόντα μάχης ἄπο δακρυοέσσης</p>
 <p>θείω ἀναρπάξας Λυκίης ἐν πίονι δήμῳ,</p>
 <p>ἦ ἤδη ὑπὸ χερσὶ Μενοιτιάδαο δαμάσσω.</p>
 <p>τὸν δ' ἠμείβετ' ἔπειτα βοῶπις πότνια Ἥρη:</p>
 <p>αἰνότατε Κρονίδη ποῖον τὸν μῦθον ἔειπες. <font color="GREEN">440</font></p>
 <p>ἄνδρα θνητὸν ἐόντα πάλαι πεπρωμένον αἴσῃ</p>
 <p>ἂψ ἐθέλεις θανάτοιο δυσηχέος ἐξαναλῦσαι;</p>
 <p>ἔρδ': ἀτὰρ οὔ τοι πάντες ἐπαινέομεν θεοὶ ἄλλοι.</p>
 <p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:</p>
 <p>αἴ κε ζὼν πέμψῃς Σαρπηδόνα ὃν δὲ δόμον δέ, <font color="GREEN">445</font></p>
 <p>φράζεο μή τις ἔπειτα θεῶν ἐθέλῃσι καὶ ἄλλος</p>
 <p>πέμπειν ὃν φίλον υἱὸν ἀπὸ κρατερῆς ὑσμίνης:</p>
 <p>πολλοὶ γὰρ περὶ ἄστυ μέγα Πριάμοιο μάχονται</p>
 <p>υἱέες ἀθανάτων, τοῖσιν κότον αἰνὸν ἐνήσεις.</p>
 <p>ἀλλ' εἴ τοι φίλος ἐστί, τεὸν δ' ὀλοφύρεται ἦτορ, <font color="GREEN">450</font></p>
 <p>ἤτοι μέν μιν ἔασον ἐνὶ κρατερῇ ὑσμίνῃ</p>
 <p>χέρσ' ὕπο Πατρόκλοιο Μενοιτιάδαο δαμῆναι:</p>
 <p>αὐτὰρ ἐπὴν δὴ τόν γε λίπῃ ψυχή τε καὶ αἰών,</p>
 <p>πέμπειν μιν θάνατόν τε φέρειν καὶ νήδυμον ὕπνον</p>
 <p>εἰς ὅ κε δὴ Λυκίης εὐρείης δῆμον ἵκωνται, <font color="GREEN">455</font></p>
 <p>ἔνθά ἑ ταρχύσουσι κασίγνητοί τε ἔται τε</p>
 <p>τύμβῳ τε στήλῃ τε: τὸ γὰρ γέρας ἐστὶ θανόντων.</p>
 <p> </p>
 <p>ὣς ἔφατ', οὐδ' ἀπίθησε πατὴρ ἀνδρῶν τε θεῶν τε:</p>
 <p>αἱματοέσσας δὲ ψιάδας κατέχευεν ἔραζε</p>
 <p>παῖδα φίλον τιμῶν, τόν οἱ Πάτροκλος ἔμελλε <font color="GREEN">460</font></p>
 <p>φθίσειν ἐν Τροίῃ ἐριβώλακι τηλόθι πάτρης.</p>
 <p> </p>
 <p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,</p>
 <p>ἔνθ' ἤτοι Πάτροκλος ἀγακλειτὸν Θρασύμηλον,</p>
 <p>ὅς ῥ' ἠὺ̈ς θεράπων Σαρπηδόνος ἦεν ἄνακτος,</p>
 <p>τὸν βάλε νείαιραν κατὰ γαστέρα, λῦσε δὲ γυῖα. <font color="GREEN">465</font></p>
 <p>Σαρπηδὼν δ' αὐτοῦ μὲν ἀπήμβροτε δουρὶ φαεινῷ</p>
 <p>δεύτερον ὁρμηθείς, ὃ δὲ Πήδασον οὔτασεν ἵππον</p>
 <p>ἔγχεϊ δεξιὸν ὦμον: ὃ δ' ἔβραχε θυμὸν ἀί̈σθων,</p>
 <p>κὰδ δ' ἔπεσ' ἐν κονίῃσι μακών, ἀπὸ δ' ἔπτατο θυμός.</p>
 <p>τὼ δὲ διαστήτην, κρίκε δὲ ζυγόν, ἡνία δέ σφι <font color="GREEN">470</font></p>
 <p>σύγχυτ', ἐπεὶ δὴ κεῖτο παρήορος ἐν κονίῃσι.</p>
 <p>τοῖο μὲν Αὐτομέδων δουρικλυτὸς εὕρετο τέκμωρ:</p>
 <p>σπασσάμενος τανύηκες ἄορ παχέος παρὰ μηροῦ</p>
 <p>ἀί̈ξας ἀπέκοψε παρήορον οὐδ' ἐμάτησε:</p>
 <p>τὼ δ' ἰθυνθήτην, ἐν δὲ ῥυτῆρσι τάνυσθεν: <font color="GREEN">475</font></p>
 <p>τὼ δ' αὖτις συνίτην ἔριδος πέρι θυμοβόροιο.</p>
 <p>ἔνθ' αὖ Σαρπηδὼν μὲν ἀπήμβροτε δουρὶ φαεινῷ,</p>
 <p>Πατρόκλου δ' ὑπὲρ ὦμον ἀριστερὸν ἤλυθ' ἀκωκὴ</p>
 <p>ἔγχεος, οὐδ' ἔβαλ' αὐτόν: ὃ δ' ὕστερος ὄρνυτο χαλκῷ</p>
 <p>Πάτροκλος: τοῦ δ' οὐχ ἅλιον βέλος ἔκφυγε χειρός, <font color="GREEN">480</font></p>
 <p>ἀλλ' ἔβαλ' ἔνθ' ἄρα τε φρένες ἔρχαται ἀμφ' ἁδινὸν κῆρ.</p>
 <p>ἤριπε δ' ὡς ὅτε τις δρῦς ἤριπεν ἢ ἀχερωὶ̈ς</p>
 <p>ἠὲ πίτυς βλωθρή, τήν τ' οὔρεσι τέκτονες ἄνδρες</p>
 <p>ἐξέταμον πελέκεσσι νεήκεσι νήϊον εἶναι:</p>
 <p>ὣς ὃ πρόσθ' ἵππων καὶ δίφρου κεῖτο τανυσθεὶς <font color="GREEN">485</font></p>
 <p>βεβρυχὼς κόνιος δεδραγμένος αἱματοέσσης.</p>
 <p>ἠύ̈τε ταῦρον ἔπεφνε λέων ἀγέληφι μετελθὼν</p>
 <p>αἴθωνα μεγάθυμον ἐν εἰλιπόδεσσι βόεσσι,</p>
 <p>ὤλετό τε στενάχων ὑπὸ γαμφηλῇσι λέοντος,</p>
 <p>ὣς ὑπὸ Πατρόκλῳ Λυκίων ἀγὸς ἀσπιστάων <font color="GREEN">490</font></p>
 <p>κτεινόμενος μενέαινε, φίλον δ' ὀνόμηνεν ἑταῖρον:</p>
 <p>Γλαῦκε πέπον πολεμιστὰ μετ' ἀνδράσι νῦν σε μάλα χρὴ</p>
 <p>αἰχμητήν τ' ἔμεναι καὶ θαρσαλέον πολεμιστήν:</p>
 <p>νῦν τοι ἐελδέσθω πόλεμος κακός, εἰ θοός ἐσσι.</p>
 <p>πρῶτα μὲν ὄτρυνον Λυκίων ἡγήτορας ἄνδρας <font color="GREEN">495</font></p>
 <p>πάντῃ ἐποιχόμενος Σαρπηδόνος ἀμφιμάχεσθαι:</p>
 <p>αὐτὰρ ἔπειτα καὶ αὐτὸς ἐμεῦ πέρι μάρναο χαλκῷ.</p>
 <p>σοὶ γὰρ ἐγὼ καὶ ἔπειτα κατηφείη καὶ ὄνειδος</p>
 <p>ἔσσομαι ἤματα πάντα διαμπερές, εἴ κέ μ' Ἀχαιοὶ</p>
 <p>τεύχεα συλήσωσι νεῶν ἐν ἀγῶνι πεσόντα. <font color="GREEN">500</font></p>
 <p>ἀλλ' ἔχεο κρατερῶς, ὄτρυνε δὲ λαὸν ἅπαντα.</p>
 <p> </p>
 <p>ὣς ἄρα μιν εἰπόντα τέλος θανάτοιο κάλυψεν</p>
 <p>ὀφθαλμοὺς ῥῖνάς θ': ὃ δὲ λὰξ ἐν στήθεσι βαίνων</p>
 <p>ἐκ χροὸς ἕλκε δόρυ, προτὶ δὲ φρένες αὐτῷ ἕποντο:</p>
 <p>τοῖο δ' ἅμα ψυχήν τε καὶ ἔγχεος ἐξέρυσ' αἰχμήν. <font color="GREEN">505</font></p>
 <p>Μυρμιδόνες δ' αὐτοῦ σχέθον ἵππους φυσιόωντας</p>
 <p>ἱεμένους φοβέεσθαι, ἐπεὶ λίπον ἅρματ' ἀνάκτων.</p>
 <p> </p>
 <p>Γλαύκῳ δ' αἰνὸν ἄχος γένετο φθογγῆς ἀί̈οντι:</p>
 <p>ὠρίνθη δέ οἱ ἦτορ ὅ τ' οὐ δύνατο προσαμῦναι.</p>
 <p>χειρὶ δ' ἑλὼν ἐπίεζε βραχίονα: τεῖρε γὰρ αὐτὸν <font color="GREEN">510</font></p>
 <p>ἕλκος, ὃ δή μιν Τεῦκρος ἐπεσσύμενον βάλεν ἰῷ</p>
 <p>τείχεος ὑψηλοῖο, ἀρὴν ἑτάροισιν ἀμύνων.</p>
 <p>εὐχόμενος δ' ἄρα εἶπεν ἑκηβόλῳ Ἀπόλλωνι:</p>
 <p>κλῦθι ἄναξ ὅς που Λυκίης ἐν πίονι δήμῳ</p>
 <p>εἲς ἢ ἐνὶ Τροίῃ: δύνασαι δὲ σὺ πάντοσ' ἀκούειν <font color="GREEN">515</font></p>
 <p>ἀνέρι κηδομένῳ, ὡς νῦν ἐμὲ κῆδος ἱκάνει.</p>
 <p>ἕλκος μὲν γὰρ ἔχω τόδε καρτερόν, ἀμφὶ δέ μοι χεὶρ</p>
 <p>ὀξείῃς ὀδύνῃσιν ἐλήλαται, οὐδέ μοι αἷμα</p>
 <p>τερσῆναι δύναται, βαρύθει δέ μοι ὦμος ὑπ' αὐτοῦ:</p>
 <p>ἔγχος δ' οὐ δύναμαι σχεῖν ἔμπεδον, οὐδὲ μάχεσθαι <font color="GREEN">520</font></p>
 <p>ἐλθὼν δυσμενέεσσιν. ἀνὴρ δ' ὤριστος ὄλωλε</p>
 <p>Σαρπηδὼν Διὸς υἱός: ὃ δ' οὐ οὗ παιδὸς ἀμύνει.</p>
 <p>ἀλλὰ σύ πέρ μοι ἄναξ τόδε καρτερὸν ἕλκος ἄκεσσαι,</p>
 <p>κοίμησον δ' ὀδύνας, δὸς δὲ κράτος, ὄφρ' ἑτάροισι</p>
 <p>κεκλόμενος Λυκίοισιν ἐποτρύνω πολεμίζειν, <font color="GREEN">525</font></p>
 <p>αὐτός τ' ἀμφὶ νέκυι κατατεθνηῶτι μάχωμαι.</p>
 <p> </p>
 <p>ὣς ἔφατ' εὐχόμενος, τοῦ δ' ἔκλυε Φοῖβος Ἀπόλλων.</p>
 <p>αὐτίκα παῦσ' ὀδύνας ἀπὸ δ' ἕλκεος ἀργαλέοιο</p>
 <p>αἷμα μέλαν τέρσηνε, μένος δέ οἱ ἔμβαλε θυμῷ.</p>
 <p>Γλαῦκος δ' ἔγνω ᾗσιν ἐνὶ φρεσὶ γήθησέν τε <font color="GREEN">530</font></p>
 <p>ὅττί οἱ ὦκ' ἤκουσε μέγας θεὸς εὐξαμένοιο.</p>
 <p>πρῶτα μὲν ὄτρυνεν Λυκίων ἡγήτορας ἄνδρας</p>
 <p>πάντῃ ἐποιχόμενος Σαρπηδόνος ἀμφιμάχεσθαι:</p>
 <p>αὐτὰρ ἔπειτα μετὰ Τρῶας κίε μακρὰ βιβάσθων</p>
 <p>Πουλυδάμαντ' ἔπι Πανθοί̈δην καὶ Ἀγήνορα δῖον, <font color="GREEN">535</font></p>
 <p>βῆ δὲ μετ' Αἰνείαν τε καὶ Ἕκτορα χαλκοκορυστήν,</p>
 <p>ἀγχοῦ δ' ἱστάμενος ἔπεα πτερόεντα προσηύδα:</p>
 <p>Ἕκτορ νῦν δὴ πάγχυ λελασμένος εἰς ἐπικούρων,</p>
 <p>οἳ σέθεν εἵνεκα τῆλε φίλων καὶ πατρίδος αἴης</p>
 <p>θυμὸν ἀποφθινύθουσι: σὺ δ' οὐκ ἐθέλεις ἐπαμύνειν. <font color="GREEN">540</font></p>
 <p>κεῖται Σαρπηδὼν Λυκίων ἀγὸς ἀσπιστάων,</p>
 <p>ὃς Λυκίην εἴρυτο δίκῃσί τε καὶ σθένεϊ ᾧ:</p>
 <p>τὸν δ' ὑπὸ Πατρόκλῳ δάμασ' ἔγχεϊ χάλκεος Ἄρης.</p>
 <p>ἀλλὰ φίλοι πάρστητε, νεμεσσήθητε δὲ θυμῷ,</p>
 <p>μὴ ἀπὸ τεύχε' ἕλωνται, ἀεικίσσωσι δὲ νεκρὸν <font color="GREEN">545</font></p>
 <p>Μυρμιδόνες, Δαναῶν κεχολωμένοι ὅσσοι ὄλοντο,</p>
 <p>τοὺς ἐπὶ νηυσὶ θοῇσιν ἐπέφνομεν ἐγχείῃσιν.</p>
 <p>ὣς ἔφατο, Τρῶας δὲ κατὰ κρῆθεν λάβε πένθος</p>
 <p>ἄσχετον, οὐκ ἐπιεικτόν, ἐπεί σφισιν ἕρμα πόληος</p>
 <p>ἔσκε καὶ ἀλλοδαπός περ ἐών: πολέες γὰρ ἅμ' αὐτῷ <font color="GREEN">550</font></p>
 <p>λαοὶ ἕποντ', ἐν δ' αὐτὸς ἀριστεύεσκε μάχεσθαι:</p>
 <p>βὰν δ' ἰθὺς Δαναῶν λελιημένοι: ἦρχε δ' ἄρά σφιν</p>
 <p>Ἕκτωρ χωόμενος Σαρπηδόνος. αὐτὰρ Ἀχαιοὺς</p>
 <p>ὦρσε Μενοιτιάδεω Πατροκλῆος λάσιον κῆρ:</p>
 <p>Αἴαντε πρώτω προσέφη μεμαῶτε καὶ αὐτώ: <font color="GREEN">555</font></p>
 <p>Αἴαντε νῦν σφῶϊν ἀμύνεσθαι φίλον ἔστω,</p>
 <p>οἷοί περ πάρος ἦτε μετ' ἀνδράσιν ἢ καὶ ἀρείους.</p>
 <p>κεῖται ἀνὴρ ὃς πρῶτος ἐσήλατο τεῖχος Ἀχαιῶν</p>
 <p>Σαρπηδών: ἀλλ' εἴ μιν ἀεικισσαίμεθ' ἑλόντες,</p>
 <p>τεύχεά τ' ὤμοιιν ἀφελοίμεθα, καί τιν' ἑταίρων <font color="GREEN">560</font></p>
 <p>αὐτοῦ ἀμυνομένων δαμασαίμεθα νηλέϊ χαλκῷ.</p>
 <p> </p>
 <p>ὣς ἔφαθ', οἳ δὲ καὶ αὐτοὶ ἀλέξασθαι μενέαινον.</p>
 <p>οἳ δ' ἐπεὶ ἀμφοτέρωθεν ἐκαρτύναντο φάλαγγας</p>
 <p>Τρῶες καὶ Λύκιοι καὶ Μυρμιδόνες καὶ Ἀχαιοί,</p>
 <p>σύμβαλον ἀμφὶ νέκυι κατατεθνηῶτι μάχεσθαι <font color="GREEN">565</font></p>
 <p>δεινὸν ἀύ̈σαντες: μέγα δ' ἔβραχε τεύχεα φωτῶν.</p>
 <p>Ζεὺς δ' ἐπὶ νύκτ' ὀλοὴν τάνυσε κρατερῇ ὑσμίνῃ,</p>
 <p>ὄφρα φίλῳ περὶ παιδὶ μάχης ὀλοὸς πόνος εἴη.</p>
 <p>ὦσαν δὲ πρότεροι Τρῶες ἑλίκωπας Ἀχαιούς:</p>
 <p>βλῆτο γὰρ οὔ τι κάκιστος ἀνὴρ μετὰ Μυρμιδόνεσσιν <font color="GREEN">570</font></p>
 <p>υἱὸς Ἀγακλῆος μεγαθύμου δῖος Ἐπειγεύς,</p>
 <p>ὅς ῥ' ἐν Βουδείῳ εὖ ναιομένῳ ἤνασσε</p>
 <p>τὸ πρίν: ἀτὰρ τότε γ' ἐσθλὸν ἀνεψιὸν ἐξεναρίξας</p>
 <p>ἐς Πηλῆ' ἱκέτευσε καὶ ἐς Θέτιν ἀργυρόπεζαν:</p>
 <p>οἳ δ' ἅμ' Ἀχιλλῆϊ ῥηξήνορι πέμπον ἕπεσθαι <font color="GREEN">575</font></p>
 <p>Ἴλιον εἰς εὔπωλον, ἵνα Τρώεσσι μάχοιτο.</p>
 <p>τόν ῥα τόθ' ἁπτόμενον νέκυος βάλε φαίδιμος Ἕκτωρ</p>
 <p>χερμαδίῳ κεφαλήν: ἣ δ' ἄνδιχα πᾶσα κεάσθη</p>
 <p>ἐν κόρυθι βριαρῇ: ὃ δ' ἄρα πρηνὴς ἐπὶ νεκρῷ</p>
 <p>κάππεσεν, ἀμφὶ δέ μιν θάνατος χύτο θυμοραϊστής. <font color="GREEN">580</font></p>
 <p>Πατρόκλῳ δ' ἄρ' ἄχος γένετο φθιμένου ἑτάροιο,</p>
 <p>ἴθυσεν δὲ διὰ προμάχων ἴρηκι ἐοικὼς</p>
 <p>ὠκέϊ, ὅς τ' ἐφόβησε κολοιούς τε ψῆράς τε:</p>
 <p>ὣς ἰθὺς Λυκίων Πατρόκλεες ἱπποκέλευθε</p>
 <p>ἔσσυο καὶ Τρώων, κεχόλωσο δὲ κῆρ ἑτάροιο. <font color="GREEN">585</font></p>
 <p>καί ῥ' ἔβαλε Σθενέλαον Ἰθαιμένεος φίλον υἱὸν</p>
 <p>αὐχένα χερμαδίῳ, ῥῆξεν δ' ἀπὸ τοῖο τένοντας.</p>
 <p>χώρησαν δ' ὑπό τε πρόμαχοι καὶ φαίδιμος Ἕκτωρ.</p>
 <p>ὅσση δ' αἰγανέης ῥιπὴ ταναοῖο τέτυκται,</p>
 <p>ἥν ῥά τ' ἀνὴρ ἀφέῃ πειρώμενος ἢ ἐν ἀέθλῳ <font color="GREEN">590</font></p>
 <p>ἠὲ καὶ ἐν πολέμῳ δηί̈ων ὕπο θυμοραϊστέων,</p>
 <p>τόσσον ἐχώρησαν Τρῶες, ὤσαντο δ' Ἀχαιοί.</p>
 <p>Γλαῦκος δὲ πρῶτος Λυκίων ἀγὸς ἀσπιστάων</p>
 <p>ἐτράπετ', ἔκτεινεν δὲ Βαθυκλῆα μεγάθυμον</p>
 <p>Χάλκωνος φίλον υἱόν, ὃς Ἑλλάδι οἰκία ναίων <font color="GREEN">595</font></p>
 <p>ὄλβῳ τε πλούτῳ τε μετέπρεπε Μυρμιδόνεσσι.</p>
 <p>τὸν μὲν ἄρα Γλαῦκος στῆθος μέσον οὔτασε δουρὶ</p>
 <p>στρεφθεὶς ἐξαπίνης, ὅτε μιν κατέμαρπτε διώκων:</p>
 <p>δούπησεν δὲ πεσών: πυκινὸν δ' ἄχος ἔλλαβ' Ἀχαιούς,</p>
 <p>ὡς ἔπεσ' ἐσθλὸς ἀνήρ: μέγα δὲ Τρῶες κεχάροντο, <font color="GREEN">600</font></p>
 <p>στὰν δ' ἀμφ' αὐτὸν ἰόντες ἀολλέες: οὐδ' ἄρ' Ἀχαιοὶ</p>
 <p>ἀλκῆς ἐξελάθοντο, μένος δ' ἰθὺς φέρον αὐτῶν.</p>
 <p>ἔνθ' αὖ Μηριόνης Τρώων ἕλεν ἄνδρα κορυστὴν</p>
 <p>Λαόγονον θρασὺν υἱὸν Ὀνήτορος, ὃς Διὸς ἱρεὺς</p>
 <p>Ἰδαίου ἐτέτυκτο, θεὸς δ' ὣς τίετο δήμῳ. <font color="GREEN">605</font></p>
 <p>τὸν βάλ' ὑπὸ γναθμοῖο καὶ οὔατος: ὦκα δὲ θυμὸς</p>
 <p>ᾤχετ' ἀπὸ μελέων, στυγερὸς δ' ἄρα μιν σκότος εἷλεν.</p>
 <p>Αἰνείας δ' ἐπὶ Μηριόνῃ δόρυ χάλκεον ἧκεν:</p>
 <p>ἔλπετο γὰρ τεύξεσθαι ὑπασπίδια προβιβῶντος.</p>
 <p>ἀλλ' ὃ μὲν ἄντα ἰδὼν ἠλεύατο χάλκεον ἔγχος: <font color="GREEN">610</font></p>
 <p>πρόσσω γὰρ κατέκυψε, τὸ δ' ἐξόπιθεν δόρυ μακρὸν</p>
 <p>οὔδει ἐνισκίμφθη, ἐπὶ δ' οὐρίαχος πελεμίχθη</p>
 <p>ἔγχεος: ἔνθα δ' ἔπειτ' ἀφίει μένος ὄβριμος Ἄρης.</p>
 <p>αἰχμὴ δ' Αἰνείαο κραδαινομένη κατὰ γαίης</p>
 <p>ᾤχετ', ἐπεί ῥ' ἅλιον στιβαρῆς ἀπὸ χειρὸς ὄρουσεν. <font color="GREEN">615</font></p>
 <p>Αἰνείας δ' ἄρα θυμὸν ἐχώσατο φώνησέν τε:</p>
 <p>Μηριόνη τάχα κέν σε καὶ ὀρχηστήν περ ἐόντα</p>
 <p>ἔγχος ἐμὸν κατέπαυσε διαμπερές, εἴ σ' ἔβαλόν περ.</p>
 <p>τὸν δ' αὖ Μηριόνης δουρικλυτὸς ἀντίον ηὔδα:</p>
 <p>Αἰνεία χαλεπόν σε καὶ ἴφθιμόν περ ἐόντα <font color="GREEN">620</font></p>
 <p>πάντων ἀνθρώπων σβέσσαι μένος, ὅς κέ σευ ἄντα</p>
 <p>ἔλθῃ ἀμυνόμενος: θνητὸς δέ νυ καὶ σὺ τέτυξαι.</p>
 <p>εἰ καὶ ἐγώ σε βάλοιμι τυχὼν μέσον ὀξέϊ χαλκῷ,</p>
 <p>αἶψά κε καὶ κρατερός περ ἐὼν καὶ χερσὶ πεποιθὼς</p>
 <p>εὖχος ἐμοὶ δοίης, ψυχὴν δ' Ἄϊδι κλυτοπώλῳ. <font color="GREEN">625</font></p>
 <p> </p>
 <p>ὣς φάτο, τὸν δ' ἐνένιπε Μενοιτίου ἄλκιμος υἱός:</p>
 <p>Μηριόνη τί σὺ ταῦτα καὶ ἐσθλὸς ἐὼν ἀγορεύεις;</p>
 <p>ὦ πέπον οὔ τοι Τρῶες ὀνειδείοις ἐπέεσσι</p>
 <p>νεκροῦ χωρήσουσι: πάρος τινὰ γαῖα καθέξει.</p>
 <p>ἐν γὰρ χερσὶ τέλος πολέμου, ἐπέων δ' ἐνὶ βουλῇ: <font color="GREEN">630</font></p>
 <p>τὼ οὔ τι χρὴ μῦθον ὀφέλλειν, ἀλλὰ μάχεσθαι.</p>
 <p> </p>
 <p>ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς.</p>
 <p>τῶν δ' ὥς τε δρυτόμων ἀνδρῶν ὀρυμαγδὸς ὀρώρει</p>
 <p>οὔρεος ἐν βήσσῃς, ἕκαθεν δέ τε γίγνετ' ἀκουή,</p>
 <p>ὣς τῶν ὄρνυτο δοῦπος ἀπὸ χθονὸς εὐρυοδείης <font color="GREEN">635</font></p>
 <p>χαλκοῦ τε ῥινοῦ τε βοῶν τ' εὐποιητάων,</p>
 <p>νυσσομένων ξίφεσίν τε καὶ ἔγχεσιν ἀμφιγύοισιν.</p>
 <p>οὐδ' ἂν ἔτι φράδμων περ ἀνὴρ Σαρπηδόνα δῖον</p>
 <p>ἔγνω, ἐπεὶ βελέεσσι καὶ αἵματι καὶ κονίῃσιν</p>
 <p>ἐκ κεφαλῆς εἴλυτο διαμπερὲς ἐς πόδας ἄκρους. <font color="GREEN">640</font></p>
 <p>οἳ δ' αἰεὶ περὶ νεκρὸν ὁμίλεον, ὡς ὅτε μυῖαι</p>
 <p>σταθμῷ ἔνι βρομέωσι περιγλαγέας κατὰ πέλλας</p>
 <p>ὥρῃ ἐν εἰαρινῇ, ὅτε τε γλάγος ἄγγεα δεύει:</p>
 <p>ὣς ἄρα τοὶ περὶ νεκρὸν ὁμίλεον, οὐδέ ποτε Ζεὺς</p>
 <p>τρέψεν ἀπὸ κρατερῆς ὑσμίνης ὄσσε φαεινώ, <font color="GREEN">645</font></p>
 <p>ἀλλὰ κατ' αὐτοὺς αἰὲν ὅρα καὶ φράζετο θυμῷ,</p>
 <p>πολλὰ μάλ' ἀμφὶ φόνῳ Πατρόκλου μερμηρίζων,</p>
 <p>ἢ ἤδη καὶ κεῖνον ἐνὶ κρατερῇ ὑσμίνῃ</p>
 <p>αὐτοῦ ἐπ' ἀντιθέῳ Σαρπηδόνι φαίδιμος Ἕκτωρ</p>
 <p>χαλκῷ δῃώσῃ, ἀπό τ' ὤμων τεύχε' ἕληται, <font color="GREEN">650</font></p>
 <p>ἦ ἔτι καὶ πλεόνεσσιν ὀφέλλειεν πόνον αἰπύν.</p>
 <p>ὧδε δέ οἱ φρονέοντι δοάσσατο κέρδιον εἶναι</p>
 <p>ὄφρ' ἠὺ̈ς θεράπων Πηληϊάδεω Ἀχιλῆος</p>
 <p>ἐξαῦτις Τρῶάς τε καὶ Ἕκτορα χαλκοκορυστὴν</p>
 <p>ὤσαιτο προτὶ ἄστυ, πολέων δ' ἀπὸ θυμὸν ἕλοιτο. <font color="GREEN">655</font></p>
 <p>Ἕκτορι δὲ πρωτίστῳ ἀνάλκιδα θυμὸν ἐνῆκεν:</p>
 <p>ἐς δίφρον δ' ἀναβὰς φύγαδ' ἔτραπε, κέκλετο δ' ἄλλους</p>
 <p>Τρῶας φευγέμεναι: γνῶ γὰρ Διὸς ἱρὰ τάλαντα.</p>
 <p>ἔνθ' οὐδ' ἴφθιμοι Λύκιοι μένον, ἀλλὰ φόβηθεν</p>
 <p>πάντες, ἐπεὶ βασιλῆα ἴδον βεβλαμμένον ἦτορ <font color="GREEN">660</font></p>
 <p>κείμενον ἐν νεκύων ἀγύρει: πολέες γὰρ ἐπ' αὐτῷ</p>
 <p>κάππεσον, εὖτ' ἔριδα κρατερὴν ἐτάνυσσε Κρονίων.</p>
 <p>οἳ δ' ἄρ' ἀπ' ὤμοιιν Σαρπηδόνος ἔντε' ἕλοντο</p>
 <p>χάλκεα μαρμαίροντα, τὰ μὲν κοίλας ἐπὶ νῆας</p>
 <p>δῶκε φέρειν ἑτάροισι Μενοιτίου ἄλκιμος υἱός. <font color="GREEN">665</font></p>
 <p>καὶ τότ' Ἀπόλλωνα προσέφη νεφεληγερέτα Ζεύς:</p>
 <p>εἰ δ' ἄγε νῦν φίλε Φοῖβε, κελαινεφὲς αἷμα κάθηρον</p>
 <p>ἐλθὼν ἐκ βελέων Σαρπηδόνα, καί μιν ἔπειτα</p>
 <p>πολλὸν ἀπὸ πρὸ φέρων λοῦσον ποταμοῖο ῥοῇσι</p>
 <p>χρῖσόν τ' ἀμβροσίῃ, περὶ δ' ἄμβροτα εἵματα ἕσσον: <font color="GREEN">670</font></p>
 <p>πέμπε δέ μιν πομποῖσιν ἅμα κραιπνοῖσι φέρεσθαι</p>
 <p>ὕπνῳ καὶ θανάτῳ διδυμάοσιν, οἵ ῥά μιν ὦκα</p>
 <p>θήσουσ' ἐν Λυκίης εὐρείης πίονι δήμῳ,</p>
 <p>ἔνθά ἑ ταρχύσουσι κασίγνητοί τε ἔται τε</p>
 <p>τύμβῳ τε στήλῃ τε: τὸ γὰρ γέρας ἐστὶ θανόντων. <font color="GREEN">675</font></p>
 <p> </p>
 <p>ὣς ἔφατ', οὐδ' ἄρα πατρὸς ἀνηκούστησεν Ἀπόλλων.</p>
 <p>βῆ δὲ κατ' Ἰδαίων ὀρέων ἐς φύλοπιν αἰνήν,</p>
 <p>αὐτίκα δ' ἐκ βελέων Σαρπηδόνα δῖον ἀείρας</p>
 <p>πολλὸν ἀπὸ πρὸ φέρων λοῦσεν ποταμοῖο ῥοῇσι</p>
 <p>χρῖσέν τ' ἀμβροσίῃ, περὶ δ' ἄμβροτα εἵματα ἕσσε: <font color="GREEN">680</font></p>
 <p>πέμπε δέ μιν πομποῖσιν ἅμα κραιπνοῖσι φέρεσθαι,</p>
 <p>ὕπνῳ καὶ θανάτῳ διδυμάοσιν, οἵ ῥά μιν ὦκα</p>
 <p>κάτθεσαν ἐν Λυκίης εὐρείης πίονι δήμῳ.</p>
 <p> </p>
 <p>Πάτροκλος δ' ἵπποισι καὶ Αὐτομέδοντι κελεύσας</p>
 <p>Τρῶας καὶ Λυκίους μετεκίαθε, καὶ μέγ' ἀάσθη <font color="GREEN">685</font></p>
 <p>νήπιος: εἰ δὲ ἔπος Πηληϊάδαο φύλαξεν</p>
 <p>ἦ τ' ἂν ὑπέκφυγε κῆρα κακὴν μέλανος θανάτοιο.</p>
 <p>ἀλλ' αἰεί τε Διὸς κρείσσων νόος ἠέ περ ἀνδρῶν:</p>
 <p>ὅς τε καὶ ἄλκιμον ἄνδρα φοβεῖ καὶ ἀφείλετο νίκην</p>
 <p>ῥηϊδίως, ὅτε δ' αὐτὸς ἐποτρύνῃσι μάχεσθαι: <font color="GREEN">690</font></p>
 <p>ὅς οἱ καὶ τότε θυμὸν ἐνὶ στήθεσσιν ἀνῆκεν.</p>
 <p> </p>
 <p>ἔνθα τίνα πρῶτον τίνα δ' ὕστατον ἐξενάριξας</p>
 <p>Πατρόκλεις, ὅτε δή σε θεοὶ θάνατον δὲ κάλεσσαν;</p>
 <p>Ἄδρηστον μὲν πρῶτα καὶ Αὐτόνοον καὶ Ἔχεκλον</p>
 <p>καὶ Πέριμον Μεγάδην καὶ Ἐπίστορα καὶ Μελάνιππον, <font color="GREEN">695</font></p>
 <p>αὐτὰρ ἔπειτ' Ἔλασον καὶ Μούλιον ἠδὲ Πυλάρτην:</p>
 <p>τοὺς ἕλεν: οἳ δ' ἄλλοι φύγαδε μνώοντο ἕκαστος.</p>
 <p>ἔνθά κεν ὑψίπυλον Τροίην ἕλον υἷες Ἀχαιῶν</p>
 <p>Πατρόκλου ὑπὸ χερσί, περὶ πρὸ γὰρ ἔγχεϊ θῦεν,</p>
 <p>εἰ μὴ Ἀπόλλων Φοῖβος ἐϋδμήτου ἐπὶ πύργου <font color="GREEN">700</font></p>
 <p>ἔστη τῷ ὀλοὰ φρονέων, Τρώεσσι δ' ἀρήγων.</p>
 <p>τρὶς μὲν ἐπ' ἀγκῶνος βῆ τείχεος ὑψηλοῖο</p>
 <p>Πάτροκλος, τρὶς δ' αὐτὸν ἀπεστυφέλιξεν Ἀπόλλων</p>
 <p>χείρεσσ' ἀθανάτῃσι φαεινὴν ἀσπίδα νύσσων.</p>
 <p>ἀλλ' ὅτε δὴ τὸ τέταρτον ἐπέσσυτο δαίμονι ἶσος, <font color="GREEN">705</font></p>
 <p>δεινὰ δ' ὁμοκλήσας ἔπεα πτερόεντα προσηύδα:</p>
 <p>χάζεο διογενὲς Πατρόκλεες: οὔ νύ τοι αἶσα</p>
 <p>σῷ ὑπὸ δουρὶ πόλιν πέρθαι Τρώων ἀγερώχων,</p>
 <p>οὐδ' ὑπ' Ἀχιλλῆος, ὅς περ σέο πολλὸν ἀμείνων.</p>
 <p> </p>
 <p>ὣς φάτο, Πάτροκλος δ' ἀνεχάζετο πολλὸν ὀπίσσω <font color="GREEN">710</font></p>
 <p>μῆνιν ἀλευάμενος ἑκατηβόλου Ἀπόλλωνος.</p>
 <p> </p>
 <p>Ἕκτωρ δ' ἐν Σκαιῇσι πύλῃς ἔχε μώνυχας ἵππους:</p>
 <p>δίζε γὰρ ἠὲ μάχοιτο κατὰ κλόνον αὖτις ἐλάσσας,</p>
 <p>ἦ λαοὺς ἐς τεῖχος ὁμοκλήσειεν ἀλῆναι.</p>
 <p>ταῦτ' ἄρα οἱ φρονέοντι παρίστατο Φοῖβος Ἀπόλλων <font color="GREEN">715</font></p>
 <p>ἀνέρι εἰσάμενος αἰζηῷ τε κρατερῷ τε</p>
 <p>Ἀσίῳ, ὃς μήτρως ἦν Ἕκτορος ἱπποδάμοιο</p>
 <p>αὐτοκασίγνητος Ἑκάβης, υἱὸς δὲ Δύμαντος,</p>
 <p>ὃς Φρυγίῃ ναίεσκε ῥοῇς ἔπι Σαγγαρίοιο:</p>
 <p>τῷ μιν ἐεισάμενος προσέφη Διὸς υἱὸς Ἀπόλλων: <font color="GREEN">720</font></p>
 <p>Ἕκτορ τίπτε μάχης ἀποπαύεαι; οὐδέ τί σε χρή.</p>
 <p>αἴθ' ὅσον ἥσσων εἰμί, τόσον σέο φέρτερος εἴην:</p>
 <p>τώ κε τάχα στυγερῶς πολέμου ἀπερωήσειας.</p>
 <p>ἀλλ' ἄγε Πατρόκλῳ ἔφεπε κρατερώνυχας ἵππους,</p>
 <p>αἴ κέν πώς μιν ἕλῃς, δώῃ δέ τοι εὖχος Ἀπόλλων. <font color="GREEN">725</font></p>
 <p>ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,</p>
 <p>Κεβριόνῃ δ' ἐκέλευσε δαί̈φρονι φαίδιμος Ἕκτωρ</p>
 <p>ἵππους ἐς πόλεμον πεπληγέμεν. αὐτὰρ Ἀπόλλων</p>
 <p>δύσεθ' ὅμιλον ἰών, ἐν δὲ κλόνον Ἀργείοισιν</p>
 <p>ἧκε κακόν, Τρωσὶν δὲ καὶ Ἕκτορι κῦδος ὄπαζεν. <font color="GREEN">730</font></p>
 <p>Ἕκτωρ δ' ἄλλους μὲν Δαναοὺς ἔα οὐδ' ἐνάριζεν:</p>
 <p>αὐτὰρ ὃ Πατρόκλῳ ἔφεπε κρατερώνυχας ἵππους.</p>
 <p>Πάτροκλος δ' ἑτέρωθεν ἀφ' ἵππων ἆλτο χαμᾶζε</p>
 <p>σκαιῇ ἔγχος ἔχων: ἑτέρηφι δὲ λάζετο πέτρον</p>
 <p>μάρμαρον ὀκριόεντα τόν οἱ περὶ χεὶρ ἐκάλυψεν, <font color="GREEN">735</font></p>
 <p>ἧκε δ' ἐρεισάμενος, οὐδὲ δὴν χάζετο φωτός,</p>
 <p>οὐδ' ἁλίωσε βέλος, βάλε δ' Ἕκτορος ἡνιοχῆα</p>
 <p>Κεβριόνην νόθον υἱὸν ἀγακλῆος Πριάμοιο</p>
 <p>ἵππων ἡνί' ἔχοντα μετώπιον ὀξέϊ λᾶϊ.</p>
 <p>ἀμφοτέρας δ' ὀφρῦς σύνελεν λίθος, οὐδέ οἱ ἔσχεν <font color="GREEN">740</font></p>
 <p>ὀστέον, ὀφθαλμοὶ δὲ χαμαὶ πέσον ἐν κονίῃσιν</p>
 <p>αὐτοῦ πρόσθε ποδῶν: ὃ δ' ἄρ' ἀρνευτῆρι ἐοικὼς</p>
 <p>κάππεσ' ἀπ' εὐεργέος δίφρου, λίπε δ' ὀστέα θυμός.</p>
 <p>τὸν δ' ἐπικερτομέων προσέφης Πατρόκλεες ἱππεῦ:</p>
 <p>ὢ πόποι ἦ μάλ' ἐλαφρὸς ἀνήρ, ὡς ῥεῖα κυβιστᾷ. <font color="GREEN">745</font></p>
 <p>εἰ δή που καὶ πόντῳ ἐν ἰχθυόεντι γένοιτο,</p>
 <p>πολλοὺς ἂν κορέσειεν ἀνὴρ ὅδε τήθεα διφῶν</p>
 <p>νηὸς ἀποθρῴσκων, εἰ καὶ δυσπέμφελος εἴη,</p>
 <p>ὡς νῦν ἐν πεδίῳ ἐξ ἵππων ῥεῖα κυβιστᾷ.</p>
 <p>ἦ ῥα καὶ ἐν Τρώεσσι κυβιστητῆρες ἔασιν. <font color="GREEN">750</font></p>
 <p>ὣς εἰπὼν ἐπὶ Κεβριόνῃ ἥρωϊ βεβήκει</p>
 <p>οἶμα λέοντος ἔχων, ὅς τε σταθμοὺς κεραί̈ζων</p>
 <p>ἔβλητο πρὸς στῆθος, ἑή τέ μιν ὤλεσεν ἀλκή:</p>
 <p>ὣς ἐπὶ Κεβριόνῃ Πατρόκλεες ἆλσο μεμαώς.</p>
 <p>Ἕκτωρ δ' αὖθ' ἑτέρωθεν ἀφ' ἵππων ἆλτο χαμᾶζε. <font color="GREEN">755</font></p>
 <p>τὼ περὶ Κεβριόναο λέονθ' ὣς δηρινθήτην,</p>
 <p>ὥ τ' ὄρεος κορυφῇσι περὶ κταμένης ἐλάφοιο</p>
 <p>ἄμφω πεινάοντε μέγα φρονέοντε μάχεσθον:</p>
 <p>ὣς περὶ Κεβριόναο δύω μήστωρες ἀϋτῆς</p>
 <p>Πάτροκλός τε Μενοιτιάδης καὶ φαίδιμος Ἕκτωρ <font color="GREEN">760</font></p>
 <p>ἵεντ' ἀλλήλων ταμέειν χρόα νηλέϊ χαλκῷ.</p>
 <p>Ἕκτωρ μὲν κεφαλῆφιν ἐπεὶ λάβεν οὐχὶ μεθίει:</p>
 <p>Πάτροκλος δ' ἑτέρωθεν ἔχεν ποδός: οἳ δὲ δὴ ἄλλοι</p>
 <p>Τρῶες καὶ Δαναοὶ σύναγον κρατερὴν ὑσμίνην.</p>
 <p> </p>
 <p>ὡς δ' Εὖρός τε Νότος τ' ἐριδαίνετον ἀλλήλοιιν <font color="GREEN">765</font></p>
 <p>οὔρεος ἐν βήσσῃς βαθέην πελεμιζέμεν ὕλην</p>
 <p>φηγόν τε μελίην τε τανύφλοιόν τε κράνειαν,</p>
 <p>αἵ τε πρὸς ἀλλήλας ἔβαλον τανυήκεας ὄζους</p>
 <p>ἠχῇ θεσπεσίῃ, πάταγος δέ τε ἀγνυμενάων,</p>
 <p>ὣς Τρῶες καὶ Ἀχαιοὶ ἐπ' ἀλλήλοισι θορόντες <font color="GREEN">770</font></p>
 <p>δῄουν, οὐδ' ἕτεροι μνώοντ' ὀλοοῖο φόβοιο.</p>
 <p>πολλὰ δὲ Κεβριόνην ἀμφ' ὀξέα δοῦρα πεπήγει</p>
 <p>ἰοί τε πτερόεντες ἀπὸ νευρῆφι θορόντες,</p>
 <p>πολλὰ δὲ χερμάδια μεγάλ' ἀσπίδας ἐστυφέλιξαν</p>
 <p>μαρναμένων ἀμφ' αὐτόν: ὃ δ' ἐν στροφάλιγγι κονίης <font color="GREEN">775</font></p>
 <p>κεῖτο μέγας μεγαλωστί, λελασμένος ἱπποσυνάων.</p>
 <p>ὄφρα μὲν Ἠέλιος μέσον οὐρανὸν ἀμφιβεβήκει,</p>
 <p>τόφρα μάλ' ἀμφοτέρων βέλε' ἥπτετο, πῖπτε δὲ λαός:</p>
 <p>ἦμος δ' Ἠέλιος μετενίσετο βουλυτὸν δέ,</p>
 <p>καὶ τότε δή ῥ' ὑπὲρ αἶσαν Ἀχαιοὶ φέρτεροι ἦσαν. <font color="GREEN">780</font></p>
 <p>ἐκ μὲν Κεβριόνην βελέων ἥρωα ἔρυσσαν</p>
 <p>Τρώων ἐξ ἐνοπῆς, καὶ ἀπ' ὤμων τεύχε' ἕλοντο,</p>
 <p>Πάτροκλος δὲ Τρωσὶ κακὰ φρονέων ἐνόρουσε.</p>
 <p>τρὶς μὲν ἔπειτ' ἐπόρουσε θοῷ ἀτάλαντος Ἄρηϊ</p>
 <p>σμερδαλέα ἰάχων, τρὶς δ' ἐννέα φῶτας ἔπεφνεν. <font color="GREEN">785</font></p>
 <p>ἀλλ' ὅτε δὴ τὸ τέταρτον ἐπέσσυτο δαίμονι ἶσος,</p>
 <p>ἔνθ' ἄρα τοι Πάτροκλε φάνη βιότοιο τελευτή:</p>
 <p>ἤντετο γάρ τοι Φοῖβος ἐνὶ κρατερῇ ὑσμίνῃ</p>
 <p>δεινός: ὃ μὲν τὸν ἰόντα κατὰ κλόνον οὐκ ἐνόησεν,</p>
 <p>ἠέρι γὰρ πολλῇ κεκαλυμμένος ἀντεβόλησε: <font color="GREEN">790</font></p>
 <p>στῆ δ' ὄπιθεν, πλῆξεν δὲ μετάφρενον εὐρέε τ' ὤμω</p>
 <p>χειρὶ καταπρηνεῖ, στρεφεδίνηθεν δέ οἱ ὄσσε.</p>
 <p>τοῦ δ' ἀπὸ μὲν κρατὸς κυνέην βάλε Φοῖβος Ἀπόλλων:</p>
 <p>ἣ δὲ κυλινδομένη καναχὴν ἔχε ποσσὶν ὑφ' ἵππων</p>
 <p>αὐλῶπις τρυφάλεια, μιάνθησαν δὲ ἔθειραι <font color="GREEN">795</font></p>
 <p>αἵματι καὶ κονίῃσι: πάρος γε μὲν οὐ θέμις ἦεν</p>
 <p>ἱππόκομον πήληκα μιαίνεσθαι κονίῃσιν,</p>
 <p>ἀλλ' ἀνδρὸς θείοιο κάρη χαρίεν τε μέτωπον</p>
 <p>ῥύετ' Ἀχιλλῆος: τότε δὲ Ζεὺς Ἕκτορι δῶκεν</p>
 <p>ᾗ κεφαλῇ φορέειν, σχεδόθεν δέ οἱ ἦεν ὄλεθρος. <font color="GREEN">800</font></p>
 <p>πᾶν δέ οἱ ἐν χείρεσσιν ἄγη δολιχόσκιον ἔγχος</p>
 <p>βριθὺ μέγα στιβαρὸν κεκορυθμένον: αὐτὰρ ἀπ' ὤμων</p>
 <p>ἀσπὶς σὺν τελαμῶνι χαμαὶ πέσε τερμιόεσσα.</p>
 <p>λῦσε δέ οἱ θώρηκα ἄναξ Διὸς υἱὸς Ἀπόλλων.</p>
 <p>τὸν δ' ἄτη φρένας εἷλε, λύθεν δ' ὑπὸ φαίδιμα γυῖα, <font color="GREEN">805</font></p>
 <p>στῆ δὲ ταφών: ὄπιθεν δὲ μετάφρενον ὀξέϊ δουρὶ</p>
 <p>ὤμων μεσσηγὺς σχεδόθεν βάλε Δάρδανος ἀνὴρ</p>
 <p>Πανθοί̈δης Εὔφορβος, ὃς ἡλικίην ἐκέκαστο</p>
 <p>ἔγχεί̈ θ' ἱπποσύνῃ τε πόδεσσί τε καρπαλίμοισι:</p>
 <p>καὶ γὰρ δὴ τότε φῶτας ἐείκοσι βῆσεν ἀφ' ἵππων <font color="GREEN">810</font></p>
 <p>πρῶτ' ἐλθὼν σὺν ὄχεσφι διδασκόμενος πολέμοιο:</p>
 <p>ὅς τοι πρῶτος ἐφῆκε βέλος Πατρόκλεες ἱππεῦ</p>
 <p>οὐδὲ δάμασσ': ὃ μὲν αὖτις ἀνέδραμε, μίκτο δ' ὁμίλῳ,</p>
 <p>ἐκ χροὸς ἁρπάξας δόρυ μείλινον, οὐδ' ὑπέμεινε</p>
 <p>Πάτροκλον γυμνόν περ ἐόντ' ἐν δηϊοτῆτι. <font color="GREEN">815</font></p>
 <p>Πάτροκλος δὲ θεοῦ πληγῇ καὶ δουρὶ δαμασθεὶς</p>
 <p>ἂψ ἑτάρων εἰς ἔθνος ἐχάζετο κῆρ' ἀλεείνων.</p>
 <p>Ἕκτωρ δ' ὡς εἶδεν Πατροκλῆα μεγάθυμον</p>
 <p>ἂψ ἀναχαζόμενον βεβλημένον ὀξέϊ χαλκῷ,</p>
 <p>ἀγχίμολόν ῥά οἱ ἦλθε κατὰ στίχας, οὖτα δὲ δουρὶ <font color="GREEN">820</font></p>
 <p>νείατον ἐς κενεῶνα, διὰ πρὸ δὲ χαλκὸν ἔλασσε:</p>
 <p>δούπησεν δὲ πεσών, μέγα δ' ἤκαχε λαὸν Ἀχαιῶν:</p>
 <p>ὡς δ' ὅτε σῦν ἀκάμαντα λέων ἐβιήσατο χάρμῃ,</p>
 <p>ὥ τ' ὄρεος κορυφῇσι μέγα φρονέοντε μάχεσθον</p>
 <p>πίδακος ἀμφ' ὀλίγης: ἐθέλουσι δὲ πιέμεν ἄμφω: <font color="GREEN">825</font></p>
 <p>πολλὰ δέ τ' ἀσθμαίνοντα λέων ἐδάμασσε βίηφιν:</p>
 <p>ὣς πολέας πεφνόντα Μενοιτίου ἄλκιμον υἱὸν</p>
 <p>Ἕκτωρ Πριαμίδης σχεδὸν ἔγχεϊ θυμὸν ἀπηύρα,</p>
 <p>καί οἱ ἐπευχόμενος ἔπεα πτερόεντα προσηύδα:</p>
 <p>Πάτροκλ' ἦ που ἔφησθα πόλιν κεραϊξέμεν ἁμήν, <font color="GREEN">830</font></p>
 <p>Τρωϊάδας δὲ γυναῖκας ἐλεύθερον ἦμαρ ἀπούρας</p>
 <p>ἄξειν ἐν νήεσσι φίλην ἐς πατρίδα γαῖαν</p>
 <p>νήπιε: τάων δὲ πρόσθ' Ἕκτορος ὠκέες ἵπποι</p>
 <p>ποσσὶν ὀρωρέχαται πολεμίζειν: ἔγχεϊ δ' αὐτὸς</p>
 <p>Τρωσὶ φιλοπτολέμοισι μεταπρέπω, ὅ σφιν ἀμύνω <font color="GREEN">835</font></p>
 <p>ἦμαρ ἀναγκαῖον: σὲ δέ τ' ἐνθάδε γῦπες ἔδονται.</p>
 <p>ἆ δείλ', οὐδέ τοι ἐσθλὸς ἐὼν χραίσμησεν Ἀχιλλεύς,</p>
 <p>ὅς πού τοι μάλα πολλὰ μένων ἐπετέλλετ' ἰόντι:</p>
 <p>μή μοι πρὶν ἰέναι Πατρόκλεες ἱπποκέλευθε</p>
 <p>νῆας ἔπι γλαφυρὰς πρὶν Ἕκτορος ἀνδροφόνοιο <font color="GREEN">840</font></p>
 <p>αἱματόεντα χιτῶνα περὶ στήθεσσι δαί̈ξαι.</p>
 <p>ὥς πού σε προσέφη, σοὶ δὲ φρένας ἄφρονι πεῖθε.</p>
 <p> </p>
 <p>τὸν δ' ὀλιγοδρανέων προσέφης Πατρόκλεες ἱππεῦ:</p>
 <p>ἤδη νῦν Ἕκτορ μεγάλ' εὔχεο: σοὶ γὰρ ἔδωκε</p>
 <p>νίκην Ζεὺς Κρονίδης καὶ Ἀπόλλων, οἵ με δάμασσαν <font color="GREEN">845</font></p>
 <p>ῥηιδίως: αὐτοὶ γὰρ ἀπ' ὤμων τεύχε' ἕλοντο.</p>
 <p>τοιοῦτοι δ' εἴ πέρ μοι ἐείκοσιν ἀντεβόλησαν,</p>
 <p>πάντές κ' αὐτόθ' ὄλοντο ἐμῷ ὑπὸ δουρὶ δαμέντες.</p>
 <p>ἀλλά με μοῖρ' ὀλοὴ καὶ Λητοῦς ἔκτανεν υἱός,</p>
 <p>ἀνδρῶν δ' Εὔφορβος: σὺ δέ με τρίτος ἐξεναρίζεις. <font color="GREEN">850</font></p>
 <p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:</p>
 <p>οὔ θην οὐδ' αὐτὸς δηρὸν βέῃ, ἀλλά τοι ἤδη</p>
 <p>ἄγχι παρέστηκεν θάνατος καὶ μοῖρα κραταιὴ</p>
 <p>χερσὶ δαμέντ' Ἀχιλῆος ἀμύμονος Αἰακίδαο.</p>
 <p> </p>
 <p>ὣς ἄρα μιν εἰπόντα τέλος θανάτοιο κάλυψε: <font color="GREEN">855</font></p>
 <p>ψυχὴ δ' ἐκ ῥεθέων πταμένη Ἄϊδος δὲ βεβήκει</p>
 <p>ὃν πότμον γοόωσα λιποῦσ' ἀνδροτῆτα καὶ ἥβην.</p>
 <p>τὸν καὶ τεθνηῶτα προσηύδα φαίδιμος Ἕκτωρ:</p>
 <p>Πατρόκλεις τί νύ μοι μαντεύεαι αἰπὺν ὄλεθρον;</p>
 <p>τίς δ' οἶδ' εἴ κ' Ἀχιλεὺς Θέτιδος πάϊς ἠϋκόμοιο <font color="GREEN">860</font></p>
 <p>φθήῃ ἐμῷ ὑπὸ δουρὶ τυπεὶς ἀπὸ θυμὸν ὀλέσσαι;</p>
 <p> </p>
 <p>ὣς ἄρα φωνήσας δόρυ χάλκεον ἐξ ὠτειλῆς</p>
 <p>εἴρυσε λὰξ προσβάς, τὸν δ' ὕπτιον ὦσ' ἀπὸ δουρός.</p>
 <p>αὐτίκα δὲ ξὺν δουρὶ μετ' Αὐτομέδοντα βεβήκει</p>
 <p>ἀντίθεον θεράποντα ποδώκεος Αἰακίδαο: <font color="GREEN">865</font></p>
 <p>ἵετο γὰρ βαλέειν: τὸν δ' ἔκφερον ὠκέες ἵπποι</p>
 <p>ἄμβροτοι, οὓς Πηλῆϊ θεοὶ δόσαν ἀγλαὰ δῶρα.</p>
 
 
 <p></p><hr>
 <center>
 <a href="ili17.htm">Next: Book 17</a></center>
 </body>