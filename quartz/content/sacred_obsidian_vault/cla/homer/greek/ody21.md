<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody20.htm">English</a> 
 <a href="ody20.htm">Previous</a> 
 <a href="ody22.htm">Next</a> 
 </center>
 <hr>
 
 
 <h1 align="CENTER">The Odyssey, Book 21</h1>
 <p>τῇ δ' ἄρ' ἐπὶ φρεσὶ θῆκε θεὰ γλαυκῶπις Ἀθήνη,</p>
 <p>κούρῃ Ἰκαρίοιο, περίφρονι Πηνελοπείῃ,</p>
 <p>τόξον μνηστήρεσσι θέμεν πολιόν τε σίδηρον</p>
 <p>ἐν μεγάροις Ὀδυσῆος, ἀέθλια καὶ φόνου ἀρχήν.</p>
 <p>κλίμακα δ' ὑψηλὴν προσεβήσετο οἷο δόμοιο, <font color="GREEN">5</font></p>
 <p>εἵλετο δὲ κληῖ̈δ' εὐκαμπέα χειρὶ παχείῃ</p>
 <p>καλὴν χαλκείην: κώπη δ' ἐλέφαντος ἐπῆεν.</p>
 <p>βῆ δ' ἴμεναι θάλαμόνδε σὺν ἀμφιπόλοισι γυναιξὶν</p>
 <p>ἔσχατον: ἔνθα δέ οἱ κειμήλια κεῖτο ἄνακτος,</p>
 <p>χαλκός τε χρυσός τε πολύκμητός τε σίδηρος. <font color="GREEN">10</font></p>
 <p>ἔνθα δὲ τόξον κεῖτο παλίντονον ἠδὲ φαρέτρη</p>
 <p>ἰοδόκος, πολλοὶ δ' ἔνεσαν στονόεντες ὀϊστοί,</p>
 <p>δῶρα τά οἱ ξεῖνος Λακεδαίμονι δῶκε τυχήσας</p>
 <p>Ἴφιτος Εὐρυτίδης, ἐπιείκελος ἀθανάτοισι.</p>
 <p>τὼ δ' ἐν Μεσσήνῃ ξυμβλήτην ἀλλήλοιϊν <font color="GREEN">15</font></p>
 <p>οἴκῳ ἐν Ὀρτιλόχοιο δαί̈φρονος. ἦ τοι Ὀδυσσεὺς</p>
 <p>ἦλθε μετὰ χρεῖος, τό ῥά οἱ πᾶς δῆμος ὄφελλε:</p>
 <p>μῆλα γὰρ ἐξ Ἰθάκης Μεσσήνιοι ἄνδρες ἄειραν</p>
 <p>νηυσὶ πολυκλήϊσι τριηκόσι' ἠδὲ νομῆας.</p>
 <p>τῶν ἕνεκ' ἐξεσίην πολλὴν ὁδὸν ἦλθεν Ὀδυσσεὺς <font color="GREEN">20</font></p>
 <p>παιδνὸς ἐών: πρὸ γὰρ ἧκε πατὴρ ἄλλοι τε γέροντες.</p>
 <p>Ἴφιτος αὖθ' ἵππους διζήμενος, αἵ οἱ ὄλοντο</p>
 <p>δώδεκα θήλειαι, ὑπὸ δ' ἡμίονοι ταλαεργοί:</p>
 <p>αἳ δή οἱ καὶ ἔπειτα φόνος καὶ μοῖρα γένοντο,</p>
 <p>ἐπεὶ δὴ Διὸς υἱὸν ἀφίκετο καρτερόθυμον, <font color="GREEN">25</font></p>
 <p>φῶθ' Ἡρακλῆα, μεγάλων ἐπιίστορα ἔργων,</p>
 <p>ὅς μιν ξεῖνον ἐόντα κατέκτανεν ᾧ ἐνὶ οἴκῳ,</p>
 <p>σχέτλιος, οὐδὲ θεῶν ὄπιν ᾐδέσατ' οὐδὲ τράπεζαν,</p>
 <p>τὴν ἥν οἱ παρέθηκεν: ἔπειτα δὲ πέφνε καὶ αὐτόν,</p>
 <p>ἵππους δ' αὐτὸς ἔχε κρατερώνυχας ἐν μεγάροισι. <font color="GREEN">30</font></p>
 <p>τὰς ἐρέων Ὀδυσῆϊ συνήντετο, δῶκε δὲ τόξον,</p>
 <p>τὸ πρὶν μέν ῥ' ἐφόρει μέγας Εὔρυτος, αὐτὰρ ὁ παιδὶ</p>
 <p>κάλλιπ' ἀποθνῄσκων ἐν δώμασιν ὑψηλοῖσι.</p>
 <p>τῷ δ' Ὀδυσεὺς ξίφος ὀξὺ καὶ ἄλκιμον ἔγχος ἔδωκεν,</p>
 <p>ἀρχὴν ξεινοσύνης προσκηδέος: οὐδὲ τραπέζῃ <font color="GREEN">35</font></p>
 <p>γνώτην ἀλλήλων: πρὶν γὰρ Διὸς υἱὸς ἔπεφνεν</p>
 <p>Ἴφιτον Εὐρυτίδην, ἐπιείκελον ἀθανάτοισιν,</p>
 <p>ὅς οἱ τόξον ἔδωκε. τὸ δ' οὔ ποτε δῖος Ὀδυσσεὺς</p>
 <p>ἐρχόμενος πόλεμόνδε μελαινάων ἐπὶ νηῶν</p>
 <p>ᾑρεῖτ', ἀλλ' αὐτοῦ μνῆμα ξείνοιο φίλοιο <font color="GREEN">40</font></p>
 <p>κέσκετ' ἐνὶ μεγάροισι, φόρει δέ μιν ἧς ἐπὶ γαίης.</p>
 <p>ἡ δ' ὅτε δὴ θάλαμον τὸν ἀφίκετο δῖα γυναικῶν</p>
 <p>οὐδόν τε δρύϊνον προσεβήσετο, τόν ποτε τέκτων</p>
 <p>ξέσσεν ἐπισταμένως καὶ ἐπὶ στάθμην ἴθυνεν,</p>
 <p>ἐν δὲ σταθμοὺς ἄρσε, θύρας δ' ἐπέθηκε φαεινάς, <font color="GREEN">45</font></p>
 <p>αὐτίκ' ἄρ' ἥ γ' ἱμάντα θοῶς ἀπέλυσε κορώνης,</p>
 <p>ἐν δὲ κληῖ̈δ' ἧκε, θυρέων δ' ἀνέκοπτεν ὀχῆας</p>
 <p>ἄντα τιτυσκομένη: τὰ δ' ἀνέβραχεν ἠύ̈τε ταῦρος</p>
 <p>βοσκόμενος λειμῶνι: τόσ' ἔβραχε καλὰ θύρετρα</p>
 <p>πληγέντα κληί̈δι, πετάσθησαν δέ οἱ ὦκα. <font color="GREEN">50</font></p>
 <p>ἡ δ' ἄρ' ἐφ' ὑψηλῆς σανίδος βῆ: ἔνθα δὲ χηλοὶ</p>
 <p>ἕστασαν, ἐν δ' ἄρα τῇσι θυώδεα εἵματ' ἔκειτο.</p>
 <p>ἔνθεν ὀρεξαμένη ἀπὸ πασσάλου αἴνυτο τόξον</p>
 <p>αὐτῷ γωρυτῷ, ὅς οἱ περίκειτο φαεινός.</p>
 <p>ἑζομένη δὲ κατ' αὖθι, φίλοις ἐπὶ γούνασι θεῖσα, <font color="GREEN">55</font></p>
 <p>κλαῖε μάλα λιγέως, ἐκ δ' ᾕρεε τόξον ἄνακτος.</p>
 <p>ἡ δ' ἐπεὶ οὖν τάρφθη πολυδακρύτοιο γόοιο,</p>
 <p>βῆ ῥ' ἴμεναι μέγαρόνδε μετὰ μνηστῆρας ἀγαυοὺς</p>
 <p>τόξον ἔχουσ' ἐν χειρὶ παλίντονον ἠδὲ φαρέτρην</p>
 <p>ἰοδόκον: πολλοὶ δ' ἔνεσαν στονόεντες ὀϊστοί. <font color="GREEN">60</font></p>
 <p>τῇ δ' ἄρ' ἅμ' ἀμφίπολοι φέρον ὄγκιον, ἔνθα σίδηρος</p>
 <p>κεῖτο πολὺς καὶ χαλκός, ἀέθλια τοῖο ἄνακτος.</p>
 <p>ἡ δ' ὅτε δὴ μνηστῆρας ἀφίκετο δῖα γυναικῶν,</p>
 <p>στῆ ῥα παρὰ σταθμὸν τέγεος πύκα ποιητοῖο,</p>
 <p>ἄντα παρειάων σχομένη λιπαρὰ κρήδεμνα. <font color="GREEN">65</font></p>
 <p>ἀμφίπολος δ' ἄρα οἱ κεδνὴ ἑκάτερθε παρέστη.</p>
 <p>αὐτίκα δὲ μνηστῆρσι μετηύδα καὶ φάτο μῦθον:</p>
 <p> </p>
 <p>"κέκλυτέ μευ, μνηστῆρες ἀγήνορες, οἳ τόδε δῶμα</p>
 <p>ἐχράετ' ἐσθιέμεν καὶ πινέμεν ἐμμενὲς αἰεὶ</p>
 <p>ἀνδρὸς ἀποιχομένοιο πολὺν χρόνον: οὐδέ τιν' ἄλλην <font color="GREEN">70</font></p>
 <p>μύθου ποιήσασθαι ἐπισχεσίην ἐδύνασθε,</p>
 <p>ἀλλ' ἐμὲ ἱέμενοι γῆμαι θέσθαι τε γυναῖκα.</p>
 <p>ἀλλ' ἄγετε, μνηστῆρες, ἐπεὶ τόδε φαίνετ' ἄεθλον.</p>
 <p>θήσω γὰρ μέγα τόξον Ὀδυσσῆος θείοιο:</p>
 <p>ὃς δέ κε ῥηί̈τατ' ἐντανύσῃ βιὸν ἐν παλάμῃσι <font color="GREEN">75</font></p>
 <p>καὶ διοϊστεύσῃ πελέκεων δυοκαίδεκα πάντων,</p>
 <p>τῷ κεν ἅμ' ἑσποίμην, νοσφισσαμένη τόδε δῶμα</p>
 <p>κουρίδιον, μάλα καλόν, ἐνίπλειον βιότοιο,</p>
 <p>τοῦ ποτὲ μεμνήσεσθαι ὀί̈ομαι ἔν περ ὀνείρῳ."</p>
 <p> </p>
 <p>ὣς φάτο, καί ῥ' Εὔμαιον ἀνώγει, δῖον ὑφορβόν, <font color="GREEN">80</font></p>
 <p>τόξον μνηστήρεσσι θέμεν πολιόν τε σίδηρον.</p>
 <p>δακρύσας δ' Εὔμαιος ἐδέξατο καὶ κατέθηκε:</p>
 <p>κλαῖε δὲ βουκόλος ἄλλοθ', ἐπεὶ ἴδε τόξον ἄνακτος.</p>
 <p>Ἀντίνοος δ' ἐνένιπεν ἔπος τ' ἔφατ' ἔκ τ' ὀνόμαζε:</p>
 <p> </p>
 <p>"νήπιοι ἀγροιῶται, ἐφημέρια φρονέοντες, <font color="GREEN">85</font></p>
 <p>ἆ δειλώ, τί νυ δάκρυ κατείβετον ἠδὲ γυναικὶ</p>
 <p>θυμὸν ἐνὶ στήθεσσιν ὀρίνετον; ᾗ τε καὶ ἄλλως</p>
 <p>κεῖται ἐν ἄλγεσι θυμός, ἐπεὶ φίλον ὤλεσ' ἀκοίτην.</p>
 <p>ἀλλ' ἀκέων δαίνυσθε καθήμενοι, ἠὲ θύραζε</p>
 <p>κλαίετον ἐξελθόντε, κατ' αὐτόθι τόξα λιπόντε, <font color="GREEN">90</font></p>
 <p>μνηστήρεσσιν ἄεθλον ἀάατον: οὐ γὰρ ὀί̈ω</p>
 <p>ῥηϊδίως τόδε τόξον ἐύ̈ξοον ἐντανύεσθαι.</p>
 <p>οὐ γάρ τις μέτα τοῖος ἀνὴρ ἐν τοίσδεσι πᾶσιν</p>
 <p>οἷος Ὀδυσσεὺς ἔσκεν: ἐγὼ δέ μιν αὐτὸς ὄπωπα,</p>
 <p>καὶ γὰρ μνήμων εἰμί, πάϊς δ' ἔτι νήπιος ἦα." <font color="GREEN">95</font></p>
 <p> </p>
 <p>ὣς φάτο, τῷ δ' ἄρα θυμὸς ἐνὶ στήθεσσιν ἐώλπει</p>
 <p>νευρὴν ἐντανύσειν διοϊστεύσειν τε σιδήρου.</p>
 <p>ἦ τοι ὀϊστοῦ γε πρῶτος γεύσεσθαι ἔμελλεν</p>
 <p>ἐκ χειρῶν Ὀδυσῆος ἀμύμονος, ὃν τότ' ἀτίμα</p>
 <p>ἥμενος ἐν μεγάροις, ἐπὶ δ' ὤρνυε πάντας ἑταίρους. <font color="GREEN">100</font></p>
 <p> </p>
 <p>τοῖσι δὲ καὶ μετέειφ' ἱερὴ ἲς Τηλεμάχοιο:</p>
 <p>"ὢ πόποι, ἦ μάλα με Ζεὺς ἄφρονα θῆκε Κρονίων:</p>
 <p>μήτηρ μέν μοί φησι φίλη, πινυτή περ ἐοῦσα,</p>
 <p>ἄλλῳ ἅμ' ἕψεσθαι νοσφισσαμένη τόδε δῶμα:</p>
 <p>αὐτὰρ ἐγὼ γελόω καὶ τέρπομαι ἄφρονι θυμῷ. <font color="GREEN">105</font></p>
 <p>ἀλλ' ἄγετε, μνηστῆρες, ἐπεὶ τόδε φαίνετ' ἄεθλον,</p>
 <p>οἵη νῦν οὐκ ἔστι γυνὴ κατ' Ἀχαιί̈δα γαῖαν,</p>
 <p>οὔτε Πύλου ἱερῆς οὔτ' Ἄργεος οὔτε Μυκήνης:</p>
 <p>οὔτ' αὐτῆς Ἰθάκης οὔτ' ἠπείροιο μελαίνης:</p>
 <p>καὶ δ' αὐτοὶ τόδε γ' ἴστε: τί με χρὴ μητέρος αἴνου; <font color="GREEN">110</font></p>
 <p>ἀλλ' ἄγε μὴ μύνῃσι παρέλκετε μηδ' ἔτι τόξου</p>
 <p>δηρὸν ἀποτρωπᾶσθε τανυστύος, ὄφρα ἴδωμεν.</p>
 <p>καὶ δέ κεν αὐτὸς ἐγὼ τοῦ τόξου πειρησαίμην:</p>
 <p>εἰ δέ κεν ἐντανύσω διοϊστεύσω τε σιδήρου,</p>
 <p>οὔ κέ μοι ἀχνυμένῳ τάδε δώματα πότνια μήτηρ <font color="GREEN">115</font></p>
 <p>λείποι ἅμ' ἄλλῳ ἰοῦσ', ὅτ' ἐγὼ κατόπισθε λιποίμην</p>
 <p>οἷός τ' ἤδη πατρὸς ἀέθλια κάλ' ἀνελέσθαι."</p>
 <p> </p>
 <p>ἦ καὶ ἀπ' ὤμοιϊν χλαῖναν θέτο φοινικόεσσαν</p>
 <p>ὀρθὸς ἀναί̈ξας, ἀπὸ δὲ ξίφος ὀξὺ θέτ' ὤμων.</p>
 <p>πρῶτον μὲν πελέκεας στῆσεν, διὰ τάφρον ὀρύξας <font color="GREEN">120</font></p>
 <p>πᾶσι μίαν μακρήν, καὶ ἐπὶ στάθμην ἴθυνεν,</p>
 <p>ἀμφὶ δὲ γαῖαν ἔναξε: τάφος δ' ἕλε πάντας ἰδόντας,</p>
 <p>ὡς εὐκόσμως στῆσε: πάρος δ' οὐ πώ ποτ' ὀπώπει.</p>
 <p>στῆ δ' ἄρ' ἐπ' οὐδὸν ἰὼν καὶ τόξου πειρήτιζε.</p>
 <p>τρὶς μέν μιν πελέμιξεν ἐρύσσεσθαι μενεαίνων, <font color="GREEN">125</font></p>
 <p>τρὶς δὲ μεθῆκε βίης, ἐπιελπόμενος τό γε θυμῷ,</p>
 <p>νευρὴν ἐντανύειν διοϊστεύσειν τε σιδήρου.</p>
 <p>καί νύ κε δή ῥ' ἐτάνυσσε βίῃ τὸ τέταρτον ἀνέλκων,</p>
 <p>?λλ' Ὀδυσεὺς ἀνένευε καὶ ἔσχεθεν ἱέμενόν περ.</p>
 <p>τοῖς δ' αὖτις μετέειφ' ἱερὴ ἲς Τηλεμάχοιο: <font color="GREEN">130</font></p>
 <p> </p>
 <p>"ὢ πόποι, ἦ καὶ ἔπειτα κακός τ' ἔσομαι καὶ ἄκικυς,</p>
 <p>ἠὲ νεώτερός εἰμι καὶ οὔ πω χερσὶ πέποιθα</p>
 <p>ἄνδρ' ἀπαμύνασθαι, ὅτε τις πρότερος χαλεπήνῃ.</p>
 <p>ἀλλ' ἄγεθ', οἵ περ ἐμεῖο βίῃ προφερέστεροί ἐστε,</p>
 <p>τόξου πειρήσασθε, καὶ ἐκτελέωμεν ἄεθλον." <font color="GREEN">135</font></p>
 <p> </p>
 <p>ὣς εἰπὼν τόξον μὲν ἀπὸ ἕο θῆκε χαμᾶζε,</p>
 <p>κλίνας κολλητῇσιν ἐϋξέστῃς σανίδεσσιν,</p>
 <p>αὐτοῦ δ' ὠκὺ βέλος καλῇ προσέκλινε κορώνῃ,</p>
 <p>ἂψ δ' αὖτις κατ' ἄρ' ἕζετ' ἐπὶ θρόνου ἔνθεν ἀνέστη.</p>
 <p> </p>
 <p>τοῖσιν δ' Ἀντίνοος μετέφη, Εὐπείθεος υἱός: <font color="GREEN">140</font></p>
 <p>"ὄρνυσθ' ἑξείης ἐπιδέξια πάντες ἑταῖροι,</p>
 <p>ἀρξάμενοι τοῦ χώρου ὅθεν τέ περ οἰνοχοεύει."</p>
 <p> </p>
 <p>ὣς ἔφατ' Ἀντίνοος, τοῖσιν δ' ἐπιήνδανε μῦθος.</p>
 <p>Λειώδης δὲ πρῶτος ἀνίστατο, Οἴνοπος υἱός,</p>
 <p>ὅ σφι θυοσκόος ἔσκε, παρὰ κρητῆρα δὲ καλὸν <font color="GREEN">145</font></p>
 <p>ἷζε μυχοίτατος αἰέν: ἀτασθαλίαι δέ οἱ οἴῳ</p>
 <p>ἐχθραὶ ἔσαν, πᾶσιν δὲ νεμέσσα μνηστήρεσσιν:</p>
 <p>ὅς ῥα τότε πρῶτος τόξον λάβε καὶ βέλος ὠκύ.</p>
 <p>στῆ δ' ἄρ' ἐπ' οὐδὸν ἰὼν καὶ τόξου πειρήτιζεν,</p>
 <p>οὐδέ μιν ἐντάνυσε: πρὶν γὰρ κάμε χεῖρας ἀνέλκων <font color="GREEN">150</font></p>
 <p>ἀτρίπτους ἁπαλάς: μετὰ δὲ μνηστῆρσιν ἔειπεν:</p>
 <p> </p>
 <p>"ὦ φίλοι, οὐ μὲν ἐγὼ τανύω, λαβέτω δὲ καὶ ἄλλος.</p>
 <p>πολλοὺς γὰρ τόδε τόξον ἀριστῆας κεκαδήσει</p>
 <p>θυμοῦ καὶ ψυχῆς, ἐπεὶ ἦ πολὺ φέρτερόν ἐστι</p>
 <p>τεθνάμεν ἢ ζώοντας ἁμαρτεῖν, οὗθ' ἕνεκ' αἰεὶ <font color="GREEN">155</font></p>
 <p>ἐνθάδ' ὁμιλέομεν, ποτιδέγμενοι ἤματα πάντα.</p>
 <p>νῦν μέν τις καὶ ἔλπετ' ἐνὶ φρεσὶν ἠδὲ μενοινᾷ</p>
 <p>γῆμαι Πηνελόπειαν, Ὀδυσσῆος παράκοιτιν.</p>
 <p>αὐτὰρ ἐπὴν τόξου πειρήσεται ἠδὲ ἴδηται,</p>
 <p>ἄλλην δή τιν' ἔπειτα Ἀχαιϊάδων εὐπέπλων <font color="GREEN">160</font></p>
 <p>μνάσθω ἐέδνοισιν διζήμενος: ἡ δέ κ' ἔπειτα</p>
 <p>γήμαιθ' ὅς κε πλεῖστα πόροι καὶ μόρσιμος ἔλθοι."</p>
 <p>ὣς ἄρ' ἐφώνησεν καὶ ἀπὸ ἕο τόξον ἔθηκε,</p>
 <p>κλίνας κολλητῇσιν ἐϋξέστῃς σανίδεσσιν,</p>
 <p>αὐτοῦ δ' ὠκὺ βέλος καλῇ προσέκλινε κορώνῃ, <font color="GREEN">165</font></p>
 <p>ἂψ δ' αὖτις κατ' ἄρ ἕζετ' ἐπὶ θρόνου ἔνθεν ἀνέστη.</p>
 <p>Ἀντίνοος δ' ἐνένιπεν ἔπος τ' ἔφατ' ἔκ τ' ὀνόμαζε:</p>
 <p>"λειῶδες, ποῖόν σε ἔπος φύγεν ἕρκος ὀδόντων,</p>
 <p>δεινόν τ' ἀργαλέον τε, --νεμεσσῶμαι δέ τ' ἀκούων--</p>
 <p>εἰ δὴ τοῦτό γε τόξον ἀριστῆας κεκαδήσει <font color="GREEN">170</font></p>
 <p>θυμοῦ καὶ ψυχῆς, ἐπεὶ οὐ δύνασαι σὺ τανύσσαι.</p>
 <p>οὐ γάρ τοί σέ γε τοῖον ἐγείνατο πότνια μήτηρ</p>
 <p>οἷόν τε ῥυτῆρα βιοῦ τ' ἔμεναι καὶ ὀϊστῶν:</p>
 <p>ἀλλ' ἄλλοι τανύουσι τάχα μνηστῆρες ἀγαυοί."</p>
 <p> </p>
 <p>ὣς φάτο, καί ῥ' ἐκέλευσε Μελάνθιον, αἰπόλον αἰγῶν: <font color="GREEN">175</font></p>
 <p>"ἄγρει δή, πῦρ κῆον ἐνὶ μεγάροισι, Μελανθεῦ,</p>
 <p>πὰρ δὲ τίθει δίφρον τε μέγαν καὶ κῶας ἐπ' αὐτοῦ,</p>
 <p>ἐκ δὲ στέατος ἔνεικε μέγαν τροχὸν ἔνδον ἐόντος,</p>
 <p>ὄφρα νέοι θάλποντες, ἐπιχρίοντες ἀλοιφῇ,</p>
 <p>τόξου πειρώμεσθα καὶ ἐκτελέωμεν ἄεθλον." <font color="GREEN">180</font></p>
 <p> </p>
 <p>ὣς φάθ', ὁ δ' αἶψ' ἀνέκαιε Μελάνθιος ἀκάματον πῦρ,</p>
 <p>πὰρ δὲ φέρων δίφρον θῆκεν καὶ κῶας ἐπ' αὐτοῦ,</p>
 <p>ἐκ δὲ στέατος ἔνεικε μέγαν τροχὸν ἔνδον ἐόντος:</p>
 <p>τῷ ῥα νέοι θάλποντες ἐπειρῶντ': οὐδ' ἐδύναντο</p>
 <p>ἐντανύσαι, πολλὸν δὲ βίης ἐπιδευέες ἦσαν. <font color="GREEN">185</font></p>
 <p> </p>
 <p>Ἀντίνοος δ' ἔτ' ἐπεῖχε καὶ Εὐρύμαχος θεοειδής,</p>
 <p>ἀρχοὶ μνηστήρων: ἀρετῇ δ' ἔσαν ἔξοχ' ἄριστοι.</p>
 <p>τὼ δ' ἐξ οἴκου βῆσαν ὁμαρτήσαντες ἅμ' ἄμφω</p>
 <p>βουκόλος ἠδὲ συφορβὸς Ὀδυσσῆος θείοιο:</p>
 <p>ἐκ δ' αὐτὸς μετὰ τοὺς δόμου ἤλυθε δῖος Ὀδυσσεύς. <font color="GREEN">190</font></p>
 <p>ἀλλ' ὅτε δή ῥ' ἐκτὸς θυρέων ἔσαν ἠδὲ καὶ αὐλῆς,</p>
 <p>φθεγξάμενός σφε ἔπεσσι προσηύδα μειλιχίοισι:</p>
 <p> </p>
 <p>"βουκόλε καὶ σύ, συφορβέ, ἔπος τί κε μυθησαίμην,</p>
 <p>ἦ αὐτὸς κεύθω; φάσθαι δέ με θυμὸς ἀνώγει.</p>
 <p>ποῖοί κ' εἶτ' Ὀδυσῆϊ ἀμυνέμεν, εἴ ποθεν ἔλθοι <font color="GREEN">195</font></p>
 <p>ὧδε μάλ' ἐξαπίνης καί τις θεὸς αὐτὸν ἐνείκαι;</p>
 <p>ἤ κε μνηστήρεσσιν ἀμύνοιτ' ἦ Ὀδυσῆϊ;</p>
 <p>εἴπαθ' ὅπως ὑμέας κραδίη θυμός τε κελεύει."</p>
 <p> </p>
 <p>τὸν δ' αὖτε προσέειπε βοῶν ἐπιβουκόλος ἀνήρ:</p>
 <p>"Ζεῦ πάτερ, αἲ γὰρ τοῦτο τελευτήσειας ἐέλδωρ, <font color="GREEN">200</font></p>
 <p>ὡς ἔλθοι μὲν κεῖνος ἀνήρ, ἀγάγοι δέ ἑ δαίμων:</p>
 <p>γνοίης χ' οἵη ἐμὴ δύναμις καὶ χεῖρες ἕπονται."</p>
 <p> </p>
 <p>ὣς δ' αὔτως Εὔμαιος ἐπεύχετο πᾶσι θεοῖσι</p>
 <p>νοστῆσαι Ὀδυσῆα πολύφρονα ὅνδε δόμονδε.</p>
 <p> </p>
 <p>αὐτὰρ ἐπεὶ δὴ τῶν γε νόον νημερτέ' ἀνέγνω, <font color="GREEN">205</font></p>
 <p>ἐξαῦτίς σφε ἔπεσσιν ἀμειβόμενος προσέειπεν:</p>
 <p> </p>
 <p>"ἔνδον μὲν δὴ ὅδ' αὐτὸς ἐγώ, κακὰ πολλὰ μογήσας</p>
 <p>ἤλυθον εἰκοστῷ ἔτεϊ ἐς πατρίδα γαῖαν.</p>
 <p>γιγνώσκω δ' ὡς σφῶϊν ἐελδομένοισιν ἱκάνω</p>
 <p>οἴοισι δμώων: τῶν δ' ἄλλων οὔ τευ ἄκουσα <font color="GREEN">210</font></p>
 <p>εὐξαμένου ἐμὲ αὖτις ὑπότροπον οἴκαδ' ἱκέσθαι.</p>
 <p>σφῶϊν δ', ὡς ἔσεταί περ, ἀληθείην καταλέξω.</p>
 <p>εἴ χ' ὑπ' ἐμοί γε θεὸς δαμάσῃ μνηστῆρας ἀγαυούς,</p>
 <p>ἄξομαι ἀμφοτέροις ἀλόχους καὶ κτήματ' ὀπάσσω</p>
 <p>οἰκία τ' ἐγγὺς ἐμεῖο τετυγμένα: καί μοι ἔπειτα <font color="GREEN">215</font></p>
 <p>Τηλεμάχου ἑτάρω τε κασιγνήτω τε ἔσεσθον.</p>
 <p>εἰ δ' ἄγε δή, καὶ σῆμα ἀριφραδὲς ἄλλο τι δείξω,</p>
 <p>ὄφρα μ' ἐὺ̈ γνῶτον πιστωθῆτόν τ' ἐνὶ θυμῷ,</p>
 <p>οὐλήν, τήν ποτέ με σῦς ἤλασε λευκῷ ὀδόντι</p>
 <p>Παρνησόνδ' ἐλθόντα σὺν υἱάσιν Αὐτολύκοιο." <font color="GREEN">220</font></p>
 <p> </p>
 <p>ὣς εἰπὼν ῥάκεα μεγάλης ἀποέργαθεν οὐλῆς.</p>
 <p>τὼ δ' ἐπεὶ εἰσιδέτην εὖ τ' ἐφράσσαντο ἕκαστα,</p>
 <p>κλαῖον ἄρ' ἀμφ' Ὀδυσῆϊ δαί̈φρονι χεῖρε βαλόντε,</p>
 <p>καὶ κύνεον ἀγαπαζόμενοι κεφαλήν τε καὶ ὤμους</p>
 <p>ὣς δ' αὔτως Ὀδυσεὺς κεφαλὰς καὶ χεῖρας ἔκυσσε. <font color="GREEN">225</font></p>
 <p>καί νύ κ' ὀδυρομένοισιν ἔδυ φάος ἠελίοιο,</p>
 <p>εἰ μὴ Ὀδυσσεὺς αὐτὸς ἐρύκακε φώνησέν τε:</p>
 <p> </p>
 <p>"παύεσθον κλαυθμοῖο γόοιό τε, μή τις ἴδηται</p>
 <p>ἐξελθὼν μεγάροιο, ἀτὰρ εἴπῃσι καὶ εἴσω.</p>
 <p>ἀλλὰ προμνηστῖνοι ἐσέλθετε, μηδ' ἅμα πάντες, <font color="GREEN">230</font></p>
 <p>πρῶτος ἐγώ, μετὰ δ' ὔμμες: ἀτὰρ τόδε σῆμα τετύχθω:</p>
 <p>ἄλλοι μὲν γὰρ πάντες, ὅσοι μνηστῆρες ἀγαυοί,</p>
 <p>οὐκ ἐάσουσιν ἐμοὶ δόμεναι βιὸν ἠδὲ φαρέτρην:</p>
 <p>ἀλλὰ σύ, δῖ' Εὔμαιε, φέρων ἀνὰ δώματα τόξον</p>
 <p>ἐν χείρεσσιν ἐμοὶ θέμεναι, εἰπεῖν τε γυναιξὶ <font color="GREEN">235</font></p>
 <p>κληῖ̈σαι μεγάροιο θύρας πυκινῶς ἀραρυίας,</p>
 <p>ἢν δέ τις ἢ στοναχῆς ἠὲ κτύπου ἔνδον ἀκούσῃ</p>
 <p>ἀνδρῶν ἡμετέροισιν ἐν ἕρκεσι, μή τι θύραζε</p>
 <p>προβλώσκειν, ἀλλ' αὐτοῦ ἀκὴν ἔμεναι παρὰ ἔργῳ.</p>
 <p>σοὶ δέ, Φιλοίτιε δῖε, θύρας ἐπιτέλλομαι αὐλῆς <font color="GREEN">240</font></p>
 <p>κληῖ̈σαι κληῖ̈δι, θοῶς δ' ἐπὶ δεσμὸν ἰῆλαι."</p>
 <p> </p>
 <p>ὣς εἰπὼν εἰσῆλθε δόμους εὖ ναιετάοντας:</p>
 <p>ἕζετ' ἔπειτ' ἐπὶ δίφρον ἰών, ἔνθεν περ ἀνέστη:</p>
 <p>ἐς δ' ἄρα καὶ τὼ δμῶε ἴτην θείου Ὀδυσῆος.</p>
 <p> </p>
 <p>Εὐρύμαχος δ' ἤδη τόξον μετὰ χερσὶν ἐνώμα, <font color="GREEN">245</font></p>
 <p>θάλπων ἔνθα καὶ ἔνθα σέλᾳ πυρός: ἀλλά μιν οὐδ' ὣς</p>
 <p>ἐντανύσαι δύνατο, μέγα δ' ἔστενε κυδάλιμον κῆρ:</p>
 <p>ὀχθήσας δ' ἄρα εἶρος τ' ἔφατ' ἔκ τ' ὀνόμαζεν:</p>
 <p> </p>
 <p>"ὢ πόποι, ἧ μοι ἄχος περί τ' αὐτοῦ καὶ περὶ πάντων:</p>
 <p>οὔ τι γάμου τοσσοῦτον ὀδύρομαι, ἀχνύμενός περ: <font color="GREEN">250</font></p>
 <p>εἰσὶ καὶ ἄλλαι πολλαὶ Ἀχαιί̈δες, αἱ μὲν ἐν αὐτῇ</p>
 <p>ἀμφιάλῳ Ἰθάκῃ, αἱ δ' ἄλλῃσιν πολίεσσιν:</p>
 <p>ἀλλ' εἰ δὴ τοσσόνδε βίης ἐπιδευέες εἰμὲν</p>
 <p>ἀντιθέου Ὀδυσῆος, ὅ τ' οὐ δυνάμεσθα τανύσσαι</p>
 <p>τὸν δ' αὖτ' Ἀντίνοος προσέφη, Εὐπείθεος υἱός: <font color="GREEN">255</font></p>
 <p>"Εὐρύμαχ', οὐχ οὕτως ἔσται: νοέεις δὲ καὶ αὐτός.</p>
 <p>νῦν μὲν γὰρ κατὰ δῆμον ἑορτὴ τοῖο θεοῖο</p>
 <p>ἁγνή: τίς δέ κε τόξα τιταίνοιτ'; ἀλλὰ ἕκηλοι</p>
 <p>κάτθετ': ἀτὰρ πελέκεάς γε καὶ εἴ κ' εἰῶμεν ἅπαντας</p>
 <p>ἑστάμεν: οὐ μὲν γάρ τιν' ἀναιρήσεσθαι ὀί̈ω, <font color="GREEN">260</font></p>
 <p>ἐλθόντ' ἐς μέγαρον Λαερτιάδεω Ὀδυσῆος.</p>
 <p>ἀλλ' ἄγετ', οἰνοχόος μὲν ἐπαρξάσθω δεπάεσσιν,</p>
 <p>ὄφρα σπείσαντες καταθείομεν ἀγκύλα τόξα:</p>
 <p>ἠῶθεν δὲ κέλεσθε Μελάνθιον, αἰπόλον αἰγῶν,</p>
 <p>αἶγας ἄγειν, αἳ πᾶσι μέγ' ἔξοχοι αἰπολίοισιν, <font color="GREEN">265</font></p>
 <p>ὄφρ' ἐπὶ μηρία θέντες Ἀπόλλωνι κλυτοτόξῳ</p>
 <p>τόξου πειρώμεσθα καὶ ἐκτελέωμεν ἄεθλον."</p>
 <p> </p>
 <p>ὣς ἔφατ' Ἀντίνοος, τοῖσιν δ' ἐπιήνδανε μῦθος.</p>
 <p>τοῖσι δὲ κήρυκες μὲν ὕδωρ ἐπὶ χεῖρας ἔχευαν,</p>
 <p>κοῦροι δὲ κρητῆρας ἐπεστέψαντο ποτοῖο, <font color="GREEN">270</font></p>
 <p>νώμησαν δ' ἄρα πᾶσιν ἐπαρξάμενοι δεπάεσσιν.</p>
 <p>οἱ δ' ἐπεὶ οὖν σπεῖσάν τ' ἔπιόν θ' ὅσον ἤθελε θυμός,</p>
 <p>τοῖς δὲ δολοφρονέων μετέφη πολύμητις Ὀδυσσεύς:</p>
 <p> </p>
 <p>"κέκλυτέ μευ, μνηστῆρες ἀγακλειτῆς βασιλείης:</p>
 <p>ὄφρ' εἴπω τά με θυμὸς ἐνὶ στήθεσσι κελεύει: <font color="GREEN">275</font></p>
 <p>Εὐρύμαχον δὲ μάλιστα καὶ Ἀντίνοον θεοειδέα</p>
 <p>λίσσομ', ἐπεὶ καὶ τοῦτο ἔπος κατὰ μοῖραν ἔειπε,</p>
 <p>νῦν μὲν παῦσαι τόξον, ἐπιτρέψαι δὲ θεοῖσιν:</p>
 <p>ἠῶθεν δὲ θεὸς δώσει κράτος ᾧ κ' ἐθέλῃσιν.</p>
 <p>ἀλλ' ἄγ' ἐμοὶ δότε τόξον ἐύ̈ξοον, ὄφρα μεθ' ὑμῖν <font color="GREEN">280</font></p>
 <p>χειρῶν καὶ σθένεος πειρήσομαι, ἤ μοι ἔτ' ἐστὶν</p>
 <p>ἴς, οἵη πάρος ἔσκεν ἐνὶ γναμπτοῖσι μέλεσσιν,</p>
 <p>ἦ ἤδη μοι ὄλεσσεν ἄλη τ' ἀκομιστίη τε."</p>
 <p> </p>
 <p>ὣς ἔφαθ', οἱ δ' ἄρα πάντες ὑπερφιάλως νεμέσησαν,</p>
 <p>δείσαντες μὴ τόξον ἐύ̈ξοον ἐντανύσειεν. <font color="GREEN">285</font></p>
 <p>Ἀντίνοος δ' ἐνένιπεν ἔπος τ' ἔφατ' ἔκ τ' ὀνόμαζεν:</p>
 <p> </p>
 <p>"ἆ δειλὲ ξείνων, ἔνι τοι φρένες οὐδ' ἠβαιαί:</p>
 <p>οὐκ ἀγαπᾷς ὃ ἕκηλος ὑπερφιάλοισι μεθ' ἡμῖν</p>
 <p>δαίνυσαι, οὐδέ τι δαιτὸς ἀμέρδεαι, αὐτὰρ ἀκούεις</p>
 <p>μύθων ἡμετέρων καὶ ῥήσιος; οὐδέ τις ἄλλος <font color="GREEN">290</font></p>
 <p>ἡμετέρων μύθων ξεῖνος καὶ πτωχὸς ἀκούει.</p>
 <p>οἶνός σε τρώει μελιηδής, ὅς τε καὶ ἄλλους</p>
 <p>βλάπτει, ὃς ἄν μιν χανδὸν ἕλῃ μηδ' αἴσιμα πίνῃ.</p>
 <p>οἶνος καὶ Κένταυρον, ἀγακλυτὸν Εὐρυτίωνα,</p>
 <p>ἄασ' ἐνὶ μεγάρῳ μεγαθύμου Πειριθόοιο, <font color="GREEN">295</font></p>
 <p>ἐς Λαπίθας ἐλθόνθ': ὁ δ' ἐπεὶ φρένας ἄασεν οἴνῳ,</p>
 <p>μαινόμενος κάκ' ἔρεξε δόμον κάτα Πειριθόοιο:</p>
 <p>ἥρωας δ' ἄχος εἷλε, διὲκ προθύρου δὲ θύραζε</p>
 <p>ἕλκον ἀναί̈ξαντες, ἀπ' οὔατα νηλέϊ χαλκῷ</p>
 <p>ῥῖνάς τ' ἀμήσαντες: ὁ δὲ φρεσὶν ᾗσιν ἀασθεὶς <font color="GREEN">300</font></p>
 <p>ἤϊεν ἣν ἄτην ὀχέων ἀεσίφρονι θυμῷ.</p>
 <p>ἐξ οὗ Κενταύροισι καὶ ἀνδράσι νεῖκος ἐτύχθη,</p>
 <p>οἷ δ' αὐτῷ πρώτῳ κακὸν εὕρετο οἰνοβαρείων.</p>
 <p>ὣς καὶ σοὶ μέγα πῆμα πιφαύσκομαι, αἴ κε τὸ τόξον</p>
 <p>ἐντανύσῃς: οὐ γάρ τευ ἐπητύος ἀντιβολήσεις <font color="GREEN">305</font></p>
 <p>ἡμετέρῳ ἐνὶ δήμῳ, ἄφαρ δέ σε νηὶ̈ μελαίνῃ</p>
 <p>εἰς Ἔχετον βασιλῆα, βροτῶν δηλήμονα πάντων,</p>
 <p>πέμψομεν: ἔνθεν δ' οὔ τι σαώσεαι: ἀλλὰ ἕκηλος</p>
 <p>πῖνέ τε, μηδ' ἐρίδαινε μετ' ἀνδράσι κουροτέροισιν."</p>
 <p>τὸν δ' αὖτε προσέειπε περίφρων Πηνελόπεια: <font color="GREEN">310</font></p>
 <p>"Ἀντίνο', οὐ μὲν καλὸν ἀτέμβειν οὐδὲ δίκαιον</p>
 <p>ξείνους Τηλεμάχου, ὅς κεν τάδε δώμαθ' ἵκηται:</p>
 <p>ἔλπεαι, αἴ χ' ὁ ξεῖνος Ὀδυσσῆος μέγα τόξον</p>
 <p>ἐντανύσῃ χερσίν τε βίηφί τε ἧφι πιθήσας,</p>
 <p>οἴκαδέ μ' ἄξεσθαι καὶ ἑὴν θήσεσθαι ἄκοιτιν; <font color="GREEN">315</font></p>
 <p>οὐδ' αὐτός που τοῦτό γ' ἐνὶ στήθεσσιν ἔολπε:</p>
 <p>μηδέ τις ὑμείων τοῦ γ' εἵνεκα θυμὸν ἀχεύων</p>
 <p>ἐνθάδε δαινύσθω, ἐπεὶ οὐδὲ μὲν οὐδὲ ἔοικεν."</p>
 <p> </p>
 <p>τὴν δ' αὖτ' Εὐρύμαχος, Πολύβου πάϊς, ἀντίον ηὔδα:</p>
 <p>"κούρη Ἰκαρίοιο, περίφρον Πηνελόπεια, <font color="GREEN">320</font></p>
 <p>οὔ τί σε τόνδ' ἄξεσθαι ὀϊόμεθ': οὐδὲ ἔοικεν:</p>
 <p>ἀλλ' αἰσχυνόμενοι φάτιν ἀνδρῶν ἠδὲ γυναικῶν,</p>
 <p>μή ποτέ τις εἴπῃσι κακώτερος ἄλλος Ἀχαιῶν</p>
 <p>ἦ πολὺ χείρονες ἄνδρες ἀμύμονος ἀνδρὸς ἄκοιτιν</p>
 <p>μνῶνται, οὐδέ τι τόξον ἐύ̈ξοον ἐντανύουσιν: <font color="GREEN">325</font></p>
 <p>ἀλλ' ἄλλος τις πτωχὸς ἀνὴρ ἀλαλήμενος ἐλθὼν</p>
 <p>ῥηϊδίως ἐτάνυσσε βιόν, διὰ δ' ἧκε σιδήρου.</p>
 <p>ὣς ἐρέουσ', ἡμῖν δ' ἂν ἐλέγχεα ταῦτα γένοιτο."</p>
 <p>τὸν δ' αὖτε προσέειπε περίφρων Πηνελόπεια:</p>
 <p>"Εὐρύμαχ', οὔ πως ἔστιν ἐϋκλεῖας κατὰ δῆμον <font color="GREEN">330</font></p>
 <p>ἔμμεναι οἳ δὴ οἶκον ἀτιμάζοντες ἔδουσιν</p>
 <p>ἀνδρὸς ἀριστῆος: τί δ' ἐλέγχεα ταῦτα τίθεσθε;</p>
 <p>οὗτος δὲ ξεῖνος μάλα μὲν μέγας ἠδ' εὐπηγής,</p>
 <p>πατρὸς δ' ἐξ ἀγαθοῦ γένος εὔχεται ἔμμεναι υἱός.</p>
 <p>ἀλλ' ἄγε οἱ δότε τόξον ἐύ̈ξοον, ὄφρα ἴδωμεν. <font color="GREEN">335</font></p>
 <p>ὧδε γὰρ ἐξερέω, τὸ δὲ καὶ τετελεσμένον ἔσται:</p>
 <p>εἴ κέ μιν ἐντανύσῃ, δώῃ δέ οἱ εὖχος Ἀπόλλων,</p>
 <p>ἕσσω μιν χλαῖνάν τε χιτῶνά τε, εἵματα καλά,</p>
 <p>δώσω δ' ὀξὺν ἄκοντα, κυνῶν ἀλκτῆρα καὶ ἀνδρῶν,</p>
 <p>καὶ ξίφος ἄμφηκες: δώσω δ' ὑπὸ ποσσὶ πέδιλα, <font color="GREEN">340</font></p>
 <p>πέμψω δ' ὅππη μιν κραδίη θυμός τε κελεύει."</p>
 <p> </p>
 <p>τὴν δ' αὖ Τηλέμαχος πεπνυμένος ἀντίον ηὔδα:</p>
 <p>"μῆτερ ἐμή, τόξον μὲν Ἀχαιῶν οὔ τις ἐμεῖο</p>
 <p>κρείσσων, ᾧ κ' ἐθέλω, δόμεναί τε καὶ ἀρνήσασθαι,</p>
 <p>οὔθ' ὅσσοι κραναὴν Ἰθάκην κάτα κοιρανέουσιν, <font color="GREEN">345</font></p>
 <p>οὔθ' ὅσσοι νήσοισι πρὸς Ἤλιδος ἱπποβότοιο:</p>
 <p>τῶν οὔ τίς μ' ἀέκοντα βιήσεται, αἴ κ' ἐθέλωμι</p>
 <p>καὶ καθάπαξ ξείνῳ δόμεναι τάδε τόξα φέρεσθαι.</p>
 <p>ἀλλ' εἰς οἶκον ἰοῦσα τὰ σ' αὐτῆς ἔργα κόμιζε,</p>
 <p>ἱστόν τ' ἠλακάτην τε, καὶ ἀμφιπόλοισι κέλευε <font color="GREEN">350</font></p>
 <p>ἔργον ἐποίχεσθαι: τόξον δ' ἄνδρεσσι μελήσει</p>
 <p>πᾶσι, μάλιστα δ' ἐμοί: τοῦ γὰρ κράτος ἔστ' ἐνὶ οἴκῳ."</p>
 <p>ἡ μὲν θαμβήσασα πάλιν οἶκόνδε βεβήκει:</p>
 <p>παιδὸς γὰρ μῦθον πεπνυμένον ἔνθετο θυμῷ.</p>
 <p>ἐς δ' ὑπερῷ' ἀναβᾶσα σὺν ἀμφιπόλοισι γυναιξὶ <font color="GREEN">355</font></p>
 <p>κλαῖεν ἔπειτ' Ὀδυσῆα, φίλον πόσιν, ὄφρα οἱ ὕπνον</p>
 <p>ἡδὺν ἐπὶ βλεφάροισι βάλε γλαυκῶπις Ἀθήνη.</p>
 <p> </p>
 <p>αὐτὰρ ὁ τόξα λαβὼν φέρε καμπύλα δῖος ὑφορβός:</p>
 <p>μνηστῆρες δ' ἄρα πάντες ὁμόκλεον ἐν μεγάροισιν:</p>
 <p>ὧδε δέ τις εἴπεσκε νέων ὑπερηνορεόντων: <font color="GREEN">360</font></p>
 <p> </p>
 <p>"πῆ δὴ καμπύλα τόξα φέρεις, ἀμέγαρτε συβῶτα,</p>
 <p>πλαγκτέ; τάχ' αὖ σ' ἐφ' ὕεσσι κύνες ταχέες κατέδονται</p>
 <p>οἶον ἀπ' ἀνθρώπων, οὓς ἔτρεφες, εἴ κεν Ἀπόλλων</p>
 <p>ἡμῖν ἱλήκῃσι καὶ ἀθάνατοι θεοὶ ἄλλοι."</p>
 <p> </p>
 <p>ὣς φάσαν, αὐτὰρ, ὁ θῆκε φέρων αὐτῇ ἐνὶ χώρῃ, <font color="GREEN">365</font></p>
 <p>δείσας, οὕνεκα πολλοὶ ὁμόκλεον ἐν μεγάροισιν.</p>
 <p>Τηλέμαχος δ' ἑτέρωθεν ἀπειλήσας ἐγεγώνει:</p>
 <p> </p>
 <p>"ἄττα, πρόσω φέρε τόξα: τάχ' οὐκ εὖ πᾶσι πιθήσεις</p>
 <p>μή σε καὶ ὁπλότερός περ ἐὼν ἀγρόνδε δίωμαι,</p>
 <p>βάλλων χερμαδίοισι: βίηφι δὲ φέρτερός εἰμι. <font color="GREEN">370</font></p>
 <p>αἲ γὰρ πάντων τόσσον, ὅσοι κατὰ δώματ' ἔασι,</p>
 <p>μνηστήρων χερσίν τε βίηφί τε φέρτερος εἴην:</p>
 <p>τῷ κε τάχα στυγερῶς τιν' ἐγὼ πέμψαιμι νέεσθαι</p>
 <p>ἡμετέρου ἐξ οἴκου, ἐπεὶ κακὰ μηχανόωνται."</p>
 <p> </p>
 <p>ὣς ἔφαθ', οἱ δ' ἄρα πάντες ἐπ' αὐτῷ ἡδὺ γέλασσαν <font color="GREEN">375</font></p>
 <p>μνηστῆρες, καὶ δὴ μέθιεν χαλεποῖο χόλοιο</p>
 <p>Τηλεμάχῳ: τὰ δὲ τόξα φέρων ἀνὰ δῶμα συβώτης</p>
 <p>ἐν χείρεσσ' Ὀδυσῆϊ δαί̈φρονι θῆκε παραστάς.</p>
 <p>ἐκ δὲ καλεσσάμενος προσέφη τροφὸν Εὐρύκλειαν:</p>
 <p> </p>
 <p>"Τηλέμαχος κέλεταί σε, περίφρων Εὐρύκλεια, <font color="GREEN">380</font></p>
 <p>κληῖ̈σαι μεγάροιο θύρας πυκινῶς ἀραρυίας.</p>
 <p>ἢν δέ τις ἤ στοναχῆς ἠὲ κτύπου ἔνδον ἀκούσῃ</p>
 <p>ἀνδρῶν ἡμετέροισιν ἐν ἕρκεσι, μή τι θύραζε</p>
 <p>προβλώσκειν, ἀλλ' αὐτοῦ ἀκὴν ἔμεναι παρὰ ἔργῳ."</p>
 <p> </p>
 <p>ὣς ἄρ' ἐφώνησεν, τῇ δ' ἄπτερος ἔπλετο μῦθος, <font color="GREEN">385</font></p>
 <p>κλήϊσεν δὲ θύρας μεγάρων εὖ ναιεταόντων.</p>
 <p> </p>
 <p>σιγῇ δ' ἐξ οἴκοιο Φιλοίτιος ἆλτο θύραζε,</p>
 <p>κλήϊσεν δ' ἄρ' ἔπειτα θύρας εὐερκέος αὐλῆς.</p>
 <p>κεῖτο δ' ὑπ' αἰθούσῃ ὅπλον νεὸς ἀμφιελίσσης</p>
 <p>βύβλινον, ᾧ ῥ' ἐπέδησε θύρας, ἐς δ' ἤϊεν αὐτός: <font color="GREEN">390</font></p>
 <p>ἕζετ' ἔπειτ' ἐπὶ δίφρον ἰών, ἔνθεν περ ἀνέστη,</p>
 <p>εἰσορόων Ὀδυσῆα. ὁ δ' ἤδη τόξον ἐνώμα</p>
 <p>πάντη ἀναστρωφῶν, πειρώμενος ἔνθα καὶ ἔνθα,</p>
 <p>μὴ κέρα ἶπες ἔδοιεν ἀποιχομένοιο ἄνακτος.</p>
 <p>ὧδε τις εἴπεσκεν ἰδὼν ἐς πλησίον ἄλλον: <font color="GREEN">395</font></p>
 <p> </p>
 <p>"ἦ τις θηητὴρ καὶ ἐπίκλοπος ἔπλετο τόξων:</p>
 <p>ἤ ῥά νύ που τοιαῦτα καὶ αὐτῷ οἴκοθι κεῖται</p>
 <p>ἢ ὅ γ' ἐφορμᾶται ποιησέμεν, ὡς ἐνὶ χερσὶ</p>
 <p>νωμᾷ ἔνθα καὶ ἔνθα κακῶν ἔμπαιος ἀλήτης."</p>
 <p> </p>
 <p>ἄλλος δ' αὖ εἴπεσκε νέων ὑπερηνορεόντων: <font color="GREEN">400</font></p>
 <p>"αἲ γὰρ δὴ τοσσοῦτον ὀνήσιος ἀντιάσειεν</p>
 <p>ὡς οὗτός ποτε τοῦτο δυνήσεται ἐντανύσασθαι."</p>
 <p> </p>
 <p>ὣς ἄρ' ἔφαν μνηστῆρες: ἀτὰρ πολύμητις Ὀδυσσεύς,</p>
 <p>αὐτίκ' ἐπεὶ μέγα τόξον ἐβάστασε καὶ ἴδε πάντη,</p>
 <p>ὡς ὅτ' ἀνὴρ φόρμιγγος ἐπιστάμενος καὶ ἀοιδῆς <font color="GREEN">405</font></p>
 <p>ῥηϊδίως ἐτάνυσσε νέῳ περὶ κόλλοπι χορδήν,</p>
 <p>ἅψας ἀμφοτέρωθεν ἐϋστρεφὲς ἔντερον οἰός,</p>
 <p>ὣς ἄρ' ἄτερ σπουδῆς τάνυσεν μέγα τόξον Ὀδυσσεύς.</p>
 <p>δεξιτερῇ ἄρα χειρὶ λαβὼν πειρήσατο νευρῆς:</p>
 <p>ἡ δ' ὑπὸ καλὸν ἄεισε, χελιδόνι εἰκέλη αὐδήν. <font color="GREEN">410</font></p>
 <p>μνηστῆρσιν δ' ἄρ' ἄχος γένετο μέγα, πᾶσι δ' ἄρα χρὼς</p>
 <p>ἐτράπετο: Ζεὺς δὲ μεγάλ' ἔκτυπε σήματα φαίνων:</p>
 <p>γήθησέν τ' ἄρ' ἔπειτα πολύτλας δῖος Ὀδυσσεύς.</p>
 <p>ὅττι ῥά οἱ τέρας ἧκε Κρόνου πάϊς ἀγκυλομήτεω:</p>
 <p>εἵλετο δ' ὠκὺν ὀϊστόν, ὅ οἱ παρέκειτο τραπέζῃ <font color="GREEN">415</font></p>
 <p>γυμνός: τοὶ δ' ἄλλοι κοίλης ἔντοσθε φαρέτρης</p>
 <p>κείατο, τῶν τάχ' ἔμελλον Ἀχαιοὶ πειρήσεσθαι.</p>
 <p>τόν ῥ' ἐπὶ πήχει ἑλὼν ἕλκεν νευρὴν γλυφίδας τε,</p>
 <p>αὐτόθεν ἐκ δίφροιο καθήμενος, ἧκε δ' ὀϊστὸν</p>
 <p>ἄντα τιτυσκόμενος, πελέκεων δ' οὐκ ἤμβροτε πάντων <font color="GREEN">420</font></p>
 <p>πρώτης στειλειῆς, διὰ δ' ἀμπερὲς ἦλθε θύραζε</p>
 <p>ἰὸς χαλκοβαρής: ὁ δὲ Τηλέμαχον προσέειπε:</p>
 <p> </p>
 <p>"Τηλέμαχ', οὔ σ' ὁ ξεῖνος ἐνὶ μεγάροισιν ἐλέγχει</p>
 <p>ἥμενος, οὐδέ τι τοῦ σκοποῦ ἤμβροτον οὐδέ τι τόξον</p>
 <p>δὴν ἔκαμον τανύων: ἔτι μοι μένος ἔμπεδόν ἐστιν, <font color="GREEN">425</font></p>
 <p>οὐχ ὥς με μνηστῆρες ἀτιμάζοντες ὄνονται.</p>
 <p>νῦν δ' ὥρη καὶ δόρπον Ἀχαιοῖσιν τετυκέσθαι</p>
 <p>ἐν φάει, αὐτὰρ ἔπειτα καὶ ἄλλως ἑψιάασθαι</p>
 <p>μολπῇ καὶ φόρμιγγι: τὰ γάρ τ' ἀναθήματα δαιτός."</p>
 <p> </p>
 <p>ἦ καὶ ἐπ' ὀφρύσι νεῦσεν: ὁ δ' ἀμφέθετο ξίφος ὀξὺ <font color="GREEN">430</font></p>
 <p>Τηλέμαχος, φίλος υἱὸς Ὀδυσσῆος θείοιο,</p>
 <p>ἀμφὶ δὲ χεῖρα φίλην βάλεν ἔγχεϊ, ἄγχι δ' ἄρ' αὐτοῦ</p>
 <p>πὰρ θρόνον ἑστήκει κεκορυθμένος αἴθοπι χαλκῷ.</p>
 
 
 <p></p><hr>
 <center>
 <a href="ody22.htm">Next: Book 22</a></center>
 </body>