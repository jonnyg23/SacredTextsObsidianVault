<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody21.htm">English</a> 
 <a href="ody21.htm">Previous</a> 
 <a href="ody23.htm">Next</a> 
 </center>
 <hr>
 
 
 <h1 align="CENTER">The Odyssey, Book 22</h1>
 <p>αὐτὰρ ὁ γυμνώθη ῥακέων πολύμητις Ὀδυσσεύς,</p>
 <p>ἆλτο δ' ἐπὶ μέγαν οὐδόν, ἔχων βιὸν ἠδὲ φαρέτρην</p>
 <p>ἰῶν ἐμπλείην, ταχέας δ' ἐκχεύατ' ὀϊστοὺς</p>
 <p>αὐτοῦ πρόσθε ποδῶν, μετὰ δὲ μνηστῆρσιν ἔειπεν:</p>
 <p>"οὗτος μὲν δὴ ἄεθλος ἀάατος ἐκτετέλεσται: <font color="GREEN">5</font></p>
 <p>νῦν αὖτε σκοπὸν ἄλλον, ὃν οὔ πώ τις βάλεν ἀνήρ,</p>
 <p>εἴσομαι, αἴ κε τύχωμι, πόρῃ δέ μοι εὖχος Ἀπόλλων."</p>
 <p> </p>
 <p>ἦ καὶ ἐπ' Ἀντινόῳ ἰθύνετο πικρὸν ὀϊστόν.</p>
 <p>ἦ τοι ὁ καλὸν ἄλεισον ἀναιρήσεσθαι ἔμελλε,</p>
 <p>χρύσεον ἄμφωτον, καὶ δὴ μετὰ χερσὶν ἐνώμα, <font color="GREEN">10</font></p>
 <p>ὄφρα πίοι οἴνοιο: φόνος δέ οἱ οὐκ ἐνὶ θυμῷ</p>
 <p>μέμβλετο: τίς κ' οἴοιτο μετ' ἀνδράσι δαιτυμόνεσσι</p>
 <p>μοῦνον ἐνὶ πλεόνεσσι, καὶ εἰ μάλα καρτερὸς εἴη,</p>
 <p>οἷ τεύξειν θάνατόν τε κακὸν καὶ κῆρα μέλαιναν;</p>
 <p>τὸν δ' Ὀδυσεὺς κατὰ λαιμὸν ἐπισχόμενος βάλεν ἰῷ, <font color="GREEN">15</font></p>
 <p>ἀντικρὺ δ' ἁπαλοῖο δι' αὐχένος ἤλυθ' ἀκωκή.</p>
 <p>ἐκλίνθη δ' ἑτέρωσε, δέπας δέ οἱ ἔκπεσε χειρὸς</p>
 <p>βλημένου, αὐτίκα δ' αὐλὸς ἀνὰ ῥῖνας παχὺς ἦλθεν</p>
 <p>αἵματος ἀνδρομέοιο: θοῶς δ' ἀπὸ εἷο τράπεζαν</p>
 <p>ὦσε ποδὶ πλήξας, ἀπὸ δ' εἴδατα χεῦεν ἔραζε: <font color="GREEN">20</font></p>
 <p>σῖτός τε κρέα τ' ὀπτὰ φορύνετο. τοὶ δ' ὁμάδησαν</p>
 <p>μνηστῆρες κατὰ δώμαθ', ὅπως ἴδον ἄνδρα πεσόντα,</p>
 <p>ἐκ δὲ θρόνων ἀνόρουσαν ὀρινθέντες κατὰ δῶμα,</p>
 <p>πάντοσε παπταίνοντες ἐϋδμήτους ποτὶ τοίχους:</p>
 <p>οὐδέ πη ἀσπὶς ἔην οὐδ' ἄλκιμον ἔγχος ἑλέσθαι. <font color="GREEN">25</font></p>
 <p>νείκειον δ' Ὀδυσῆα χολωτοῖσιν ἐπέεσσι:</p>
 <p> </p>
 <p>"ξεῖνε, κακῶς ἀνδρῶν τοξάζεαι: οὐκέτ' ἀέθλων</p>
 <p>ἄλλων ἀντιάσεις: νῦν τοι σῶς αἰπὺς ὄλεθρος.</p>
 <p>καὶ γὰρ δὴ νῦν φῶτα κατέκτανες ὃς μέγ' ἄριστος</p>
 <p>κούρων εἰν Ἰθάκῃ: τῷ σ' ἐνθάδε γῦπες ἔδονται." <font color="GREEN">30</font></p>
 <p> </p>
 <p>ἴσκεν ἕκαστος ἀνήρ, ἐπεὶ ἦ φάσαν οὐκ ἐθέλοντα</p>
 <p>ἄνδρα κατακτεῖναι: τὸ δὲ νήπιοι οὐκ ἐνόησαν,</p>
 <p>ὡς δή σφιν καὶ πᾶσιν ὀλέθρου πείρατ' ἐφῆπτο.</p>
 <p>τοὺς δ' ἄρ' ὑπόδρα ἰδὼν προσέφη πολύμητις Ὀδυσσεύς:</p>
 <p> </p>
 <p>"ὦ κύνες, οὔ μ' ἔτ' ἐφάσκεθ' ὑπότροπον οἴκαδ' ἱκέσθαι <font color="GREEN">35</font></p>
 <p>δήμου ἄπο Τρώων, ὅτι μοι κατεκείρετε οἶκον,</p>
 <p>δμῳῇσιν δὲ γυναιξὶ παρευνάζεσθε βιαίως,</p>
 <p>αὐτοῦ τε ζώοντος ὑπεμνάασθε γυναῖκα,</p>
 <p>οὔτε θεοὺς δείσαντες, οἳ οὐρανὸν εὐρὺν ἔχουσιν,</p>
 <p>οὔτε τιν' ἀνθρώπων νέμεσιν κατόπισθεν ἔσεσθαι: <font color="GREEN">40</font></p>
 <p>νῦν ὑμῖν καὶ πᾶσιν ὀλέθρου πείρατ' ἐφῆπται."</p>
 <p>ὣς φάτο, τοὺς δ' ἄρα πάντας ὑπὸ χλωρὸν δέος εἷλεν:</p>
 <p>πάπτηνεν δὲ ἕκαστος ὅπη φύγοι αἰπὺν ὄλεθρον.</p>
 <p>Εὐρύμαχος δέ μιν οἶος ἀμειβόμενος προσέειπεν:</p>
 <p> </p>
 <p>"εἰ μὲν δὴ Ὀδυσεὺς Ἰθακήσιος εἰλήλουθας, <font color="GREEN">45</font></p>
 <p>ταῦτα μὲν αἴσιμα εἶπας, ὅσα ῥέζεσκον Ἀχαιοί,</p>
 <p>πολλὰ μὲν ἐν μεγάροισιν ἀτάσθαλα, πολλὰ δ' ἐπ' ἀγροῦ.</p>
 <p>ἀλλ' ὁ μὲν ἤδη κεῖται ὃς αἴτιος ἔπλετο πάντων,</p>
 <p>Ἀντίνοος: οὗτος γὰρ ἐπίηλεν τάδε ἔργα,</p>
 <p>οὔ τι γάμου τόσσον κεχρημένος οὐδὲ χατίζων, <font color="GREEN">50</font></p>
 <p>ἀλλ' ἄλλα φρονέων, τά οἱ οὐκ ἐτέλεσσε Κρονίων,</p>
 <p>ὄφρ' Ἰθάκης κατὰ δῆμον ἐϋκτιμένης βασιλεύοι</p>
 <p>αὐτός, ἀτὰρ σὸν παῖδα κατακτείνειε λοχήσας.</p>
 <p>νῦν δ' ὁ μὲν ἐν μοίρῃ πέφαται, σὺ δὲ φείδεο λαῶν</p>
 <p>σῶν: ἀτὰρ ἄμμες ὄπισθεν ἀρεσσάμενοι κατὰ δῆμον, <font color="GREEN">55</font></p>
 <p>ὅσσα τοι ἐκπέποται καὶ ἐδήδοται ἐν μεγάροισι,</p>
 <p>τιμὴν ἀμφὶς ἄγοντες ἐεικοσάβοιον ἕκαστος,</p>
 <p>χαλκόν τε χρυσόν τ' ἀποδώσομεν, εἰς ὅ κε σὸν κῆρ</p>
 <p>ἰανθῇ: πρὶν δ' οὔ τι νεμεσσητὸν κεχολῶσθαι."</p>
 <p> </p>
 <p>τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς: <font color="GREEN">60</font></p>
 <p>"Εὐρύμαχ', οὐδ' εἴ μοι πατρώϊα πάντ' ἀποδοῖτε,</p>
 <p>ὅσσα τε νῦν ὔμμ' ἐστὶ καὶ εἴ ποθεν ἄλλ' ἐπιθεῖτε,</p>
 <p>οὐδέ κεν ὣς ἔτι χεῖρας ἐμὰς λήξαιμι φόνοιο</p>
 <p>πρὶν πᾶσαν μνηστῆρας ὑπερβασίην ἀποτῖσαι.</p>
 <p>νῦν ὑμῖν παράκειται ἐναντίον ἠὲ μάχεσθαι <font color="GREEN">65</font></p>
 <p>ἢ φεύγειν, ὅς κεν θάνατον καὶ κῆρας ἀλύξῃ:</p>
 <p>ἀλλά τιν' οὐ φεύξεσθαι ὀί̈ομαι αἰπὺν ὄλεθρον."</p>
 <p> </p>
 <p>ὣς φάτο, τῶν δ' αὐτοῦ λύτο γούνατα καὶ φίλον ἦτορ.</p>
 <p>τοῖσιν δ' Εὐρύμαχος προσεφώνεε δεύτερον αὖτις:</p>
 <p> </p>
 <p>"ὦ φίλοι, οὐ γὰρ σχήσει ἀνὴρ ὅδε χεῖρας ἀάπτους, <font color="GREEN">70</font></p>
 <p>ἀλλ' ἐπεὶ ἔλλαβε τόξον ἐύ̈ξοον ἠδὲ φαρέτρην,</p>
 <p>οὐδοῦ ἄπο ξεστοῦ τοξάσσεται, εἰς ὅ κε πάντας</p>
 <p>ἄμμε κατακτείνῃ: ἀλλὰ μνησώμεθα χάρμης.</p>
 <p>φάσγανά τε σπάσσασθε καὶ ἀντίσχεσθε τραπέζας</p>
 <p>ἰῶν ὠκυμόρων: ἐπὶ δ' αὐτῷ πάντες ἔχωμεν <font color="GREEN">75</font></p>
 <p>ἀθρόοι, εἴ κέ μιν οὐδοῦ ἀπώσομεν ἠδὲ θυράων,</p>
 <p>ἔλθωμεν δ' ἀνὰ ἄστυ, βοὴ δ' ὤκιστα γένοιτο:</p>
 <p>τῷ κε τάχ' οὗτος ἀνὴρ νῦν ὕστατα τοξάσσαιτο."</p>
 <p>ὣς ἄρα φωνήσας εἰρύσσατο φάσγανον ὀξὺ</p>
 <p>χάλκεον, ἀμφοτέρωθεν ἀκαχμένον, ἆλτο δ' ἐπ' αὐτῷ <font color="GREEN">80</font></p>
 <p>σμερδαλέα ἰάχων: ὁ δ' ἁμαρτῆ δῖος Ὀδυσσεὺς</p>
 <p>ἰὸν ἀποπροίει, βάλε δὲ στῆθος παρὰ μαζόν,</p>
 <p>ἐν δέ οἱ ἥπατι πῆξε θοὸν βέλος: ἐκ δ' ἄρα χειρὸς</p>
 <p>φάσγανον ἧκε χαμᾶζε, περιρρηδὴς δὲ τραπέζῃ</p>
 <p>κάππεσεν ἰδνωθείς, ἀπὸ δ' εἴδατα χεῦεν ἔραζε <font color="GREEN">85</font></p>
 <p>καὶ δέπας ἀμφικύπελλον: ὁ δὲ χθόνα τύπτε μετώπῳ</p>
 <p>θυμῷ ἀνιάζων, ποσὶ δὲ θρόνον ἀμφοτέροισι</p>
 <p>λακτίζων ἐτίνασσε: κατ' ὀφθαλμῶν δ' ἔχυτ' ἀχλύς.</p>
 <p> </p>
 <p>Ἀμφίνομος δ' Ὀδυσῆος ἐείσατο κυδαλίμοιο</p>
 <p>ἀντίος ἀί̈ξας, εἴρυτο δὲ φάσγανον ὀξύ, <font color="GREEN">90</font></p>
 <p>εἴ πώς οἱ εἴξειε θυράων. ἀλλ' ἄρα μιν φθῆ</p>
 <p>Τηλέμαχος κατόπισθε βαλὼν χαλκήρεϊ δουρὶ</p>
 <p>ὤμων μεσσηγύς, διὰ δὲ στήθεσφιν ἔλασσεν:</p>
 <p>δούπησεν δὲ πεσών, χθόνα δ' ἤλασε παντὶ μετώπῳ.</p>
 <p>Τηλέμαχος δ' ἀπόρουσε, λιπὼν δολιχόσκιον ἔγχος <font color="GREEN">95</font></p>
 <p>αὐτοῦ ἐν Ἀμφινόμῳ: περὶ γὰρ δίε μή τις Ἀχαιῶν</p>
 <p>ἔγχος ἀνελκόμενον δολιχόσκιον ἢ ἐλάσειε</p>
 <p>φασγάνῳ ἀί̈ξας ἠὲ προπρηνέα τύψας.</p>
 <p>βῆ δὲ θέειν, μάλα δ' ὦκα φίλον πατέρ' εἰσαφίκανεν,</p>
 <p>ἀγχοῦ δ' ἱστάμενος ἔπεα πτερόεντα προσηύδα: <font color="GREEN">100</font></p>
 <p> </p>
 <p>"ὦ πάτερ, ἤδη τοι σάκος οἴσω καὶ δύο δοῦρε</p>
 <p>καὶ κυνέην πάγχαλκον, ἐπὶ κροτάφοις ἀραρυῖαν</p>
 <p>αὐτός τ' ἀμφιβαλεῦμαι ἰών, δώσω δὲ συβώτῃ</p>
 <p>καὶ τῷ βουκόλῳ ἄλλα: τετευχῆσθαι γὰρ ἄμεινον."</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς: <font color="GREEN">105</font></p>
 <p>"οἶσε θέων, ἧός μοι ἀμύνεσθαι πάρ' ὀϊστοί,</p>
 <p>μή μ' ἀποκινήσωσι θυράων μοῦνον ἐόντα."</p>
 <p> </p>
 <p>ὣς φάτο, Τηλέμαχος δὲ φίλῳ ἐπεπείθετο πατρί,</p>
 <p>βῆ δ' ἴμεναι θάλαμόνδ', ὅθι οἱ κλυτὰ τεύχεα κεῖτο.</p>
 <p>ἔνθεν τέσσαρα μὲν σάκε' ἔξελε, δούρατα δ' ὀκτὼ <font color="GREEN">110</font></p>
 <p>καὶ πίσυρας κυνέας χαλκήρεας ἱπποδασείας:</p>
 <p>βῆ δὲ φέρων, μάλα δ' ὦκα φίλον πατέρ' εἰσαφίκανεν,</p>
 <p>αὐτὸς δὲ πρώτιστα περὶ χροὶ̈ δύσετο χαλκόν:</p>
 <p>ὣς δ' αὔτως τὼ δμῶε δυέσθην τεύχεα καλά,</p>
 <p>ἔσταν δ' ἀμφ' Ὀδυσῆα δαί̈φρονα ποικιλομήτην. <font color="GREEN">115</font></p>
 <p> </p>
 <p>αὐτὰρ ὅ γ', ὄφρα μὲν αὐτῷ ἀμύνεσθαι ἔσαν ἰοί.</p>
 <p>τόφρα μνηστήρων ἕνα γ' αἰεὶ ᾧ ἐνὶ οἴκῳ</p>
 <p>βάλλε τιτυσκόμενος: τοὶ δ' ἀγχιστῖνοι ἔπιπτον.</p>
 <p>αὐτὰρ ἐπεὶ λίπον ἰοὶ ὀϊστεύοντα ἄνακτα,</p>
 <p>τόξον μὲν πρὸς σταθμὸν ἐϋσταθέος μεγάροιο <font color="GREEN">120</font></p>
 <p>ἔκλιν' ἑστάμεναι, πρὸς ἐνώπια παμφανόωντα,</p>
 <p>αὐτὸς δ' ἀμφ' ὤμοισι σάκος θέτο τετραθέλυμνον,</p>
 <p>κρατὶ δ' ἐπ' ἰφθίμῳ κυνέην εὔτυκτον ἔθηκεν,</p>
 <p>ἵππουριν, δεινὸν δὲ λόφος καθύπερθεν ἔνευεν:</p>
 <p>εἵλετο δ' ἄλκιμα δοῦρε δύω κεκορυθμένα χαλκῷ. <font color="GREEN">125</font></p>
 <p>ὀρσοθύρη δέ τις ἔσκεν ἐϋδμήτῳ ἐνὶ τοίχῳ,</p>
 <p>ἀκρότατον δὲ παρ' οὐδὸν ἐϋσταθέος μεγάροιο</p>
 <p>ἦν ὁδὸς ἐς λαύρην, σανίδες δ' ἔχον εὖ ἀραρυῖαι.</p>
 <p>τὴν δ' Ὀδυσεὺς φράζεσθαι ἀνώγει δῖον ὑφορβὸν</p>
 <p>ἑσταότ' ἄγχ' αὐτῆς: μία δ' οἴη γίγνετ' ἐφορμή. <font color="GREEN">130</font></p>
 <p>τοῖς δ' Ἀγέλεως μετέειπεν, ἔπος πάντεσσι πιφαύσκων:</p>
 <p> </p>
 <p>"ὦ φίλοι, οὐκ ἂν δή τις ἀν' ὀρσοθύρην ἀναβαίη</p>
 <p>καὶ εἴποι λαοῖσι, βοὴ δ' ὤκιστα γένοιτο;</p>
 <p>τῷ κε τάχ' οὗτος ἀνὴρ νῦν ὕστατα τοξάσσαιτο."</p>
 <p> </p>
 <p>τὸν δ' αὖτε προσέειπε Μελάνθιος, αἰπόλος αἰγῶν: <font color="GREEN">135</font></p>
 <p>"οὔ πως ἔστ', Ἀγέλαε διοτρεφές: ἄγχι γὰρ αἰνῶς</p>
 <p>αὐλῆς καλὰ θύρετρα καὶ ἀργαλέον στόμα λαύρης:</p>
 <p>καί χ' εἷς πάντας ἐρύκοι ἀνήρ, ὅς τ' ἄλκιμος εἴη.</p>
 <p>ἀλλ' ἄγεθ', ὑμῖν τεύχε' ἐνείκω θωρηχθῆναι</p>
 <p>ἐκ θαλάμου: ἔνδον γάρ, ὀί̈ομαι, οὐδέ πη ἄλλῃ <font color="GREEN">140</font></p>
 <p>τεύχεα κατθέσθην Ὀδυσεὺς καὶ φαίδιμος υἱός."</p>
 <p> </p>
 <p>ὣς εἰπὼν ἀνέβαινε Μελάνθιος, αἰπόλος αἰγῶν,</p>
 <p>εἰς θαλάμους Ὀδυσῆος ἀνὰ ῥῶγας μεγάροιο.</p>
 <p>ἔνθεν δώδεκα μὲν σάκε' ἔξελε, τόσσα δὲ δοῦρα</p>
 <p>καὶ τόσσας κυνέας χαλκήρεας ἱπποδασείας: <font color="GREEN">145</font></p>
 <p>βῆ δ' ἴμεναι, μάλα δ' ὦκα φέρων μνηστῆρσιν ἔδωκεν.</p>
 <p>καὶ τότ' Ὀδυσσῆος λύτο γούνατα καὶ φίλον ἦτορ,</p>
 <p>ὡς περιβαλλομένους ἴδε τεύχεα χερσί τε δοῦρα</p>
 <p>μακρὰ τινάσσοντας: μέγα δ' αὐτῷ φαίνετο ἔργον.</p>
 <p>αἶψα δὲ Τηλέμαχον ἔπεα πτερόεντα προσηύδα: <font color="GREEN">150</font></p>
 <p> </p>
 <p>"Τηλέμαχ', ἦ μάλα δή τις ἐνὶ μεγάροισι γυναικῶν</p>
 <p>νῶϊν ἐποτρύνει πόλεμον κακὸν ἠὲ Μελανθεύς."</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"ὦ πάτερ, αὐτὸς ἐγὼ τόδε γ' ἤμβροτον--οὐδέ τις ἄλλος</p>
 <p>αἴτιος--ὃς θαλάμοιο θύρην πυκινῶς ἀραρυῖαν <font color="GREEN">155</font></p>
 <p>κάλλιπον ἀγκλίνας: τῶν δὲ σκοπὸς ἦεν ἀμείνων.</p>
 <p>ἀλλ' ἴθι, δῖ' Εὔμαιε, θύρην ἐπίθες θαλάμοιο</p>
 <p>καὶ φράσαι ἤ τις ἄρ' ἐστὶ γυναικῶν ἣ τάδε ῥέζει,</p>
 <p>ἢ υἱὸς Δολίοιο, Μελανθεύς, τόν περ ὀί̈ω."</p>
 <p> </p>
 <p>ὣς οἱ μὲν τοιαῦτα πρὸς ἀλλήλους ἀγόρευον, <font color="GREEN">160</font></p>
 <p>βῆ δ' αὖτις θάλαμόνδε Μελάνθιος, αἰπόλος αἰγῶν,</p>
 <p>οἴσων τεύχεα καλά. νόησε δὲ δῖος ὑφορβός,</p>
 <p>αἶψα δ' Ὀδυσσῆα προσεφώνεεν ἐγγὺς ἐόντα:</p>
 <p> </p>
 <p>"διογενὲς Λαερτιάδη, πολυμήχαν' Ὀδυσσεῦ,</p>
 <p>κεῖνος δ' αὖτ' ἀί̈δηλος ἀνήρ, ὃν ὀϊόμεθ' αὐτοί, <font color="GREEN">165</font></p>
 <p>ἔρχεται ἐς θάλαμον: σὺ δέ μοι νημερτὲς ἐνίσπες,</p>
 <p>ἤ μιν ἀποκτείνω, αἴ κε κρείσσων γε γένωμαι,</p>
 <p>ἦε σοὶ ἐνθάδ' ἄγω, ἵν' ὑπερβασίας ἀποτίσῃ</p>
 <p>πολλάς, ὅσσας οὗτος ἐμήσατο σῷ ἐνὶ οἴκῳ."</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς: <font color="GREEN">170</font></p>
 <p>"ἦ τοι ἐγὼ καὶ Τηλέμαχος μνηστῆρας ἀγαυοὺς</p>
 <p>σχήσομεν ἔντοσθεν μεγάρων, μάλα περ μεμαῶτας.</p>
 <p>σφῶϊ δ' ἀποστρέψαντε πόδας καὶ χεῖρας ὕπερθεν</p>
 <p>ἐς θάλαμον βαλέειν, σανίδας δ' ἐκδῆσαι ὄπισθε,</p>
 <p>σειρὴν δὲ πλεκτὴν ἐξ αὐτοῦ πειρήναντε <font color="GREEN">175</font></p>
 <p>κίον' ἀν' ὑψηλὴν ἐρύσαι πελάσαι τε δοκοῖσιν,</p>
 <p>ὥς κεν δηθὰ ζωὸς ἐὼν χαλέπ' ἄλγεα πάσχῃ:"</p>
 <p> </p>
 <p>ὣς ἔφαθ', οἱ δ' ἄρα τοῦ μάλα μὲν κλύον ἠδ' ἐπίθοντο,</p>
 <p>βὰν δ' ἴμεν ἐς θάλαμον, λαθέτην δέ μιν ἔνδον ἐόντα.</p>
 <p>ἦ τοι ὁ μὲν θαλάμοιο μυχὸν κάτα τεύχε' ἐρεύνα, <font color="GREEN">180</font></p>
 <p>τὼ δ' ἔσταν ἑκάτερθε παρὰ σταθμοῖσι μένοντε.</p>
 <p>εὖθ' ὑπὲρ οὐδὸν ἔβαινε Μελάνθιος, αἰπόλος αἰγῶν,</p>
 <p>τῇ ἑτέρῃ μὲν χειρὶ φέρων καλὴν τρυφάλειαν,</p>
 <p>τῇ δ' ἑτέρῃ σάκος εὐρὺ γέρον, πεπαλαγμένον ἄζῃ,</p>
 <p>Λαέρτεω ἥρωος, ὃ κουρίζων φορέεσκε: <font color="GREEN">185</font></p>
 <p>δὴ τότε γ' ἤδη κεῖτο, ῥαφαὶ δὲ λέλυντο ἱμάντων:</p>
 <p>τὼ δ' ἄρ' ἐπαί̈ξανθ' ἑλέτην ἔρυσάν τέ μιν εἴσω</p>
 <p>κουρίξ, ἐν δαπέδῳ δὲ χαμαὶ βάλον ἀχνύμενον κῆρ,</p>
 <p>σὺν δὲ πόδας χεῖράς τε δέον θυμαλγέϊ δεσμῷ</p>
 <p>εὖ μάλ' ἀποστρέψαντε διαμπερές, ὡς ἐκέλευσεν <font color="GREEN">190</font></p>
 <p>υἱὸς Λαέρταο, πολύτλας δῖος Ὀδυσσεύς:</p>
 <p>σειρὴν δὲ πλεκτὴν ἐξ αὐτοῦ πειρήναντε</p>
 <p>κίον' ἀν' ὑψηλὴν ἔρυσαν πέλασάν τε δοκοῖσι.</p>
 <p>τὸν δ' ἐπικερτομέων προσέφης, Εὔμαιε συβῶτα:</p>
 <p> </p>
 <p>"νῦν μὲν δὴ μάλα πάγχυ, Μελάνθιε, νύκτα φυλάξεις, <font color="GREEN">195</font></p>
 <p>εὐνῇ ἔνι μαλακῇ καταλέγμενος, ὥς σε ἔοικεν:</p>
 <p>οὐδέ σέ γ' ἠριγένεια παρ' Ὠκεανοῖο ῥοάων</p>
 <p>λήσει ἐπερχομένη χρυσόθρονος, ἡνίκ' ἀγινεῖς</p>
 <p>αἶγας μνηστήρεσσι δόμον κάτα δαῖτα πένεσθαι."</p>
 <p> </p>
 <p>ὣς ὁ μὲν αὖθι λέλειπτο, ταθεὶς ὀλοῷ ἐνὶ δεσμῷ: <font color="GREEN">200</font></p>
 <p>τὼ δ' ἐς τεύχεα δύντε, θύρην ἐπιθέντε φαεινήν,</p>
 <p>βήτην εἰς Ὀδυσῆα δαί̈φρονα, ποικιλομήτην.</p>
 <p>ἔνθα μένος πνείοντες ἐφέστασαν, οἱ μὲν ἐπ' οὐδοῦ</p>
 <p>τέσσαρες, οἱ δ' ἔντοσθε δόμων πολέες τε καὶ ἐσθλοί.</p>
 <p>τοῖσι δ' ἐπ' ἀγχίμολον θυγάτηρ Διὸς ἦλθεν Ἀθήνη, <font color="GREEN">205</font></p>
 <p>Μέντορι εἰδομένη ἠμὲν δέμας ἠδὲ καὶ αὐδήν.</p>
 <p>τὴν δ' Ὀδυσεὺς γήθησεν ἰδὼν καὶ μῦθον ἔειπε:</p>
 <p> </p>
 <p>"Μέντορ, ἄμυνον ἀρήν, μνῆσαι δ' ἑτάροιο φίλοιο,</p>
 <p>ὅς σ' ἀγαθὰ ῥέζεσκον: ὁμηλικίην δέ μοί ἐσσι."</p>
 <p> </p>
 <p>ὣς φάτ', ὀϊόμενος λαοσσόον ἔμμεν Ἀθήνην. <font color="GREEN">210</font></p>
 <p>μνηστῆρες δ' ἑτέρωθεν ὁμόκλεον ἐν μεγάροισι:</p>
 <p>πρῶτος τήν γ' ἐνένιπε Δαμαστορίδης Ἀγέλαος:</p>
 <p> </p>
 <p>"Μέντορ, μή σ' ἐπέεσσι παραιπεπίθῃσιν Ὀδυσσεὺς</p>
 <p>μνηστήρεσσι μάχεσθαι, ἀμυνέμεναι δέ οἱ αὐτῷ.</p>
 <p>ὧδε γὰρ ἡμέτερόν γε νόον τελέεσθαι ὀί̈ω: <font color="GREEN">215</font></p>
 <p>ὁππότε κεν τούτους κτέωμεν, πατέρ' ἠδὲ καὶ υἱόν,</p>
 <p>ἐν δὲ σὺ τοῖσιν ἔπειτα πεφήσεαι, οἷα μενοινᾷς</p>
 <p>ἔρδειν ἐν μεγάροις: σῷ δ' αὐτοῦ κράατι τίσεις.</p>
 <p>αὐτὰρ ἐπὴν ὑμέων γε βίας ἀφελώμεθα χαλκῷ,</p>
 <p>κτήμαθ' ὁπόσσα τοί ἐστι, τά τ' ἔνδοθι καὶ τὰ θύρηφι, <font color="GREEN">220</font></p>
 <p>τοῖσιν Ὀδυσσῆος μεταμίξομεν: οὐδέ τοι υἷας</p>
 <p>ζώειν ἐν μεγάροισιν ἐάσομεν, οὐδέ θύγατρας</p>
 <p>οὐδ' ἄλοχον κεδνὴν Ἰθάκης κατὰ ἄστυ πολεύειν."</p>
 <p> </p>
 <p>ὣς φάτ', Ἀθηναίη δὲ χολώσατο κηρόθι μᾶλλον,</p>
 <p>νείκεσσεν δ' Ὀδυσῆα χολωτοῖσιν ἐπέεσσιν: <font color="GREEN">225</font></p>
 <p> </p>
 <p>"οὐκέτι σοί γ', Ὀδυσεῦ, μένος ἔμπεδον οὐδέ τις ἀλκή</p>
 <p>οἵη ὅτ' ἀμφ' Ἑλένῃ λευκωλένῳ εὐπατερείῃ,</p>
 <p>εἰνάετες Τρώεσσιν ἐμάρναο νωλεμὲς αἰεί,</p>
 <p>πολλοὺς δ' ἄνδρας ἔπεφνες ἐν αἰνῇ δηϊοτῆτι,</p>
 <p>σῇ δ' ἥλω βουλῇ Πριάμου πόλις εὐρυάγυια. <font color="GREEN">230</font></p>
 <p>πῶς δὴ νῦν, ὅτε σόν τε δόμον καὶ κτήμαθ' ἱκάνεις,</p>
 <p>ἄντα μνηστήρων ὀλοφύρεαι ἄλκιμος εἶναι;</p>
 <p>ἀλλ' ἄγε δεῦρο, πέπον, παρ' ἔμ' ἵστασο καὶ ἴδε ἔργον,</p>
 <p>ὄφρ' εἰδῇς οἷός τοι ἐν ἀνδράσι δυσμενέεσσιν</p>
 <p>Μέντωρ Ἀλκιμίδης εὐεργεσίας ἀποτίνειν." <font color="GREEN">235</font></p>
 <p> </p>
 <p>ἦ ῥα, καὶ οὔ πω πάγχυ δίδου ἑτεραλκέα νίκην,</p>
 <p>ἀλλ' ἔτ' ἄρα σθένεός τε καὶ ἀλκῆς πειρήτιζεν</p>
 <p>ἠμὲν Ὀδυσσῆος ἠδ' υἱοῦ κυδαλίμοιο.</p>
 <p>αὐτὴ δ' αἰθαλόεντος ἀνὰ μεγάροιο μέλαθρον</p>
 <p>ἕζετ' ἀναί̈ξασα, χελιδόνι εἰκέλη ἄντην. <font color="GREEN">240</font></p>
 <p> </p>
 <p>μνηστῆρας δ' ὤτρυνε Δαμαστορίδης Ἀγέλαος,</p>
 <p>Εὐρύνομός τε καὶ Ἀμφιμέδων Δημοπτόλεμός τε,</p>
 <p>Πείσανδρός τε Πολυκτορίδης Πόλυβός τε δαί̈φρων:</p>
 <p>οἱ γὰρ μνηστήρων ἀρετῇ ἔσαν ἔξοχ' ἄριστοι,</p>
 <p>ὅσσοι ἔτ' ἔζωον περί τε ψυχέων ἐμάχοντο: <font color="GREEN">245</font></p>
 <p>τοὺς δ' ἤδη ἐδάμασσε βιὸς καὶ ταρφέες ἰοί.</p>
 <p>τοῖς δ' Ἀγέλεως μετέειπεν, ἔπος πάντεσσι πιφαύσκων:</p>
 <p> </p>
 <p>"ὦ φίλοι, ἤδη σχήσει ἀνὴρ ὅδε χεῖρας ἀάπτους:</p>
 <p>καὶ δή οἱ Μέντωρ μὲν ἔβη κενὰ εὔγματα εἰπών,</p>
 <p>οἱ δ' οἶοι λείπονται ἐπὶ πρώτῃσι θύρῃσι. <font color="GREEN">250</font></p>
 <p>τῷ νῦν μὴ ἅμα πάντες ἐφίετε δούρατα μακρά,</p>
 <p>ἀλλ' ἄγεθ' οἱ ἓξ πρῶτον ἀκοντίσατ', αἴ κέ ποθι Ζεὺς</p>
 <p>δώῃ Ὀδυσσῆα βλῆσθαι καὶ κῦδος ἀρέσθαι.</p>
 <p>τῶν δ' ἄλλων οὐ κῆδος, ἐπὴν οὗτός γε πέσῃσιν."</p>
 <p> </p>
 <p>ὣς ἔφαθ', οἱ δ' ἄρα πάντες ἀκόντισαν ὡς ἐκέλευεν, <font color="GREEN">255</font></p>
 <p>ἱέμενοι: τὰ δὲ πάντα ἐτώσια θῆκεν Ἀθήνη,</p>
 <p>τῶν ἄλλος μὲν σταθμὸν ἐϋσταθέος μεγάροιο</p>
 <p>βεβλήκει, ἄλλος δὲ θύρην πυκινῶς ἀραρυῖαν:</p>
 <p>ἄλλου δ' ἐν τοίχῳ μελίη πέσε χαλκοβάρεια.</p>
 <p>αὐτὰρ ἐπεὶ δὴ δούρατ' ἀλεύαντο μνηστήρων, <font color="GREEN">260</font></p>
 <p>τοῖς δ' ἄρα μύθων ἦρχε πολύτλας δῖος Ὀδυσσεύς:</p>
 <p> </p>
 <p>"ὦ φίλοι, ἤδη μέν κεν ἐγὼν εἴποιμι καὶ ἄμμι</p>
 <p>μνηστήρων ἐς ὅμιλον ἀκοντίσαι, οἳ μεμάασιν</p>
 <p>ἡμέας ἐξεναρίξαι ἐπὶ προτέροισι κακοῖσιν."</p>
 <p> </p>
 <p>ὣς ἔφαθ', οἱ δ' ἄρα πάντες ἀκόντισαν ὀξέα δοῦρα <font color="GREEN">265</font></p>
 <p>ἄντα τιτυσκόμενοι: Δημοπτόλεμον μὲν Ὀδυσσεύς,</p>
 <p>Εὐρυάδην δ' ἄρα Τηλέμαχος, Ἔλατον δὲ συβώτης,</p>
 <p>Πείσανδρον δ' ἄρ' ἔπεφνε βοῶν ἐπιβουκόλος ἀνήρ.</p>
 <p>οἱ μὲν ἔπειθ' ἅμα πάντες ὀδὰξ ἕλον ἄσπετον οὖδας,</p>
 <p>μνηστῆρες δ' ἀνεχώρησαν μεγάροιο μυχόνδε: <font color="GREEN">270</font></p>
 <p>τοὶ δ' ἄρ' ἐπήϊξαν, νεκύων δ' ἐξ ἔγχε' ἕλοντο.</p>
 <p> </p>
 <p>αὖτις δὲ μνηστῆρες ἀκόντισαν ὀξέα δοῦρα</p>
 <p>ἱέμενοι: τὰ δὲ πολλὰ ἐτώσια θῆκεν Ἀθήνη.</p>
 <p>τῶν ἄλλος μὲν σταθμὸν ἐϋσταθέος μεγάροιο</p>
 <p>βεβλήκειν, ἄλλος δὲ θύρην πυκινῶς ἀραρυῖαν: <font color="GREEN">275</font></p>
 <p>ἄλλου δ' ἐν τοίχῳ μελίη πέσε χαλκοβάρεια.</p>
 <p>Ἀμφιμέδων δ' ἄρα Τηλέμαχον βάλε χεῖρ' ἐπὶ καρπῷ</p>
 <p>λίγδην, ἄκρον δὲ ῥινὸν δηλήσατο χαλκός.</p>
 <p>Κτήσιππος δ' Εὔμαιον ὑπὲρ σάκος ἔγχεϊ μακρῷ</p>
 <p>ὦμον ἐπέγραψεν: τὸ δ' ὑπέρπτατο, πῖπτε δ' ἔραζε. <font color="GREEN">280</font></p>
 <p>τοὶ δ' αὖτ' ἀμφ' Ὀδυσῆα δαί̈φρονα ποικιλομήτην,</p>
 <p>μνηστήρων ἐς ὅμιλον ἀκόντισαν ὀξέα δοῦρα.</p>
 <p>ἔνθ' αὖτ' Εὐρυδάμαντα βάλε πτολίπορθος Ὀδυσσεύς,</p>
 <p>Ἀμφιμέδοντα δὲ Τηλέμαχος, Πόλυβον δὲ συβώτης:</p>
 <p>Κτήσιππον δ' ἄρ' ἔπειτα βοῶν ἐπιβουκόλος ἀνὴρ <font color="GREEN">285</font></p>
 <p>βεβλήκει πρὸς στῆθος, ἐπευχόμενος δὲ προσηύδα:</p>
 <p> </p>
 <p>"ὦ Πολυθερσεί̈δη φιλοκέρτομε, μή ποτε πάμπαν</p>
 <p>εἴκων ἀφραδίῃς μέγα εἰπεῖν, ἀλλὰ θεοῖσιν</p>
 <p>μῦθον ἐπιτρέψαι, ἐπεὶ ἦ πολὺ φέρτεροί εἰσι.</p>
 <p>τοῦτό τοι ἀντὶ ποδὸς ξεινήϊον, ὅν ποτ' ἔδωκας <font color="GREEN">290</font></p>
 <p>ἀντιθέῳ Ὀδυσῆϊ δόμον κάτ' ἀλητεύοντι."</p>
 <p> </p>
 <p>ἦ ῥα βοῶν ἑλίκων ἐπιβουκόλος: αὐτὰρ Ὀδυσσεὺς</p>
 <p>οὖτα Δαμαστορίδην αὐτοσχεδὸν ἔγχεϊ μακρῷ.</p>
 <p>Τηλέμαχος δ' Εὐηνορίδην Λειώκριτον οὖτα</p>
 <p>δουρὶ μέσον κενεῶνα, διαπρὸ δὲ χαλκὸν ἔλασσεν: <font color="GREEN">295</font></p>
 <p>ἤριπε δὲ πρηνής, χθόνα δ' ἤλασε παντὶ μετώπῳ.</p>
 <p>δὴ τότ' Ἀθηναίη φθισίμβροτον αἰγίδ' ἀνέσχεν</p>
 <p>ὑψόθεν ἐξ ὀροφῆς: τῶν δὲ φρένες ἐπτοίηθεν.</p>
 <p>οἱ δ' ἐφέβοντο κατὰ μέγαρον βόες ὣς ἀγελαῖαι:</p>
 <p>τὰς μέν τ' αἰόλος οἶστρος ἐφορμηθεὶς ἐδόνησεν <font color="GREEN">300</font></p>
 <p>ὥρῃ ἐν εἰαρινῇ, ὅτε τ' ἤματα μακρὰ πέλονται.</p>
 <p>οἱ δ' ὥς τ' αἰγυπιοὶ γαμψώνυχες ἀγκυλοχεῖλαι,</p>
 <p>ἐξ ὀρέων ἐλθόντες ἐπ' ὀρνίθεσσι θόρωσι:</p>
 <p>ταὶ μέν τ' ἐν πεδίῳ νέφεα πτώσσουσαι ἵενται,</p>
 <p>οἱ δέ τε τὰς ὀλέκουσιν ἐπάλμενοι, οὐδέ τις ἀλκὴ <font color="GREEN">305</font></p>
 <p>γίγνεται οὐδὲ φυγή: χαίρουσι δέ τ' ἀνέρες ἄγρῃ:</p>
 <p>ὣς ἄρα τοὶ μνηστῆρας ἐπεσσύμενοι κατὰ δῶμα</p>
 <p>τύπτον ἐπιστροφάδην: τῶν δὲ στόνος ὤρνυτ' ἀεικὴς</p>
 <p>κράτων τυπτομένων, δάπεδον δ' ἅπαν αἵματι θῦε.</p>
 <p> </p>
 <p>λειώδης δ' Ὀδυσῆος ἐπεσσύμενος λάβε γούνων, <font color="GREEN">310</font></p>
 <p>καί μιν λισσόμενος ἔπεα πτερόεντα προσηύδα:</p>
 <p> </p>
 <p>"γουνοῦμαί σ', Ὀδυσεῦ: σὺ δέ μ' αἴδεο καί μ' ἐλέησον:</p>
 <p>οὐ γάρ πώ τινά φημι γυναικῶν ἐν μεγάροισιν</p>
 <p>εἰπεῖν οὐδέ τι ῥέξαι ἀτάσθαλον: ἀλλὰ καὶ ἄλλους</p>
 <p>παύεσκον μνηστῆρας, ὅτις τοιαῦτά γε ῥέζοι. <font color="GREEN">315</font></p>
 <p>ἀλλά μοι οὐ πείθοντο κακῶν ἄπο χεῖρας ἔχεσθαι:</p>
 <p>τῷ καὶ ἀτασθαλίῃσιν ἀεικέα πότμον ἐπέσπον.</p>
 <p>αὐτὰρ ἐγὼ μετὰ τοῖσι θυοσκόος οὐδὲν ἐοργὼς</p>
 <p>κείσομαι, ὡς οὐκ ἔστι χάρις μετόπισθ' εὐεργέων:"</p>
 <p> </p>
 <p>τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς: <font color="GREEN">320</font></p>
 <p>"εἰ μὲν δὴ μετὰ τοῖσι θυοσκόος εὔχεαι εἶναι,</p>
 <p>πολλάκι που μέλλεις ἀρήμεναι ἐν μεγάροισι</p>
 <p>τηλοῦ ἐμοὶ νόστοιο τέλος γλυκεροῖο γενέσθαι,</p>
 <p>σοὶ δ' ἄλοχόν τε φίλην σπέσθαι καὶ τέκνα τεκέσθαι:</p>
 <p>τῷ οὐκ ἂν θάνατόν γε δυσηλεγέα προφύγοισθα." <font color="GREEN">325</font></p>
 <p> </p>
 <p>ὣς ἄρα φωνήσας ξίφος εἵλετο χειρὶ παχείῃ</p>
 <p>κείμενον, ὅ ῥ' Ἀγέλαος ἀποπροέηκε χαμᾶζε</p>
 <p>κτεινόμενος: τῷ τόν γε κατ' αὐχένα μέσσον ἔλασσε.</p>
 <p>φθεγγομένου δ' ἄρα τοῦ γε κάρη κονίῃσιν ἐμίχθη.</p>
 <p> </p>
 <p>Τερπιάδης δ' ἔτ' ἀοιδὸς ἀλύσκανε κῆρα μέλαιναν, <font color="GREEN">330</font></p>
 <p>Φήμιος, ὅς ῥ' ἤειδε μετὰ μνηστῆρσιν ἀνάγκῃ.</p>
 <p>ἔστη δ' ἐν χείρεσσίν ἔχων φόρμιγγα λίγειαν</p>
 <p>ἄγχι παρ' ὀρσοθύρην: δίχα δὲ φρεσὶ μερμήριζεν,</p>
 <p>ἢ ἐκδὺς μεγάροιο Διὸς μεγάλου ποτὶ βωμὸν</p>
 <p>ἑρκείου ἵζοιτο τετυγμένον, ἔνθ' ἄρα πολλὰ <font color="GREEN">335</font></p>
 <p>Λαέρτης Ὀδυσεύς τε βοῶν ἐπὶ μηρί' ἔκηαν,</p>
 <p>ἦ γούνων λίσσοιτο προσαί̈ξας Ὀδυσῆα.</p>
 <p>ὧδε δέ οἱ φρονέοντι δοάσσατο κέρδιον εἶναι,</p>
 <p>γούνων ἅψασθαι Λαερτιάδεω Ὀδυσῆος.</p>
 <p>ἦ τοι ὁ φόρμιγγα γλαφυρὴν κατέθηκε χαμᾶζε <font color="GREEN">340</font></p>
 <p>μεσσηγὺς κρητῆρος ἰδὲ θρόνου ἀργυροήλου,</p>
 <p>αὐτὸς δ' αὖτ' Ὀδυσῆα προσαί̈ξας λάβε γούνων,</p>
 <p>καί μιν λισσόμενος ἔπεα πτερόεντα προσηύδα:</p>
 <p> </p>
 <p>"γουνοῦμαί σ', Ὀδυσεῦ: σὺ δέ μ' αἴδεο καί μ' ἐλέησον:</p>
 <p>αὐτῷ τοι μετόπισθ' ἄχος ἔσσεται, εἴ κεν ἀοιδὸν <font color="GREEN">345</font></p>
 <p>πέφνῃς, ὅς τε θεοῖσι καὶ ἀνθρώποισιν ἀείδω.</p>
 <p>αὐτοδίδακτος δ' εἰμί, θεὸς δέ μοι ἐν φρεσὶν οἴμας</p>
 <p>παντοίας ἐνέφυσεν: ἔοικα δέ τοι παραείδειν</p>
 <p>ὥς τε θεῷ: τῷ με λιλαίεο δειροτομῆσαι.</p>
 <p>καί κεν Τηλέμαχος τάδε γ' εἴποι, σὸς φίλος υἱός, <font color="GREEN">350</font></p>
 <p>ὡς ἐγὼ οὔ τι ἑκὼν ἐς σὸν δόμον οὐδὲ χατίζων</p>
 <p>πωλεύμην μνηστῆρσιν ἀεισόμενος μετὰ δαῖτας,</p>
 <p>ἀλλὰ πολὺ πλέονες καὶ κρείσσονες ἦγον ἀνάγκῃ."</p>
 <p> </p>
 <p>ὣς φάτο, τοῦ δ' ἤκουσ' ἱερὴ ἲς Τηλεμάχοιο,</p>
 <p>αἶψα δ' ἑὸν πατέρα προσεφώνεεν ἐγγὺς ἐόντα: <font color="GREEN">355</font></p>
 <p> </p>
 <p>"ἴσχεο μηδέ τι τοῦτον ἀναίτιον οὔταε χαλκῷ:</p>
 <p>καὶ κήρυκα Μέδοντα σαώσομεν, ὅς τέ μευ αἰεὶ</p>
 <p>οἴκῳ ἐν ἡμετέρῳ κηδέσκετο παιδὸς ἐόντος,</p>
 <p>εἰ δὴ μή μιν ἔπεφνε Φιλοίτιος ἠὲ συβώτης,</p>
 <p>ἠὲ σοὶ ἀντεβόλησεν ὀρινομένῳ κατὰ δῶμα." <font color="GREEN">360</font></p>
 <p> </p>
 <p>ὣς φάτο, τοῦ δ' ἤκουσε Μέδων πεπνυμένα εἰδώς:</p>
 <p>πεπτηὼς γὰρ ἔκειτο ὑπὸ θρόνον, ἀμφὶ δὲ δέρμα</p>
 <p>ἕστο βοὸς νεόδαρτον, ἀλύσκων κῆρα μέλαιναν.</p>
 <p>αἶψα δ' ἀπὸ θρόνου ὦρτο, θοῶς δ' ἀπέδυνε βοείην</p>
 <p>Τηλέμαχον δ' ἄρ' ἔπειτα προσαί̈ξας λάβε γούνων, <font color="GREEN">365</font></p>
 <p>καί μιν λισσόμενος ἔπεα πτερόεντα προσηύδα:</p>
 <p> </p>
 <p>"ὦ φίλ', ἐγὼ μὲν ὅδ' εἰμί, σὺ δ' ἴσχεο εἰπὲ δὲ πατρὶ</p>
 <p>μή με περισθενέων δηλήσεται ὀξέϊ χαλκῷ,</p>
 <p>ἀνδρῶν μνηστήρων κεχολωμένος, οἵ οἱ ἔκειρον</p>
 <p>κτήματ' ἐνὶ μεγάροις, σὲ δὲ νήπιοι οὐδὲν ἔτιον." <font color="GREEN">370</font></p>
 <p> </p>
 <p>τὸν δ' ἐπιμειδήσας προσέφη πολύμητις Ὀδυσσεύς:</p>
 <p>"θάρσει, ἐπεὶ δή σ' οὗτος ἐρύσσατο καὶ ἐσάωσεν,</p>
 <p>ὄφρα γνῷς κατὰ θυμόν, ἀτὰρ εἴπῃσθα καὶ ἄλλῳ,</p>
 <p>ὡς κακοεργίης εὐεργεσίη μέγ' ἀμείνων.</p>
 <p>ἀλλ' ἐξελθόντες μεγάρων ἕζεσθε θύραζε <font color="GREEN">375</font></p>
 <p>ἐκ φόνου εἰς αὐλήν, σύ τε καὶ πολύφημος ἀοιδός,</p>
 <p>ὄφρ' ἂν ἐγὼ κατὰ δῶμα πονήσομαι ὅττεό με χρή."</p>
 <p> </p>
 <p>ὣς φάτο, τὼ δ' ἔξω βήτην μεγάροιο κιόντε,</p>
 <p>ἑζέσθην δ' ἄρα τώ γε Διὸς μεγάλου ποτὶ βωμόν,</p>
 <p>πάντοσε παπταίνοντε, φόνον ποτιδεγμένω αἰεί. <font color="GREEN">380</font></p>
 <p>πάπτηνεν δ' Ὀδυσεὺς καθ' ἑὸν δόμον, εἴ τις ἔτ' ἀνδρῶν</p>
 <p>ζωὸς ὑποκλοπέοιτο, ἀλύσκων κῆρα μέλαιναν.</p>
 <p>τοὺς δὲ ἴδεν μάλα πάντας ἐν αἵματι καὶ κονίῃσι</p>
 <p>πεπτεῶτας πολλούς, ὥστ' ἰχθύας, οὕς θ' ἁλιῆες</p>
 <p>κοῖλον ἐς αἰγιαλὸν πολιῆς ἔκτοσθε θαλάσσης <font color="GREEN">385</font></p>
 <p>δικτύῳ ἐξέρυσαν πολυωπῷ: οἱ δέ τε πάντες</p>
 <p>κύμαθ' ἁλὸς ποθέοντες ἐπὶ ψαμάθοισι κέχυνται:</p>
 <p>τῶν μέν τ' Ἠέλιος φαέθων ἐξείλετο θυμόν:</p>
 <p>ὣς τότ' ἄρα μνηστῆρες ἐπ' ἀλλήλοισι κέχυντο.</p>
 <p>δὴ τότε Τηλέμαχον προσέφη πολύμητις Ὀδυσσεύς: <font color="GREEN">390</font></p>
 <p> </p>
 <p>"Τηλέμαχ', εἰ δ' ἄγε μοι κάλεσον τροφὸν Εὐρύκλειαν,</p>
 <p>ὄφρα ἔπος εἴπωμι τό μοι καταθύμιόν ἐστιν."</p>
 <p>ὣς φάτο, Τηλέμαχος δὲ φίλῳ ἐπεπείθετο πατρί,</p>
 <p>κινήσας δὲ θύρην προσέφη τροφὸν Εὐρύκλειαν:</p>
 <p> </p>
 <p>"δεῦρο δὴ ὄρσο, γρηὺ̈ παλαιγενές, ἥ τε γυναικῶν <font color="GREEN">395</font></p>
 <p>δμῳάων σκοπός ἐσσι κατὰ μέγαρ' ἡμετεράων:</p>
 <p>ἔρχεο: κικλήσκει σε πατὴρ ἐμός, ὄφρα τι εἴπῃ."</p>
 <p> </p>
 <p>ὣς ἄρ' ἐφώνησεν, τῇ δ' ἄπτερος ἔπλετο μῦθος,</p>
 <p>ὤϊξεν δὲ θύρας μεγάρων εὖ ναιεταόντων,</p>
 <p>βῆ δ' ἴμεν: αὐτὰρ Τηλέμαχος πρόσθ' ἡγεμόνευεν. <font color="GREEN">400</font></p>
 <p>εὗρεν ἔπειτ' Ὀδυσῆα μετὰ κταμένοισι νέκυσσιν,</p>
 <p>αἵματι καὶ λύθρῳ πεπαλαγμένον ὥστε λέοντα,</p>
 <p>ὅς ῥά τε βεβρωκὼς βοὸς ἔρχεται ἀγραύλοιο:</p>
 <p>πᾶν δ' ἄρα οἱ στῆθός τε παρήϊά τ' ἀμφοτέρωθεν</p>
 <p>αἱματόεντα πέλει, δεινὸς δ' εἰς ὦπα ἰδέσθαι: <font color="GREEN">405</font></p>
 <p>ὣς Ὀδυσεὺς πεπάλακτο πόδας καὶ χεῖρας ὕπερθεν.</p>
 <p>ἡ δ' ὡς οὖν νέκυάς τε καὶ ἄσπετον εἴσιδεν αἷμα,</p>
 <p>ἴθυσέν ῥ' ὀλολύξαι, ἐπεὶ μέγα εἴσιδεν ἔργον:</p>
 <p>ἀλλ' Ὀδυσεὺς κατέρυκε καὶ ἔσχεθεν ἱεμένην περ,</p>
 <p>καί μιν φωνήσας ἔπεα πτερόεντα προσηύδα: <font color="GREEN">410</font></p>
 <p> </p>
 <p>"ἐν θυμῷ, γρηῦ, χαῖρε καὶ ἴσχεο μηδ' ὀλόλυζε:</p>
 <p>οὐχ ὁσίη κταμένοισιν ἐπ' ἀνδράσιν εὐχετάασθαι.</p>
 <p>τούσδε δὲ μοῖρ' ἐδάμασσε θεῶν καὶ σχέτλια ἔργα:</p>
 <p>οὔ τινα γὰρ τίεσκον ἐπιχθονίων ἀνθρώπων,</p>
 <p>οὐ κακὸν οὐδὲ μὲν ἐσθλόν, ὅτις σφέας εἰσαφίκοιτο: <font color="GREEN">415</font></p>
 <p>τῷ καὶ ἀτασθαλίῃσιν ἀεικέα πότμον ἐπέσπον.</p>
 <p>ἀλλ' ἄγε μοι σὺ γυναῖκας ἐνὶ μεγάροις κατάλεξον,</p>
 <p>αἵ τέ μ' ἀτιμάζουσι καὶ αἳ νηλείτιδές εἰσιν."</p>
 <p> </p>
 <p>τὸν δ' αὖτε προσέειπε φίλη τροφὸς Εὐρύκλεια:</p>
 <p>"τοιγὰρ ἐγώ τοι, τέκνον, ἀληθείην καταλέξω. <font color="GREEN">420</font></p>
 <p>πεντήκοντά τοί εἰσιν ἐνὶ μεγάροισι γυναῖκες</p>
 <p>δμῳαί, τὰς μέν τ' ἔργα διδάξαμεν ἐργάζεσθαι,</p>
 <p>εἴριά τε ξαίνειν καὶ δουλοσύνην ἀνέχεσθαι:</p>
 <p>τάων δώδεκα πᾶσαι ἀναιδείης ἐπέβησαν,</p>
 <p>οὔτ' ἐμὲ τίουσαι οὔτ' αὐτὴν Πηνελόπειαν. <font color="GREEN">425</font></p>
 <p>Τηλέμαχος δὲ νέον μὲν ἀέξετο, οὐδέ ἑ μήτηρ</p>
 <p>σημαίνειν εἴασκεν ἐπὶ δμῳῇσι γυναιξίν.</p>
 <p>ἀλλ' ἄγ' ἐγὼν ἀναβᾶσ' ὑπερώϊα σιγαλόεντα</p>
 <p>εἴπω σῇ ἀλόχῳ, τῇ τις θεὸς ὕπνον ἐπῶρσε."</p>
 <p> </p>
 <p>τὴν δ' ἀπαμειβόμενος προσέφη πολύμητις Ὀδυσσεύς <font color="GREEN">430</font></p>
 <p>"μή πω τήνδ' ἐπέγειρε: σὺ δ' ἐνθάδε εἰπὲ γυναιξὶν</p>
 <p>ἐλθέμεν, αἵ περ πρόσθεν ἀεικέα μηχανόωντο."</p>
 <p> </p>
 <p>"ὣς ἄρ' ἔφη, γρηὺ̈ς δὲ διὲκ μεγάροιο βεβήκει</p>
 <p>ἀγγελέουσα γυναιξὶ καὶ ὀτρυνέουσα νέεσθαι.</p>
 <p>αὐτὰρ ὁ Τηλέμαχον καὶ βουκόλον ἠδὲ συβώτην <font color="GREEN">435</font></p>
 <p>εἰς ἓ καλεσσάμενος ἔπεα πτερόεντα προσηύδα:</p>
 <p> </p>
 <p>"ἄρχετε νῦν νέκυας φορέειν καὶ ἄνωχθε γυναῖκας:</p>
 <p>αὐτὰρ ἔπειτα θρόνους περικαλλέας ἠδὲ τραπέζας</p>
 <p>ὕδατι καὶ σπόγγοισι πολυτρήτοισι καθαίρειν.</p>
 <p>αὐτὰρ ἐπὴν δὴ πάντα δόμον κατακοσμήσησθε, <font color="GREEN">440</font></p>
 <p>δμῳὰς ἐξαγαγόντες ἐϋσταθέος μεγάροιο,</p>
 <p>μεσσηγύς τε θόλου καὶ ἀμύμονος ἕρκεος αὐλῆς,</p>
 <p>θεινέμεναι ξίφεσιν τανυήκεσιν, εἰς ὅ κε πασέων</p>
 <p>ψυχὰς ἐξαφέλησθε καὶ ἐκλελάθωντ' Ἀφροδίτης,</p>
 <p>τὴν ἄρ' ὑπὸ μνηστῆρσιν ἔχον μίσγοντό τε λάθρη." <font color="GREEN">445</font></p>
 <p> </p>
 <p>"ὣς ἔφαθ', αἱ δὲ γυναῖκες ἀολλέες ἦλθον ἅπασαι,</p>
 <p>αἴν' ὀλοφυρόμεναι, θαλερὸν κατὰ δάκρυ χέουσαι.</p>
 <p>πρῶτα μὲν οὖν νέκυας φόρεον κατατεθνηῶτας,</p>
 <p>κὰδ δ' ἄρ' ὑπ' αἰθούσῃ τίθεσαν εὐερκέος αὐλῆς,</p>
 <p>ἀλλήλοισιν ἐρείδουσαι: σήμαινε δ' Ὀδυσσεὺς <font color="GREEN">450</font></p>
 <p>αὐτὸς ἐπισπέρχων: ταὶ δ' ἐκφόρεον καὶ ἀνάγκῃ.</p>
 <p>αὐτὰρ ἔπειτα θρόνους περικαλλέας ἠδὲ τραπέζας</p>
 <p>ὕδατι καὶ σπόγγοισι πολυτρήτοισι κάθαιρον.</p>
 <p>αὐτὰρ Τηλέμαχος καὶ βουκόλος ἠδὲ συβώτῃς</p>
 <p>λίστροισιν δάπεδον πύκα ποιητοῖο δόμοιο <font color="GREEN">455</font></p>
 <p>ξῦον: ταὶ δ' ἐφόρεον δμῳαί, τίθεσαν δὲ θύραζε.</p>
 <p>αὐτὰρ ἐπειδὴ πᾶν μέγαρον διεκοσμήσαντο,</p>
 <p>δμῳὰς δ' ἐξαγαγόντες ἐϋσταθέος μεγάροιο,</p>
 <p>μεσσηγύς τε θόλου καὶ ἀμύμονος ἕρκεος αὐλῆς,</p>
 <p>εἴλεον ἐν στείνει, ὅθεν οὔ πως ἦεν ἀλύξαι. <font color="GREEN">460</font></p>
 <p>τοῖσι δὲ Τηλέμαχος πεπνυμένος ἦρχ' ἀγορεύειν:</p>
 <p> </p>
 <p>"μὴ μὲν δὴ καθαρῷ θανάτῳ ἀπὸ θυμὸν ἑλοίμην</p>
 <p>τάων, αἳ δὴ ἐμῇ κεφαλῇ κατ' ὀνείδεα χεῦαν</p>
 <p>μητέρι θ' ἡμετέρῃ παρά τε μνηστῆρσιν ἴαυον."</p>
 <p> </p>
 <p>ὣς ἄρ' ἔφη, καὶ πεῖσμα νεὸς κυανοπρῴροιο <font color="GREEN">465</font></p>
 <p>κίονος ἐξάψας μεγάλης περίβαλλε θόλοιο,</p>
 <p>ὑψόσ' ἐπεντανύσας, μή τις ποσὶν οὖδας ἵκοιτο.</p>
 <p>ὡς δ' ὅτ' ἂν ἢ κίχλαι τανυσίπτεροι ἠὲ πέλειαι</p>
 <p>ἕρκει ἐνιπλήξωσι, τό θ' ἑστήκῃ ἐνὶ θάμνῳ,</p>
 <p>αὖλιν ἐσιέμεναι, στυγερὸς δ' ὑπεδέξατο κοῖτος, <font color="GREEN">470</font></p>
 <p>ὣς αἵ γ' ἑξείης κεφαλὰς ἔχον, ἀμφὶ δὲ πάσαις</p>
 <p>δειρῇσι βρόχοι ἦσαν, ὅπως οἴκτιστα θάνοιεν.</p>
 <p>ἤσπαιρον δὲ πόδεσσι μίνυνθά περ οὔ τι μάλα δήν.</p>
 <p> </p>
 <p>ἐκ δὲ Μελάνθιον ἦγον ἀνὰ πρόθυρόν τε καὶ αὐλήν:</p>
 <p>τοῦ δ' ἀπὸ μὲν ῥῖνάς τε καὶ οὔατα νηλέϊ χαλκῷ <font color="GREEN">475</font></p>
 <p>τάμνον, μήδεά τ' ἐξέρυσαν, κυσὶν ὠμὰ δάσασθαι,</p>
 <p>χεῖράς τ' ἠδὲ πόδας κόπτον κεκοτηότι θυμῷ.</p>
 <p> </p>
 <p>οἱ μὲν ἔπειτ' ἀπονιψάμενοι χεῖράς τε πόδας τε</p>
 <p>εἰς Ὀδυσῆα δόμονδε κίον, τετέλεστο δὲ ἔργον:</p>
 <p>αὐτὰρ ὅ γε προσέειπε φίλην τροφὸν Εὐρύκλειαν: <font color="GREEN">480</font></p>
 <p>"οἶσε θέειον, γρηύ̈, κακῶν ἄκος, οἶσε δέ μοι πῦρ,</p>
 <p>ὄφρα θεειώσω μέγαρον: σὺ δὲ Πηνελόπειαν</p>
 <p>ἐλθεῖν ἐνθάδ' ἄνωχθι σὺν ἀμφιπόλοισι γυναιξί:</p>
 <p>πάσας δ' ὄτρυνον δμῳὰς κατὰ δῶμα νέεσθαι."</p>
 <p>τὸν δ' αὖτε προσέειπε φίλη τροφὸς Εὐρύκλεια: <font color="GREEN">485</font></p>
 <p>"ναὶ δὴ ταῦτά γε, τέκνον ἐμόν, κατὰ μοῖραν ἔειπες.</p>
 <p>ἀλλ' ἄγε τοι χλαῖνάν τε χιτῶνά τε εἵματ' ἐνείκω,</p>
 <p>μηδ' οὕτω ῥάκεσιν πεπυκασμένος εὐρέας ὤμους</p>
 <p>ἕσταθ' ἐνὶ μεγάροισι: νεμεσσητὸν δέ κεν εἴη."</p>
 <p> </p>
 <p>τὴν δ' ἀπαμειβόμενος προσέφη πολύμητις Ὀδυσσεύς: <font color="GREEN">490</font></p>
 <p>"πῦρ νῦν μοι πρώτιστον ἐνὶ μεγάροισι γενέσθω."</p>
 <p> </p>
 <p>ὣς ἔφατ', οὐδ' ἀπίθησε φίλη τροφὸς Εὐρύκλεια,</p>
 <p>ἤνεικεν δ' ἄρα πῦρ καὶ θήϊον: αὐτὰρ Ὀδυσσεὺς</p>
 <p>εὖ διεθείωσεν μέγαρον καὶ δῶμα καὶ αὐλήν.</p>
 <p>γρηὺ̈ς δ' αὖτ' ἀπέβη διὰ δώματα κάλ' Ὀδυσῆος <font color="GREEN">495</font></p>
 <p>ἀγγελέουσα γυναιξὶ καὶ ὀτρυνέουσα νέεσθαι:</p>
 <p>αἱ δ' ἴσαν ἐκ μεγάροιο δάος μετὰ χερσὶν ἔχουσαι.</p>
 <p>αἱ μὲν ἄρ' ἀμφεχέοντο καὶ ἠσπάζοντ' Ὀδυσῆα,</p>
 <p>καὶ κύνεον ἀγαπαξόμεναι κεφαλήν τε καὶ ὤμους</p>
 <p>χεῖράς τ' αἰνύμεναι: τὸν δὲ γλυκὺς ἵμερος ᾕρει <font color="GREEN">500</font></p>
 <p>κλαυθμοῦ καὶ στοναχῆς, γίγνωσκε δ' ἄρα φρεσὶ πάσας.</p>
 
 
 <p></p><hr>
 <center>
 <a href="ody23.htm">Next: Book 23</a></center>
 </body>