<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody19.htm">English</a> 
 <a href="ody19.htm">Previous</a> 
 <a href="ody21.htm">Next</a> 
 </center>
 <hr>
 
 
 <h1 align="CENTER">The Odyssey, Book 20</h1>
 <p>αὐτὰρ ὁ ἐν προδόμῳ εὐνάζετο δῖος Ὀδυσσεύς:</p>
 <p>κὰμ μὲν ἀδέψητον βοέην στόρεσ', αὐτὰρ ὕπερθε</p>
 <p>κώεα πόλλ' ὀί̈ων, τοὺς ἱρεύεσκον Ἀχαιοί:</p>
 <p>Εὐρυνόμη δ' ἄρ' ἐπὶ χλαῖναν βάλε κοιμηθέντι.</p>
 <p>ἔνθ' Ὀδυσεὺς μνηστῆρσι κακὰ φρονέων ἐνὶ θυμῷ <font color="GREEN">5</font></p>
 <p>κεῖτ' ἐγρηγορόων: ταὶ δ' ἐκ μεγάροιο γυναῖκες</p>
 <p>ἤϊσαν, αἳ μνηστῆρσιν ἐμισγέσκοντο πάρος περ,</p>
 <p>ἀλλήλῃσι γέλω τε καὶ εὐφροσύνην παρέχουσαι.</p>
 <p>τοῦ δ' ὠρίνετο θυμὸς ἐνὶ στήθεσσι φίλοισι:</p>
 <p>πολλὰ δὲ μερμήριζε κατὰ φρένα καὶ κατὰ θυμόν, <font color="GREEN">10</font></p>
 <p>ἠὲ μεταί̈ξας θάνατον τεύξειεν ἑκάστῃ,</p>
 <p>ἦ ἔτ' ἐῷ μνηστῆρσιν ὑπερφιάλοισι μιγῆναι</p>
 <p>ὕστατα καὶ πύματα, κραδίη δέ οἱ ἔνδον ὑλάκτει.</p>
 <p>ὡς δὲ κύων ἀμαλῇσι περὶ σκυλάκεσσι βεβῶσα</p>
 <p>ἄνδρ' ἀγνοιήσασ' ὑλάει μέμονέν τε μάχεσθαι, <font color="GREEN">15</font></p>
 <p>ὥς ῥα τοῦ ἔνδον ὑλάκτει ἀγαιομένου κακὰ ἔργα:</p>
 <p>στῆθος δὲ πλήξας κραδίην ἠνίπαπε μύθῳ:</p>
 <p> </p>
 <p>"τέτλαθι δή, κραδίη: καὶ κύντερον ἄλλο ποτ' ἔτλης.</p>
 <p>ἤματι τῷ ὅτε μοι μένος ἄσχετος ἤσθιε Κύκλωψ</p>
 <p>ἰφθίμους ἑτάρους: σὺ δ' ἐτόλμας, ὄφρα σε μῆτις <font color="GREEN">20</font></p>
 <p>ἐξάγαγ' ἐξ ἄντροιο ὀϊόμενον θανέεσθαι."</p>
 <p> </p>
 <p>ὣς ἔφατ', ἐν στήθεσσι καθαπτόμενος φίλον ἦτορ:</p>
 <p>τῷ δὲ μάλ' ἐν πείσῃ κραδίη μένε τετληυῖα</p>
 <p>νωλεμέως: ἀτὰρ αὐτὸς ἑλίσσετο ἔνθα καὶ ἔνθα.</p>
 <p>ὡς δ' ὅτε γαστέρ' ἀνὴρ πολέος πυρὸς αἰθομένοιο, <font color="GREEN">25</font></p>
 <p>ἐμπλείην κνίσης τε καὶ αἵματος, ἔνθα καὶ ἔνθα</p>
 <p>αἰόλλῃ, μάλα δ' ὦκα λιλαίεται ὀπτηθῆναι,</p>
 <p>ὣς ἄρ' ὅ γ' ἔνθα καὶ ἔνθα ἑλίσσετο, μερμηρίζων</p>
 <p>ὅππως δὴ μνηστῆρσιν ἀναιδέσι χεῖρας ἐφήσει</p>
 <p>μοῦνος ἐὼν πολέσι. σχεδόθεν δέ οἱ ἦλθεν Ἀθήνη <font color="GREEN">30</font></p>
 <p>οὐρανόθεν καταβᾶσα: δέμας δ' ἤϊκτο γυναικί:</p>
 <p>στῆ δ' ἄρ' ὑπὲρ κεφαλῆς καί μιν πρὸς μῦθον ἔειπε:</p>
 <p> </p>
 <p>"τίπτ' αὖτ' ἐγρήσσεις, πάντων περὶ κάμμορε φωτῶν;</p>
 <p>οἶκος μέν τοι ὅδ' ἐστί, γυνὴ δέ τοι ἥδ' ἐνὶ οἴκῳ</p>
 <p>καὶ, πάϊς, οἷόν πού τις ἐέλδεται ἔμμεναι υἷα." <font color="GREEN">35</font></p>
 <p> </p>
 <p>τὴν δ' ἀπαμειβόμενος προσέφη πολύμητις Ὀδυσσεύς:</p>
 <p>"ναὶ δὴ ταῦτά γε πάντα, θεά, κατὰ μοῖραν ἔειπες:</p>
 <p>ἀλλά τί μοι τόδε θυμὸς ἐνὶ φρεσὶ μερμηρίζει,</p>
 <p>ὅππως δὴ μνηστῆρσιν ἀναιδέσι χεῖρας ἐφήσω,</p>
 <p>μοῦνος ἐών: οἱ δ' αἰὲν ἀολλέες ἔνδον ἔασι. <font color="GREEN">40</font></p>
 <p>πρὸς δ' ἔτι καὶ τόδε μεῖζον ἐνὶ φρεσὶ μερμηρίζω:</p>
 <p>εἴ περ γὰρ κτείναιμι Διός τε σέθεν τε ἕκητι,</p>
 <p>πῆ κεν ὑπεκπροφύγοιμι; τά σε φράζεσθαι ἄνωγα."</p>
 <p> </p>
 <p>τὸν δ' αὖτε προσέειπε θεὰ γλαυκῶπις Ἀθήνη:</p>
 <p>"σχέτλιε, καὶ μέν τίς τε χερείονι πείθεθ' ἑταίρῳ, <font color="GREEN">45</font></p>
 <p>ὅς περ θνητός τ' ἐστὶ καὶ οὐ τόσα μήδεα οἶδεν:</p>
 <p>αὐτὰρ ἐγὼ θεός εἰμι, διαμπερὲς ἥ σε φυλάσσω</p>
 <p>ἐν πάντεσσι πόνοις. ἐρέω δέ τοι ἐξαναφανδόν:</p>
 <p>εἴ περ πεντήκοντα λόχοι μερόπων ἀνθρώπων</p>
 <p>νῶϊ περισταῖεν, κτεῖναι μεμαῶτες Ἄρηϊ, <font color="GREEN">50</font></p>
 <p>καί κεν τῶν ἐλάσαιο βόας καὶ ἴφια μῆλα.</p>
 <p>ἀλλ' ἑλέτω σε καὶ ὕπνος: ἀνίη καὶ τὸ φυλάσσειν</p>
 <p>πάννυχον ἐγρήσσοντα, κακῶν δ' ὑποδύσεαι ἤδη."</p>
 <p> </p>
 <p>ὣς φάτο, καί ῥά οἱ ὕπνον ἐπὶ βλεφάροισιν ἔχευεν,</p>
 <p>αὐτὴ δ' ἂψ ἐς Ὄλυμπον ἀφίκετο δῖα θεάων. <font color="GREEN">55</font></p>
 <p> </p>
 <p>εὖτε τὸν ὕπνος ἔμαρπτε, λύων μελεδήματα θυμοῦ,</p>
 <p>λυσιμελής, ἄλοχος δ' ἄρ' ἐπέγρετο κεδνὰ ἰδυῖα:</p>
 <p>κλαῖε δ' ἄρ' ἐν λέκτροισι καθεζομένη μαλακοῖσιν.</p>
 <p>αὐτὰρ ἐπεὶ κλαίουσα κορέσσατο ὃν κατὰ θυμόν,</p>
 <p>Ἀρτέμιδι πρώτιστον ἐπεύξατο δῖα γυναικῶν: <font color="GREEN">60</font></p>
 <p> </p>
 <p>"Ἄρτεμι, πότνα θεά, θύγατερ Διός, αἴθε μοι ἤδη</p>
 <p>ἰὸν ἐνὶ στήθεσσι βαλοῦσ' ἐκ θυμὸν ἕλοιο</p>
 <p>αὐτίκα νῦν, ἢ ἔπειτα μ' ἀναρπάξασα θύελλα</p>
 <p>οἴχοιτο προφέρουσα κατ' ἠερόεντα κέλευθα,</p>
 <p>ἐν προχοῇς δὲ βάλοι ἀψορρόου Ὠκεανοῖο. <font color="GREEN">65</font></p>
 <p>ὡς δ' ὅτε Πανδαρέου κούρας ἀνέλοντο θύελλαι:</p>
 <p>τῇσι τοκῆας μὲν φθῖσαν θεοί, αἱ δ' ἐλίποντο</p>
 <p>ὀρφαναὶ ἐν μεγάροισι, κόμισσε δὲ δῖ' Ἀφροδίτη</p>
 <p>τυρῷ καὶ μέλιτι γλυκερῷ καὶ ἡδέϊ οἴνῳ:</p>
 <p>Ἥρη δ' αὐτῇσιν περὶ πασέων δῶκε γυναικῶν <font color="GREEN">70</font></p>
 <p>εἶδος καὶ πινυτήν, μῆκος δ' ἔπορ' Ἄρτεμις ἁγνή,</p>
 <p>ἔργα δ' Ἀθηναίη δέδαε κλυτὰ ἐργάζεσθαι.</p>
 <p>εὖτ' Ἀφροδίτη δῖα προσέστιχε μακρὸν Ὄλυμπον,</p>
 <p>κούρῃς αἰτήσουσα τέλος θαλεροῖο γάμοιο--</p>
 <p>ἐς Δία τερπικέραυνον, ὁ γάρ τ' εὖ οἶδεν ἅπαντα, <font color="GREEN">75</font></p>
 <p>μοῖράν τ' ἀμμορίην τε καταθνητῶν ἀνθρώπων--</p>
 <p>τόφρα δὲ τὰς κούρας ἅρπυιαι ἀνηρείψαντο</p>
 <p>καί ῥ' ἔδοσαν στυγερῇσιν ἐρινύσιν ἀμφιπολεύειν:</p>
 <p>ὣς ἔμ' ἀϊστώσειαν Ὀλύμπια δώματ' ἔχοντες,</p>
 <p>ἠέ μ' ἐϋπλόκαμος βάλοι Ἄρτεμις, ὄφρ' Ὀδυσῆα <font color="GREEN">80</font></p>
 <p>ὀσσομένη καὶ γαῖαν ὕπο στυγερὴν ἀφικοίμην,</p>
 <p>μηδέ τι χείρονος ἀνδρὸς ἐϋφραίνοιμι νόημα.</p>
 <p>ἀλλὰ τὸ μὲν καὶ ἀνεκτὸν ἔχει κακόν, ὁππότε κέν τις</p>
 <p>ἤματα μὲν κλαίῃ, πυκινῶς ἀκαχήμενος ἦτορ,</p>
 <p>νύκτας δ' ὕπνος ἔχῃσιν--ὁ γάρ τ' ἐπέλησεν ἁπάντων, <font color="GREEN">85</font></p>
 <p>ἐσθλῶν ἠδὲ κακῶν, ἐπεὶ ἄρ βλέφαρ' ἀμφικαλύψῃ--</p>
 <p>αὐτὰρ ἐμοὶ καὶ ὀνείρατ' ἐπέσσευεν κακὰ δαίμων.</p>
 <p>τῇδε γὰρ αὖ μοι νυκτὶ παρέδραθεν εἴκελος αὐτῷ,</p>
 <p>τοῖος ἐὼν οἷος ᾖεν ἅμα στρατῷ: αὐτὰρ ἐμὸν κῆρ</p>
 <p>χαῖρ', ἐπεὶ οὐκ ἐφάμην ὄναρ ἔμμεναι, ἀλλ' ὕπαρ ἤδη." <font color="GREEN">90</font></p>
 <p>ὣς ἔφατ', αὐτίκα δὲ χρυσόθρονος ἤλυθεν Ἠώς.</p>
 <p>τῆς δ' ἄρα κλαιούσης ὄπα σύνθετο δῖος Ὀδυσσεύς:</p>
 <p>μερμήριζε δ' ἔπειτα, δόκησε δέ οἱ κατὰ θυμὸν</p>
 <p>ἤδη γιγνώσκουσα παρεστάμεναι κεφαλῆφι.</p>
 <p>χλαῖναν μὲν συνελὼν καὶ κώεα, τοῖσιν ἐνεῦδεν, <font color="GREEN">95</font></p>
 <p>ἐς μέγαρον κατέθηκεν ἐπὶ θρόνου, ἐκ δὲ βοείην</p>
 <p>θῆκε θύραζε φέρων, Διὶ δ' εὔξατο χεῖρας ἀνασχών:</p>
 <p> </p>
 <p>"Ζεῦ πάτερ, εἴ μ' ἐθέλοντες ἐπὶ τραφερήν τε καὶ ὑγρὴν</p>
 <p>ἤγετ' ἐμὴν ἐς γαῖαν, ἐπεί μ' ἐκακώσατε λίην,</p>
 <p>φήμην τίς μοι φάσθω ἐγειρομένων ἀνθρώπων <font color="GREEN">100</font></p>
 <p>ἔνδοθεν, ἔκτοσθεν δὲ Διὸς τέρας ἄλλο φανήτω."</p>
 <p> </p>
 <p>ὣς ἔφατ' εὐχόμενος: τοῦ δ' ἔκλυε μητίετα Ζεύς,</p>
 <p>αὐτίκα δ' ἐβρόντησεν ἀπ' αἰγλήεντος Ὀλύμπου,</p>
 <p>ὑψόθεν ἐκ νεφέων: γήθησε δὲ δῖος Ὀδυσσεύς.</p>
 <p>φήμην δ' ἐξ οἴκοιο γυνὴ προέηκεν ἀλετρὶς <font color="GREEN">105</font></p>
 <p>πλησίον, ἔνθ' ἄρα οἱ μύλαι ἥατο ποιμένι λαῶν,</p>
 <p>τῇσιν δώδεκα πᾶσαι ἐπερρώοντο γυναῖκες</p>
 <p>ἄλφιτα τεύχουσαι καὶ ἀλείατα, μυελὸν ἀνδρῶν.</p>
 <p>αἱ μὲν ἄρ' ἄλλαι εὗδον, ἐπεὶ κατὰ πυρὸν ἄλεσσαν,</p>
 <p>ἡ δὲ μί' οὔπω παύετ', ἀφαυροτάτη δ' ἐτέτυκτο: <font color="GREEN">110</font></p>
 <p>ἥ ῥα μύλην στήσασα ἔπος φάτο, σῆμα ἄνακτι:</p>
 <p> </p>
 <p>"Ζεῦ πάτερ, ὅς τε θεοῖσι καὶ ἀνθρώποισιν ἀνάσσεις,</p>
 <p>ἦ μεγάλ' ἐβρόντησας ἀπ' οὐρανοῦ ἀστερόεντος,</p>
 <p>οὐδέ ποθι νέφος ἐστί: τέρας νύ τεῳ τόδε φαίνεις.</p>
 <p>κρῆνον νῦν καὶ ἐμοὶ δειλῇ ἔπος, ὅττι κεν εἴπω: <font color="GREEN">115</font></p>
 <p>μνηστῆρες πύματόν τε καὶ ὕστατον ἤματι τῷδε</p>
 <p>ἐν μεγάροις Ὀδυσῆος ἑλοίατο δαῖτ' ἐρατεινήν,</p>
 <p>οἳ δή μοι καμάτῳ θυμαλγέι: γούνατ' ἔλυσαν</p>
 <p>ἄλφιτα τευχούσῃ: νῦν ὕστατα δειπνήσειαν."</p>
 <p> </p>
 <p>ὣς ἄρ' ἔφη, χαῖρεν δὲ κλεηδόνι δῖος Ὀδυσσεὺς <font color="GREEN">120</font></p>
 <p>Ζηνός τε βροντῇ: φάτο γὰρ τίσασθαι ἀλείτας.</p>
 <p> </p>
 <p>αἱ δ' ἄλλαι δμῳαὶ κατὰ δώματα κάλ' Ὀδυσῆος</p>
 <p>ἀγρόμεναι ἀνέκαιον ἐπ' ἐσχάρῃ ἀκάματον πῦρ.</p>
 <p>Τηλέμαχος δ' εὐνῆθεν ἀνίστατο, ἰσόθεος φώς,</p>
 <p>εἵματα ἑσσάμενος: περὶ δὲ ξίφος ὀξὺ θέτ' ὤμῳ: <font color="GREEN">125</font></p>
 <p>ποσσὶ δ' ὑπὸ λιπαροῖσιν ἐδήσατο καλὰ πέδιλα,</p>
 <p>εἵλετο δ' ἄλκιμον ἔγχος, ἀκαχμένον ὀξέι: χαλκῷ:</p>
 <p>στῆ δ' ἄρ' ἐπ' οὐδὸν ἰών, πρὸς δ' Εὐρύκλειαν ἔειπε:</p>
 <p> </p>
 <p>"μαῖα φίλη, τὸν ξεῖνον ἐτιμήσασθ' ἐνὶ οἴκῳ</p>
 <p>εὐνῇ καὶ σίτῳ, ἦ αὔτως κεῖται ἀκηδής; <font color="GREEN">130</font></p>
 <p>τοιαύτη γὰρ ἐμὴ μήτηρ, πινυτή περ ἐοῦσα:</p>
 <p>ἐμπλήγδην ἕτερόν γε τίει μερόπων ἀνθρώπων</p>
 <p>χείρονα, τὸν δέ τ' ἀρείον' ἀτιμήσασ' ἀποπέμπει."</p>
 <p> </p>
 <p>τὸν δ' αὖτε προσέειπε περίφρων Εὐρύκλεια:</p>
 <p>"οὐκ ἄν μιν νῦν, τέκνον, ἀναίτιον αἰτιόῳο. <font color="GREEN">135</font></p>
 <p>οἶνον μὲν γὰρ πῖνε καθήμενος, ὄφρ' ἔθελ' αὐτός,</p>
 <p>σίτου δ' οὐκέτ' ἔφη πεινήμεναι: εἴρετο γάρ μιν.</p>
 <p>ἀλλ' ὅτε δὴ κοίτοιο καὶ ὕπνου μιμνήσκοιτο,</p>
 <p>ἡ μὲν δέμνι' ἄνωγεν ὑποστορέσαι δμῳῇσιν,</p>
 <p>αὐτὰρ ὅ γ', ὥς τις πάμπαν ὀϊζυρὸς καὶ ἄποτμος, <font color="GREEN">140</font></p>
 <p>οὐκ ἔθελ' ἐν λέκτροισι καὶ ἐν ῥήγεσσι καθεύδειν,</p>
 <p>ἀλλ' ἐν ἀδεψήτῳ βοέῃ καὶ κώεσιν οἰῶν</p>
 <p>ἔδραθ' ἐνὶ προδόμῳ: χλαῖναν δ' ἐπιέσσαμεν ἡμεῖς."</p>
 <p> </p>
 <p>ὣς φάτο, Τηλέμαχος δὲ διὲκ μεγάροιο βεβήκει</p>
 <p>ἔγχος ἔχων, ἅμα τῷ γε δύω κύνες ἀργοὶ ἕποντο. <font color="GREEN">145</font></p>
 <p>βῆ δ' ἴμεν εἰς ἀγορὴν μετ' ἐϋκνήμιδας Ἀχαιούς.</p>
 <p>ἡ δ' αὖτε δμῳῇσιν ἐκέκλετο δῖα γυναικῶν,</p>
 <p>Εὐρύκλει', Ὦπος θυγάτηρ Πεισηνορίδαο:</p>
 <p> </p>
 <p>"ἀγρεῖθ', αἱ μὲν δῶμα κορήσατε ποιπνύσασαι,</p>
 <p>ῥάσσατέ τ', ἔν τε θρόνοις εὐποιήτοισι τάπητας <font color="GREEN">150</font></p>
 <p>βάλλετε πορφυρέους: αἱ δὲ σπόγγοισι τραπέζας</p>
 <p>πάσας ἀμφιμάσασθε, καθήρατε δὲ κρητῆρας</p>
 <p>καὶ δέπα ἀμφικύπελλα τετυγμένα: ταὶ δὲ μεθ' ὕδωρ</p>
 <p>ἔρχεσθε κρήνηνδε, καὶ οἴσετε θᾶσσον ἰοῦσαι.</p>
 <p>οὐ γὰρ δὴν μνηστῆρες ἀπέσσονται μεγάροιο, <font color="GREEN">155</font></p>
 <p>ἀλλὰ μάλ' ἦρι νέονται, ἐπεὶ καὶ πᾶσιν ἑορτή."</p>
 <p> </p>
 <p>ὣς ἔφαθ', αἱ δ' ἄρα τῆς μάλα μὲν κλύον ἠδ' ἐπίθοντο.</p>
 <p>αἱ μὲν ἐείκοσι βῆσαν ἐπὶ κρήνην μελάνυδρον,</p>
 <p>αἱ δ' αὐτοῦ κατὰ δώματ' ἐπισταμένως πονέοντο.</p>
 <p> </p>
 <p>ἐς δ' ἦλθον δρηστῆρες Ἀχαιῶν. οἱ μὲν ἔπειτα <font color="GREEN">160</font></p>
 <p>εὖ καὶ ἐπισταμένως κέασαν ξύλα, ταὶ δὲ γυναῖκες</p>
 <p>ἦλθον ἀπὸ κρήνης: ἐπὶ δέ σφισιν ἦλθε συβώτης</p>
 <p>τρεῖς σιάλους κατάγων, οἳ ἔσαν μετὰ πᾶσιν ἄριστοι.</p>
 <p>καὶ τοὺς μέν ῥ' εἴασε καθ' ἕρκεα καλὰ νέμεσθαι,</p>
 <p>αὐτὸς δ' αὖτ' Ὀδυσῆα προσηύδα μειλιχίοισι: <font color="GREEN">165</font></p>
 <p> </p>
 <p>"ξεῖν', ἦ ἄρ τί σε μᾶλλον Ἀχαιοὶ εἰσορόωσιν,</p>
 <p>ἦέ σ' ἀτιμάζουσι κατὰ μέγαρ', ὡς τὸ πάρος περ;"</p>
 <p> </p>
 <p>τὸν δ' ἀπαμειβόμενος προσέφη πολυμήτις Ὀδυσσεύς:</p>
 <p>"αἲ γὰρ δή, Εὔμαιε, θεοὶ τισαίατο λώβην,</p>
 <p>ἣν οἵδ' ὑβρίζοντες ἀτάσθαλα μηχανόωνται <font color="GREEN">170</font></p>
 <p>οἴκῳ ἐν ἀλλοτρίῳ, οὐδ' αἰδοῦς μοῖραν ἔχουσιν."</p>
 <p> </p>
 <p>ὣς οἱ μὲν τοιαῦτα πρὸς ἀλλήλους ἀγόρευον,</p>
 <p>ἀγχίμολον δέ σφ' ἦλθε Μελάνθιος, αἰπόλος αἰγῶν.</p>
 <p>αἶγας ἄγων αἳ πᾶσι μετέρεπον αἰπολίοισι,</p>
 <p>δεῖπνον μνηστήρεσσι. δύω δ' ἅμ' ἕποντο νομῆες. <font color="GREEN">175</font></p>
 <p>καὶ τὰς μὲν κατέδησεν ὑπ' αἰθούσῃ ἐριδούπῳ,</p>
 <p>αὐτὸς δ' αὖτ' Ὀδυσῆα προσηύδα κερτομίοισι:</p>
 <p> </p>
 <p>"ξεῖν', ἔτι καὶ νῦν ἐνθάδ' ἀνιήσεις κατὰ δῶμα</p>
 <p>ἀνέρας αἰτίζων, ἀτὰρ οὐκ ἔξεισθα θύραζε;</p>
 <p>πάντως οὐκέτι νῶϊ διακρινέεσθαι ὀί̈ω <font color="GREEN">180</font></p>
 <p>πρὶν χειρῶν γεύσασθαι, ἐπεὶ σύ περ οὐ κατὰ κόσμον</p>
 <p>αἰτίζεις: εἰσὶν δὲ καὶ ἄλλαι δαῖτες Ἀχαιῶν."</p>
 <p>ὣς φάτο, τὸν δ' οὔ τι προσέφη πολύμητις Ὀδυσσεύς,</p>
 <p>ἀλλ' ἀκέων κίνησε κάρη, κακὰ βυσσοδομεύων.</p>
 <p> </p>
 <p>τοῖσι δ' ἐπὶ τρίτος ἦλθε Φιλοίτιος, ὄρχαμος ἀνδρῶν, <font color="GREEN">185</font></p>
 <p>βοῦν στεῖραν μνηστῆρσιν ἄγων καὶ πίονας αἶγας.</p>
 <p>πορθμῆες δ' ἄρα τούς γε διήγαγον, οἵ τε καὶ ἄλλους</p>
 <p>ἀνθρώπους πέμπουσιν, ὅτις σφέας εἰσαφίκηται.</p>
 <p>καὶ τὰ μὲν εὖ κατέδησεν ὑπ' αἰθούσῃ ἐριδούπῳ,</p>
 <p>αὐτὸς δ' αὖτ' ἐρέεινε συβώτην ἄγχι παραστάς: <font color="GREEN">190</font></p>
 <p> </p>
 <p>"τίς δὴ ὅδε ξεῖνος νέον εἰλήλουθε, συβῶτα,</p>
 <p>ἡμέτερον πρὸς δῶμα; τέων δ' ἐξ εὔχεται εἶναι</p>
 <p>ἀνδρῶν; ποῦ δέ νύ οἱ γενεὴ καὶ πατρὶς ἄρουρα;</p>
 <p>δύσμορος, ἦ τε ἔοικε δέμας βασιλῆϊ ἄνακτι:</p>
 <p>ἀλλὰ θεοὶ δυόωσι πολυπλάγκτους ἀνθρώπους, <font color="GREEN">195</font></p>
 <p>ὁππότε καὶ βασιλεῦσιν ἐπικλώσωνται ὀϊζύν."</p>
 <p> </p>
 <p>ἦ καὶ δεξιτερῇ δειδίσκετο χειρὶ παραστάς,</p>
 <p>καί μιν φωνήσας ἔπεα πτερόεντα προσηύδα:</p>
 <p> </p>
 <p>"χαῖρε, πάτερ ὦ ξεῖνε: γένοιτό τοι ἔς περ ὀπίσσω</p>
 <p>ὄλβος: ἀτὰρ μὲν νῦν γε κακοῖς ἔχεαι πολέεσσι. <font color="GREEN">200</font></p>
 <p>Ζεῦ πάτερ, οὔ τις σεῖο θεῶν ὀλοώτερος ἄλλος:</p>
 <p>οὐκ ἐλεαίρεις ἄνδρας, ἐπὴν δὴ γείνεαι αὐτός,</p>
 <p>μισγέμεναι κακότητι καὶ ἄλγεσι λευγαλέοισιν.</p>
 <p>ἴδιον, ὡς ἐνόησα, δεδάκρυνται δέ μοι ὄσσε</p>
 <p>μνησαμένῳ Ὀδυσῆος, ἐπεὶ καὶ κεῖνον ὀί̈ω <font color="GREEN">205</font></p>
 <p>τοιάδε λαίφε' ἔχοντα κατ' ἀνθρώπους ἀλάλησθαι,</p>
 <p>εἴ που ἔτι ζώει καὶ ὁρᾷ φάος ἠελίοιο.</p>
 <p>εἰ δ' ἤδη τέθνηκε καὶ εἰν Ἀί̈δαο δόμοισιν,</p>
 <p>ὤ μοι ἔπειτ' Ὀδυσῆος ἀμύμονος, ὅς μ' ἐπὶ βουσὶν</p>
 <p>εἷσ' ἔτι τυτθὸν ἐόντα Κεφαλλήνων ἐνὶ δήμῳ. <font color="GREEN">210</font></p>
 <p>νῦν δ' αἱ μὲν γίγνονται ἀθέσφατοι, οὐδέ κεν ἄλλως</p>
 <p>ἀνδρί γ' ὑποσταχύοιτο βοῶν γένος εὐρυμετώπων:</p>
 <p>τὰς δ' ἄλλοι με κέλονται ἀγινέμεναί σφισιν αὐτοῖς</p>
 <p>ἔδμεναι: οὐδέ τι παιδὸς ἐνὶ μεγάροις ἀλέγουσιν,</p>
 <p>οὐδ' ὄπιδα τρομέουσι θεῶν: μεμάασι γὰρ ἤδη <font color="GREEN">215</font></p>
 <p>κτήματα δάσσασθαι δὴν οἰχομένοιο ἄνακτος.</p>
 <p>αὐτὰρ ἐμοὶ τόδε θυμὸς ἐνὶ στήθεσσι φίλοισι</p>
 <p>πόλλ' ἐπιδινεῖται: μάλα μὲν κακὸν υἷος ἐόντος</p>
 <p>ἄλλων δῆμον ἱκέσθαι ἰόντ' αὐτῇσι βόεσσιν,</p>
 <p>ἄνδρας ἐς ἀλλοδαπούς: τὸ δὲ ῥίγιον, αὖθι μένοντα <font color="GREEN">220</font></p>
 <p>βουσὶν ἐπ' ἀλλοτρίῃσι καθήμενον ἄλγεα πάσχειν.</p>
 <p>καί κεν δὴ πάλαι ἄλλον ὑπερμενέων βασιλήων</p>
 <p>ἐξικόμην φεύγων, ἐπεὶ οὐκέτ' ἀνεκτὰ πέλονται:</p>
 <p>ἀλλ' ἔτι τὸν δύστηνον ὀί̈ομαι, εἴ ποθεν ἐλθὼν</p>
 <p>ἀνδρῶν μνηστήρων σκέδασιν κατὰ δώματα θείῃ." <font color="GREEN">225</font></p>
 <p>τὸν δ' ἀπαμειβόμενος προσέφη πολύμητις Ὀδυσσεύς:</p>
 <p>"βουκόλ', ἐπεὶ οὔτε κακῷ οὔτ' ἄφρονι φωτὶ ἔοικας,</p>
 <p>γιγνώσκω δὲ καὶ αὐτὸς ὅ τοι πινυτὴ φρένας ἵκει,</p>
 <p>τοὔνεκά τοι ἐρέω καὶ ἐπὶ μέγαν ὅρκον ὀμοῦμαι:</p>
 <p>ἴστω νῦν Ζεὺς πρῶτα θεῶν ξενίη τε τράπεζα <font color="GREEN">230</font></p>
 <p>ἱστίη τ' Ὀδυσῆος ἀμύμονος, ἣν ἀφικάνω,</p>
 <p>ἦ σέθεν ἐνθάδ' ἐόντος ἐλεύσεται οἴκαδ' Ὀδυσσεύς:</p>
 <p>σοῖσιν δ' ὀφθαλμοῖσιν ἐπόψεαι, αἴ κ' ἐθέλῃσθα,</p>
 <p>κτεινομένους μνηστῆρας, οἳ ἐνθάδε κοιρανέουσιν."</p>
 <p>τὸν δ' αὖτε προσέειπε βοῶν ἐπιβουκόλος ἀνήρ: <font color="GREEN">235</font></p>
 <p>"αἲ γὰρ τοῦτο, ξεῖνε, ἔπος τελέσειε Κρονίων:</p>
 <p>γνοίης χ' οἵη ἐμὴ δύναμις καὶ χεῖρες ἕπονται."</p>
 <p> </p>
 <p>ὣς δ' αὔτως Εὔμαιος ἐπεύξατο πᾶσι θεοῖσι</p>
 <p>νοστῆσαι Ὀδυσῆα πολύφρονα ὅνδε δόμονδε.</p>
 <p> </p>
 <p>ὣς οἱ μὲν τοιαῦτα πρὸς ἀλλήλους ἀγόρευον, <font color="GREEN">240</font></p>
 <p>μνηστῆρες δ' ἄρα Τηλεμάχῳ θάνατόν τε μόρον τε</p>
 <p>ἤρτυον: αὐτὰρ ὁ τοῖσιν ἀριστερὸς ἤλυθεν ὄρνις,</p>
 <p>αἰετὸς ὑψιπέτης, ἔχε δὲ τρήρωνα πέλειαν.</p>
 <p>τοῖσιν δ' Ἀμφίνομος ἀγορήσατο καὶ μετέειπεν:</p>
 <p> </p>
 <p>"ὦ φίλοι, οὐχ ἡμῖν συνθεύσεται ἥδε γε βουλή, <font color="GREEN">245</font></p>
 <p>Τηλεμάχοιο φόνος: ἀλλὰ μνησώμεθα δαιτός."</p>
 <p> </p>
 <p>ὣς ἔφατ' Ἀμφίνομος, τοῖσιν δ' ἐπιήνδανε μῦθος.</p>
 <p>ἐλθόντες δ' ἐς δώματ' Ὀδυσσῆος θείοιο</p>
 <p>χλαίνας μὲν κατέθεντο κατὰ κλισμούς τε θρόνους τε,</p>
 <p>οἱ δ' ἱέρευον ὄϊς μεγάλους καὶ πίονας αἶγας, <font color="GREEN">250</font></p>
 <p>ἵρευον δὲ σύας σιάλους καὶ βοῦν ἀγελαίην:</p>
 <p>σπλάγχνα δ' ἄρ' ὀπτήσαντες ἐνώμων, ἐν δέ τε οἶνον</p>
 <p>κρητῆρσιν κερόωντο: κύπελλα δὲ νεῖμε συβώτης.</p>
 <p>σῖτον δέ σφ' ἐπένειμε Φιλοίτιος, ὄρχαμος ἀνδρῶν,</p>
 <p>καλοῖς ἐν κανέοισιν, ἐῳνοχόει δὲ Μελανθεύς. <font color="GREEN">255</font></p>
 <p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</p>
 <p> </p>
 <p>Τηλέμαχος δ' Ὀδυσῆα καθίδρυε, κέρδεα νωμῶν,</p>
 <p>ἐντὸς ἐϋσταθέος μεγάρου, παρὰ λάϊνον οὐδόν,</p>
 <p>δίφρον ἀεικέλιον καταθεὶς ὀλίγην τε τράπεζαν:</p>
 <p>πὰρ δ' ἐτίθει σπλάγχνων μοίρας, ἐν δ' οἶνον ἔχευεν <font color="GREEN">260</font></p>
 <p>ἐν δέπαϊ χρυσέῳ, καί μιν πρὸς μῦθον ἔειπεν:</p>
 <p> </p>
 <p>"ἐνταυθοῖ νῦν ἧσο μετ' ἀνδράσιν οἰνοποτάζων:</p>
 <p>κερτομίας δέ τοι αὐτὸς ἐγὼ καὶ χεῖρας ἀφέξω</p>
 <p>πάντων μνηστήρων, ἐπεὶ οὔ τοι δήμιός ἐστιν</p>
 <p>οἶκος ὅδ', ἀλλ' Ὀδυσῆος, ἐμοὶ δ' ἐκτήσατο κεῖνος. <font color="GREEN">265</font></p>
 <p>ὑμεῖς δέ, μνηστῆρες, ἐπίσχετε θυμὸν ἐνιπῆς</p>
 <p>καὶ χειρῶν, ἵνα μή τις ἔρις καὶ νεῖκος ὄρηται."</p>
 <p>ὣς ἔφαθ', οἱ δ' ἄρα πάντες ὀδὰξ ἐν χείλεσι φύντες</p>
 <p>Τηλέμαχον θαύμαζον, ὃ θαρσαλέως ἀγόρευε.</p>
 <p>τοῖσιν δ' Ἀντίνοος μετέφη, Εὐπείθεος υἱός: <font color="GREEN">270</font></p>
 <p> </p>
 <p>"καὶ χαλεπόν περ ἐόντα δεχώμεθα μῦθον, Ἀχαιοί,</p>
 <p>Τηλεμάχου: μάλα δ' ἧμιν ἀπειλήσας ἀγορεύει.</p>
 <p>οὐ γὰρ Ζεὺς εἴασε Κρονίων: τῷ κέ μιν ἤδη</p>
 <p>παύσαμεν ἐν μεγάροισι, λιγύν περ ἐόντ' ἀγορητήν."</p>
 <p> </p>
 <p>ὣς ἔφατ' Ἀντίνοος: ὁ δ' ἄρ' οὐκ ἐμπάζετο μύθων. <font color="GREEN">275</font></p>
 <p>κήρυκες δ' ἀνὰ ἄστυ θεῶν ἱερὴν ἑκατόμβην</p>
 <p>ἦγον: τοὶ δ' ἀγέροντο κάρη κομόωντες Ἀχαιοὶ</p>
 <p>ἄλσος ὕπο σκιερὸν ἑκατηβόλου Ἀπόλλωνος.</p>
 <p> </p>
 <p>οἱ δ' ἐπεὶ ὤπτησαν κρέ' ὑπέρτερα καὶ ἐρύσαντο,</p>
 <p>μοίρας δασσάμενοι δαίνυντ' ἐρικυδέα δαῖτα: <font color="GREEN">280</font></p>
 <p>πὰρ δ' ἄρ' Ὀδυσσῆϊ μοῖραν θέσαν οἳ πονέοντο</p>
 <p>ἴσην, ὡς αὐτοί περ ἐλάγχανον: ὣς γὰρ ἀνώγει</p>
 <p>Τηλέμαχος, φίλος υἱὸς Ὀδυσσῆος θείοιο.</p>
 <p> </p>
 <p>μνηστῆρας δ' οὐ πάμπαν ἀγήνορας εἴα Ἀθήνη</p>
 <p>λώβης ἴσχεσθαι θυμαλγέος, ὄφρ' ἔτι μᾶλλον <font color="GREEN">285</font></p>
 <p>δύη ἄχος κραδίην Λαερτιάδην Ὀδυσῆα.</p>
 <p>ἦν δέ τις ἐν μνηστῆρσιν ἀνὴρ ἀθεμίστια εἰδώς,</p>
 <p>Κτήσιππος δ' ὄνομ' ἔσκε, Σάμῃ δ' ἐνὶ οἰκία ναῖεν:</p>
 <p>ὃς δή τοι κτεάτεσσι πεποιθὼς θεσπεσίοισι</p>
 <p>μνάσκετ' Ὀδυσσῆος δὴν οἰχομένοιο δάμαρτα. <font color="GREEN">290</font></p>
 <p>ὅς ῥα τότε μνηστῆρσιν ὑπερφιάλοισι μετηύδα:</p>
 <p> </p>
 <p>"κέκλυτέ μευ, μνηστῆρες ἀγήνορες, ὄφρα τι εἴπω:</p>
 <p>μοῖραν μὲν δὴ ξεῖνος ἔχει πάλαι, ὡς ἐπέοικεν,</p>
 <p>ἴσην: οὐ γὰρ καλὸν ἀτέμβειν οὐδὲ δίκαιον</p>
 <p>ξείνους Τηλεμάχου, ὅς κεν τάδε δώμαθ' ἵκηται. <font color="GREEN">295</font></p>
 <p>ἀλλ' ἄγε οἱ καὶ ἐγὼ δῶ ξείνιον, ὄφρα καὶ αὐτὸς</p>
 <p>ἠὲ λοετροχόῳ δώῃ γέρας ἠέ τῳ ἄλλῳ</p>
 <p>δμώων, οἳ κατὰ δώματ' Ὀδυσσῆος θείοιο."</p>
 <p>ὣς εἰπὼν ἔρριψε βοὸς πόδα χειρὶ παχείῃ.</p>
 <p>κείμενον ἐκ κανέοιο λαβών: ὁ δ' ἀλεύατ' Ὀδυσσεὺς <font color="GREEN">300</font></p>
 <p>ἦκα παρακλίνας κεφαλήν, μείδησε δὲ θυμῷ</p>
 <p>σαρδάνιον μάλα τοῖον: ὁ δ' εὔδμητον βάλε τοῖχον.</p>
 <p>Κτήσιππον δ' ἄρα Τηλέμαχος ἠνίπαπε μύθῳ:</p>
 <p> </p>
 <p>"Κτήσιππ', ἦ μάλα τοι τόδε κέρδιον ἔπλετο θυμῷ:</p>
 <p>οὐκ ἔβαλες τὸν ξεῖνον: ἀλεύατο γὰρ βέλος αὐτός. <font color="GREEN">305</font></p>
 <p>ἦ γάρ κέν σε μέσον βάλον ἔγχεϊ ὀξυόεντι,</p>
 <p>καί κέ τοι ἀντὶ γάμοιο πατὴρ τάφον ἀμφεπονεῖτο</p>
 <p>ἐνθάδε. τῷ μή τίς μοι ἀεικείας ἐνὶ οἴκῳ</p>
 <p>φαινέτω: ἤδη γὰρ νοέω καὶ οἶδα ἕκαστα,</p>
 <p>ἐσθλά τε καὶ τὰ χέρηα: πάρος δ' ἔτι νήπιος ἦα. <font color="GREEN">310</font></p>
 <p>ἀλλ' ἔμπης τάδε μὲν καὶ τέτλαμεν εἰσορόωντες,</p>
 <p>μήλων σφαζομένων οἴνοιό τε πινομένοιο</p>
 <p>καὶ σίτου: χαλεπὸν γὰρ ἐρυκακέειν ἕνα πολλούς.</p>
 <p>ἀλλ' ἄγε μηκέτι μοι κακὰ ῥέζετε δυσμενέοντες:</p>
 <p>εἰ δ' ἤδη μ' αὐτὸν κτεῖναι μενεαίνετε χαλκῷ, <font color="GREEN">315</font></p>
 <p>καί κε τὸ βουλοίμην, καί κεν πολὺ κέρδιον εἴη</p>
 <p>τεθνάμεν ἢ τάδε γ' αἰὲν ἀεικέα ἔργ' ὁράασθαι,</p>
 <p>ξείνους τε στυφελιζομένους δμῳάς τε γυναῖκας</p>
 <p>ῥυστάζοντας ἀεικελίως κατὰ δώματα καλά."</p>
 <p> </p>
 <p>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ: <font color="GREEN">320</font></p>
 <p>ὀψὲ δὲ δὴ μετέειπε Δαμαστορίδης Ἀγέλαος:</p>
 <p> </p>
 <p>"ὦ φίλοι, οὐκ ἂν δή τις ἐπὶ ῥηθέντι δικαίῳ</p>
 <p>ἀντιβίοις ἐπέεσσι καθαπτόμενος χαλεπαίνοι:</p>
 <p>μήτε τι τὸν ξεῖνον στυφελίζετε μήτε τιν' ἄλλον</p>
 <p>δμώων, οἳ κατὰ δώματ' Ὀδυσσῆος θείοιο. <font color="GREEN">325</font></p>
 <p>Τηλεμάχῳ δέ κε μῦθον ἐγὼ καὶ μητέρι φαίην</p>
 <p>ἤπιον, εἴ σφωϊν κραδίῃ ἅδοι ἀμφοτέροιϊν.</p>
 <p>ὄφρα μὲν ὑμῖν θυμὸς ἐνὶ στήθεσσιν ἐώλπει</p>
 <p>νοστήσειν Ὀδυσῆα πολύφρονα ὅνδε δόμονδε,</p>
 <p>τόφρ' οὔ τις νέμεσις μενέμεν τ' ἦν ἰσχέμεναί τε <font color="GREEN">330</font></p>
 <p>μνηστῆρας κατὰ δώματ', ἐπεὶ τόδε κέρδιον ἦεν,</p>
 <p>εἰ νόστησ' Ὀδυσεὺς καὶ ὑπότροπος ἵκετο δῶμα:</p>
 <p>νῦν δ' ἤδη τόδε δῆλον, ὅ τ' οὐκέτι νόστιμός ἐστιν.</p>
 <p>ἀλλ' ἄγε, σῇ τάδε μητρὶ παρεζόμενος κατάλεξον,</p>
 <p>γήμασθ' ὅς τις ἄριστος ἀνὴρ καὶ πλεῖστα πόρῃσιν, <font color="GREEN">335</font></p>
 <p>ὄφρα σὺ μὲν χαίρων πατρώϊα πάντα νέμηαι,</p>
 <p>ἔσθων καὶ πίνων, ἡ δ' ἄλλου δῶμα κομίζῃ."</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"οὐ μὰ Ζῆν', Ἀγέλαε, καὶ ἄλγεα πατρὸς ἐμοῖο,</p>
 <p>ὅς που τῆλ' Ἰθάκης ἢ ἔφθιται ἢ ἀλάληται, <font color="GREEN">340</font></p>
 <p>οὔ τι διατρίβω μητρὸς γάμον, ἀλλὰ κελεύω</p>
 <p>γήμασθ' ᾧ κ' ἐθέλῃ, ποτὶ δ' ἄσπετα δῶρα δίδωμι.</p>
 <p>αἰδέομαι δ' ἀέκουσαν ἀπὸ μεγάροιο δίεσθαι</p>
 <p>μύθῳ ἀναγκαίῳ: μὴ τοῦτο θεὸς τελέσειεν."</p>
 <p> </p>
 <p>ὣς φάτο Τηλέμαχος: μνηστῆρσι δὲ Παλλὰς Ἀθήνη <font color="GREEN">345</font></p>
 <p>ἄσβεστον γέλω ὦρσε, παρέπλαγξεν δὲ νόημα.</p>
 <p>οἱ δ' ἤδη γναθμοῖσι γελοίων ἀλλοτρίοισιν,</p>
 <p>αἱμοφόρυκτα δὲ δὴ κρέα ἤσθιον: ὄσσε δ' ἄρα σφέων</p>
 <p>δακρυόφιν πίμπλαντο, γόον δ' ὠί̈ετο θυμός.</p>
 <p>τοῖσι δὲ καὶ μετέειπε Θεοκλύμενος θεοειδής: <font color="GREEN">350</font></p>
 <p> </p>
 <p>"ἆ δειλοί, τί κακὸν τόδε πάσχετε; νυκτὶ μὲν ὑμέων</p>
 <p>εἰλύαται κεφαλαί τε πρόσωπά τε νέρθε τε γοῦνα.</p>
 <p>οἰμωγὴ δὲ δέδηε, δεδάκρυνται δὲ παρειαί,</p>
 <p>αἵματι δ' ἐρράδαται τοῖχοι καλαί τε μεσόδμαι:</p>
 <p>εἰδώλων δὲ πλέον πρόθυρον, πλείη δὲ καὶ αὐλή, <font color="GREEN">355</font></p>
 <p>ἱεμένων Ἔρεβόσδε ὑπὸ ζόφον: ἠέλιος δὲ</p>
 <p>οὐρανοῦ ἐξαπόλωλε, κακὴ δ' ἐπιδέδρομεν ἀχλύς."</p>
 <p> </p>
 <p>ὣς ἔφαθ', οἱ δ' ἄρα πάντες ἐπ' αὐτῷ ἡδὺ γέλασσαν.</p>
 <p>τοῖσιν δ' Εὐρύμαχος, Πολύβου πάϊς, ἦρχ' ἀγορεύειν:</p>
 <p> </p>
 <p>"ἀφραίνει ξεῖνος νέον ἄλλοθεν εἰληλουθώς. <font color="GREEN">360</font></p>
 <p>ἀλλά μιν αἶψα, νέοι, δόμου ἐκπέμψασθε θύραζε</p>
 <p>εἰς ἀγορὴν ἔρχεσθαι, ἐπεὶ τάδε νυκτὶ ἐί̈σκει."</p>
 <p> </p>
 <p>τὸν δ' αὖτε προσέειπε Θεοκλύμενος θεοειδής:</p>
 <p>"Εὐρύμαχ', οὔ τί σ' ἄνωγα ἐμοὶ πομπῆας ὀπάζειν:</p>
 <p>εἰσί μοι ὀφθαλμοί τε καὶ οὔατα καὶ πόδες ἄμφω <font color="GREEN">365</font></p>
 <p>καὶ νόος ἐν στήθεσσι τετυγμένος οὐδὲν ἀεικής.</p>
 <p>τοῖς ἔξειμι θύραζε, ἐπεὶ νοέω κακὸν ὔμμιν</p>
 <p>ἐρχόμενον, τό κεν οὔ τις ὑπεκφύγοι οὐδ' ἀλέαιτο</p>
 <p>μνηστήρων, οἳ δῶμα κάτ' ἀντιθέου Ὀδυσῆος</p>
 <p>ἀνέρας ὑβρίζοντες ἀτάσθαλα μηχανάασθε." <font color="GREEN">370</font></p>
 <p> </p>
 <p>ὣς εἰπὼν ἐξῆλθε δόμων εὖ ναιεταόντων,</p>
 <p>ἵκετο δ' ἐς Πείραιον, ὅ μιν πρόφρων ὑπέδεκτο.</p>
 <p>μνηστῆρες δ' ἄρα πάντες ἐς ἀλλήλους ὁρόωντες</p>
 <p>Τηλέμαχον ἐρέθιζον, ἐπὶ ξείνοις γελόωντες:</p>
 <p>ὧδε δέ τις εἴπεσκε νέων ὑπερηνορεόντων: <font color="GREEN">375</font></p>
 <p> </p>
 <p>"Τηλέμαχ', οὔ τις σεῖο κακοξεινώτερος ἄλλος:</p>
 <p>οἷον μέν τινα τοῦτον ἔχεις ἐπίμαστον ἀλήτην,</p>
 <p>σίτου καὶ οἴνου κεχρημένον, οὐδέ τι ἔργων</p>
 <p>ἔμπαιον οὐδὲ βίης, ἀλλ' αὔτως ἄχθος ἀρούρης.</p>
 <p>ἄλλος δ' αὖτέ τις οὗτος ἀνέστη μαντεύεσθαι. <font color="GREEN">380</font></p>
 <p>ἀλλ' εἴ μοί τι πίθοιο, τό κεν πολὺ κέρδιον εἴη:</p>
 <p>τοὺς ξείνους ἐν νηὶ̈ πολυκληῖ̈δι βαλόντες</p>
 <p>ἐς Σικελοὺς πέμψωμεν, ὅθεν κέ τοι ἄξιον ἄλφοι."</p>
 <p> </p>
 <p>ὣς ἔφασαν μνηστῆρες: ὁ δ' οὐκ ἐμπάζετο μύθων,</p>
 <p>ἀλλ' ἀκέων πατέρα προσεδέρκετο, δέγμενος αἰεί, <font color="GREEN">385</font></p>
 <p>ὁππότε δὴ μνηστῆρσιν ἀναιδέσι χεῖρας ἐφήσει.</p>
 <p> </p>
 <p>ἡ δὲ κατ' ἄντηστιν θεμένη περικαλλέα δίφρον</p>
 <p>κούρη Ἰκαρίοιο, περίφρων Πηνελόπεια,</p>
 <p>ἀνδρῶν ἐν μεγάροισιν ἑκάστου μῦθον ἄκουεν.</p>
 <p>δεῖπνον μὲν γάρ τοί γε γελοίωντες τετύκοντο <font color="GREEN">390</font></p>
 <p>ἡδὺ τε καὶ μενοεικές, ἐπεὶ μάλα πόλλ' ἱέρευσαν:</p>
 <p>δόρπου δ' οὐκ ἄν πως ἀχαρίστερον ἄλλο γένοιτο,</p>
 <p>οἷον δὴ τάχ' ἔμελλε θεὰ καὶ καρτερὸς ἀνὴρ</p>
 <p>θησέμεναι: πρότεροι γὰρ ἀεικέα μηχανόωντο.</p>
 
 
 <p></p><hr>
 <center>
 <a href="ody21.htm">Next: Book 21</a></center>
 </body>