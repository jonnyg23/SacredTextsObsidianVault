<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody13.htm">English</a> 
 <a href="ody13.htm">Previous</a> 
 <a href="ody15.htm">Next</a> 
 </center>
 <hr>
 
 
 <h1 align="CENTER">The Odyssey, Book 14</h1>
 <p>αὐτὰρ ὁ ἐκ λιμένος προσέβη τρηχεῖαν ἀταρπὸν</p>
 <p>χῶρον ἀν' ὑλήεντα δι' ἄκριας, ᾗ οἱ Ἀθήνη</p>
 <p>πέφραδε δῖον ὑφορβόν, ὅ οἱ βιότοιο μάλιστα</p>
 <p>κήδετο οἰκήων, οὓς κτήσατο δῖος Ὀδυσσεύς.</p>
 <p> </p>
 <p>τὸν δ' ἄρ' ἐνὶ προδόμῳ εὗρ' ἥμενον, ἔνθα οἱ αὐλὴ <font color="GREEN">5</font></p>
 <p>ὑψηλὴ δέδμητο, περισκέπτῳ ἐνὶ χώρῳ,</p>
 <p>καλή τε μεγάλη τε, περίδρομος: ἥν ῥα συβώτης</p>
 <p>αὐτὸς δείμαθ' ὕεσσιν ἀποιχομένοιο ἄνακτος,</p>
 <p>νόσφιν δεσποίνης καὶ Λαέρταο γέροντος,</p>
 <p>ῥυτοῖσιν λάεσσι καὶ ἐθρίγκωσεν ἀχέρδῳ: <font color="GREEN">10</font></p>
 <p>σταυροὺς δ' ἐκτὸς ἔλασσε διαμπερὲς ἔνθα καὶ ἔνθα,</p>
 <p>πυκνοὺς καὶ θαμέας, τὸ μέλαν δρυὸς ἀμφικεάσσας:</p>
 <p>ἔντοσθεν δ' αὐλῆς συφεοὺς δυοκαίδεκα ποίει</p>
 <p>πλησίον ἀλλήλων, εὐνὰς συσίν: ἐν δὲ ἑκάστῳ</p>
 <p>πεντήκοντα σύες χαμαιευνάδες ἐρχατόωντο, <font color="GREEN">15</font></p>
 <p>θήλειαι τοκάδες: τοὶ δ' ἄρσενες ἐκτὸς ἴαυον,</p>
 <p>πολλὸν παυρότεροι: τοὺς γὰρ μινύθεσκον ἔδοντες</p>
 <p>ἀντίθεοι μνηστῆρες, ἐπεὶ προί̈αλλε συβώτης</p>
 <p>αἰεὶ ζατρεφέων σιάλων τὸν ἄριστον ἁπάντων:</p>
 <p>οἱ δὲ τριηκόσιοί τε καὶ ἑξήκοντα πέλοντο. <font color="GREEN">20</font></p>
 <p>πὰρ δὲ κύνες, θήρεσσιν ἐοικότες αἰὲν ἴαυον</p>
 <p>τέσσαρες, οὓς ἔθρεψε συβώτης, ὄρχαμος ἀνδρῶν.</p>
 <p>αὐτὸς δ' ἀμφὶ πόδεσσιν ἑοῖς ἀράρισκε πέδιλα,</p>
 <p>τάμνων δέρμα βόειον ἐϋχροές: οἱ δὲ δὴ ἄλλοι</p>
 <p>ᾤχοντ' ἄλλυδις ἄλλος ἅμ' ἀγρομένοισι σύεσσιν, <font color="GREEN">25</font></p>
 <p>οἱ τρεῖς: τὸν δὲ τέταρτον ἀποπροέηκε πόλινδε</p>
 <p>σῦν ἀγέμεν μνηστῆρσιν ὑπερφιάλοισιν ἀνάγκῃ,</p>
 <p>ὄφρ' ἱερεύσαντες κρειῶν κορεσαίατο θυμόν.</p>
 <p> </p>
 <p>ἐξαπίνης δ' Ὀδυσῆα ἴδον κύνες ὑλακόμωροι.</p>
 <p>οἱ μὲν κεκλήγοντες ἐπέδραμον: αὐτὰρ Ὀδυσσεὺς <font color="GREEN">30</font></p>
 <p>ἕζετο κερδοσύνη, σκῆπτρον δέ οἱ ἔκπεσε χειρός.</p>
 <p>ἔνθα κεν ᾧ πὰρ σταθμῷ ἀεικέλιον πάθεν ἄλγος:</p>
 <p>ἀλλὰ συβώτης ὦκα ποσὶ κραιπνοῖσι μετασπὼν</p>
 <p>ἔσσυτ' ἀνὰ πρόθυρον, σκῦτος δέ οἱ ἔκπεσε χειρός.</p>
 <p>τοὺς μὲν ὁμοκλήσας σεῦεν κύνας ἄλλυδις ἄλλον <font color="GREEN">35</font></p>
 <p>πυκνῇσιν λιθάδεσσιν: ὁ δὲ προσέειπεν ἄνακτα:</p>
 <p> </p>
 <p>"ὦ γέρον, ἦ ὀλίγου σε κύνες διεδηλήσαντο</p>
 <p>ἐξαπίνης, καί κέν μοι ἐλεγχείην κατέχευας.</p>
 <p>καὶ δέ μοι ἄλλα θεοὶ δόσαν ἄλγεά τε στοναχάς τε:</p>
 <p>ἀντιθέου γὰρ ἄνακτος ὀδυρόμενος καὶ ἀχεύων <font color="GREEN">40</font></p>
 <p>ἧμαι, ἄλλοισιν δὲ σύας σιάλους ἀτιτάλλω</p>
 <p>ἔδμεναι: αὐτὰρ κεῖνος ἐελδόμενός που ἐδωδῆς</p>
 <p>πλάζετ' ἐπ' ἀλλοθρόων ἀνδρῶν δῆμόν τε πόλιν τε,</p>
 <p>εἴ που ἔτι ζώει καὶ ὁρᾷ φάος ἠελίοιο.</p>
 <p>ἀλλ' ἕπεο, κλισίηνδ' ἴομεν, γέρον, ὄφρα καὶ αὐτός, <font color="GREEN">45</font></p>
 <p>σίτου καὶ οἴνοιο κορεσσάμενος κατὰ θυμόν,</p>
 <p>εἴπῃς ὁππόθεν ἐσσὶ καὶ ὁππόσα κήδε' ἀνέτλης."</p>
 <p>ὣς εἰπὼν κλισίηνδ' ἡγήσατο δῖος ὑφορβός,</p>
 <p>εἷσεν δ' εἰσαγαγών, ῥῶπας δ' ὑπέχευε δασείας,</p>
 <p>ἐστόρεσεν δ' ἐπὶ δέρμα ἰονθάδος ἀγρίου αἰγός, <font color="GREEN">50</font></p>
 <p>αὐτοῦ ἐνεύναιον, μέγα καὶ δασύ. χαῖρε δ' Ὀδυσσεὺς</p>
 <p>ὅττι μιν ὣς ὑπέδεκτο, ἔπος τ' ἔφατ' ἔκ τ' ὀνόμαζεν:</p>
 <p> </p>
 <p>"Ζεύς τοι δοίη, ξεῖνε, καὶ ἀθάνατοι θεοὶ ἄλλοι</p>
 <p>ὅττι μάλιστ' ἐθέλεις, ὅτι με πρόφρων ὑπέδεξο."</p>
 <p>τὸν δ' ἀπαμειβόμενος προσέφης, Εὔμαιε συβῶτα: <font color="GREEN">55</font></p>
 <p>"ξεῖν', οὔ μοι θέμις ἔστ', οὐδ' εἰ κακίων σέθεν ἔλθοι,</p>
 <p>ξεῖνον ἀτιμῆσαι: πρὸς γὰρ Διός εἰσιν ἅπαντες</p>
 <p>ξεῖνοί τε πτωχοί τε: δόσις δ' ὀλίγη τε φίλη τε</p>
 <p>γίγνεται ἡμετέρη: ἡ γὰρ δμώων δίκη ἐστὶν</p>
 <p>αἰεὶ δειδιότων, ὅτ' ἐπικρατέωσιν ἄνακτες <font color="GREEN">60</font></p>
 <p>οἱ νέοι. ἦ γὰρ τοῦ γε θεοὶ κατὰ νόστον ἔδησαν,</p>
 <p>ὅς κεν ἔμ' ἐνδυκέως ἐφίλει καὶ κτῆσιν ὄπασσεν,</p>
 <p>οἶκόν τε κλῆρόν τε πολυμνήστην τε γυναῖκα,</p>
 <p>οἷά τε ᾧ οἰκῆϊ ἄναξ εὔθυμος ἔδωκεν,</p>
 <p>ὅς οἱ πολλὰ κάμῃσι, θεὸς δ' ἐπὶ ἔργον ἀέξῃ, <font color="GREEN">65</font></p>
 <p>ὡς καὶ ἐμοὶ τόδε ἔργον ἀέξεται, ᾧ ἐπιμίμνω.</p>
 <p>τῷ κέ με πόλλ' ὤνησεν ἄναξ, εἰ αὐτόθ' ἐγήρα:</p>
 <p>ἀλλ' ὄλεθ'--ὡς ὤφελλ' Ἑλένης ἀπὸ φῦλον ὀλέσθαι</p>
 <p>πρόχνυ, ἐπεὶ πολλῶν ἀνδρῶν ὑπὸ γούνατ' ἔλυσε:</p>
 <p>καὶ γὰρ κεῖνος ἔβη Ἀγαμέμνονος εἵνεκα τιμῆς <font color="GREEN">70</font></p>
 <p>Ἴλιον εἰς εὔπωλον, ἵνα Τρώεσσι μάχοιτο."</p>
 <p>ὣς εἰπὼν ζωστῆρι θοῶς συνέεργε χιτῶνα,</p>
 <p>βῆ δ' ἴμεν ἐς συφεούς, ὅθι ἔθνεα ἔρχατο χοίρων.</p>
 <p>ἔνθεν ἑλὼν δύ' ἔνεικε καὶ ἀμφοτέρους ἱέρευσεν,</p>
 <p>εὗσέ τε μίστυλλέν τε καὶ ἀμφ' ὀβελοῖσιν ἔπειρεν. <font color="GREEN">75</font></p>
 <p>ὀπτήσας δ' ἄρα πάντα φέρων παρέθηκ' Ὀδυσῆϊ</p>
 <p>θέρμ' αὐτοῖς ὀβελοῖσιν: ὁ δ' ἄλφιτα λευκὰ πάλυνεν:</p>
 <p>ἐν δ' ἄρα κισσυβίῳ κίρνη μελιηδέα οἶνον,</p>
 <p>αὐτὸς δ' ἀντίον ἷζεν, ἐποτρύνων δὲ προσηύδα:</p>
 <p> </p>
 <p>"ἔσθιε νῦν, ὦ ξεῖνε, τά τε δμώεσσι πάρεστι, <font color="GREEN">80</font></p>
 <p>χοίρε': ἀτὰρ σιάλους γε σύας μνηστῆρες ἔδουσιν,</p>
 <p>οὐκ ὄπιδα φρονέοντες ἐνὶ φρεσὶν οὐδ' ἐλεητύν.</p>
 <p>οὐ μὲν σχέτλια ἔργα θεοὶ μάκαρες φιλέουσιν,</p>
 <p>ἀλλὰ δίκην τίουσι καὶ αἴσιμα ἔργ' ἀνθρώπων.</p>
 <p>καὶ μὲν δυσμενέες καὶ ἀνάρσιοι, οἵ τ' ἐπὶ γαίης <font color="GREEN">85</font></p>
 <p>ἀλλοτρίης βῶσιν καί σφι Ζεὺς ληί̈δα δώῃ,</p>
 <p>πλησάμενοι δέ τε νῆας ἔβαν οἶκόνδε νέεσθαι,</p>
 <p>καὶ μὲν τοῖς ὄπιδος κρατερὸν δέος ἐν φρεσὶ πίπτει.</p>
 <p>οἵδε δὲ καί τι ἴσασι, θεοῦ δέ τιν' ἔκλυον αὐδήν,</p>
 <p>κείνου λυγρὸν ὄλεθρον, ὅτ' οὐκ ἐθέλουσι δικαίως <font color="GREEN">90</font></p>
 <p>μνᾶσθαι οὐδὲ νέεσθαι ἐπὶ σφέτερ', ἀλλὰ ἕκηλοι</p>
 <p>κτήματα δαρδάπτουσιν ὑπέρβιον, οὐδ' ἔπι φειδώ.</p>
 <p>ὅσσαι γὰρ νύκτες τε καὶ ἡμέραι ἐκ Διός εἰσιν,</p>
 <p>οὔ ποθ' ἓν ἱρεύουσ' ἱερήϊον, οὐδὲ δύ' οἴω:</p>
 <p>οἶνον δὲ φθινύθουσιν ὑπέρβιον ἐξαφύοντες. <font color="GREEN">95</font></p>
 <p>ἦ γάρ οἱ ζωή γ' ἦν ἄσπετος: οὔ τινι τόσση</p>
 <p>ἀνδρῶν ἡρώων, οὔτ' ἠπείροιο μελαίνης</p>
 <p>οὔτ' αὐτῆς Ἰθάκης: οὐδὲ ξυνεείκοσι φωτῶν</p>
 <p>ἔστ' ἄφενος τοσσοῦτον: ἐγὼ δέ κέ τοι καταλέξω.</p>
 <p>δώδεκ' ἐν ἠπείρῳ ἀγέλαι: τόσα πώεα οἰῶν, <font color="GREEN">100</font></p>
 <p>τόσσα συῶν συβόσια, τόσ' αἰπόλια πλατέ' αἰγῶν</p>
 <p>βόσκουσι ξεῖνοί τε καὶ αὐτοῦ βώτορες ἄνδρες.</p>
 <p>?νθάδε δ' αἰπόλια πλατέ' αἰγῶν ἕνδεκα πάντα</p>
 <p>ἐσχατιῇ βόσκοντ', ἐπὶ δ' ἀνέρες ἐσθλοὶ ὄρονται.</p>
 <p>τῶν αἰεί σφιν ἕκαστος ἐπ' ἤματι μῆλον ἀγινεῖ, <font color="GREEN">105</font></p>
 <p>ζατρεφέων αἰγῶν ὅς τις φαίνηται ἄριστος.</p>
 <p>αὐτὰρ ἐγὼ σῦς τάσδε φυλάσσω τε ῥύομαί τε,</p>
 <p>καί σφι συῶν τὸν ἄριστον ἐὺ̈ κρίνας ἀποπέμπω."</p>
 <p> </p>
 <p>ὣς φύθ', ὁ δ' ἐνδυκέως κρέα τ' ἤσθιε πῖνέ τε οἶνον</p>
 <p>ἁρπαλέως ἀκέων, κακὰ δὲ μνηστῆρσι φύτευεν. <font color="GREEN">110</font></p>
 <p>αὐτὰρ ἐπεὶ δείπνησε καὶ ἤραρε θυμὸν ἐδωδῇ,</p>
 <p>καί οἱ πλησάμενος δῶκε σκύφον, ᾧ περ ἔπινεν,</p>
 <p>οἴνου ἐνίπλειον: ὁ δ' ἐδέξατο, χαῖρε δὲ θυμῷ,</p>
 <p>καί μιν φωνήσας ἔπεα πτερόεντα προσηύδα:</p>
 <p> </p>
 <p>"ὦ φίλε, τίς γάρ σε πρίατο κτεάτεσσιν ἑοῖσιν, <font color="GREEN">115</font></p>
 <p>ὧδε μάλ' ἀφνειὸς καὶ καρτερὸς ὡς ἀγορεύεις;</p>
 <p>φῆς δ' αὐτὸν φθίσθαι Ἀγαμέμνονος εἵνεκα τιμῆς.</p>
 <p>εἰπέ μοι, αἴ κέ ποθι γνώω τοιοῦτον ἐόντα.</p>
 <p>Ζεὺς γάρ που τό γε οἶδε καὶ ἀθάνατοι θεοὶ ἄλλοι,</p>
 <p>εἴ κέ μιν ἀγγείλαιμι ἰδών: ἐπὶ πολλὰ δ' ἀλήθην." <font color="GREEN">120</font></p>
 <p> </p>
 <p>τὸν δ' ἠμείβετ' ἔπειτα συβώτης, ὄρχαμος ἀνδρῶν:</p>
 <p>"ὦ γέρον, οὔ τις κεῖνον ἀνὴρ ἀλαλήμενος ἐλθὼν</p>
 <p>ἀγγέλλων πείσειε γυναῖκά τε καὶ φίλον υἱόν,</p>
 <p>ἀλλ' ἄλλως κομιδῆς κεχρημένοι ἄνδρες ἀλῆται</p>
 <p>ψεύδοντ', οὐδ' ἐθέλουσιν ἀληθέα μυθήσασθαι. <font color="GREEN">125</font></p>
 <p>ὃς δέ κ' ἀλητεύων Ἰθάκης ἐς δῆμον ἵκηται,</p>
 <p>ἐλθὼν ἐς δέσποιναν ἐμὴν ἀπατήλια βάζει:</p>
 <p>ἡ δ' εὖ δεξαμένη φιλέει καὶ ἕκαστα μεταλλᾷ,</p>
 <p>καί οἱ ὀδυρομένῃ βλεφάρων ἄπο δάκρυα πίπτει,</p>
 <p>ἣ θέμις ἐστὶ γυναικός, ἐπὴν πόσις ἄλλοθ' ὄληται. <font color="GREEN">130</font></p>
 <p>αἶψά κε καὶ σύ, γεραιέ, ἔπος παρατεκτήναιο.</p>
 <p>εἴ τίς τοι χλαῖνάν τε χιτῶνά τε εἵματα δοίη.</p>
 <p>τοῦ δ' ἤδη μέλλουσι κύνες ταχέες τ' οἰωνοὶ</p>
 <p>ῥινὸν ἀπ' ὀστεόφιν ἐρύσαι, ψυχὴ δὲ λέλοιπεν:</p>
 <p>ἢ τόν γ' ἐν πόντῳ φάγον ἰχθύες, ὀστέα δ' αὐτοῦ <font color="GREEN">135</font></p>
 <p>κεῖται ἐπ' ἠπείρου ψαμάθῳ εἰλυμένα πολλῇ.</p>
 <p>ὣς ὁ μὲν ἔνθ' ἀπόλωλε, φίλοισι δὲ κήδε' ὀπίσσω</p>
 <p>πᾶσιν, ἐμοὶ δὲ μάλιστα, τετεύχαται: οὐ γὰρ ἔτ' ἄλλον</p>
 <p>ἤπιον ὧδε ἄνακτα κιχήσομαι, ὁππόσ' ἐπέλθω,</p>
 <p>οὐδ' εἴ κεν πατρὸς καὶ μητέρος αὖτις ἵκωμαι <font color="GREEN">140</font></p>
 <p>οἶκον, ὅθι πρῶτον γενόμην καί μ' ἔτρεφον αὐτοί.</p>
 <p>οὐδέ νυ τῶν ἔτι τόσσον ὀδύρομαι, ἱέμενός περ</p>
 <p>ὀφθαλμοῖσιν ἰδέσθαι ἐὼν ἐν πατρίδι γαίῃ:</p>
 <p>ἀλλά μ' Ὀδυσσῆος πόθος αἴνυται οἰχομένοιο.</p>
 <p>τὸν μὲν ἐγών, ὦ ξεῖνε, καὶ οὐ παρεόντ' ὀνομάζειν <font color="GREEN">145</font></p>
 <p>αἰδέομαι: πέρι γάρ μ' ἐφίλει καὶ κήδετο θυμῷ:</p>
 <p>ἀλλά μιν ἠθεῖον καλέω καὶ νόσφιν ἐόντα."</p>
 <p>τὸν δ' αὖτε προσέειπε πολύτλας δῖος Ὀδυσσεύς:</p>
 <p>"ὦ φίλ', ἐπειδὴ πάμπαν ἀναίνεαι, οὐδ' ἔτι φῇσθα</p>
 <p>κεῖνον ἐλεύσεσθαι, θυμὸς δέ τοι αἰὲν ἄπιστος: <font color="GREEN">150</font></p>
 <p>ἀλλ' ἐγὼ οὐκ αὔτως μυθήσομαι, ἀλλὰ σὺν ὅρκῳ,</p>
 <p>ὡς νεῖται Ὀδυσεύς: εὐαγγέλιον δέ μοι ἔστω</p>
 <p>αὐτίκ', ἐπεί κεν κεῖνος ἰὼν τὰ ἃ δώμαθ' ἵκηται:</p>
 <p>ἕσσαι με χλαῖνάν τε χιτῶνά τε, εἵματα καλά:</p>
 <p>πρὶν δέ κε, καὶ μάλα περ κεχρημένος, οὔ τι δεχοίμην. <font color="GREEN">155</font></p>
 <p>ἐχθρὸς γάρ μοι κεῖνος ὁμῶς Ἀί̈δαο πύλῃσι</p>
 <p>γίγνεται, ὃς πενίῃ εἴκων ἀπατήλια βάζει.</p>
 <p>ἴστω νῦν Ζεὺς πρῶτα θεῶν, ξενίη τε τράπεζα,</p>
 <p>ἱστίη τ' Ὀδυσῆος ἀμύμονος, ἣν ἀφικάνω:</p>
 <p>ἦ μέν τοι τάδε πάντα τελείεται ὡς ἀγορεύω. <font color="GREEN">160</font></p>
 <p>τοῦδ' αὐτοῦ λυκάβαντος ἐλεύσεται ἐνθάδ' Ὀδυσσεύς.</p>
 <p>τοῦ μὲν φθίνοντος μηνός, τοῦ δ' ἱσταμένοιο,</p>
 <p>οἴκαδε νοστήσει, καὶ τίσεται ὅς τις ἐκείνου</p>
 <p>ἐνθάδ' ἀτιμάζει ἄλοχον καὶ φαίδιμον υἱόν."</p>
 <p> </p>
 <p>τὸν δ' ἀπαμειβόμενος προσέφης, Εὔμαιε συβῶτα: <font color="GREEN">165</font></p>
 <p>"ὦ γέρον, οὔτ' ἄρ' ἐγὼν εὐαγγέλιον τόδε τίσω,</p>
 <p>οὔτ' Ὀδυσεὺς ἔτι οἶκον ἐλεύσεται: ἀλλὰ ἕκηλος</p>
 <p>πῖνε, καὶ ἄλλα παρὲξ μεμνώμεθα, μηδέ με τούτων</p>
 <p>μίμνησκ': ἦ γὰρ θυμὸς ἐνὶ στήθεσσιν ἐμοῖσιν</p>
 <p>ἄχνυται, ὁππότε τις μνήσῃ κεδνοῖο ἄνακτος. <font color="GREEN">170</font></p>
 <p>ἀλλ' ἦ τοι ὅρκον μὲν ἐάσομεν, αὐτὰρ Ὀδυσσεὺς</p>
 <p>ἔλθοι ὅπως μιν ἐγώ γ' ἐθέλω καὶ Πηνελόπεια</p>
 <p>Λαέρτης θ' ὁ γέρων καὶ Τηλέμαχος θεοειδής.</p>
 <p>νῦν αὖ παιδὸς ἄλαστον ὀδύρομαι, ὃν τέκ' Ὀδυσσεύς,</p>
 <p>Τηλεμάχου: τὸν ἐπεὶ θρέψαν θεοὶ ἔρνεϊ ἶσον, <font color="GREEN">175</font></p>
 <p>καί μιν ἔφην ἔσσεσθαι ἐν ἀνδράσιν οὔ τι χέρηα</p>
 <p>πατρὸς ἑοῖο φίλοιο, δέμας καὶ εἶδος ἀγητόν,</p>
 <p>τὸν δέ τις ἀθανάτων βλάψε φρένας ἔνδον ἐί̈σας</p>
 <p>ἠέ τις ἀνθρώπων: ὁ δ' ἔβη μετὰ πατρὸς ἀκουὴν</p>
 <p>ἐς Πύλον ἠγαθέην: τὸν δὲ μνηστῆρες ἀγαυοὶ <font color="GREEN">180</font></p>
 <p>οἴκαδ' ἰόντα λοχῶσιν, ὅπως ἀπὸ φῦλον ὄληται</p>
 <p>νώνυμον ἐξ Ἰθάκης Ἀρκεισίου ἀντιθέοιο.</p>
 <p>ἀλλ' ἦ τοι κεῖνον μὲν ἐάσομεν, ἤ κεν ἁλώῃ</p>
 <p>ἦ κε φύγῃ καί κέν οἱ ὑπέρσχῃ χεῖρα Κρονίων.</p>
 <p>ἀλλ' ἄγε μοι σύ, γεραιέ, τὰ σ' αὐτοῦ κήδε' ἐνίσπες <font color="GREEN">185</font></p>
 <p>καί μοι τοῦτ' ἀγόρευσον ἐτήτυμον, ὄφρ' ἐὺ̈ εἰδῶ:</p>
 <p>τίς πόθεν εἶς ἀνδρῶν; πόθι τοι πόλις ἠδὲ τοκῆες;</p>
 <p>ὁπποίης τ' ἐπὶ νηὸς ἀφίκεο: πῶς δέ σε ναῦται</p>
 <p>ἤγαγον εἰς Ἰθάκην; τίνες ἔμμεναι εὐχετόωντο;</p>
 <p>οὐ μὲν γάρ τί σε πεζὸν ὀί̈ομαι ἐνθάδ' ἱκέσθαι." <font color="GREEN">190</font></p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς</p>
 <p>"τοιγὰρ ἐγώ τοι ταῦτα μάλ' ἀτρεκέως ἀγορεύσω.</p>
 <p>εἴη μὲν νῦν νῶϊν ἐπὶ χρόνον ἠμὲν ἐδωδὴ</p>
 <p>ἠδὲ μέθυ γλυκερὸν κλισίης ἔντοσθεν ἐοῦσι,</p>
 <p>δαίνυσθαι ἀκέοντ', ἄλλοι δ' ἐπὶ ἔργον ἕποιεν: <font color="GREEN">195</font></p>
 <p>ῥηϊδίως κεν ἔπειτα καὶ εἰς ἐνιαυτὸν ἅπαντα</p>
 <p>οὔ τι διαπρήξαιμι λέγων ἐμὰ κήδεα θυμοῦ,</p>
 <p>ὅσσα γε δὴ ξύμπαντα θεῶν ἰότητι μόγησα.</p>
 <p> </p>
 <p>"ἐκ μὲν Κρητάων γένος εὔχομαι εὐρειάων,</p>
 <p>ἀνέρος ἀφνειοῖο πάϊς: πολλοὶ δὲ καὶ ἄλλοι <font color="GREEN">200</font></p>
 <p>υἱέες ἐν μεγάρῳ ἠμὲν τράφεν ἠδ' ἐγένοντο</p>
 <p>γνήσιοι ἐξ ἀλόχου: ἐμὲ δ' ὠνητὴ τέκε μήτηρ</p>
 <p>παλλακίς, ἀλλά με ἶσον ἰθαιγενέεσσιν ἐτίμα</p>
 <p>Κάστωρ Ὑλακίδης, τοῦ ἐγὼ γένος εὔχομαι εἶναι</p>
 <p>ὃς τότ' ἐνὶ Κρήτεσσι θεὸς ὣς τίετο δήμῳ <font color="GREEN">205</font></p>
 <p>ὄλβῳ τε πλούτῳ τε καὶ υἱάσι κυδαλίμοισιν.</p>
 <p>ἀλλ' ἦ τοι τὸν κῆρες ἔβαν θανάτοιο φέρουσαι</p>
 <p>εἰς Ἀί̈δαο δόμους: τοὶ δὲ ζωὴν ἐδύσαντο</p>
 <p>παῖδες ὑπέρθυμοι καὶ ἐπὶ κλήρους ἐβάλοντο,</p>
 <p>αὐτὰρ ἐμοὶ μάλα παῦρα δόσαν καὶ οἰκί' ἔνειμαν. <font color="GREEN">210</font></p>
 <p>ἠγαγόμην δὲ γυναῖκα πολυκλήρων ἀνθρώπων</p>
 <p>εἵνεκ' ἐμῆς ἀρετῆς, ἐπεὶ οὐκ ἀποφώλιος ἦα</p>
 <p>οὐδὲ φυγοπτόλεμος: νῦν δ' ἤδη πάντα λέλοιπεν</p>
 <p>ἀλλ' ἔμπης καλάμην γέ σ' ὀί̈ομαι εἰσορόωντα</p>
 <p>γιγνώσκειν: ἦ γάρ με δύη ἔχει ἤλιθα πολλή. <font color="GREEN">215</font></p>
 <p>ἦ μὲν δὴ θάρσος μοι Ἄρης τ' ἔδοσαν καὶ Ἀθήνη</p>
 <p>καὶ ῥηξηνορίην: ὁπότε κρίνοιμι λόχονδε</p>
 <p>ἄνδρας ἀριστῆας, κακὰ δυσμενέεσσι φυτεύων,</p>
 <p>οὔ ποτέ μοι θάνατον προτιόσσετο θυμὸς ἀγήνωρ,</p>
 <p>ἀλλὰ πολὺ πρώτιστος ἐπάλμενος ἔγχει ἕλεσκον <font color="GREEN">220</font></p>
 <p>ἀνδρῶν δυσμενέων ὅ τέ μοι εἴξειε πόδεσσιν.</p>
 <p>τοῖος ἔα ἐν πολέμῳ: ἔργον δέ μοι οὐ φίλον ἔσκεν</p>
 <p>οὐδ' οἰκωφελίη, ἥ τε τρέφει ἀγλαὰ τέκνα,</p>
 <p>ἀλλά μοι αἰεὶ νῆες ἐπήρετμοι φίλαι ἦσαν</p>
 <p>καὶ πόλεμοι καὶ ἄκοντες ἐύ̈ξεστοι καὶ ὀϊστοί, <font color="GREEN">225</font></p>
 <p>λυγρά, τά τ' ἄλλοισίν γε καταριγηλὰ πέλονται.</p>
 <p>αὐτὰρ ἐμοὶ τὰ φίλ' ἔσκε τά που θεὸς ἐν φρεσὶ θῆκεν:</p>
 <p>ἄλλος γάρ τ' ἄλλοισιν ἀνὴρ ἐπιτέρπεται ἔργοις.</p>
 <p>πρὶν μὲν γὰρ Τροίης ἐπιβήμεναι υἷας Ἀχαιῶν</p>
 <p>εἰνάκις ἀνδράσιν ἦρξα καὶ ὠκυπόροισι νέεσσιν <font color="GREEN">230</font></p>
 <p>ἄνδρας ἐς ἀλλοδαπούς, καί μοι μάλα τύγχανε πολλά.</p>
 <p>τῶν ἐξαιρεύμην μενοεικέα, πολλὰ δ' ὀπίσσω</p>
 <p>λάγχανον: αἶψα δὲ οἶκος ὀφέλλετο, καί ῥα ἔπειτα</p>
 <p>δεινός τ' αἰδοῖός τε μετὰ Κρήτεσσι τετύγμην.</p>
 <p>"ἀλλ' ὅτε δὴ τήν γε στυγερὴν ὁδὸν εὐρύοπα Ζεὺς <font color="GREEN">235</font></p>
 <p>ἐφράσαθ', ἣ πολλῶν ἀνδρῶν ὑπὸ γούνατ' ἔλυσε,</p>
 <p>δὴ τότ' ἔμ' ἤνωγον καὶ ἀγακλυτὸν Ἰδομενῆα</p>
 <p>νήεσσ' ἡγήσασθαι ἐς Ἴλιον: οὐδέ τι μῆχος</p>
 <p>ἦεν ἀνήνασθαι, χαλεπὴ δ' ἔχε δήμου φῆμις.</p>
 <p>ἔνθα μὲν εἰνάετες πολεμίζομεν υἷες Ἀχαιῶν, <font color="GREEN">240</font></p>
 <p>τῷ δεκάτῳ δὲ πόλιν Πριάμου πέρσαντες ἔβημεν</p>
 <p>οἴκαδε σὺν νήεσσι, θεὸς δ' ἐκέδασσεν Ἀχαιούς.</p>
 <p>αὐτὰρ ἐμοὶ δειλῷ κακὰ μήδετο μητίετα Ζεύς:</p>
 <p>μῆνα γὰρ οἶον ἔμεινα τεταρπόμενος τεκέεσσιν</p>
 <p>κουριδίῃ τ' ἀλόχῳ καὶ κτήμασιν: αὐτὰρ ἔπειτα <font color="GREEN">245</font></p>
 <p>Αἴγυπτόνδε με θυμὸς ἀνώγει ναυτίλλεσθαι,</p>
 <p>νῆας ἐὺ̈ στείλαντα σὺν ἀντιθέοις ἑτάροισιν.</p>
 <p>ἐννέα νῆας στεῖλα, θοῶς δ' ἐσαγείρατο λαός.</p>
 <p>ἑξῆμαρ μὲν ἔπειτα ἐμοὶ ἐρίηρες ἑταῖροι</p>
 <p>δαίνυντ': αὐτὰρ ἐγὼν ἱερήϊα πολλὰ παρεῖχον <font color="GREEN">250</font></p>
 <p>θεοῖσίν τε ῥέζειν αὐτοῖσί τε δαῖτα πένεσθαι.</p>
 <p>ἑβδομάτῃ δ' ἀναβάντες ἀπὸ Κρήτης εὐρείης</p>
 <p>ἐπλέομεν Βορέῃ ἀνέμῳ ἀκραέϊ καλῷ</p>
 <p>ῥηϊδίως, ὡς εἴ τε κατὰ ῥόον: οὐδέ τις οὖν μοι</p>
 <p>νηῶν πημάνθη, ἀλλ' ἀσκηθέες καὶ ἄνουσοι <font color="GREEN">255</font></p>
 <p>ἥμεθα, τὰς δ' ἄνεμός τε κυβερνῆταί τ' ἴθυνον.</p>
 <p> </p>
 <p>"πεμπταῖοι δ' Αἴγυπτον ἐϋρρείτην ἱκόμεσθα,</p>
 <p>στῆσα δ' ἐν Αἰγύπτῳ ποταμῷ νέας ἀμφιελίσσας.</p>
 <p>ἔνθ' ἦ τοι μὲν ἐγὼ κελόμην ἐρίηρας ἑταίρους</p>
 <p>αὐτοῦ πὰρ νήεσσι μένειν καὶ νῆας ἔρυσθαι, <font color="GREEN">260</font></p>
 <p>ὀπτῆρας δὲ κατὰ σκοπιὰς ὤτρυνα νέεσθαι:</p>
 <p>οἱ δ' ὕβρει εἴξαντες, ἐπισπόμενοι μένεϊ σφῷ,</p>
 <p>αἶψα μάλ' Αἰγυπτίων ἀνδρῶν περικαλλέας ἀγροὺς</p>
 <p>πόρθεον, ἐκ δὲ γυναῖκας ἄγον καὶ νήπια τέκνα,</p>
 <p>αὐτούς τ' ἔκτεινον: τάχα δ' ἐς πόλιν ἵκετ' ἀϋτή. <font color="GREEN">265</font></p>
 <p>οἱ δὲ βοῆς ἀί̈οντες ἅμ' ἠοῖ φαινομένηφιν</p>
 <p>ἦλθον: πλῆτο δὲ πᾶν πεδίον πεζῶν τε καὶ ἵππων</p>
 <p>χαλκοῦ τε στεροπῆς: ἐν δὲ Ζεὺς τερπικέραυνος</p>
 <p>φύζαν ἐμοῖς ἑτάροισι κακὴν βάλεν, οὐδέ τις ἔτλη</p>
 <p>μεῖναι ἐναντίβιον: περὶ γὰρ κακὰ πάντοθεν ἔστη. <font color="GREEN">270</font></p>
 <p>ἔνθ' ἡμέων πολλοὺς μὲν ἀπέκτανον ὀξέϊ χαλκῷ,</p>
 <p>τοὺς δ' ἄναγον ζωούς, σφίσιν ἐργάζεσθαι ἀνάγκῃ.</p>
 <p>αὐτὰρ ἐμοὶ Ζεὺς αὐτὸς ἐνὶ φρεσὶν ὧδε νόημα</p>
 <p>ποίησ'--ὡς ὄφελον θανέειν καὶ πότμον ἐπισπεῖν</p>
 <p>αὐτοῦ ἐν Αἰγύπτῳ: ἔτι γάρ νύ με πῆμ' ὑπέδεκτο-- <font color="GREEN">275</font></p>
 <p>αὐτίκ' ἀπὸ κρατὸς κυνέην εὔτυκτον ἔθηκα</p>
 <p>καὶ σάκος ὤμοιϊν, δόρυ δ' ἔκβαλον ἔκτοσε χειρός:</p>
 <p>αὐτὰρ ἐγὼ βασιλῆος ἐναντίον ἤλυθον ἵππων</p>
 <p>καὶ κύσα γούναθ' ἑλών: ὁδ' ἐρύσατο καί μ' ἐλέησεν,</p>
 <p>ἐς δίφρον δέ μ' ἕσας ἄγεν οἴκαδε δάκρυ χέοντα. <font color="GREEN">280</font></p>
 <p>ἦ μέν μοι μάλα πολλοὶ ἐπήϊσσον μελίῃσιν,</p>
 <p>ἱέμενοι κτεῖναι--δὴ γὰρ κεχολώατο λίην--</p>
 <p>ἀλλ' ἀπὸ κεῖνος ἔρυκε, Διὸς δ' ὠπίζετο μῆνιν</p>
 <p>ξεινίου, ὅς τε μάλιστα νεμεσσᾶται κακὰ ἔργα.</p>
 <p> </p>
 <p>"ἔνθα μὲν ἑπτάετες μένον αὐτόθι, πολλὰ δ' ἄγειρα <font color="GREEN">285</font></p>
 <p>χρήματ' ἀν' Αἰγυπτίους ἄνδρας: δίδοσαν γὰρ ἅπαντες.</p>
 <p>ἀλλ' ὅτε δὴ ὄγδοόν μοι ἐπιπλόμενον ἔτος ἦλθεν,</p>
 <p>δὴ τότε Φοῖνιξ ἦλθεν ἀνὴρ ἀπατήλια εἰδώς,</p>
 <p>τρώκτης, ὃς δὴ πολλὰ κάκ' ἀνθρώποισιν ἐώργει:</p>
 <p>ὅς μ' ἄγε παρπεπιθὼν ᾗσι φρεσίν, ὄφρ' ἱκόμεσθα <font color="GREEN">290</font></p>
 <p>Φοινίκην, ὅθι τοῦ γε δόμοι καὶ κτήματ' ἔκειτο.</p>
 <p>ἔνθα παρ' αὐτῷ μεῖνα τελεσφόρον εἰς ἐνιαυτόν.</p>
 <p>ἀλλ' ὅτε δὴ μῆνές τε καὶ ἡμέραι ἐξετελεῦντο</p>
 <p>ἄψ περιτελλομένου ἔτεος καὶ ἐπήλυθον ὧραι,</p>
 <p>ἐς Λιβύην μ' ἐπὶ νηὸς ἐέσσατο ποντοπόροιο <font color="GREEN">295</font></p>
 <p>ψεύδεα βουλεύσας, ἵνα οἱ σὺν φόρτον ἄγοιμι,</p>
 <p>κεῖθι δέ μ' ὡς περάσειε καὶ ἄσπετον ὦνον ἕλοιτο.</p>
 <p>τῷ ἑπόμην ἐπὶ νηός, ὀϊόμενός περ, ἀνάγκῃ.</p>
 <p>ἡ δ' ἔθεεν Βορέῃ ἀνέμῳ ἀκραέϊ καλῷ,</p>
 <p>μέσσον ὑπὲρ Κρήτης: Ζεὺς δέ σφισι μήδετ' ὄλεθρον. <font color="GREEN">300</font></p>
 <p>ἀλλ' ὅτε δὴ Κρήτην μὲν ἐλείπομεν, οὐδέ τις ἄλλη</p>
 <p>φαίνετο γαιάων, ἀλλ' οὐρανὸς ἠδὲ θάλασσα,</p>
 <p>δὴ τότε κυανέην νεφέλην ἔστησε Κρονίων</p>
 <p>νηὸς ὕπερ γλαφυρῆς, ἤχλυσε δὲ πόντος ὑπ' αὐτῆς.</p>
 <p>Ζεὺς δ' ἄμυδις βρόντησε καὶ ἔμβαλε νηὶ̈ κεραυνόν: <font color="GREEN">305</font></p>
 <p>ἡ δ' ἐλελίχθη πᾶσα Διὸς πληγεῖσα κεραυνῷ,</p>
 <p>ἐν δὲ θεείου πλῆτο: πέσον δ' ἐκ νηὸς ἅπαντες.</p>
 <p>οἱ δὲ κορώνῃσιν ἴκελοι περὶ νῆα μέλαιναν</p>
 <p>κύμασιν ἐμφορέοντο: θεὸς δ' ἀποαίνυτο νόστον.</p>
 <p>αὐτὰρ ἐμοὶ Ζεὺς αὐτός, ἔχοντί περ ἄλγεα θυμῷ, <font color="GREEN">310</font></p>
 <p>ἱστὸν ἀμαιμάκετον νηὸς κυανοπρῴροιο</p>
 <p>ἐν χείρεσσιν ἔθηκεν, ὅπως ἔτι πῆμα φύγοιμι.</p>
 <p>τῷ ῥα περιπλεχθεὶς φερόμην ὀλοοῖς ἀνέμοισιν.</p>
 <p>ἐννῆμαρ φερόμην, δεκάτῃ δέ με νυκτὶ μελαίνῃ</p>
 <p>γαίῃ Θεσπρωτῶν πέλασεν μέγα κῦμα κυλίνδον. <font color="GREEN">315</font></p>
 <p>ἔνθα με Θεσπρωτῶν βασιλεὺς ἐκομίσσατο Φείδων</p>
 <p>ἥρως ἀπριάτην: τοῦ γὰρ φίλος υἱὸς ἐπελθὼν</p>
 <p>αἴθρῳ καὶ καμάτῳ δεδμημένον ἦγεν ἐς οἶκον,</p>
 <p>χειρὸς ἀναστήσας, ὄφρ' ἵκετο δώματα πατρός:</p>
 <p>ἀμφὶ δέ με χλαῖνάν τε χιτῶνά τε εἵματα ἕσσεν. <font color="GREEN">320</font></p>
 <p> </p>
 <p>"ἔνθ' Ὀδυσῆος ἐγὼ πυθόμην: κεῖνος γὰρ ἔφασκε</p>
 <p>ξεινίσαι ἠδὲ φιλῆσαι ἰόντ' ἐς πατρίδα γαῖαν,</p>
 <p>καί μοι κτήματ' ἔδειξεν ὅσα ξυναγείρατ' Ὀδυσσεύς,</p>
 <p>χαλκόν τε χρυσόν τε πολύκμητόν τε σίδηρον.</p>
 <p>καί νύ ἐς δεκάτην γενεὴν ἕτερόν γ' ἔτι βόσκοι: <font color="GREEN">325</font></p>
 <p>τόσσα οἱ ἐν μεγάροις κειμήλια κεῖτο ἄνακτος.</p>
 <p>τὸν δ' ἐς Δωδώνην φάτο βήμεναι, ὄφρα θεοῖο</p>
 <p>ἐκ δρυὸς ὑψικόμοιο Διὸς βουλὴν ἐπακούσαι,</p>
 <p>ὅππως νοστήσει' Ἰθάκης ἐς πίονα δῆμον</p>
 <p>ἤδη δὴν ἀπεών, ἢ ἀμφαδὸν ἦε κρυφηδόν. <font color="GREEN">330</font></p>
 <p>ὤμοσε δὲ πρὸς ἔμ' αὐτόν, ἀποσπένδων ἐνὶ οἴκῳ,</p>
 <p>νῆα κατειρύσθαι καὶ ἐπαρτέας ἔμμεν ἑταίρους,</p>
 <p>οἳ δή μιν πέμψουσι φίλην ἐς πατρίδα γαῖαν.</p>
 <p>ἀλλ' ἐμὲ πρὶν ἀπέπεμψε: τύχησε γὰρ ἐρχομένη νηῦς</p>
 <p>ἀνδρῶν Θεσπρωτῶν ἐς Δουλίχιον πολύπυρον. <font color="GREEN">335</font></p>
 <p>ἔνθ' ὅ γέ μ' ἠνώγει πέμψαι βασιλῆϊ Ἀκάστῳ</p>
 <p>ἐνδυκέως: τοῖσιν δὲ κακὴ φρεσὶν ἥνδανε βουλὴ</p>
 <p>ἀμφ' ἐμοί, ὄφρ' ἔτι πάγχυ δύης ἐπὶ πῆμα γενοίμην.</p>
 <p>ἀλλ' ὅτε γαίης πολλὸν ἀπέπλω ποντοπόρος νηῦς,</p>
 <p>αὐτίκα δούλιον ἦμαρ ἐμοὶ περιμηχανόωντο. <font color="GREEN">340</font></p>
 <p>ἐκ μέν με χλαῖνάν τε χιτῶνά τε εἵματ' ἔδυσαν,</p>
 <p>ἀμφὶ δέ μοι ῥάκος ἄλλο κακὸν βάλον ἠδὲ χιτῶνα,</p>
 <p>ῥωγαλέα, τὰ καὶ αὐτὸς ἐν ὀφθαλμοῖσιν ὅρηαι:</p>
 <p>ἑσπέριοι δ' Ἰθάκης εὐδειέλου ἔργ' ἀφίκοντο.</p>
 <p>ἔνθ' ἐμὲ μὲν κατέδησαν ἐϋσσέλμῳ ἐνὶ νηὶ̈ <font color="GREEN">345</font></p>
 <p>ὅπλῳ ἐϋστρεφέϊ στερεῶς, αὐτοὶ δ' ἀποβάντες</p>
 <p>ἐσσυμένως παρὰ θῖνα θαλάσσης δόρπον ἕλοντο.</p>
 <p>αὐτὰρ ἐμοὶ δεσμὸν μὲν ἀνέγναμψαν θεοὶ αὐτοὶ</p>
 <p>ῥηϊδίως: κεφαλῇ δὲ κατὰ ῥάκος ἀμφικαλύψας,</p>
 <p>ξεστὸν ἐφόλκαιον καταβὰς ἐπέλασσα θαλάσσῃ <font color="GREEN">350</font></p>
 <p>στῆθος, ἔπειτα δὲ χερσὶ διήρεσσ' ἀμφοτέρῃσι</p>
 <p>νηχόμενος, μάλα δ' ὦκα θύρηθ' ἔα ἀμφὶς ἐκείνων.</p>
 <p>ἔνθ' ἀναβάς, ὅθι τε δρίος ἦν πολυανθέος ὕλης,</p>
 <p>κείμην πεπτηώς. οἱ δὲ μεγάλα στενάχοντες</p>
 <p>φοίτων: ἀλλ' οὐ γάρ σφιν ἐφαίνετο κέρδιον εἶναι <font color="GREEN">355</font></p>
 <p>μαίεσθαι προτέρω, τοὶ μὲν πάλιν αὖτις ἔβαινον</p>
 <p>νηὸς ἔπι γλαφυρῆς: ἐμὲ δ' ἔκρυψαν θεοὶ αὐτοὶ</p>
 <p>ῥηϊδίως, καί με σταθμῷ ἐπέλασσαν ἄγοντες</p>
 <p>ἀνδρὸς ἐπισταμένου: ἔτι γάρ νύ μοι αἶσα βιῶναι."</p>
 <p> </p>
 <p>τὸν δ' ἀπαμειβόμενος προσέφης, Εὔμαιε συβῶτα: <font color="GREEN">360</font></p>
 <p>"ἆ δειλὲ ξείνων, ἦ μοι μάλα θυμὸν ὄρινας</p>
 <p>ταῦτα ἕκαστα λέγων, ὅσα δὴ πάθες ἠδ' ὅσ' ἀλήθης.</p>
 <p>ἀλλὰ τά γ' οὐ κατὰ κόσμον ὀί̈ομαι, οὐδέ με πείσεις</p>
 <p>εἰπὼν ἀμφ' Ὀδυσῆϊ: τί σε χρὴ τοῖον ἐόντα</p>
 <p>μαψιδίως ψεύδεσθαι; ἐγὼ δ' εὖ οἶδα καὶ αὐτὸς <font color="GREEN">365</font></p>
 <p>νόστον ἐμοῖο ἄνακτος, ὅ τ' ἤχθετο πᾶσι θεοῖσι</p>
 <p>πάγχυ μάλ', ὅττι μιν οὔ τι μετὰ Τρώεσσι δάμασσαν</p>
 <p>ἠὲ φίλων ἐν χερσίν, ἐπεὶ πόλεμον τολύπευσε.</p>
 <p>τῷ κέν οἱ τύμβον μὲν ἐποίησαν Παναχαιοί,</p>
 <p>ἠδέ κε καὶ ᾧ παιδὶ μέγα κλέος ἤρατ' ὀπίσσω <font color="GREEN">370</font></p>
 <p>νῦν δέ μιν ἀκλειῶς ἅρπυιαι ἀνηρείψαντο.</p>
 <p>αὐτὰρ ἐγὼ παρ' ὕεσσιν ἀπότροπος: οὐδὲ πόλινδε</p>
 <p>ἔρχομαι, εἰ μή πού τι περίφρων Πηνελόπεια</p>
 <p>ἐλθέμεν ὀτρύνῃσιν, ὅτ' ἀγγελίη ποθὲν ἔλθῃ.</p>
 <p>ἀλλ' οἱ μὲν τὰ ἕκαστα παρήμενοι ἐξερέουσιν, <font color="GREEN">375</font></p>
 <p>ἠμὲν οἳ ἄχνυνται δὴν οἰχομένοιο ἄνακτος,</p>
 <p>ἠδ' οἳ χαίρουσιν βίοτον νήποινον ἔδοντες:</p>
 <p>ἀλλ' ἐμοὶ οὐ φίλον ἐστὶ μεταλλῆσαι καὶ ἐρέσθαι,</p>
 <p>ἐξ οὗ δή μ' Αἰτωλὸς ἀνὴρ ἐξήπαφε μύθῳ,</p>
 <p>ὅς ῥ' ἄνδρα κτείνας, πολλὴν ἐπὶ γαῖαν ἀληθείς, <font color="GREEN">380</font></p>
 <p>ἦλθεν ἐμὰ πρὸς δώματ': ἐγὼ δέ μιν ἀμφαγάπαζον.</p>
 <p>φῆ δέ μιν ἐν Κρήτεσσι παρ' Ἰδομενῆϊ ἰδέσθαι</p>
 <p>νῆας ἀκειόμενον, τάς οἱ ξυνέαξαν ἄελλαι:</p>
 <p>καὶ φάτ' ἐλεύσεσθαι ἢ ἐς θέρος ἢ ἐς ὀπώρην,</p>
 <p>πολλὰ χρήματ' ἄγοντα, σὺν ἀντιθέοις ἑτάροισι. <font color="GREEN">385</font></p>
 <p>καὶ σύ, γέρον πολυπενθές, ἐπεί σέ μοι ἤγαγε δαίμων,</p>
 <p>μήτε τί μοι ψεύδεσσι χαρίζεο μήτε τι θέλγε:</p>
 <p>οὐ γὰρ τοὔνεκ' ἐγώ σ' αἰδέσσομαι οὐδὲ φιλήσω,</p>
 <p>ἀλλὰ Δία ξένιον δείσας αὐτόν τ' ἐλεαίρων."</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς <font color="GREEN">390</font></p>
 <p>"ἦ μάλα τίς τοι θυμὸς ἐνὶ στήθεσσιν ἄπιστος,</p>
 <p>οἷόν σ' οὐδ' ὀμόσας περ ἐπήγαγον οὐδέ σε πείθω.</p>
 <p>ἀλλ' ἄγε νῦν ῥήτρην ποιησόμεθ': αὐτὰρ ὄπισθε</p>
 <p>μάρτυροι ἀμφοτέροισι θεοί, τοὶ Ὄλυμπον ἔχουσιν.</p>
 <p>εἰ μέν κεν νοστήσῃ ἄναξ τεὸς ἐς τόδε δῶμα, <font color="GREEN">395</font></p>
 <p>ἕσσας με χλαῖνάν τε χιτῶνά τε εἵματα πέμψαι</p>
 <p>Δουλίχιόνδ' ἰέναι, ὅθι μοι φίλον ἔπλετο θυμῷ:</p>
 <p>εἰ δέ κε μὴ ἔλθῃσιν ἄναξ τεὸς ὡς ἀγορεύω,</p>
 <p>δμῶας ἐπισσεύας βαλέειν μεγάλης κατὰ πέτρης,</p>
 <p>ὄφρα καὶ ἄλλος πτωχὸς ἀλεύεται ἠπεροπεύειν." <font color="GREEN">400</font></p>
 <p> </p>
 <p>τὸν δ' ἀπαμειβόμενος προσεφώνεε δῖος ὑφορβός:</p>
 <p>"ξεῖν', οὕτω γάρ κέν μοι ἐϋκλείη τ' ἀρετή τε</p>
 <p>εἴη ἐπ' ἀνθρώπους ἅμα τ' αὐτίκα καὶ μετέπειτα,</p>
 <p>ὅς σ' ἐπεὶ ἐς κλισίην ἄγαγον καὶ ξείνια δῶκα,</p>
 <p>αὖτις δὲ κτείναιμι φίλον τ' ἀπὸ θυμὸν ἑλοίμην: <font color="GREEN">405</font></p>
 <p>πρόφρων κεν δὴ ἔπειτα Δία Κρονίωνα λιτοίμην.</p>
 <p>νῦν δ' ὥρη δόρποιο: τάχιστά μοι ἔνδον ἑταῖροι</p>
 <p>εἶεν, ἵν' ἐν κλισίῃ λαρὸν τετυκοίμεθα δόρπον."</p>
 <p> </p>
 <p>ὣς οἱ μὲν τοιαῦτα πρὸς ἀλλήλους ἀγόρευον,</p>
 <p>ἀγχίμολον δὲ σύες τε καὶ ἀνέρες ἦλθον ὑφορβοί. <font color="GREEN">410</font></p>
 <p>τὰς μὲν ἄρα ἔρξαν κατὰ ἤθεα κοιμηθῆναι,</p>
 <p>κλαγγὴ δ' ἄσπετος ὦρτο συῶν αὐλιζομενάων</p>
 <p>αὐτὰρ ὁ οἷς ἑτάροισιν ἐκέκλετο δῖος ὑφορβός:</p>
 <p> </p>
 <p>"ἄξεθ' ὑῶν τὸν ἄριστον, ἵνα ξείνῳ ἱερεύσω</p>
 <p>τηλεδαπῷ: πρὸς δ' αὐτοὶ ὀνησόμεθ', οἵ περ ὀϊζὺν <font color="GREEN">415</font></p>
 <p>δὴν ἔχομεν πάσχοντες ὑῶν ἕνεκ' ἀργιοδόντων:</p>
 <p>ἄλλοι δ' ἡμέτερον κάματον νήποινον ἔδουσιν."</p>
 <p> </p>
 <p>ὣς ἄρα φωνήσας κέασε ξύλα νηλέϊ χαλκῷ,</p>
 <p>οἱ δ' ὗν εἰσῆγον μάλα πίονα πενταέτηρον.</p>
 <p>τὸν μὲν ἔπειτ' ἔστησαν ἐπ' ἐσχάρῃ: οὐδὲ συβώτης <font color="GREEN">420</font></p>
 <p>λήθετ' ἄρ' ἀθανάτων: φρεσὶ γὰρ κέχρητ' ἀγαθῇσιν:</p>
 <p>ἀλλ' ὅγ' ἀπαρχόμενος κεφαλῆς τρίχας ἐν πυρὶ βάλλεν</p>
 <p>ἀργιόδοντος ὑός, καὶ ἐπεύχετο πᾶσι θεοῖσιν</p>
 <p>νοστῆσαι Ὀδυσῆα πολύφρονα ὅνδε δόμονδε.</p>
 <p>κόψε δ' ἀνασχόμενος σχίζῃ δρυός, ἣν λίπε κείων: <font color="GREEN">425</font></p>
 <p>τὸν δ' ἔλιπε ψυχή. τοὶ δ' ἔσφαξάν τε καὶ εὗσαν:</p>
 <p>αἶψα δέ μιν διέχευαν: ὁ δ' ὠμοθετεῖτο συβώτης,</p>
 <p>πάντων ἀρχόμενος μελέων, ἐς πίονα δημόν,</p>
 <p>καὶ τὰ μὲν ἐν πυρὶ βάλλε, παλύνας ἀλφίτου ἀκτῇ,</p>
 <p>μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν, <font color="GREEN">430</font></p>
 <p>ὤπτησάν τε περιφραδέως ἐρύσαντό τε πάντα,</p>
 <p>βάλλον δ' εἰν ἐλεοῖσιν ἀολλέα: ἂν δὲ συβώτης</p>
 <p>ἵστατο δαιτρεύσων: περὶ γὰρ φρεσὶν αἴσιμα ᾔδη.</p>
 <p>καὶ τὰ μὲν ἕπταχα πάντα διεμοιρᾶτο δαί̈ζων:</p>
 <p>τὴν μὲν ἴαν νύμφῃσι καὶ Ἑρμῇ, Μαιάδος υἱεῖ, <font color="GREEN">435</font></p>
 <p>θῆκεν ἐπευξάμενος, τὰς δ' ἄλλας νεῖμεν ἑκάστῳ:</p>
 <p>νώτοισιν δ' Ὀδυσῆα διηνεκέεσσι γέραιρεν</p>
 <p>ἀργιόδοντος ὑός, κύδαινε δὲ θυμὸν ἄνακτος:</p>
 <p>καί μιν φωνήσας προσέφη πολύμητις Ὀδυσσεύς:</p>
 <p> </p>
 <p>"αἴθ' οὕτως, Εὔμαιε, φίλος Διὶ πατρὶ γένοιο <font color="GREEN">440</font></p>
 <p>ὡς ἐμοί, ὅττι τε τοῖον ἐόντ' ἀγαθοῖσι γεραίρεις."</p>
 <p> </p>
 <p>τὸν δ' ἀπαμειβόμενος προσέφης, Εὔμαιε συβῶτα:</p>
 <p>"ἔσθιε, δαιμόνιε ξείνων, καὶ τέρπεο τοῖσδε,</p>
 <p>οἷα πάρεστι: θεὸς δὲ τὸ μὲν δώσει, τὸ δ' ἐάσει,</p>
 <p>ὅττι κεν ᾧ θυμῷ ἐθέλῃ: δύναται γὰρ ἅπαντα." <font color="GREEN">445</font></p>
 <p>ἦ ῥα καὶ ἄργματα θῦσε θεοῖς αἰειγενέτῃσι,</p>
 <p>σπείσας δ' αἴθοπα οἶνον Ὀδυσσῆϊ πτολιπόρθῳ</p>
 <p>ἐν χείρεσσιν ἔθηκεν: ὁ δ' ἕζετο ᾗ παρὰ μοίρῃ.</p>
 <p>σῖτον δέ σφιν ἔνειμε Μεσαύλιος, ὅν ῥα συβώτης</p>
 <p>αὐτὸς κτήσατο οἶος ἀποιχομένοιο ἄνακτος, <font color="GREEN">450</font></p>
 <p>νόσφιν δεσποίνης καὶ Λαέρταο γέροντος:</p>
 <p>πὰρ δ' ἄρα μιν Ταφίων πρίατο κτεάτεσσιν ἑοῖσιν.</p>
 <p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>σῖτον μέν σφιν ἀφεῖλε Μεσαύλιος, οἱ δ' ἐπὶ κοῖτον <font color="GREEN">455</font></p>
 <p>σίτου καὶ κρειῶν κεκορημένοι ἐσσεύοντο.</p>
 <p> </p>
 <p>νὺξ δ' ἄρ' ἐπῆλθε κακὴ σκοτομήνιος, ὗε δ' ἄρα Ζεὺς</p>
 <p>πάννυχος, αὐτὰρ ἄη Ζέφυρος μέγας αἰὲν ἔφυδρος.</p>
 <p>τοῖς δ' Ὀδυσεὺς μετέειπε, συβώτεω πειρητίζων,</p>
 <p>εἴ πώς οἱ ἐκδὺς χλαῖναν πόροι, ἤ τιν' ἑταίρων <font color="GREEN">460</font></p>
 <p>ἄλλον ἐποτρύνειεν, ἐπεί ἑο κήδετο λίην:</p>
 <p> </p>
 <p>"κέκλυθι νῦν, Εὔμαιε καὶ ἄλλοι πάντες ἑταῖροι,</p>
 <p>εὐξάμενός τι ἔπος ἐρέω: οἶνος γὰρ ἀνώγει</p>
 <p>ἠλεός, ὅς τ' ἐφέηκε πολύφρονά περ μάλ' ἀεῖσαι</p>
 <p>καί θ' ἁπαλὸν γελάσαι, καί τ' ὀρχήσασθαι ἀνῆκε, <font color="GREEN">465</font></p>
 <p>καί τι ἔπος προέηκεν ὅ περ τ' ἄρρητον ἄμεινον.</p>
 <p>ἀλλ' ἐπεὶ οὖν τὸ πρῶτον ἀνέκραγον, οὐκ ἐπικεύσω.</p>
 <p>εἴθ' ὣς ἡβώοιμι βίη τέ μοι ἔμπεδος εἴη,</p>
 <p>ὡς ὅθ' ὑπὸ Τροίην λόχον ἤγομεν ἀρτύναντες.</p>
 <p>ἡγείσθην δ' Ὀδυσεύς τε καὶ Ἀτρεί̈δης Μενέλαος, <font color="GREEN">470</font></p>
 <p>τοῖσι δ' ἅμα τρίτος ἄρχον ἐγών: αὐτοὶ γὰρ ἄνωγον.</p>
 <p>ἀλλ' ὅτε δή ῥ' ἱκόμεσθα ποτὶ πτόλιν αἰπύ τε τεῖχος,</p>
 <p>ἡμεῖς μὲν περὶ ἄστυ κατὰ ῥωπήϊα πυκνά,</p>
 <p>ἂν δόνακας καὶ ἕλος, ὑπὸ τεύχεσι πεπτηῶτες</p>
 <p>κείμεθα. νὺξ δ' ἄρ' ἐπῆλθε κακὴ Βορέαο πεσόντος, <font color="GREEN">475</font></p>
 <p>πηγυλίς: αὐτὰρ ὕπερθε χιὼν γένετ' ἠύ̈τε πάχνη,</p>
 <p>ψυχρή, καὶ σακέεσσι περιτρέφετο κρύσταλλος.</p>
 <p>ἔνθ' ἄλλοι πάντες χλαίνας ἔχον ἠδὲ χιτῶνας,</p>
 <p>εὗδον δ' εὔκηλοι, σάκεσιν εἰλυμένοι ὤμους:</p>
 <p>αὐτὰρ ἐγὼ χλαῖναν μὲν ἰὼν ἑτάροισιν ἔλειπον <font color="GREEN">480</font></p>
 <p>ἀφραδίῃς, ἐπεὶ οὐκ ἐφάμην ῥιγωσέμεν ἔμπης,</p>
 <p>ἀλλ' ἑπόμην σάκος οἶον ἔχων καὶ ζῶμα φαεινόν.</p>
 <p>ἀλλ' ὅτε δὴ τρίχα νυκτὸς ἔην, μετὰ δ' ἄστρα βεβήκει,</p>
 <p>καὶ τότ' ἐγὼν Ὀδυσῆα προσηύδων ἐγγὺς ἐόντα</p>
 <p>ἀγκῶνι νύξας: ὁ δ' ἄρ' ἐμμαπέως ὑπάκουσε: <font color="GREEN">485</font></p>
 <p> </p>
 <p>"διογενὲς Λαερτιάδη, πολυμήχαν' Ὀδυσσεῦ,</p>
 <p>οὔ τοι ἔτι ζωοῖσι μετέσσομαι, ἀλλά με χεῖμα</p>
 <p>δάμναται: οὐ γὰρ ἔχω χλαῖναν: παρά μ' ἤπαφε δαίμων</p>
 <p>οἰοχίτων' ἔμεναι: νῦν δ' οὐκέτι φυκτὰ πέλονται."</p>
 <p> </p>
 <p>"ὣς ἐφάμην, ὁ δ' ἔπειτα νόον σχέθε τόνδ' ἐνὶ θυμῷ, <font color="GREEN">490</font></p>
 <p>οἷος κεῖνος ἔην βουλευέμεν ἠδὲ μάχεσθαι:</p>
 <p>φθεγξάμενος δ' ὀλίγῃ ὀπί με πρὸς μῦθον ἔειπε:</p>
 <p>"σίγα νῦν, μή τίς σευ Ἀχαιῶν ἄλλος ἀκούσῃ."</p>
 <p> </p>
 <p>"ἦ καὶ ἐπ' ἀγκῶνος κεφαλὴν σχέθεν εἶπέ τε μῦθον:</p>
 <p>'κλῦτε, φίλοι: θεῖός μοι ἐνύπνιον ἦλθεν ὄνειρος. <font color="GREEN">495</font></p>
 <p>λίην γὰρ νηῶν ἑκὰς ἤλθομεν: ἀλλά τις εἴη</p>
 <p>εἰπεῖν Ἀτρεί̈δῃ Ἀγαμέμνονι, ποιμένι λαῶν,</p>
 <p>εἰ πλέονας παρὰ ναῦφιν ἐποτρύνειε νέεσθαι.'</p>
 <p> </p>
 <p>"ὣς ἔφατ', ὦρτο δ' ἔπειτα Θόας, Ἀνδραίμονος υἱός,</p>
 <p>καρπαλίμως, ἀπὸ δὲ χλαῖναν θέτο φοινικόεσσαν, <font color="GREEN">500</font></p>
 <p>βῆ δὲ θέειν ἐπὶ νῆας: ἐγὼ δ' ἐνὶ εἵματι κείνου</p>
 <p>κείμην ἀσπασίως, φάε δὲ χρυσόθρονος Ἠώς.</p>
 <p>ὣς νῦν ἡβώοιμι βίη τέ μοι ἔμπεδος εἴη:</p>
 <p>δοίη κέν τις χλαῖναν ἐνὶ σταθμοῖσι συφορβῶν,</p>
 <p>ἀμφότερον, φιλότητι καὶ αἰδοῖ φωτὸς ἑῆος: <font color="GREEN">505</font></p>
 <p>νῦν δέ μ' ἀτιμάζουσι κακὰ χροὶ̈ εἵματ' ἔχοντα."</p>
 <p> </p>
 <p>τὸν δ' ἀπαμειβόμενος προσέφης, Εὔμαιε συβῶτα:</p>
 <p>"ὦ γέρον, αἶνος μέν τοι ἀμύμων, ὃν κατέλεξας,</p>
 <p>οὐδέ τί πω παρὰ μοῖραν ἔπος νηκερδὲς ἔειπες:</p>
 <p>τῷ οὔτ' ἐσθῆτος δευήσεαι οὔτε τευ ἄλλου, <font color="GREEN">510</font></p>
 <p>ὧν ἐπέοιχ' ἱκέτην ταλαπείριον ἀντιάσαντα,</p>
 <p>νῦν: ἀτὰρ ἠῶθέν γε τὰ σὰ ῥάκεα δνοπαλίξεις.</p>
 <p>οὐ γὰρ πολλαὶ χλαῖναι ἐπημοιβοί τε χιτῶνες</p>
 <p>ἐνθάδε ἕννυσθαι, μία δ' οἴη φωτὶ ἑκάστῳ.</p>
 <p>αὐτὰρ ἐπὴν ἔλθῃσιν Ὀδυσσῆος φίλος υἱός, <font color="GREEN">515</font></p>
 <p>αὐτός τοι χλαῖνάν τε χιτῶνά τε εἵματα δώσει,</p>
 <p>πέμψει δ' ὅππῃ σε κραδίη θυμός τε κελεύει."</p>
 <p> </p>
 <p>"ὣς εἰπὼν ἀνόρουσε, τίθει δ' ἄρα οἱ πυρὸς ἐγγὺς</p>
 <p>εὐνήν, ἐν δ' ὀί̈ων τε καὶ αἰγῶν δέρματ' ἔβαλλεν.</p>
 <p>ἔνθ' Ὀδυσεὺς κατέλεκτ': ἐπὶ δὲ χλαῖναν βάλεν αὐτῷ <font color="GREEN">520</font></p>
 <p>πυκνὴν καὶ μεγάλην, ἥ οἱ παρεκέσκετ' ἀμοιβάς,</p>
 <p>ἕννυσθαι ὅτε τις χειμὼν ἔκπαγλος ὄροιτο.</p>
 <p> </p>
 <p>"ὣς ὁ μὲν ἔνθ' Ὀδυσεὺς κοιμήσατο, τοὶ δὲ παρ' αὐτὸν</p>
 <p>ἄνδρες κοιμήσαντο νεηνίαι: οὐδὲ συβώτῃ</p>
 <p>ἥνδανεν αὐτόθι κοῖτος, ὑῶν ἄπο κοιμηθῆναι, <font color="GREEN">525</font></p>
 <p>ἀλλ' ὅ γ' ἄρ' ἔξω ἰὼν ὡπλίζετο: χαῖρε δ' Ὀδυσσεύς,</p>
 <p>ὅττι ῥά οἱ βιότου περικήδετο νόσφιν ἐόντος.</p>
 <p>πρῶτον μὲν ξίφος ὀξὺ περὶ στιβαροῖς βάλετ' ὤμοις,</p>
 <p>ἀμφὶ δὲ χλαῖναν ἑέσσατ' ἀλεξάνεμον, μάλα πυκνήν,</p>
 <p>ἂν δὲ νάκην ἕλετ' αἰγὸς ἐϋτρεφέος μεγάλοιο, <font color="GREEN">530</font></p>
 <p>εἵλετο δ' ὀξὺν ἄκοντα, κυνῶν ἀλκτῆρα καὶ ἀνδρῶν.</p>
 <p>βῆ δ' ἴμεναι κείων ὅθι περ σύες ἀργιόδοντες</p>
 <p>πέτρῃ ὕπο γλαφυρῇ εὗδον, Βορέω ὑπ' ἰωγῇ.</p>
 
 
 <p></p><hr>
 <center>
 <a href="ody15.htm">Next: Book 15</a></center>
 </body>