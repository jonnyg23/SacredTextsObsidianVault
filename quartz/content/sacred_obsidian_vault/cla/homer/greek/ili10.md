<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili09.htm">English</a> 
 <a href="ili09.htm">Previous</a> 
 <a href="ili11.htm">Next</a> 
 </center>
 <hr>
 
 
 <h1 align="CENTER">The Iliad, Book 10</h1>
 <p>ἄλλοι μὲν παρὰ νηυσὶν ἀριστῆες Παναχαιῶν</p>
 <p>εὗδον παννύχιοι μαλακῷ δεδμημένοι ὕπνῳ:</p>
 <p>ἀλλ' οὐκ Ἀτρεί̈δην Ἀγαμέμνονα ποιμένα λαῶν</p>
 <p>ὕπνος ἔχε γλυκερὸς πολλὰ φρεσὶν ὁρμαίνοντα.</p>
 <p>ὡς δ' ὅτ' ἂν ἀστράπτῃ πόσις Ἥρης ἠϋκόμοιο <font color="GREEN">5</font></p>
 <p>τεύχων ἢ πολὺν ὄμβρον ἀθέσφατον ἠὲ χάλαζαν</p>
 <p>ἢ νιφετόν, ὅτε πέρ τε χιὼν ἐπάλυνεν ἀρούρας,</p>
 <p>ἠέ ποθι πτολέμοιο μέγα στόμα πευκεδανοῖο,</p>
 <p>ὣς πυκίν' ἐν στήθεσσιν ἀνεστενάχιζ' Ἀγαμέμνων</p>
 <p>νειόθεν ἐκ κραδίης, τρομέοντο δέ οἱ φρένες ἐντός. <font color="GREEN">10</font></p>
 <p>ἤτοι ὅτ' ἐς πεδίον τὸ Τρωϊκὸν ἀθρήσειε,</p>
 <p>θαύμαζεν πυρὰ πολλὰ τὰ καίετο Ἰλιόθι πρὸ</p>
 <p>αὐλῶν συρίγγων τ' ἐνοπὴν ὅμαδόν τ' ἀνθρώπων.</p>
 <p>αὐτὰρ ὅτ' ἐς νῆάς τε ἴδοι καὶ λαὸν Ἀχαιῶν,</p>
 <p>πολλὰς ἐκ κεφαλῆς προθελύμνους ἕλκετο χαίτας <font color="GREEN">15</font></p>
 <p>ὑψόθ' ἐόντι Διί, μέγα δ' ἔστενε κυδάλιμον κῆρ.</p>
 <p>ἥδε δέ οἱ κατὰ θυμὸν ἀρίστη φαίνετο βουλὴ</p>
 <p>Νέστορ' ἔπι πρῶτον Νηλήϊον ἐλθέμεν ἀνδρῶν,</p>
 <p>εἴ τινά οἱ σὺν μῆτιν ἀμύμονα τεκτήναιτο,</p>
 <p>ἥ τις ἀλεξίκακος πᾶσιν Δαναοῖσι γένοιτο. <font color="GREEN">20</font></p>
 <p>ὀρθωθεὶς δ' ἔνδυνε περὶ στήθεσσι χιτῶνα,</p>
 <p>ποσσὶ δ' ὑπὸ λιπαροῖσιν ἐδήσατο καλὰ πέδιλα,</p>
 <p>ἀμφὶ δ' ἔπειτα δαφοινὸν ἑέσσατο δέρμα λέοντος</p>
 <p>αἴθωνος μεγάλοιο ποδηνεκές, εἵλετο δ' ἔγχος.</p>
 <p> </p>
 <p>ὣς δ' αὔτως Μενέλαον ἔχε τρόμος: οὐδὲ γὰρ αὐτῷ <font color="GREEN">25</font></p>
 <p>ὕπνος ἐπὶ βλεφάροισιν ἐφίζανε: μή τι πάθοιεν</p>
 <p>Ἀργεῖοι, τοὶ δὴ ἕθεν εἵνεκα πουλὺν ἐφ' ὑγρὴν</p>
 <p>ἤλυθον ἐς Τροίην πόλεμον θρασὺν ὁρμαίνοντες.</p>
 <p>παρδαλέῃ μὲν πρῶτα μετάφρενον εὐρὺ κάλυψε</p>
 <p>ποικίλῃ, αὐτὰρ ἐπὶ στεφάνην κεφαλῆφιν ἀείρας <font color="GREEN">30</font></p>
 <p>θήκατο χαλκείην, δόρυ δ' εἵλετο χειρὶ παχείῃ.</p>
 <p>βῆ δ' ἴμεν ἀνστήσων ὃν ἀδελφεόν, ὃς μέγα πάντων</p>
 <p>Ἀργείων ἤνασσε, θεὸς δ' ὣς τίετο δήμῳ.</p>
 <p>τὸν δ' εὗρ' ἀμφ' ὤμοισι τιθήμενον ἔντεα καλὰ</p>
 <p>νηὶ̈ πάρα πρύμνῃ: τῷ δ' ἀσπάσιος γένετ' ἐλθών. <font color="GREEN">35</font></p>
 <p>τὸν πρότερος προσέειπε βοὴν ἀγαθὸς Μενέλαος:</p>
 <p>τίφθ' οὕτως ἠθεῖε κορύσσεαι; ἦ τιν' ἑταίρων</p>
 <p>ὀτρυνέεις Τρώεσσιν ἐπίσκοπον; ἀλλὰ μάλ' αἰνῶς</p>
 <p>δείδω μὴ οὔ τίς τοι ὑπόσχηται τόδε ἔργον</p>
 <p>ἄνδρας δυσμενέας σκοπιαζέμεν οἶος ἐπελθὼν <font color="GREEN">40</font></p>
 <p>νύκτα δι' ἀμβροσίην: μάλα τις θρασυκάρδιος ἔσται.</p>
 <p>τὸν δ' ἀπαμειβόμενος προσέφη κρείων Ἀγαμέμνων:</p>
 <p>χρεὼ βουλῆς ἐμὲ καὶ σὲ διοτρεφὲς ὦ Μενέλαε</p>
 <p>κερδαλέης, ἥ τίς κεν ἐρύσσεται ἠδὲ σαώσει</p>
 <p>Ἀργείους καὶ νῆας, ἐπεὶ Διὸς ἐτράπετο φρήν. <font color="GREEN">45</font></p>
 <p>Ἑκτορέοις ἄρα μᾶλλον ἐπὶ φρένα θῆχ' ἱεροῖσιν:</p>
 <p>οὐ γάρ πω ἰδόμην, οὐδ' ἔκλυον αὐδήσαντος</p>
 <p>ἄνδρ' ἕνα τοσσάδε μέρμερ' ἐπ' ἤματι μητίσασθαι,</p>
 <p>ὅσσ' Ἕκτωρ ἔρρεξε Διὶ̈ φίλος υἷας Ἀχαιῶν</p>
 <p>αὔτως, οὔτε θεᾶς υἱὸς φίλος οὔτε θεοῖο. <font color="GREEN">50</font></p>
 <p>ἔργα δ' ἔρεξ' ὅσα φημὶ μελησέμεν Ἀργείοισι</p>
 <p>δηθά τε καὶ δολιχόν: τόσα γὰρ κακὰ μήσατ' Ἀχαιούς.</p>
 <p>ἀλλ' ἴθι νῦν Αἴαντα καὶ Ἰδομενῆα κάλεσσον</p>
 <p>ῥίμφα θέων παρὰ νῆας: ἐγὼ δ' ἐπὶ Νέστορα δῖον</p>
 <p>εἶμι, καὶ ὀτρυνέω ἀνστήμεναι, αἴ κ' ἐθέλῃσιν <font color="GREEN">55</font></p>
 <p>ἐλθεῖν ἐς φυλάκων ἱερὸν τέλος ἠδ' ἐπιτεῖλαι.</p>
 <p>κείνῳ γάρ κε μάλιστα πιθοίατο: τοῖο γὰρ υἱὸς</p>
 <p>σημαίνει φυλάκεσσι καὶ Ἰδομενῆος ὀπάων</p>
 <p>Μηριόνης: τοῖσιν γὰρ ἐπετράπομέν γε μάλιστα.</p>
 <p> </p>
 <p>τὸν δ' ἠμείβετ' ἔπειτα βοὴν ἀγαθὸς Μενέλαος: <font color="GREEN">60</font></p>
 <p>πῶς γάρ μοι μύθῳ ἐπιτέλλεαι ἠδὲ κελεύεις;</p>
 <p>αὖθι μένω μετὰ τοῖσι δεδεγμένος εἰς ὅ κεν ἔλθῃς,</p>
 <p>ἦε θέω μετὰ σ' αὖτις, ἐπὴν εὖ τοῖς ἐπιτείλω;</p>
 <p> </p>
 <p>τὸν δ' αὖτε προσέειπεν ἄναξ ἀνδρῶν Ἀγαμέμνων,</p>
 <p>αὖθι μένειν, μή πως ἀβροτάξομεν ἀλλήλοιιν <font color="GREEN">65</font></p>
 <p>ἐρχομένω: πολλαὶ γὰρ ἀνὰ στρατόν εἰσι κέλευθοι.</p>
 <p>φθέγγεο δ' ᾗ κεν ἴῃσθα καὶ ἐγρήγορθαι ἄνωχθι</p>
 <p>πατρόθεν ἐκ γενεῆς ὀνομάζων ἄνδρα ἕκαστον</p>
 <p>πάντας κυδαίνων: μηδὲ μεγαλίζεο θυμῷ,</p>
 <p>ἀλλὰ καὶ αὐτοί περ πονεώμεθα: ὧδέ που ἄμμι <font color="GREEN">70</font></p>
 <p>Ζεὺς ἐπὶ γιγνομένοισιν ἵει κακότητα βαρεῖαν.</p>
 <p> </p>
 <p>ὣς εἰπὼν ἀπέπεμπεν ἀδελφεὸν εὖ ἐπιτείλας:</p>
 <p>αὐτὰρ ὃ βῆ ῥ' ἰέναι μετὰ Νέστορα ποιμένα λαῶν:</p>
 <p>τὸν δ' εὗρεν παρά τε κλισίῃ καὶ νηὶ̈ μελαίνῃ</p>
 <p>εὐνῇ ἔνι μαλακῇ: παρὰ δ' ἔντεα ποικίλ' ἔκειτο <font color="GREEN">75</font></p>
 <p>ἀσπὶς καὶ δύο δοῦρε φαεινή τε τρυφάλεια.</p>
 <p>πὰρ δὲ ζωστὴρ κεῖτο παναίολος, ᾧ ῥ' ὁ γεραιὸς</p>
 <p>ζώννυθ' ὅτ' ἐς πόλεμον φθισήνορα θωρήσσοιτο</p>
 <p>λαὸν ἄγων, ἐπεὶ οὐ μὲν ἐπέτρεπε γήραϊ λυγρῷ.</p>
 <p>ὀρθωθεὶς δ' ἄρ' ἐπ' ἀγκῶνος κεφαλὴν ἐπαείρας <font color="GREEN">80</font></p>
 <p>Ἀτρεί̈δην προσέειπε καὶ ἐξερεείνετο μύθῳ:</p>
 <p>τίς δ' οὗτος κατὰ νῆας ἀνὰ στρατὸν ἔρχεαι οἶος</p>
 <p>νύκτα δι' ὀρφναίην, ὅτε θ' εὕδουσι βροτοὶ ἄλλοι,</p>
 <p>ἠέ τιν' οὐρήων διζήμενος, ἤ τιν' ἑταίρων;</p>
 <p>φθέγγεο, μηδ' ἀκέων ἐπ' ἔμ' ἔρχεο: τίπτε δέ σε χρεώ; <font color="GREEN">85</font></p>
 <p>τὸν δ' ἠμείβετ' ἔπειτα ἄναξ ἀνδρῶν Ἀγαμέμνων:</p>
 <p>ὦ Νέστορ Νηληϊάδη μέγα κῦδος Ἀχαιῶν</p>
 <p>γνώσεαι Ἀτρεί̈δην Ἀγαμέμνονα, τὸν περὶ πάντων</p>
 <p>Ζεὺς ἐνέηκε πόνοισι διαμπερὲς εἰς ὅ κ' ἀϋτμὴ</p>
 <p>ἐν στήθεσσι μένῃ καί μοι φίλα γούνατ' ὀρώρῃ. <font color="GREEN">90</font></p>
 <p>πλάζομαι ὧδ' ἐπεὶ οὔ μοι ἐπ' ὄμμασι νήδυμος ὕπνος</p>
 <p>ἱζάνει, ἀλλὰ μέλει πόλεμος καὶ κήδε' Ἀχαιῶν.</p>
 <p>αἰνῶς γὰρ Δαναῶν περιδείδια, οὐδέ μοι ἦτορ</p>
 <p>ἔμπεδον, ἀλλ' ἀλαλύκτημαι, κραδίη δέ μοι ἔξω</p>
 <p>στηθέων ἐκθρῴσκει, τρομέει δ' ὑπὸ φαίδιμα γυῖα. <font color="GREEN">95</font></p>
 <p>ἀλλ' εἴ τι δραίνεις, ἐπεὶ οὐδὲ σέ γ' ὕπνος ἱκάνει,</p>
 <p>δεῦρ' ἐς τοὺς φύλακας καταβήομεν, ὄφρα ἴδωμεν</p>
 <p>μὴ τοὶ μὲν καμάτῳ ἀδηκότες ἠδὲ καὶ ὕπνῳ</p>
 <p>κοιμήσωνται, ἀτὰρ φυλακῆς ἐπὶ πάγχυ λάθωνται.</p>
 <p>δυσμενέες δ' ἄνδρες σχεδὸν εἵαται: οὐδέ τι ἴδμεν <font color="GREEN">100</font></p>
 <p>μή πως καὶ διὰ νύκτα μενοινήσωσι μάχεσθαι.</p>
 <p> </p>
 <p>τὸν δ' ἠμείβετ' ἔπειτα Γερήνιος ἱππότα Νέστωρ:</p>
 <p>Ἀτρεί̈δη κύδιστε ἄναξ ἀνδρῶν Ἀγάμεμνον</p>
 <p>οὔ θην Ἕκτορι πάντα νοήματα μητίετα Ζεὺς</p>
 <p>ἐκτελέει, ὅσα πού νυν ἐέλπεται: ἀλλά μιν οἴω <font color="GREEN">105</font></p>
 <p>κήδεσι μοχθήσειν καὶ πλείοσιν, εἴ κεν Ἀχιλλεὺς</p>
 <p>ἐκ χόλου ἀργαλέοιο μεταστρέψῃ φίλον ἦτορ.</p>
 <p>σοὶ δὲ μάλ' ἕψομ' ἐγώ: ποτὶ δ' αὖ καὶ ἐγείρομεν ἄλλους</p>
 <p>ἠμὲν Τυδεί̈δην δουρὶ κλυτὸν ἠδ' Ὀδυσῆα</p>
 <p>ἠδ' Αἴαντα ταχὺν καὶ Φυλέος ἄλκιμον υἱόν. <font color="GREEN">110</font></p>
 <p>ἀλλ' εἴ τις καὶ τούσδε μετοιχόμενος καλέσειεν</p>
 <p>ἀντίθεόν τ' Αἴαντα καὶ Ἰδομενῆα ἄνακτα:</p>
 <p>τῶν γὰρ νῆες ἔασιν ἑκαστάτω, οὐδὲ μάλ' ἐγγύς.</p>
 <p>ἀλλὰ φίλον περ ἐόντα καὶ αἰδοῖον Μενέλαον</p>
 <p>νεικέσω, εἴ πέρ μοι νεμεσήσεαι, οὐδ' ἐπικεύσω <font color="GREEN">115</font></p>
 <p>ὡς εὕδει, σοὶ δ' οἴῳ ἐπέτρεψεν πονέεσθαι.</p>
 <p>νῦν ὄφελεν κατὰ πάντας ἀριστῆας πονέεσθαι</p>
 <p>λισσόμενος: χρειὼ γὰρ ἱκάνεται οὐκέτ' ἀνεκτός.</p>
 <p> </p>
 <p>τὸν δ' αὖτε προσέειπεν ἄναξ ἀνδρῶν Ἀγαμέμνων:</p>
 <p>ὦ γέρον ἄλλοτε μέν σε καὶ αἰτιάασθαι ἄνωγα: <font color="GREEN">120</font></p>
 <p>πολλάκι γὰρ μεθιεῖ τε καὶ οὐκ ἐθέλει πονέεσθαι</p>
 <p>οὔτ' ὄκνῳ εἴκων οὔτ' ἀφραδίῃσι νόοιο,</p>
 <p>ἀλλ' ἐμέ τ' εἰσορόων καὶ ἐμὴν ποτιδέγμενος ὁρμήν.</p>
 <p>νῦν δ' ἐμέο πρότερος μάλ' ἐπέγρετο καί μοι ἐπέστη:</p>
 <p>τὸν μὲν ἐγὼ προέηκα καλήμεναι οὓς σὺ μεταλλᾷς. <font color="GREEN">125</font></p>
 <p>ἀλλ' ἴομεν: κείνους δὲ κιχησόμεθα πρὸ πυλάων</p>
 <p>ἐν φυλάκεσσ', ἵνα γάρ σφιν ἐπέφραδον ἠγερέθεσθαι.</p>
 <p> </p>
 <p>τὸν δ' ἠμείβετ' ἔπειτα Γερήνιος ἱππότα Νέστωρ:</p>
 <p>οὕτως οὔ τίς οἱ νεμεσήσεται οὐδ' ἀπιθήσει</p>
 <p>Ἀργείων, ὅτε κέν τιν' ἐποτρύνῃ καὶ ἀνώγῃ. <font color="GREEN">130</font></p>
 <p> </p>
 <p>ὣς εἰπὼν ἔνδυνε περὶ στήθεσσι χιτῶνα,</p>
 <p>ποσσὶ δ' ὑπὸ λιπαροῖσιν ἐδήσατο καλὰ πέδιλα,</p>
 <p>ἀμφὶ δ' ἄρα χλαῖναν περονήσατο φοινικόεσσαν</p>
 <p>διπλῆν ἐκταδίην, οὔλη δ' ἐπενήνοθε λάχνη.</p>
 <p>εἵλετο δ' ἄλκιμον ἔγχος ἀκαχμένον ὀξέϊ χαλκῷ, <font color="GREEN">135</font></p>
 <p>βῆ δ' ἰέναι κατὰ νῆας Ἀχαιῶν χαλκοχιτώνων.</p>
 <p>πρῶτον ἔπειτ' Ὀδυσῆα Διὶ μῆτιν ἀτάλαντον</p>
 <p>ἐξ ὕπνου ἀνέγειρε Γερήνιος ἱππότα Νέστωρ</p>
 <p>φθεγξάμενος: τὸν δ' αἶψα περὶ φρένας ἤλυθ' ἰωή,</p>
 <p>ἐκ δ' ἦλθε κλισίης καί σφεας πρὸς μῦθον ἔειπε: <font color="GREEN">140</font></p>
 <p>τίφθ' οὕτω κατὰ νῆας ἀνὰ στρατὸν οἶοι ἀλᾶσθε</p>
 <p>νύκτα δι' ἀμβροσίην, ὅ τι δὴ χρειὼ τόσον ἵκει;</p>
 <p> </p>
 <p>τὸν δ' ἠμείβετ' ἔπειτα Γερήνιος ἱππότα Νέστωρ:</p>
 <p>διογενὲς Λαερτιάδη πολυμήχαν' Ὀδυσσεῦ</p>
 <p>μὴ νεμέσα: τοῖον γὰρ ἄχος βεβίηκεν Ἀχαιούς. <font color="GREEN">145</font></p>
 <p>ἀλλ' ἕπε', ὄφρα καὶ ἄλλον ἐγείρομεν ὅν τ' ἐπέοικε</p>
 <p>βουλὰς βουλεύειν, ἢ φευγέμεν ἠὲ μάχεσθαι.</p>
 <p> </p>
 <p>ὣς φάθ', ὃ δὲ κλισίην δὲ κιὼν πολύμητις Ὀδυσσεὺς</p>
 <p>ποικίλον ἀμφ' ὤμοισι σάκος θέτο, βῆ δὲ μετ' αὐτούς.</p>
 <p>βὰν δ' ἐπὶ Τυδεί̈δην Διομήδεα: τὸν δὲ κίχανον <font color="GREEN">150</font></p>
 <p>ἐκτὸς ἀπὸ κλισίης σὺν τεύχεσιν: ἀμφὶ δ' ἑταῖροι</p>
 <p>εὗδον, ὑπὸ κρασὶν δ' ἔχον ἀσπίδας: ἔγχεα δέ σφιν</p>
 <p>ὄρθ' ἐπὶ σαυρωτῆρος ἐλήλατο, τῆλε δὲ χαλκὸς</p>
 <p>λάμφ' ὥς τε στεροπὴ πατρὸς Διός: αὐτὰρ ὅ γ' ἥρως</p>
 <p>εὗδ', ὑπὸ δ' ἔστρωτο ῥινὸν βοὸς ἀγραύλοιο, <font color="GREEN">155</font></p>
 <p>αὐτὰρ ὑπὸ κράτεσφι τάπης τετάνυστο φαεινός.</p>
 <p>τὸν παρστὰς ἀνέγειρε Γερήνιος ἱππότα Νέστωρ,</p>
 <p>λὰξ ποδὶ κινήσας, ὄτρυνέ τε νείκεσέ τ' ἄντην:</p>
 <p>ἔγρεο Τυδέος υἱέ: τί πάννυχον ὕπνον ἀωτεῖς;</p>
 <p>οὐκ ἀί̈εις ὡς Τρῶες ἐπὶ θρωσμῷ πεδίοιο <font color="GREEN">160</font></p>
 <p>εἵαται ἄγχι νεῶν, ὀλίγος δ' ἔτι χῶρος ἐρύκει;</p>
 <p> </p>
 <p>ὣς φάθ', ὃ δ' ἐξ ὕπνοιο μάλα κραιπνῶς ἀνόρουσε,</p>
 <p>καί μιν φωνήσας ἔπεα πτερόεντα προσηύδα:</p>
 <p>σχέτλιός ἐσσι γεραιέ: σὺ μὲν πόνου οὔ ποτε λήγεις.</p>
 <p>οὔ νυ καὶ ἄλλοι ἔασι νεώτεροι υἷες Ἀχαιῶν <font color="GREEN">165</font></p>
 <p>οἵ κεν ἔπειτα ἕκαστον ἐγείρειαν βασιλήων</p>
 <p>πάντῃ ἐποιχόμενοι; σὺ δ' ἀμήχανός ἐσσι γεραιέ.</p>
 <p>τὸν δ' αὖτε προσέειπε Γερήνιος ἱππότα Νέστωρ:</p>
 <p>ναὶ δὴ ταῦτά γε πάντα φίλος κατὰ μοῖραν ἔειπες.</p>
 <p>εἰσὶν μέν μοι παῖδες ἀμύμονες, εἰσὶ δὲ λαοὶ <font color="GREEN">170</font></p>
 <p>καὶ πολέες, τῶν κέν τις ἐποιχόμενος καλέσειεν:</p>
 <p>ἀλλὰ μάλα μεγάλη χρειὼ βεβίηκεν Ἀχαιούς.</p>
 <p>νῦν γὰρ δὴ πάντεσσιν ἐπὶ ξυροῦ ἵσταται ἀκμῆς</p>
 <p>ἢ μάλα λυγρὸς ὄλεθρος Ἀχαιοῖς ἠὲ βιῶναι.</p>
 <p>ἀλλ' ἴθι νῦν Αἴαντα ταχὺν καὶ Φυλέος υἱὸν <font color="GREEN">175</font></p>
 <p>ἄνστησον: σὺ γάρ ἐσσι νεώτερος: εἴ μ' ἐλεαίρεις.</p>
 <p> </p>
 <p>ὣς φάθ', ὃ δ' ἀμφ' ὤμοισιν ἑέσσατο δέρμα λέοντος</p>
 <p>αἴθωνος μεγάλοιο ποδηνεκές, εἵλετο δ' ἔγχος.</p>
 <p>βῆ δ' ἰέναι, τοὺς δ' ἔνθεν ἀναστήσας ἄγεν ἥρως.</p>
 <p> </p>
 <p>οἳ δ' ὅτε δὴ φυλάκεσσιν ἐν ἀγρομένοισιν ἔμιχθεν, <font color="GREEN">180</font></p>
 <p>οὐδὲ μὲν εὕδοντας φυλάκων ἡγήτορας εὗρον,</p>
 <p>ἀλλ' ἐγρηγορτὶ σὺν τεύχεσιν εἵατο πάντες.</p>
 <p>ὡς δὲ κύνες περὶ μῆλα δυσωρήσωνται ἐν αὐλῇ</p>
 <p>θηρὸς ἀκούσαντες κρατερόφρονος, ὅς τε καθ' ὕλην</p>
 <p>ἔρχηται δι' ὄρεσφι: πολὺς δ' ὀρυμαγδὸς ἐπ' αὐτῷ <font color="GREEN">185</font></p>
 <p>ἀνδρῶν ἠδὲ κυνῶν, ἀπό τέ σφισιν ὕπνος ὄλωλεν:</p>
 <p>ὣς τῶν νήδυμος ὕπνος ἀπὸ βλεφάροιιν ὀλώλει</p>
 <p>νύκτα φυλασσομένοισι κακήν: πεδίον δὲ γὰρ αἰεὶ</p>
 <p>τετράφαθ', ὁππότ' ἐπὶ Τρώων ἀί̈οιεν ἰόντων.</p>
 <p>τοὺς δ' ὃ γέρων γήθησεν ἰδὼν θάρσυνέ τε μύθῳ <font color="GREEN">190</font></p>
 <p>καί σφεας φωνήσας ἔπεα πτερόεντα προσηύδα:</p>
 <p>οὕτω νῦν φίλα τέκνα φυλάσσετε: μηδέ τιν' ὕπνος</p>
 <p>αἱρείτω, μὴ χάρμα γενώμεθα δυσμενέεσσιν.</p>
 <p> </p>
 <p>ὣς εἰπὼν τάφροιο διέσσυτο: τοὶ δ' ἅμ' ἕποντο</p>
 <p>Ἀργείων βασιλῆες ὅσοι κεκλήατο βουλήν. <font color="GREEN">195</font></p>
 <p>τοῖς δ' ἅμα Μηριόνης καὶ Νέστορος ἀγλαὸς υἱὸς</p>
 <p>ἤϊσαν: αὐτοὶ γὰρ κάλεον συμμητιάασθαι.</p>
 <p>τάφρον δ' ἐκδιαβάντες ὀρυκτὴν ἑδριόωντο</p>
 <p>ἐν καθαρῷ, ὅθι δὴ νεκύων διεφαίνετο χῶρος</p>
 <p>πιπτόντων: ὅθεν αὖτις ἀπετράπετ' ὄβριμος Ἕκτωρ <font color="GREEN">200</font></p>
 <p>ὀλλὺς Ἀργείους, ὅτε δὴ περὶ νὺξ ἐκάλυψεν.</p>
 <p>ἔνθα καθεζόμενοι ἔπε' ἀλλήλοισι πίφαυσκον:</p>
 <p>τοῖσι δὲ μύθων ἦρχε Γερήνιος ἱππότα Νέστωρ:</p>
 <p>ὦ φίλοι οὐκ ἂν δή τις ἀνὴρ πεπίθοιθ' ἑῷ αὐτοῦ</p>
 <p>θυμῷ τολμήεντι μετὰ Τρῶας μεγαθύμους <font color="GREEN">205</font></p>
 <p>ἐλθεῖν, εἴ τινά που δηί̈ων ἕλοι ἐσχατόωντα,</p>
 <p>ἤ τινά που καὶ φῆμιν ἐνὶ Τρώεσσι πύθοιτο,</p>
 <p>ἅσσά τε μητιόωσι μετὰ σφίσιν, ἢ μεμάασιν</p>
 <p>αὖθι μένειν παρὰ νηυσὶν ἀπόπροθεν, ἦε πόλιν δὲ</p>
 <p>ἂψ ἀναχωρήσουσιν, ἐπεὶ δαμάσαντό γ' Ἀχαιούς. <font color="GREEN">210</font></p>
 <p>ταῦτά κε πάντα πύθοιτο, καὶ ἂψ εἰς ἡμέας ἔλθοι</p>
 <p>ἀσκηθής: μέγα κέν οἱ ὑπουράνιον κλέος εἴη</p>
 <p>πάντας ἐπ' ἀνθρώπους, καί οἱ δόσις ἔσσεται ἐσθλή:</p>
 <p>ὅσσοι γὰρ νήεσσιν ἐπικρατέουσιν ἄριστοι</p>
 <p>τῶν πάντων οἱ ἕκαστος ὄϊν δώσουσι μέλαιναν <font color="GREEN">215</font></p>
 <p>θῆλυν ὑπόρρηνον: τῇ μὲν κτέρας οὐδὲν ὁμοῖον,</p>
 <p>αἰεὶ δ' ἐν δαίτῃσι καὶ εἰλαπίνῃσι παρέσται.</p>
 <p> </p>
 <p>ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.</p>
 <p>τοῖσι δὲ καὶ μετέειπε βοὴν ἀγαθὸς Διομήδης:</p>
 <p>Νέστορ ἔμ' ὀτρύνει κραδίη καὶ θυμὸς ἀγήνωρ <font color="GREEN">220</font></p>
 <p>ἀνδρῶν δυσμενέων δῦναι στρατὸν ἐγγὺς ἐόντων</p>
 <p>Τρώων: ἀλλ' εἴ τίς μοι ἀνὴρ ἅμ' ἕποιτο καὶ ἄλλος</p>
 <p>μᾶλλον θαλπωρὴ καὶ θαρσαλεώτερον ἔσται.</p>
 <p>σύν τε δύ' ἐρχομένω καί τε πρὸ ὃ τοῦ ἐνόησεν</p>
 <p>ὅππως κέρδος ἔῃ: μοῦνος δ' εἴ πέρ τε νοήσῃ <font color="GREEN">225</font></p>
 <p>ἀλλά τέ οἱ βράσσων τε νόος, λεπτὴ δέ τε μῆτις.</p>
 <p> </p>
 <p>ὣς ἔφαθ', οἳ δ' ἔθελον Διομήδεϊ πολλοὶ ἕπεσθαι.</p>
 <p>ἠθελέτην Αἴαντε δύω θεράποντες Ἄρηος,</p>
 <p>ἤθελε Μηριόνης, μάλα δ' ἤθελε Νέστορος υἱός,</p>
 <p>ἤθελε δ' Ἀτρεί̈δης δουρικλειτὸς Μενέλαος, <font color="GREEN">230</font></p>
 <p>ἤθελε δ' ὁ τλήμων Ὀδυσεὺς καταδῦναι ὅμιλον</p>
 <p>Τρώων: αἰεὶ γάρ οἱ ἐνὶ φρεσὶ θυμὸς ἐτόλμα.</p>
 <p>τοῖσι δὲ καὶ μετέειπεν ἄναξ ἀνδρῶν Ἀγαμέμνων:</p>
 <p>Τυδεί̈δη Διόμηδες ἐμῷ κεχαρισμένε θυμῷ</p>
 <p>τὸν μὲν δὴ ἕταρόν γ' αἱρήσεαι ὅν κ' ἐθέλῃσθα, <font color="GREEN">235</font></p>
 <p>φαινομένων τὸν ἄριστον, ἐπεὶ μεμάασί γε πολλοί.</p>
 <p>μηδὲ σύ γ' αἰδόμενος σῇσι φρεσὶ τὸν μὲν ἀρείω</p>
 <p>καλλείπειν, σὺ δὲ χείρον' ὀπάσσεαι αἰδοῖ εἴκων</p>
 <p>ἐς γενεὴν ὁρόων, μηδ' εἰ βασιλεύτερός ἐστιν.</p>
 <p> </p>
 <p>ὣς ἔφατ', ἔδεισεν δὲ περὶ ξανθῷ Μενελάῳ. <font color="GREEN">240</font></p>
 <p>τοῖς δ' αὖτις μετέειπε βοὴν ἀγαθὸς Διομήδης:</p>
 <p>εἰ μὲν δὴ ἕταρόν γε κελεύετέ μ' αὐτὸν ἑλέσθαι,</p>
 <p>πῶς ἂν ἔπειτ' Ὀδυσῆος ἐγὼ θείοιο λαθοίμην,</p>
 <p>οὗ πέρι μὲν πρόφρων κραδίη καὶ θυμὸς ἀγήνωρ</p>
 <p>ἐν πάντεσσι πόνοισι, φιλεῖ δέ ἑ Παλλὰς Ἀθήνη. <font color="GREEN">245</font></p>
 <p>τούτου γ' ἑσπομένοιο καὶ ἐκ πυρὸς αἰθομένοιο</p>
 <p>ἄμφω νοστήσαιμεν, ἐπεὶ περίοιδε νοῆσαι.</p>
 <p> </p>
 <p>τὸν δ' αὖτε προσέειπε πολύτλας δῖος Ὀδυσσεύς:</p>
 <p>Τυδεί̈δη μήτ' ἄρ με μάλ' αἴνεε μήτέ τι νείκει:</p>
 <p>εἰδόσι γάρ τοι ταῦτα μετ' Ἀργείοις ἀγορεύεις. <font color="GREEN">250</font></p>
 <p>ἀλλ' ἴομεν: μάλα γὰρ νὺξ ἄνεται, ἐγγύθι δ' ἠώς,</p>
 <p>ἄστρα δὲ δὴ προβέβηκε, παροίχωκεν δὲ πλέων νὺξ</p>
 <p>τῶν δύο μοιράων, τριτάτη δ' ἔτι μοῖρα λέλειπται.</p>
 <p>ὣς εἰπόνθ' ὅπλοισιν ἔνι δεινοῖσιν ἐδύτην.</p>
 <p>Τυδεί̈δῃ μὲν δῶκε μενεπτόλεμος Θρασυμήδης <font color="GREEN">255</font></p>
 <p>φάσγανον ἄμφηκες: τὸ δ' ἑὸν παρὰ νηὶ̈ λέλειπτο:</p>
 <p>καὶ σάκος: ἀμφὶ δέ οἱ κυνέην κεφαλῆφιν ἔθηκε</p>
 <p>ταυρείην, ἄφαλόν τε καὶ ἄλλοφον, ἥ τε καταῖτυξ</p>
 <p>κέκληται, ῥύεται δὲ κάρη θαλερῶν αἰζηῶν.</p>
 <p>Μηριόνης δ' Ὀδυσῆϊ δίδου βιὸν ἠδὲ φαρέτρην <font color="GREEN">260</font></p>
 <p>καὶ ξίφος, ἀμφὶ δέ οἱ κυνέην κεφαλῆφιν ἔθηκε</p>
 <p>ῥινοῦ ποιητήν: πολέσιν δ' ἔντοσθεν ἱμᾶσιν</p>
 <p>ἐντέτατο στερεῶς: ἔκτοσθε δὲ λευκοὶ ὀδόντες</p>
 <p>ἀργιόδοντος ὑὸς θαμέες ἔχον ἔνθα καὶ ἔνθα</p>
 <p>εὖ καὶ ἐπισταμένως: μέσσῃ δ' ἐνὶ πῖλος ἀρήρει. <font color="GREEN">265</font></p>
 <p>τήν ῥά ποτ' ἐξ Ἐλεῶνος Ἀμύντορος Ὀρμενίδαο</p>
 <p>ἐξέλετ' Αὐτόλυκος πυκινὸν δόμον ἀντιτορήσας,</p>
 <p>Σκάνδειαν δ' ἄρα δῶκε Κυθηρίῳ Ἀμφιδάμαντι:</p>
 <p>Ἀμφιδάμας δὲ Μόλῳ δῶκε ξεινήϊον εἶναι,</p>
 <p>αὐτὰρ ὃ Μηριόνῃ δῶκεν ᾧ παιδὶ φορῆναι: <font color="GREEN">270</font></p>
 <p>δὴ τότ' Ὀδυσσῆος πύκασεν κάρη ἀμφιτεθεῖσα.</p>
 <p> </p>
 <p>τὼ δ' ἐπεὶ οὖν ὅπλοισιν ἔνι δεινοῖσιν ἐδύτην,</p>
 <p>βάν ῥ' ἰέναι, λιπέτην δὲ κατ' αὐτόθι πάντας ἀρίστους.</p>
 <p>τοῖσι δὲ δεξιὸν ἧκεν ἐρῳδιὸν ἐγγὺς ὁδοῖο</p>
 <p>Παλλὰς Ἀθηναίη: τοὶ δ' οὐκ ἴδον ὀφθαλμοῖσι <font color="GREEN">275</font></p>
 <p>νύκτα δι' ὀρφναίην, ἀλλὰ κλάγξαντος ἄκουσαν.</p>
 <p>χαῖρε δὲ τῷ ὄρνιθ' Ὀδυσεύς, ἠρᾶτο δ' Ἀθήνῃ:</p>
 <p>κλῦθί μευ αἰγιόχοιο Διὸς τέκος, ἥ τέ μοι αἰεὶ</p>
 <p>ἐν πάντεσσι πόνοισι παρίστασαι, οὐδέ σε λήθω</p>
 <p>κινύμενος: νῦν αὖτε μάλιστά με φῖλαι Ἀθήνη, <font color="GREEN">280</font></p>
 <p>δὸς δὲ πάλιν ἐπὶ νῆας ἐϋκλεῖας ἀφικέσθαι</p>
 <p>ῥέξαντας μέγα ἔργον, ὅ κε Τρώεσσι μελήσῃ.</p>
 <p> </p>
 <p>δεύτερος αὖτ' ἠρᾶτο βοὴν ἀγαθὸς Διομήδης:</p>
 <p>κέκλυθι νῦν καὶ ἐμεῖο Διὸς τέκος Ἀτρυτώνη:</p>
 <p>σπεῖό μοι ὡς ὅτε πατρὶ ἅμ' ἕσπεο Τυδέϊ δίῳ <font color="GREEN">285</font></p>
 <p>ἐς Θήβας, ὅτε τε πρὸ Ἀχαιῶν ἄγγελος ᾔει.</p>
 <p>τοὺς δ' ἄρ' ἐπ' Ἀσωπῷ λίπε χαλκοχίτωνας Ἀχαιούς,</p>
 <p>αὐτὰρ ὃ μειλίχιον μῦθον φέρε Καδμείοισι</p>
 <p>κεῖσ': ἀτὰρ ἂψ ἀπιὼν μάλα μέρμερα μήσατο ἔργα</p>
 <p>σὺν σοὶ δῖα θεά, ὅτε οἱ πρόφρασσα παρέστης. <font color="GREEN">290</font></p>
 <p>ὣς νῦν μοι ἐθέλουσα παρίσταο καί με φύλασσε.</p>
 <p>σοὶ δ' αὖ ἐγὼ ῥέξω βοῦν ἦνιν εὐρυμέτωπον</p>
 <p>ἀδμήτην, ἣν οὔ πω ὑπὸ ζυγὸν ἤγαγεν ἀνήρ:</p>
 <p>τήν τοι ἐγὼ ῥέξω χρυσὸν κέρασιν περιχεύας.</p>
 <p> </p>
 <p>ὣς ἔφαν εὐχόμενοι, τῶν δ' ἔκλυε Παλλὰς Ἀθήνη. <font color="GREEN">295</font></p>
 <p>οἳ δ' ἐπεὶ ἠρήσαντο Διὸς κούρῃ μεγάλοιο,</p>
 <p>βάν ῥ' ἴμεν ὥς τε λέοντε δύω διὰ νύκτα μέλαιναν</p>
 <p>ἂμ φόνον, ἂν νέκυας, διά τ' ἔντεα καὶ μέλαν αἷμα.</p>
 <p> </p>
 <p>οὐδὲ μὲν οὐδὲ Τρῶας ἀγήνορας εἴασεν Ἕκτωρ</p>
 <p>εὕδειν, ἀλλ' ἄμυδις κικλήσκετο πάντας ἀρίστους, <font color="GREEN">300</font></p>
 <p>ὅσσοι ἔσαν Τρώων ἡγήτορες ἠδὲ μέδοντες:</p>
 <p>τοὺς ὅ γε συγκαλέσας πυκινὴν ἀρτύνετο βουλήν:</p>
 <p>τίς κέν μοι τόδε ἔργον ὑποσχόμενος τελέσειε</p>
 <p>δώρῳ ἔπι μεγάλῳ; μισθὸς δέ οἱ ἄρκιος ἔσται.</p>
 <p>δώσω γὰρ δίφρόν τε δύω τ' ἐριαύχενας ἵππους <font color="GREEN">305</font></p>
 <p>οἵ κεν ἄριστοι ἔωσι θοῇς ἐπὶ νηυσὶν Ἀχαιῶν</p>
 <p>ὅς τίς κε τλαίη, οἷ τ' αὐτῷ κῦδος ἄροιτο,</p>
 <p>νηῶν ὠκυπόρων σχεδὸν ἐλθέμεν, ἔκ τε πυθέσθαι</p>
 <p>ἠέ φυλάσσονται νῆες θοαὶ ὡς τὸ πάρος περ,</p>
 <p>ἦ ἤδη χείρεσσιν ὑφ' ἡμετέρῃσι δαμέντες <font color="GREEN">310</font></p>
 <p>φύξιν βουλεύουσι μετὰ σφίσιν, οὐδ' ἐθέλουσι</p>
 <p>νύκτα φυλασσέμεναι, καμάτῳ ἀδηκότες αἰνῷ.</p>
 <p> </p>
 <p>ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.</p>
 <p>ἦν δέ τις ἐν Τρώεσσι Δόλων Εὐμήδεος υἱὸς</p>
 <p>κήρυκος θείοιο πολύχρυσος πολύχαλκος, <font color="GREEN">315</font></p>
 <p>ὃς δή τοι εἶδος μὲν ἔην κακός, ἀλλὰ ποδώκης:</p>
 <p>αὐτὰρ ὃ μοῦνος ἔην μετὰ πέντε κασιγνήτῃσιν.</p>
 <p>ὅς ῥα τότε Τρωσίν τε καὶ Ἕκτορι μῦθον ἔειπεν:</p>
 <p>Ἕκτορ ἔμ' ὀτρύνει κραδίη καὶ θυμὸς ἀγήνωρ</p>
 <p>νηῶν ὠκυπόρων σχεδὸν ἐλθέμεν ἔκ τε πυθέσθαι. <font color="GREEN">320</font></p>
 <p>ἀλλ' ἄγε μοι τὸ σκῆπτρον ἀνάσχεο, καί μοι ὄμοσσον</p>
 <p>ἦ μὲν τοὺς ἵππους τε καὶ ἅρματα ποικίλα χαλκῷ</p>
 <p>δωσέμεν, οἳ φορέουσιν ἀμύμονα Πηλεί̈ωνα,</p>
 <p>σοὶ δ' ἐγὼ οὐχ ἅλιος σκοπὸς ἔσσομαι οὐδ' ἀπὸ δόξης:</p>
 <p>τόφρα γὰρ ἐς στρατὸν εἶμι διαμπερὲς ὄφρ' ἂν ἵκωμαι <font color="GREEN">325</font></p>
 <p>νῆ' Ἀγαμεμνονέην, ὅθι που μέλλουσιν ἄριστοι</p>
 <p>βουλὰς βουλεύειν ἢ φευγέμεν ἠὲ μάχεσθαι.</p>
 <p> </p>
 <p>ὣς φάθ', ὃ δ' ἐν χερσὶ σκῆπτρον λάβε καί οἱ ὄμοσσεν:</p>
 <p>ἴστω νῦν Ζεὺς αὐτὸς ἐρίγδουπος πόσις Ἥρης</p>
 <p>μὴ μὲν τοῖς ἵπποισιν ἀνὴρ ἐποχήσεται ἄλλος <font color="GREEN">330</font></p>
 <p>Τρώων, ἀλλά σέ φημι διαμπερὲς ἀγλαϊεῖσθαι.</p>
 <p>ὣς φάτο καί ῥ' ἐπίορκον ἐπώμοσε, τὸν δ' ὀρόθυνεν:</p>
 <p>αὐτίκα δ' ἀμφ' ὤμοισιν ἐβάλλετο καμπύλα τόξα,</p>
 <p>ἕσσατο δ' ἔκτοσθεν ῥινὸν πολιοῖο λύκοιο,</p>
 <p>κρατὶ δ' ἐπὶ κτιδέην κυνέην, ἕλε δ' ὀξὺν ἄκοντα, <font color="GREEN">335</font></p>
 <p>βῆ δ' ἰέναι προτὶ νῆας ἀπὸ στρατοῦ: οὐδ' ἄρ' ἔμελλεν</p>
 <p>ἐλθὼν ἐκ νηῶν ἂψ Ἕκτορι μῦθον ἀποίσειν.</p>
 <p>ἀλλ' ὅτε δή ῥ' ἵππων τε καὶ ἀνδρῶν κάλλιφ' ὅμιλον,</p>
 <p>βῆ ῥ' ἀν' ὁδὸν μεμαώς: τὸν δὲ φράσατο προσιόντα</p>
 <p>διογενὴς Ὀδυσεύς, Διομήδεα δὲ προσέειπεν: <font color="GREEN">340</font></p>
 <p>οὗτός τις Διόμηδες ἀπὸ στρατοῦ ἔρχεται ἀνήρ,</p>
 <p>οὐκ οἶδ' ἢ νήεσσιν ἐπίσκοπος ἡμετέρῃσιν,</p>
 <p>ἦ τινα συλήσων νεκύων κατατεθνηώτων.</p>
 <p>ἀλλ' ἐῶμέν μιν πρῶτα παρεξελθεῖν πεδίοιο</p>
 <p>τυτθόν: ἔπειτα δέ κ' αὐτὸν ἐπαί̈ξαντες ἕλοιμεν <font color="GREEN">345</font></p>
 <p>καρπαλίμως: εἰ δ' ἄμμε παραφθαίησι πόδεσσιν,</p>
 <p>αἰεί μιν ἐπὶ νῆας ἀπὸ στρατόφι προτιειλεῖν</p>
 <p>ἔγχει ἐπαί̈σσων, μή πως προτὶ ἄστυ ἀλύξῃ.</p>
 <p> </p>
 <p>ὣς ἄρα φωνήσαντε παρὲξ ὁδοῦ ἐν νεκύεσσι</p>
 <p>κλινθήτην: ὃ δ' ἄρ' ὦκα παρέδραμεν ἀφραδίῃσιν. <font color="GREEN">350</font></p>
 <p>ἀλλ' ὅτε δή ῥ' ἀπέην ὅσσόν τ' ἐπὶ οὖρα πέλονται</p>
 <p>ἡμιόνων: αἱ γάρ τε βοῶν προφερέστεραί εἰσιν</p>
 <p>ἑλκέμεναι νειοῖο βαθείης πηκτὸν ἄροτρον:</p>
 <p>τὼ μὲν ἐπεδραμέτην, ὃ δ' ἄρ' ἔστη δοῦπον ἀκούσας.</p>
 <p>ἔλπετο γὰρ κατὰ θυμὸν ἀποστρέψοντας ἑταίρους <font color="GREEN">355</font></p>
 <p>ἐκ Τρώων ἰέναι πάλιν Ἕκτορος ὀτρύναντος.</p>
 <p>ἀλλ' ὅτε δή ῥ' ἄπεσαν δουρηνεκὲς ἢ καὶ ἔλασσον,</p>
 <p>γνῶ ῥ' ἄνδρας δηί̈ους, λαιψηρὰ δὲ γούνατ' ἐνώμα</p>
 <p>φευγέμεναι: τοὶ δ' αἶψα διώκειν ὁρμήθησαν.</p>
 <p>ὡς δ' ὅτε καρχαρόδοντε δύω κύνε εἰδότε θήρης <font color="GREEN">360</font></p>
 <p>ἢ κεμάδ' ἠὲ λαγωὸν ἐπείγετον ἐμμενὲς αἰεὶ</p>
 <p>χῶρον ἀν' ὑλήενθ', ὃ δέ τε προθέῃσι μεμηκώς,</p>
 <p>ὣς τὸν Τυδεί̈δης ἠδ' ὃ πτολίπορθος Ὀδυσσεὺς</p>
 <p>λαοῦ ἀποτμήξαντε διώκετον ἐμμενὲς αἰεί.</p>
 <p>ἀλλ' ὅτε δὴ τάχ' ἔμελλε μιγήσεσθαι φυλάκεσσι <font color="GREEN">365</font></p>
 <p>φεύγων ἐς νῆας, τότε δὴ μένος ἔμβαλ' Ἀθήνη</p>
 <p>Τυδεί̈δῃ, ἵνα μή τις Ἀχαιῶν χαλκοχιτώνων</p>
 <p>φθαίη ἐπευξάμενος βαλέειν, ὃ δὲ δεύτερος ἔλθοι.</p>
 <p>δουρὶ δ' ἐπαί̈σσων προσέφη κρατερὸς Διομήδης:</p>
 <p>ἠὲ μέν' ἠέ σε δουρὶ κιχήσομαι, οὐδέ σέ φημι <font color="GREEN">370</font></p>
 <p>δηρὸν ἐμῆς ἀπὸ χειρὸς ἀλύξειν αἰπὺν ὄλεθρον.</p>
 <p>ἦ ῥα καὶ ἔγχος ἀφῆκεν, ἑκὼν δ' ἡμάρτανε φωτός:</p>
 <p>δεξιτερὸν δ' ὑπὲρ ὦμον ἐύ̈ξου δουρὸς ἀκωκὴ</p>
 <p>ἐν γαίῃ ἐπάγη: ὃ δ' ἄρ' ἔστη τάρβησέν τε</p>
 <p>βαμβαίνων: ἄραβος δὲ διὰ στόμα γίγνετ' ὀδόντων: <font color="GREEN">375</font></p>
 <p>χλωρὸς ὑπαὶ δείους: τὼ δ' ἀσθμαίνοντε κιχήτην,</p>
 <p>χειρῶν δ' ἁψάσθην: ὃ δὲ δακρύσας ἔπος ηὔδα:</p>
 <p>ζωγρεῖτ', αὐτὰρ ἐγὼν ἐμὲ λύσομαι: ἔστι γὰρ ἔνδον</p>
 <p>χαλκός τε χρυσός τε πολύκμητός τε σίδηρος,</p>
 <p>τῶν κ' ὔμμιν χαρίσαιτο πατὴρ ἀπερείσι' ἄποινα <font color="GREEN">380</font></p>
 <p>εἴ κεν ἐμὲ ζωὸν πεπύθοιτ' ἐπὶ νηυσὶν Ἀχαιῶν.</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς:</p>
 <p>θάρσει, μηδέ τί τοι θάνατος καταθύμιος ἔστω.</p>
 <p>ἀλλ' ἄγε μοι τόδε εἰπὲ καὶ ἀτρεκέως κατάλεξον:</p>
 <p>πῇ δὴ οὕτως ἐπὶ νῆας ἀπὸ στρατοῦ ἔρχεαι οἷος <font color="GREEN">385</font></p>
 <p>νύκτα δι' ὀρφναίην, ὅτε θ' εὕδουσι βροτοὶ ἄλλοι;</p>
 <p>ἤ τινα συλήσων νεκύων κατατεθνηώτων;</p>
 <p>ἦ σ' Ἕκτωρ προέηκε διασκοπιᾶσθαι ἕκαστα</p>
 <p>νῆας ἔπι γλαφυράς; ἦ σ' αὐτὸν θυμὸς ἀνῆκε;</p>
 <p> </p>
 <p>τὸν δ' ἠμείβετ' ἔπειτα Δόλων, ὑπὸ δ' ἔτρεμε γυῖα: <font color="GREEN">390</font></p>
 <p>πολλῇσίν μ' ἄτῃσι παρὲκ νόον ἤγαγεν Ἕκτωρ,</p>
 <p>ὅς μοι Πηλεί̈ωνος ἀγαυοῦ μώνυχας ἵππους</p>
 <p>δωσέμεναι κατένευσε καὶ ἅρματα ποικίλα χαλκῷ,</p>
 <p>ἠνώγει δέ μ' ἰόντα θοὴν διὰ νύκτα μέλαιναν</p>
 <p>ἀνδρῶν δυσμενέων σχεδὸν ἐλθέμεν, ἔκ τε πυθέσθαι <font color="GREEN">395</font></p>
 <p>ἠὲ φυλάσσονται νῆες θοαὶ ὡς τὸ πάρος περ,</p>
 <p>ἦ ἤδη χείρεσσιν ὑφ' ἡμετέρῃσι δαμέντες</p>
 <p>φύξιν βουλεύουσι μετὰ σφίσιν, οὐδ' ἐθέλουσι</p>
 <p>νύκτα φυλασσέμεναι, καμάτῳ ἀδηκότες αἰνῷ.</p>
 <p> </p>
 <p>τὸν δ' ἐπιμειδήσας προσέφη πολύμητις Ὀδυσσεύς: <font color="GREEN">400</font></p>
 <p>ἦ ῥά νύ τοι μεγάλων δώρων ἐπεμαίετο θυμὸς</p>
 <p>ἵππων Αἰακίδαο δαί̈φρονος: οἳ δ' ἀλεγεινοὶ</p>
 <p>ἀνδράσι γε θνητοῖσι δαμήμεναι ἠδ' ὀχέεσθαι</p>
 <p>ἄλλῳ γ' ἢ Ἀχιλῆϊ, τὸν ἀθανάτη τέκε μήτηρ.</p>
 <p>ἀλλ' ἄγε μοι τόδε εἰπὲ καὶ ἀτρεκέως κατάλεξον: <font color="GREEN">405</font></p>
 <p>ποῦ νῦν δεῦρο κιὼν λίπες Ἕκτορα ποιμένα λαῶν;</p>
 <p>ποῦ δέ οἱ ἔντεα κεῖται ἀρήϊα, ποῦ δέ οἱ ἵπποι;</p>
 <p>πῶς δαὶ τῶν ἄλλων Τρώων φυλακαί τε καὶ εὐναί;</p>
 <p>ἅσσά τε μητιόωσι μετὰ σφίσιν, ἢ μεμάασιν</p>
 <p>αὖθι μένειν παρὰ νηυσὶν ἀπόπροθεν, ἦε πόλιν δὲ <font color="GREEN">410</font></p>
 <p>ἂψ ἀναχωρήσουσιν, ἐπεὶ δαμάσαντό γ' Ἀχαιούς.</p>
 <p>τὸν δ' αὖτε προσέειπε Δόλων Εὐμήδεος υἱός:</p>
 <p>τοὶ γὰρ ἐγώ τοι ταῦτα μάλ' ἀτρεκέως καταλέξω.</p>
 <p>Ἕκτωρ μὲν μετὰ τοῖσιν, ὅσοι βουληφόροι εἰσί,</p>
 <p>βουλὰς βουλεύει θείου παρὰ σήματι Ἴλου <font color="GREEN">415</font></p>
 <p>νόσφιν ἀπὸ φλοίσβου: φυλακὰς δ' ἃς εἴρεαι ἥρως</p>
 <p>οὔ τις κεκριμένη ῥύεται στρατὸν οὐδὲ φυλάσσει.</p>
 <p>ὅσσαι μὲν Τρώων πυρὸς ἐσχάραι, οἷσιν ἀνάγκη</p>
 <p>οἷ δ' ἐγρηγόρθασι φυλασσέμεναί τε κέλονται</p>
 <p>ἀλλήλοις: ἀτὰρ αὖτε πολύκλητοι ἐπίκουροι <font color="GREEN">420</font></p>
 <p>εὕδουσι: Τρωσὶν γὰρ ἐπιτραπέουσι φυλάσσειν:</p>
 <p>οὐ γάρ σφιν παῖδες σχεδὸν εἵαται οὐδὲ γυναῖκες.</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς:</p>
 <p>πῶς γὰρ νῦν Τρώεσσι μεμιγμένοι ἱπποδάμοισιν</p>
 <p>εὕδουσ' ἦ ἀπάνευθε; δίειπέ μοι ὄφρα δαείω. <font color="GREEN">425</font></p>
 <p> </p>
 <p>τὸν δ' ἠμείβετ' ἔπειτα Δόλων Εὐμήδεος υἱός:</p>
 <p>τοὶ γὰρ ἐγὼ καὶ ταῦτα μάλ' ἀτρεκέως καταλέξω.</p>
 <p>πρὸς μὲν ἁλὸς Κᾶρες καὶ Παίονες ἀγκυλότοξοι</p>
 <p>καὶ Λέλεγες καὶ Καύκωνες δῖοί τε Πελασγοί,</p>
 <p>πρὸς Θύμβρης δ' ἔλαχον Λύκιοι Μυσοί τ' ἀγέρωχοι <font color="GREEN">430</font></p>
 <p>καὶ Φρύγες ἱππόμαχοι καὶ Μῄονες ἱπποκορυσταί.</p>
 <p>ἀλλὰ τί ἢ ἐμὲ ταῦτα διεξερέεσθε ἕκαστα;</p>
 <p>εἰ γὰρ δὴ μέματον Τρώων καταδῦναι ὅμιλον</p>
 <p>Θρήϊκες οἷδ' ἀπάνευθε νεήλυδες ἔσχατοι ἄλλων:</p>
 <p>ἐν δέ σφιν Ῥῆσος βασιλεὺς πάϊς Ἠϊονῆος. <font color="GREEN">435</font></p>
 <p>τοῦ δὴ καλλίστους ἵππους ἴδον ἠδὲ μεγίστους:</p>
 <p>λευκότεροι χιόνος, θείειν δ' ἀνέμοισιν ὁμοῖοι:</p>
 <p>ἅρμα δέ οἱ χρυσῷ τε καὶ ἀργύρῳ εὖ ἤσκηται:</p>
 <p>τεύχεα δὲ χρύσεια πελώρια θαῦμα ἰδέσθαι</p>
 <p>ἤλυθ' ἔχων: τὰ μὲν οὔ τι καταθνητοῖσιν ἔοικεν <font color="GREEN">440</font></p>
 <p>ἄνδρεσσιν φορέειν, ἀλλ' ἀθανάτοισι θεοῖσιν.</p>
 <p>ἀλλ' ἐμὲ μὲν νῦν νηυσὶ πελάσσετον ὠκυπόροισιν,</p>
 <p>ἠέ με δήσαντες λίπετ' αὐτόθι νηλέϊ δεσμῷ,</p>
 <p>ὄφρά κεν ἔλθητον καὶ πειρηθῆτον ἐμεῖο</p>
 <p>ἠὲ κατ' αἶσαν ἔειπον ἐν ὑμῖν, ἦε καὶ οὐκί. <font color="GREEN">445</font></p>
 <p> </p>
 <p>τὸν δ' ἄρ' ὑπόδρα ἰδὼν προσέφη κρατερὸς Διομήδης:</p>
 <p>μὴ δή μοι φύξίν γε Δόλων ἐμβάλλεο θυμῷ:</p>
 <p>ἐσθλά περ ἀγγείλας, ἐπεὶ ἵκεο χεῖρας ἐς ἁμάς.</p>
 <p>εἰ μὲν γάρ κέ σε νῦν ἀπολύσομεν ἠὲ μεθῶμεν,</p>
 <p>ἦ τε καὶ ὕστερον εἶσθα θοὰς ἐπὶ νῆας Ἀχαιῶν <font color="GREEN">450</font></p>
 <p>ἠὲ διοπτεύσων ἢ ἐναντίβιον πολεμίξων:</p>
 <p>εἰ δέ κ' ἐμῇς ὑπὸ χερσὶ δαμεὶς ἀπὸ θυμὸν ὀλέσσῃς,</p>
 <p>οὐκέτ' ἔπειτα σὺ πῆμά ποτ' ἔσσεαι Ἀργείοισιν.</p>
 <p>ἦ, καὶ ὃ μέν μιν ἔμελλε γενείου χειρὶ παχείῃ</p>
 <p>ἁψάμενος λίσσεσθαι, ὃ δ' αὐχένα μέσσον ἔλασσε <font color="GREEN">455</font></p>
 <p>φασγάνῳ ἀί̈ξας, ἀπὸ δ' ἄμφω κέρσε τένοντε:</p>
 <p>φθεγγομένου δ' ἄρα τοῦ γε κάρη κονίῃσιν ἐμίχθη.</p>
 <p>τοῦ δ' ἀπὸ μὲν κτιδέην κυνέην κεφαλῆφιν ἕλοντο</p>
 <p>καὶ λυκέην καὶ τόξα παλίντονα καὶ δόρυ μακρόν:</p>
 <p>καὶ τά γ' Ἀθηναίῃ ληί̈τιδι δῖος Ὀδυσσεὺς <font color="GREEN">460</font></p>
 <p>ὑψόσ' ἀνέσχεθε χειρὶ καὶ εὐχόμενος ἔπος ηὔδα:</p>
 <p>χαῖρε θεὰ τοῖσδεσσι: σὲ γὰρ πρώτην ἐν Ὀλύμπῳ</p>
 <p>πάντων ἀθανάτων ἐπιδωσόμεθ': ἀλλὰ καὶ αὖτις</p>
 <p>πέμψον ἐπὶ Θρῃκῶν ἀνδρῶν ἵππους τε καὶ εὐνάς.</p>
 <p> </p>
 <p>ὣς ἄρ' ἐφώνησεν, καὶ ἀπὸ ἕθεν ὑψόσ' ἀείρας <font color="GREEN">465</font></p>
 <p>θῆκεν ἀνὰ μυρίκην: δέελον δ' ἐπὶ σῆμά τ' ἔθηκε</p>
 <p>συμμάρψας δόνακας μυρίκης τ' ἐριθηλέας ὄζους,</p>
 <p>μὴ λάθοι αὖτις ἰόντε θοὴν διὰ νύκτα μέλαιναν.</p>
 <p>τὼ δὲ βάτην προτέρω διά τ' ἔντεα καὶ μέλαν αἷμα,</p>
 <p>αἶψα δ' ἐπὶ Θρῃκῶν ἀνδρῶν τέλος ἷξον ἰόντες. <font color="GREEN">470</font></p>
 <p>οἳ δ' εὗδον καμάτῳ ἀδηκότες, ἔντεα δέ σφιν</p>
 <p>καλὰ παρ' αὐτοῖσι χθονὶ κέκλιτο εὖ κατὰ κόσμον</p>
 <p>τριστοιχί: παρὰ δέ σφιν ἑκάστῳ δίζυγες ἵπποι.</p>
 <p>Ῥῆσος δ' ἐν μέσῳ εὗδε, παρ' αὐτῷ δ' ὠκέες ἵπποι</p>
 <p>ἐξ ἐπιδιφριάδος πυμάτης ἱμᾶσι δέδεντο. <font color="GREEN">475</font></p>
 <p>τὸν δ' Ὀδυσεὺς προπάροιθεν ἰδὼν Διομήδεϊ δεῖξεν:</p>
 <p>οὗτός τοι Διόμηδες ἀνήρ, οὗτοι δέ τοι ἵπποι,</p>
 <p>οὓς νῶϊν πίφαυσκε Δόλων ὃν ἐπέφνομεν ἡμεῖς.</p>
 <p>ἀλλ' ἄγε δὴ πρόφερε κρατερὸν μένος: οὐδέ τί σε χρὴ</p>
 <p>ἑστάμεναι μέλεον σὺν τεύχεσιν, ἀλλὰ λύ' ἵππους: <font color="GREEN">480</font></p>
 <p>ἠὲ σύ γ' ἄνδρας ἔναιρε, μελήσουσιν δ' ἐμοὶ ἵπποι.</p>
 <p> </p>
 <p>ὣς φάτο, τῷ δ' ἔμπνευσε μένος γλαυκῶπις Ἀθήνη,</p>
 <p>κτεῖνε δ' ἐπιστροφάδην: τῶν δὲ στόνος ὄρνυτ' ἀεικὴς</p>
 <p>ἄορι θεινομένων, ἐρυθαίνετο δ' αἵματι γαῖα.</p>
 <p>ὡς δὲ λέων μήλοισιν ἀσημάντοισιν ἐπελθὼν <font color="GREEN">485</font></p>
 <p>αἴγεσιν ἢ ὀί̈εσσι κακὰ φρονέων ἐνορούσῃ,</p>
 <p>ὣς μὲν Θρήϊκας ἄνδρας ἐπῴχετο Τυδέος υἱὸς</p>
 <p>ὄφρα δυώδεκ' ἔπεφνεν: ἀτὰρ πολύμητις Ὀδυσσεὺς</p>
 <p>ὅν τινα Τυδεί̈δης ἄορι πλήξειε παραστὰς</p>
 <p>τὸν δ' Ὀδυσεὺς μετόπισθε λαβὼν ποδὸς ἐξερύσασκε, <font color="GREEN">490</font></p>
 <p>τὰ φρονέων κατὰ θυμὸν ὅπως καλλίτριχες ἵπποι</p>
 <p>ῥεῖα διέλθοιεν μηδὲ τρομεοίατο θυμῷ</p>
 <p>νεκροῖς ἀμβαίνοντες: ἀήθεσσον γὰρ ἔτ' αὐτῶν.</p>
 <p>ἀλλ' ὅτε δὴ βασιλῆα κιχήσατο Τυδέος υἱός,</p>
 <p>τὸν τρισκαιδέκατον μελιηδέα θυμὸν ἀπηύρα <font color="GREEN">495</font></p>
 <p>ἀσθμαίνοντα: κακὸν γὰρ ὄναρ κεφαλῆφιν ἐπέστη</p>
 <p>τὴν νύκτ' Οἰνεί̈δαο πάϊς διὰ μῆτιν Ἀθήνης.</p>
 <p>τόφρα δ' ἄρ' ὃ τλήμων Ὀδυσεὺς λύε μώνυχας ἵππους,</p>
 <p>σὺν δ' ἤειρεν ἱμᾶσι καὶ ἐξήλαυνεν ὁμίλου</p>
 <p>τόξῳ ἐπιπλήσσων, ἐπεὶ οὐ μάστιγα φαεινὴν <font color="GREEN">500</font></p>
 <p>ποικίλου ἐκ δίφροιο νοήσατο χερσὶν ἑλέσθαι:</p>
 <p>ῥοίζησεν δ' ἄρα πιφαύσκων Διομήδεϊ δίῳ.</p>
 <p>αὐτὰρ ὃ μερμήριζε μένων ὅ τι κύντατον ἕρδοι,</p>
 <p>ἢ ὅ γε δίφρον ἑλών, ὅθι ποικίλα τεύχε' ἔκειτο,</p>
 <p>ῥυμοῦ ἐξερύοι ἢ ἐκφέροι ὑψόσ' ἀείρας, <font color="GREEN">505</font></p>
 <p>ἦ ἔτι τῶν πλεόνων Θρῃκῶν ἀπὸ θυμὸν ἕλοιτο.</p>
 <p>εἷος ὃ ταῦθ' ὥρμαινε κατὰ φρένα, τόφρα δ' Ἀθήνη</p>
 <p>ἐγγύθεν ἱσταμένη προσέφη Διομήδεα δῖον:</p>
 <p>νόστου δὴ μνῆσαι μεγαθύμου Τυδέος υἱὲ</p>
 <p>νῆας ἔπι γλαφυράς, μὴ καὶ πεφοβημένος ἔλθῃς, <font color="GREEN">510</font></p>
 <p>μή πού τις καὶ Τρῶας ἐγείρῃσιν θεὸς ἄλλος.</p>
 <p> </p>
 <p>ὣς φάθ', ὃ δὲ ξυνέηκε θεᾶς ὄπα φωνησάσης,</p>
 <p>καρπαλίμως δ' ἵππων ἐπεβήσετο: κόψε δ' Ὀδυσσεὺς</p>
 <p>τόξῳ: τοὶ δ' ἐπέτοντο θοὰς ἐπὶ νῆας Ἀχαιῶν.</p>
 <p> </p>
 <p>οὐδ' ἀλαοσκοπιὴν εἶχ' ἀργυρότοξος Ἀπόλλων <font color="GREEN">515</font></p>
 <p>ὡς ἴδ' Ἀθηναίην μετὰ Τυδέος υἱὸν ἕπουσαν:</p>
 <p>τῇ κοτέων Τρώων κατεδύσετο πουλὺν ὅμιλον,</p>
 <p>ὦρσεν δὲ Θρῃκῶν βουληφόρον Ἱπποκόωντα</p>
 <p>Ῥήσου ἀνεψιὸν ἐσθλόν: ὃ δ' ἐξ ὕπνου ἀνορούσας</p>
 <p>ὡς ἴδε χῶρον ἐρῆμον, ὅθ' ἕστασαν ὠκέες ἵπποι, <font color="GREEN">520</font></p>
 <p>ἄνδράς τ' ἀσπαίροντας ἐν ἀργαλέῃσι φονῇσιν,</p>
 <p>ᾤμωξέν τ' ἄρ' ἔπειτα φίλον τ' ὀνόμηνεν ἑταῖρον.</p>
 <p>Τρώων δὲ κλαγγή τε καὶ ἄσπετος ὦρτο κυδοιμὸς</p>
 <p>θυνόντων ἄμυδις: θηεῦντο δὲ μέρμερα ἔργα</p>
 <p>ὅσσ' ἄνδρες ῥέξαντες ἔβαν κοίλας ἐπὶ νῆας. <font color="GREEN">525</font></p>
 <p> </p>
 <p>οἳ δ' ὅτε δή ῥ' ἵκανον ὅθι σκοπὸν Ἕκτορος ἔκταν,</p>
 <p>ἔνθ' Ὀδυσεὺς μὲν ἔρυξε Διὶ̈ φίλος ὠκέας ἵππους,</p>
 <p>Τυδεί̈δης δὲ χαμᾶζε θορὼν ἔναρα βροτόεντα</p>
 <p>ἐν χείρεσσ' Ὀδυσῆϊ τίθει, ἐπεβήσετο δ' ἵππων:</p>
 <p>μάστιξεν δ' ἵππους, τὼ δ' οὐκ ἀέκοντε πετέσθην <font color="GREEN">530</font></p>
 <p>νῆας ἔπι γλαφυράς: τῇ γὰρ φίλον ἔπλετο θυμῷ.</p>
 <p>Νέστωρ δὲ πρῶτος κτύπον ἄϊε φώνησέν τε:</p>
 <p>ὦ φίλοι Ἀργείων ἡγήτορες ἠδὲ μέδοντες</p>
 <p>ψεύσομαι, ἦ ἔτυμον ἐρέω; κέλεται δέ με θυμός.</p>
 <p>ἵππων μ' ὠκυπόδων ἀμφὶ κτύπος οὔατα βάλλει. <font color="GREEN">535</font></p>
 <p>αἲ γὰρ δὴ Ὀδυσεύς τε καὶ ὃ κρατερὸς Διομήδης</p>
 <p>ὧδ' ἄφαρ ἐκ Τρώων ἐλασαίατο μώνυχας ἵππους:</p>
 <p>ἀλλ' αἰνῶς δείδοικα κατὰ φρένα μή τι πάθωσιν</p>
 <p>Ἀργείων οἳ ἄριστοι ὑπὸ Τρώων ὀρυμαγδοῦ.</p>
 <p> </p>
 <p> </p>
 <p>οὔ πω πᾶν εἴρητο ἔπος ὅτ' ἄρ' ἤλυθον αὐτοί. <font color="GREEN">540</font></p>
 <p>καί ῥ' οἳ μὲν κατέβησαν ἐπὶ χθόνα, τοὶ δὲ χαρέντες</p>
 <p>δεξιῇ ἠσπάζοντο ἔπεσσί τε μειλιχίοισι:</p>
 <p>πρῶτος δ' ἐξερέεινε Γερήνιος ἱππότα Νέστωρ:</p>
 <p>εἴπ' ἄγε μ' ὦ πολύαιν' Ὀδυσεῦ μέγα κῦδος Ἀχαιῶν</p>
 <p>ὅππως τοῦσδ' ἵππους λάβετον καταδύντες ὅμιλον <font color="GREEN">545</font></p>
 <p>Τρώων, ἦ τίς σφωε πόρεν θεὸς ἀντιβολήσας.</p>
 <p>αἰνῶς ἀκτίνεσσιν ἐοικότες ἠελίοιο.</p>
 <p>αἰεὶ μὲν Τρώεσσ' ἐπιμίσγομαι, οὐδέ τί φημι</p>
 <p>μιμνάζειν παρὰ νηυσὶ γέρων περ ἐὼν πολεμιστής:</p>
 <p>ἀλλ' οὔ πω τοίους ἵππους ἴδον οὐδὲ νόησα. <font color="GREEN">550</font></p>
 <p>ἀλλά τιν' ὔμμ' ὀί̈ω δόμεναι θεὸν ἀντιάσαντα:</p>
 <p>ἀμφοτέρω γὰρ σφῶϊ φιλεῖ νεφεληγερέτα Ζεὺς</p>
 <p>κούρη τ' αἰγιόχοιο Διὸς γλαυκῶπις Ἀθήνη.</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς:</p>
 <p>ὦ Νέστορ Νηληϊάδη μέγα κῦδος Ἀχαιῶν <font color="GREEN">555</font></p>
 <p>ῥεῖα θεός γ' ἐθέλων καὶ ἀμείνονας ἠέ περ οἵδε</p>
 <p>ἵππους δωρήσαιτ', ἐπεὶ ἢ πολὺ φέρτεροί εἰσιν.</p>
 <p>ἵπποι δ' οἵδε γεραιὲ νεήλυδες οὓς ἐρεείνεις</p>
 <p>Θρηί̈κιοι: τὸν δέ σφιν ἄνακτ' ἀγαθὸς Διομήδης</p>
 <p>ἔκτανε, πὰρ δ' ἑτάρους δυοκαίδεκα πάντας ἀρίστους. <font color="GREEN">560</font></p>
 <p>τὸν τρισκαιδέκατον σκοπὸν εἵλομεν ἐγγύθι νηῶν,</p>
 <p>τόν ῥα διοπτῆρα στρατοῦ ἔμμεναι ἡμετέροιο</p>
 <p>Ἕκτωρ τε προέηκε καὶ ἄλλοι Τρῶες ἀγαυοί.</p>
 <p> </p>
 <p>ὣς εἰπὼν τάφροιο διήλασε μώνυχας ἵππους</p>
 <p>καγχαλόων: ἅμα δ' ἄλλοι ἴσαν χαίροντες Ἀχαιοί. <font color="GREEN">565</font></p>
 <p>οἳ δ' ὅτε Τυδεί̈δεω κλισίην εὔτυκτον ἵκοντο,</p>
 <p>ἵππους μὲν κατέδησαν ἐϋτμήτοισιν ἱμᾶσι</p>
 <p>φάτνῃ ἐφ' ἱππείῃ, ὅθι περ Διομήδεος ἵπποι</p>
 <p>ἕστασαν ὠκύποδες μελιηδέα πυρὸν ἔδοντες:</p>
 <p>νηὶ̈ δ' ἐνὶ πρυμνῇ ἔναρα βροτόεντα Δόλωνος <font color="GREEN">570</font></p>
 <p>θῆκ' Ὀδυσεύς, ὄφρ' ἱρὸν ἑτοιμασσαίατ' Ἀθήνῃ.</p>
 <p>αὐτοὶ δ' ἱδρῶ πολλὸν ἀπενίζοντο θαλάσσῃ</p>
 <p>ἐσβάντες κνήμας τε ἰδὲ λόφον ἀμφί τε μηρούς.</p>
 <p>αὐτὰρ ἐπεί σφιν κῦμα θαλάσσης ἱδρῶ πολλὸν</p>
 <p>νίψεν ἀπὸ χρωτὸς καὶ ἀνέψυχθεν φίλον ἦτορ, <font color="GREEN">575</font></p>
 <p>ἔς ῥ' ἀσαμίνθους βάντες ἐϋξέστας λούσαντο.</p>
 <p>τὼ δὲ λοεσσαμένω καὶ ἀλειψαμένω λίπ' ἐλαίῳ</p>
 <p>δείπνῳ ἐφιζανέτην, ἀπὸ δὲ κρητῆρος Ἀθήνῃ</p>
 <p>πλείου ἀφυσσόμενοι λεῖβον μελιηδέα οἶνον.</p>
 
 
 <p></p><hr>
 <center>
 <a href="ili11.htm">Next: Book 11</a></center>
 </body>