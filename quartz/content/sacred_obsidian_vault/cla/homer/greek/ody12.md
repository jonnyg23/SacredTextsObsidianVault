<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody11.htm">English</a> 
 <a href="ody11.htm">Previous</a> 
 <a href="ody13.htm">Next</a> 
 </center>
 <hr>
 
 
 <h1 align="CENTER">The Odyssey, Book 12</h1>
 <p>"αὐτὰρ ἐπεὶ ποταμοῖο λίπεν ῥόον Ὠκεανοῖο</p>
 <p>νηῦς, ἀπὸ δ' ἵκετο κῦμα θαλάσσης εὐρυπόροιο</p>
 <p>νῆσόν τ' Αἰαίην, ὅθι τ' Ἠοῦς ἠριγενείης</p>
 <p>οἰκία καὶ χοροί εἰσι καὶ ἀντολαὶ Ἠελίοιο,</p>
 <p>νῆα μὲν ἔνθ' ἐλθόντες ἐκέλσαμεν ἐν ψαμάθοισιν, <font color="GREEN">5</font></p>
 <p>ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης:</p>
 <p>ἔνθα δ' ἀποβρίξαντες ἐμείναμεν Ἠῶ δῖαν.</p>
 <p> </p>
 <p>"ἦμος δ' ἠριγένεια φάνη ῥοδοδάκτυλος Ἠώς,</p>
 <p>δὴ τότ' ἐγὼν ἑτάρους προί̈ειν ἐς δώματα Κίρκης</p>
 <p>οἰσέμεναι νεκρόν, Ἐλπήνορα τεθνηῶτα. <font color="GREEN">10</font></p>
 <p>φιτροὺς δ' αἶψα ταμόντες, ὅθ' ἀκροτάτη πρόεχ' ἀκτή,</p>
 <p>θάπτομεν ἀχνύμενοι θαλερὸν κατὰ δάκρυ χέοντες.</p>
 <p>αὐτὰρ ἐπεὶ νεκρός τ' ἐκάη καὶ τεύχεα νεκροῦ,</p>
 <p>τύμβον χεύαντες καὶ ἐπὶ στήλην ἐρύσαντες</p>
 <p>πήξαμεν ἀκροτάτῳ τύμβῳ ἐυῆρες ἐρετμόν. <font color="GREEN">15</font></p>
 <p> </p>
 <p>"ἡμεῖς μὲν τὰ ἕκαστα διείπομεν: οὐδ' ἄρα Κίρκην</p>
 <p>ἐξ Ἀίδεω ἐλθόντες ἐλήθομεν, ἀλλὰ μάλ' ὦκα</p>
 <p>ἦλθ' ἐντυναμένη: ἅμα δ' ἀμφίπολοι φέρον αὐτῇ</p>
 <p>σῖτον καὶ κρέα πολλὰ καὶ αἴθοπα οἶνον ἐρυθρόν.</p>
 <p>ἡ δ' ἐν μέσσῳ στᾶσα μετηύδα δῖα θεάων: <font color="GREEN">20</font></p>
 <p> </p>
 <p>"'σχέτλιοι, οἳ ζώοντες ὑπήλθετε δῶμ' Ἀίδαο,</p>
 <p>δισθανέες, ὅτε τ' ἄλλοι ἅπαξ θνῄσκουσ' ἄνθρωποι.</p>
 <p>ἀλλ' ἄγετ' ἐσθίετε βρώμην καὶ πίνετε οἶνον</p>
 <p>αὖθι πανημέριοι: ἅμα δ' ἠοῖ φαινομένηφι</p>
 <p>πλεύσεσθ': αὐτὰρ ἐγὼ δείξω ὁδὸν ἠδὲ ἕκαστα <font color="GREEN">25</font></p>
 <p>σημανέω, ἵνα μή τι κακορραφίῃ ἀλεγεινῇ</p>
 <p>ἢ ἁλὸς ἢ ἐπὶ γῆς ἀλγήσετε πῆμα παθόντες.'</p>
 <p> </p>
 <p>"ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ.</p>
 <p>ὣς τότε μὲν πρόπαν ἦμαρ ἐς ἠέλιον καταδύντα</p>
 <p>ἥμεθα δαινύμενοι κρέα τ' ἄσπετα καὶ μέθυ ἡδύ: <font color="GREEN">30</font></p>
 <p>ἦμος δ' ἠέλιος κατέδυ καὶ ἐπὶ κνέφας ἦλθεν,</p>
 <p>οἱ μὲν κοιμήσαντο παρὰ πρυμνήσια νηός,</p>
 <p>ἡ δ' ἐμὲ χειρὸς ἑλοῦσα φίλων ἀπονόσφιν ἑταίρων</p>
 <p>εἷσέ τε καὶ προσέλεκτο καὶ ἐξερέεινεν ἕκαστα:</p>
 <p>αὐτὰρ ἐγὼ τῇ πάντα κατὰ μοῖραν κατέλεξα. <font color="GREEN">35</font></p>
 <p>καὶ τότε δή μ' ἐπέεσσι προσηύδα πότνια Κίρκη:</p>
 <p> </p>
 <p>"'ταῦτα μὲν οὕτω πάντα πεπείρανται, σὺ δ' ἄκουσον,</p>
 <p>ὥς τοι ἐγὼν ἐρέω, μνήσει δέ σε καὶ θεὸς αὐτός.</p>
 <p>Σειρῆνας μὲν πρῶτον ἀφίξεαι, αἵ ῥά τε πάντας</p>
 <p>ἀνθρώπους θέλγουσιν, ὅτις σφεας εἰσαφίκηται. <font color="GREEN">40</font></p>
 <p>ὅς τις ἀιδρείῃ πελάσῃ καὶ φθόγγον ἀκούσῃ</p>
 <p>Σειρήνων, τῷ δ' οὔ τι γυνὴ καὶ νήπια τέκνα</p>
 <p>οἴκαδε νοστήσαντι παρίσταται οὐδὲ γάνυνται,</p>
 <p>ἀλλά τε Σειρῆνες λιγυρῇ θέλγουσιν ἀοιδῇ</p>
 <p>ἥμεναι ἐν λειμῶνι, πολὺς δ' ἀμφ' ὀστεόφιν θὶς <font color="GREEN">45</font></p>
 <p>ἀνδρῶν πυθομένων, περὶ δὲ ῥινοὶ μινύθουσι.</p>
 <p>ἀλλὰ παρεξελάαν, ἐπὶ δ' οὔατ' ἀλεῖψαι ἑταίρων</p>
 <p>κηρὸν δεψήσας μελιηδέα, μή τις ἀκούσῃ</p>
 <p>τῶν ἄλλων: ἀτὰρ αὐτὸς ἀκουέμεν αἴ κ' ἐθέλῃσθα,</p>
 <p>δησάντων σ' ἐν νηὶ θοῇ χεῖράς τε πόδας τε <font color="GREEN">50</font></p>
 <p>ὀρθὸν ἐν ἱστοπέδῃ, ἐκ δ' αὐτοῦ πείρατ' ἀνήφθω,</p>
 <p>ὄφρα κε τερπόμενος ὄπ' ἀκούσῃς Σειρήνοιιν.</p>
 <p>εἰ δέ κε λίσσηαι ἑτάρους λῦσαί τε κελεύῃς,</p>
 <p>οἱ δέ σ' ἔτι πλεόνεσσι τότ' ἐν δεσμοῖσι διδέντων.</p>
 <p>αὐτὰρ ἐπὴν δὴ τάς γε παρὲξ ἐλάσωσιν ἑταῖροι, <font color="GREEN">55</font></p>
 <p>ἔνθα τοι οὐκέτ' ἔπειτα διηνεκέως ἀγορεύσω,</p>
 <p>ὁπποτέρη δή τοι ὁδὸς ἔσσεται, ἀλλὰ καὶ αὐτὸς</p>
 <p>θυμῷ βουλεύειν: ἐρέω δέ τοι ἀμφοτέρωθεν.</p>
 <p>ἔνθεν μὲν γὰρ πέτραι ἐπηρεφέες, προτὶ δ' αὐτὰς</p>
 <p>κῦμα μέγα ῥοχθεῖ κυανώπιδος Ἀμφιτρίτης: <font color="GREEN">60</font></p>
 <p>Πλαγκτὰς δή τοι τάς γε θεοὶ μάκαρες καλέουσι.</p>
 <p>τῇ μέν τ' οὐδὲ ποτητὰ παρέρχεται οὐδὲ πέλειαι</p>
 <p>τρήρωνες, ταί τ' ἀμβροσίην Διὶ πατρὶ φέρουσιν,</p>
 <p>ἀλλά τε καὶ τῶν αἰὲν ἀφαιρεῖται λὶς πέτρη:</p>
 <p>ἀλλ' ἄλλην ἐνίησι πατὴρ ἐναρίθμιον εἶναι. <font color="GREEN">65</font></p>
 <p>τῇ δ' οὔ πώ τις νηῦς φύγεν ἀνδρῶν, ἥ τις ἵκηται,</p>
 <p>ἀλλά θ' ὁμοῦ πίνακάς τε νεῶν καὶ σώματα φωτῶν</p>
 <p>κύμαθ' ἁλὸς φορέουσι πυρός τ' ὀλοοῖο θύελλαι.</p>
 <p>οἴη δὴ κείνη γε παρέπλω ποντοπόρος νηῦς,</p>
 <p>Ἀργὼ πᾶσι μέλουσα, παρ' Αἰήταο πλέουσα. <font color="GREEN">70</font></p>
 <p>καὶ νύ κε τὴν ἔνθ' ὦκα βάλεν μεγάλας ποτὶ πέτρας,</p>
 <p>ἀλλ' Ἥρη παρέπεμψεν, ἐπεὶ φίλος ἦεν Ἰήσων.</p>
 <p> </p>
 <p>"'οἱ δὲ δύω σκόπελοι ὁ μὲν οὐρανὸν εὐρὺν ἱκάνει</p>
 <p>ὀξείῃ κορυφῇ, νεφέλη δέ μιν ἀμφιβέβηκε</p>
 <p>κυανέη: τὸ μὲν οὔ ποτ' ἐρωεῖ, οὐδέ ποτ' αἴθρη <font color="GREEN">75</font></p>
 <p>κείνου ἔχει κορυφὴν οὔτ' ἐν θέρει οὔτ' ἐν ὀπώρῃ.</p>
 <p>οὐδέ κεν ἀμβαίη βροτὸς ἀνὴρ οὐδ' ἐπιβαίη,</p>
 <p>οὐδ' εἴ οἱ χεῖρές τε ἐείκοσι καὶ πόδες εἶεν:</p>
 <p>πέτρη γὰρ λίς ἐστι, περιξεστῇ ἐικυῖα.</p>
 <p>μέσσῳ δ' ἐν σκοπέλῳ ἔστι σπέος ἠεροειδές, <font color="GREEN">80</font></p>
 <p>πρὸς ζόφον εἰς Ἔρεβος τετραμμένον, ᾗ περ ἂν ὑμεῖς</p>
 <p>νῆα παρὰ γλαφυρὴν ἰθύνετε, φαίδιμ' Ὀδυσσεῦ.</p>
 <p>οὐδέ κεν ἐκ νηὸς γλαφυρῆς αἰζήιος ἀνὴρ</p>
 <p>τόξῳ ὀιστεύσας κοῖλον σπέος εἰσαφίκοιτο.</p>
 <p>ἔνθα δ' ἐνὶ Σκύλλη ναίει δεινὸν λελακυῖα. <font color="GREEN">85</font></p>
 <p>τῆς ἦ τοι φωνὴ μὲν ὅση σκύλακος νεογιλῆς</p>
 <p>γίγνεται, αὐτὴ δ' αὖτε πέλωρ κακόν: οὐδέ κέ τίς μιν</p>
 <p>γηθήσειεν ἰδών, οὐδ' εἰ θεὸς ἀντιάσειεν.</p>
 <p>τῆς ἦ τοι πόδες εἰσὶ δυώδεκα πάντες ἄωροι,</p>
 <p>ἓξ δέ τέ οἱ δειραὶ περιμήκεες, ἐν δὲ ἑκάστῃ <font color="GREEN">90</font></p>
 <p>σμερδαλέη κεφαλή, ἐν δὲ τρίστοιχοι ὀδόντες</p>
 <p>πυκνοὶ καὶ θαμέες, πλεῖοι μέλανος θανάτοιο.</p>
 <p>μέσση μέν τε κατὰ σπείους κοίλοιο δέδυκεν,</p>
 <p>ἔξω δ' ἐξίσχει κεφαλὰς δεινοῖο βερέθρου,</p>
 <p>αὐτοῦ δ' ἰχθυάᾳ, σκόπελον περιμαιμώωσα, <font color="GREEN">95</font></p>
 <p>δελφῖνάς τε κύνας τε, καὶ εἴ ποθι μεῖζον ἕλῃσι</p>
 <p>κῆτος, ἃ μυρία βόσκει ἀγάστονος Ἀμφιτρίτη.</p>
 <p>τῇ δ' οὔ πώ ποτε ναῦται ἀκήριοι εὐχετόωνται</p>
 <p>παρφυγέειν σὺν νηί: φέρει δέ τε κρατὶ ἑκάστῳ</p>
 <p>φῶτ' ἐξαρπάξασα νεὸς κυανοπρῴροιο. <font color="GREEN">100</font></p>
 <p> </p>
 <p>"'τὸν δ' ἕτερον σκόπελον χθαμαλώτερον ὄψει, Ὀδυσσεῦ.</p>
 <p>πλησίον ἀλλήλων: καί κεν διοϊστεύσειας.</p>
 <p>τῷ δ' ἐν ἐρινεὸς ἔστι μέγας, φύλλοισι τεθηλώς:</p>
 <p>τῷ δ' ὑπὸ δῖα Χάρυβδις ἀναρροιβδεῖ μέλαν ὕδωρ.</p>
 <p>τρὶς μὲν γάρ τ' ἀνίησιν ἐπ' ἤματι, τρὶς δ' ἀναροιβδεῖ <font color="GREEN">105</font></p>
 <p>δεινόν: μὴ σύ γε κεῖθι τύχοις, ὅτε ῥοιβδήσειεν:</p>
 <p>οὐ γάρ κεν ῥύσαιτό σ' ὑπὲκ κακοῦ οὐδ' ἐνοσίχθων.</p>
 <p>ἀλλὰ μάλα Σκύλλης σκοπέλῳ πεπλημένος ὦκα</p>
 <p>νῆα παρὲξ ἐλάαν, ἐπεὶ ἦ πολὺ φέρτερόν ἐστιν</p>
 <p>ἓξ ἑτάρους ἐν νηὶ ποθήμεναι ἢ ἅμα πάντας.' <font color="GREEN">110</font></p>
 <p> </p>
 <p>"ὣς ἔφατ', αὐτὰρ ἐγώ μιν ἀμειβόμενος προσέειπον:</p>
 <p>εἰ δ' ἄγε δή μοι τοῦτο, θεά, νημερτὲς ἐνίσπες,</p>
 <p>εἴ πως τὴν ὀλοὴν μὲν ὑπεκπροφύγοιμι Χάρυβδιν,</p>
 <p>τὴν δέ κ' ἀμυναίμην, ὅτε μοι σίνοιτό γ' ἑταίρους.'</p>
 <p> </p>
 <p>"ὣς ἐφάμην, ἡ δ' αὐτίκ' ἀμείβετο δῖα θεάων: <font color="GREEN">115</font></p>
 <p>'σχέτλιε, καὶ δὴ αὖ τοι πολεμήια ἔργα μέμηλε</p>
 <p>καὶ πόνος: οὐδὲ θεοῖσιν ὑπείξεαι ἀθανάτοισιν;</p>
 <p>ἡ δέ τοι οὐ θνητή, ἀλλ' ἀθάνατον κακόν ἐστι,</p>
 <p>δεινόν τ' ἀργαλέον τε καὶ ἄγριον οὐδὲ μαχητόν:</p>
 <p>οὐδέ τις ἔστ' ἀλκή: φυγέειν κάρτιστον ἀπ' αὐτῆς. <font color="GREEN">120</font></p>
 <p>ἢν γὰρ δηθύνῃσθα κορυσσόμενος παρὰ πέτρῃ,</p>
 <p>δείδω, μή σ' ἐξαῦτις ἐφορμηθεῖσα κίχῃσι</p>
 <p>τόσσῃσιν κεφαλῇσι, τόσους δ' ἐκ φῶτας ἕληται.</p>
 <p>ἀλλὰ μάλα σφοδρῶς ἐλάαν, βωστρεῖν δὲ Κράταιιν,</p>
 <p>μητέρα τῆς Σκύλλης, ἥ μιν τέκε πῆμα βροτοῖσιν: <font color="GREEN">125</font></p>
 <p>ἥ μιν ἔπειτ' ἀποπαύσει ἐς ὕστερον ὁρμηθῆναι.</p>
 <p> </p>
 <p>"Θρινακίην δ' ἐς νῆσον ἀφίξεαι: ἔνθα δὲ πολλαὶ</p>
 <p>βόσκοντ' Ἠελίοιο βόες καὶ ἴφια μῆλα,</p>
 <p>ἑπτὰ βοῶν ἀγέλαι, τόσα δ' οἰῶν πώεα καλά,</p>
 <p>πεντήκοντα δ' ἕκαστα. γόνος δ' οὐ γίγνεται αὐτῶν, <font color="GREEN">130</font></p>
 <p>οὐδέ ποτε φθινύθουσι. θεαὶ δ' ἐπιποιμένες εἰσίν,</p>
 <p>νύμφαι ἐυπλόκαμοι, Φαέθουσά τε Λαμπετίη τε,</p>
 <p>ἃς τέκεν Ἠελίῳ Ὑπερίονι δῖα Νέαιρα.</p>
 <p>τὰς μὲν ἄρα θρέψασα τεκοῦσά τε πότνια μήτηρ</p>
 <p>Θρινακίην ἐς νῆσον ἀπῴκισε τηλόθι ναίειν, <font color="GREEN">135</font></p>
 <p>μῆλα φυλασσέμεναι πατρώια καὶ ἕλικας βοῦς.</p>
 <p>τὰς εἰ μέν κ' ἀσινέας ἐάᾳς νόστου τε μέδηαι,</p>
 <p>ἦ τ' ἂν ἔτ' εἰς Ἰθάκην κακά περ πάσχοντες ἵκοισθε:</p>
 <p>εἰ δέ κε σίνηαι, τότε τοι τεκμαίρομ' ὄλεθρον,</p>
 <p>νηί τε καὶ ἑτάροις: αὐτὸς δ' εἴ πέρ κεν ἀλύξῃς, <font color="GREEN">140</font></p>
 <p>ὀψὲ κακῶς νεῖαι, ὀλέσας ἄπο πάντας ἑταίρους.'</p>
 <p> </p>
 <p>"ὣς ἔφατ', αὐτίκα δὲ χρυσόθρονος ἤλυθεν Ἠώς.</p>
 <p>ἡ μὲν ἔπειτ' ἀνὰ νῆσον ἀπέστιχε δῖα θεάων:</p>
 <p>αὐτὰρ ἐγὼν ἐπὶ νῆα κιὼν ὤτρυνον ἑταίρους</p>
 <p>αὐτούς τ' ἀμβαίνειν ἀνά τε πρυμνήσια λῦσαι: <font color="GREEN">145</font></p>
 <p>οἱ δ' αἶψ' εἴσβαινον καὶ ἐπὶ κληῖσι καθῖζον.</p>
 <p>ἑξῆς δ' ἑζόμενοι πολιὴν ἅλα τύπτον ἐρετμοῖς.</p>
 <p>ἡμῖν δ' αὖ κατόπισθε νεὸς κυανοπρῴροιο</p>
 <p>ἴκμενον οὖρον ἵει πλησίστιον, ἐσθλὸν ἑταῖρον,</p>
 <p>Κίρκη ἐυπλόκαμος, δεινὴ θεὸς αὐδήεσσα. <font color="GREEN">150</font></p>
 <p>αὐτίκα δ' ὅπλα ἕκαστα πονησάμενοι κατὰ νῆα</p>
 <p>ἥμεθα: τὴν δ' ἄνεμός τε κυβερνήτης τ' ἴθυνε.</p>
 <p>"δὴ τότ' ἐγὼν ἑτάροισι μετηύδων ἀχνύμενος κῆρ:</p>
 <p>'ὦ φίλοι, οὐ γὰρ χρὴ ἕνα ἴδμεναι οὐδὲ δύ' οἴους</p>
 <p>θέσφαθ' ἅ μοι Κίρκη μυθήσατο, δῖα θεάων: <font color="GREEN">155</font></p>
 <p>ἀλλ' ἐρέω μὲν ἐγών, ἵνα εἰδότες ἤ κε θάνωμεν</p>
 <p>ἤ κεν ἀλευάμενοι θάνατον καὶ κῆρα φύγοιμεν.</p>
 <p>Σειρήνων μὲν πρῶτον ἀνώγει θεσπεσιάων</p>
 <p>φθόγγον ἀλεύασθαι καὶ λειμῶν' ἀνθεμόεντα.</p>
 <p>οἶον ἔμ' ἠνώγει ὄπ' ἀκουέμεν: ἀλλά με δεσμῷ <font color="GREEN">160</font></p>
 <p>δήσατ' ἐν ἀργαλέῳ, ὄφρ' ἔμπεδον αὐτόθι μίμνω,</p>
 <p>ὀρθὸν ἐν ἱστοπέδῃ, ἐκ δ' αὐτοῦ πείρατ' ἀνήφθω.</p>
 <p>εἰ δέ κε λίσσωμαι ὑμέας λῦσαί τε κελεύω,</p>
 <p>ὑμεῖς δὲ πλεόνεσσι τότ' ἐν δεσμοῖσι πιέζειν.'</p>
 <p> </p>
 <p>"ἦ τοι ἐγὼ τὰ ἕκαστα λέγων ἑτάροισι πίφαυσκον: <font color="GREEN">165</font></p>
 <p>τόφρα δὲ καρπαλίμως ἐξίκετο νηῦς ἐυεργὴς</p>
 <p>νῆσον Σειρήνοιιν: ἔπειγε γὰρ οὖρος ἀπήμων.</p>
 <p>αὐτίκ' ἔπειτ' ἄνεμος μὲν ἐπαύσατο ἠδὲ γαλήνη</p>
 <p>ἔπλετο νηνεμίη, κοίμησε δὲ κύματα δαίμων.</p>
 <p>ἀνστάντες δ' ἕταροι νεὸς ἱστία μηρύσαντο <font color="GREEN">170</font></p>
 <p>καὶ τὰ μὲν ἐν νηὶ γλαφυρῇ θέσαν, οἱ δ' ἐπ' ἐρετμὰ</p>
 <p>ἑζόμενοι λεύκαινον ὕδωρ ξεστῇς ἐλάτῃσιν.</p>
 <p>αὐτὰρ ἐγὼ κηροῖο μέγαν τροχὸν ὀξέι χαλκῷ</p>
 <p>τυτθὰ διατμήξας χερσὶ στιβαρῇσι πίεζον:</p>
 <p>αἶψα δ' ἰαίνετο κηρός, ἐπεὶ κέλετο μεγάλη ἲς <font color="GREEN">175</font></p>
 <p>Ἠελίου τ' αὐγὴ Ὑπεριονίδαο ἄνακτος:</p>
 <p>ἑξείης δ' ἑτάροισιν ἐπ' οὔατα πᾶσιν ἄλειψα.</p>
 <p>οἱ δ' ἐν νηί μ' ἔδησαν ὁμοῦ χεῖράς τε πόδας τε</p>
 <p>ὀρθὸν ἐν ἱστοπέδῃ, ἐκ δ' αὐτοῦ πείρατ' ἀνῆπτον:</p>
 <p>αὐτοὶ δ' ἑζόμενοι πολιὴν ἅλα τύπτον ἐρετμοῖς. <font color="GREEN">180</font></p>
 <p>ἀλλ' ὅτε τόσσον ἀπῆμεν ὅσον τε γέγωνε βοήσας,</p>
 <p>ῥίμφα διώκοντες, τὰς δ' οὐ λάθεν ὠκύαλος νηῦς</p>
 <p>ἐγγύθεν ὀρνυμένη, λιγυρὴν δ' ἔντυνον ἀοιδήν:</p>
 <p> </p>
 <p>"'δεῦρ' ἄγ' ἰών, πολύαιν' Ὀδυσεῦ, μέγα κῦδος Ἀχαιῶν,</p>
 <p>νῆα κατάστησον, ἵνα νωιτέρην ὄπ ἀκούσῃς. <font color="GREEN">185</font></p>
 <p>οὐ γάρ πώ τις τῇδε παρήλασε νηὶ μελαίνῃ,</p>
 <p>πρίν γ' ἡμέων μελίγηρυν ἀπὸ στομάτων ὄπ' ἀκοῦσαι,</p>
 <p>ἀλλ' ὅ γε τερψάμενος νεῖται καὶ πλείονα εἰδώς.</p>
 <p>ἴδμεν γάρ τοι πάνθ' ὅσ' ἐνὶ Τροίῃ εὐρείῃ</p>
 <p>Ἀργεῖοι Τρῶές τε θεῶν ἰότητι μόγησαν, <font color="GREEN">190</font></p>
 <p>ἴδμεν δ', ὅσσα γένηται ἐπὶ χθονὶ πουλυβοτείρῃ.'</p>
 <p> </p>
 <p>"ὣς φάσαν ἱεῖσαι ὄπα κάλλιμον: αὐτὰρ ἐμὸν κῆρ</p>
 <p>ἤθελ' ἀκουέμεναι, λῦσαί τ' ἐκέλευον ἑταίρους</p>
 <p>ὀφρύσι νευστάζων: οἱ δὲ προπεσόντες ἔρεσσον.</p>
 <p>αὐτίκα δ' ἀνστάντες Περιμήδης Εὐρύλοχός τε <font color="GREEN">195</font></p>
 <p>πλείοσί μ' ἐν δεσμοῖσι δέον μᾶλλόν τε πίεζον.</p>
 <p>αὐτὰρ ἐπεὶ δὴ τάς γε παρήλασαν, οὐδ' ἔτ' ἔπειτα</p>
 <p>φθογγῆς Σειρήνων ἠκούομεν οὐδέ τ' ἀοιδῆς,</p>
 <p>αἶψ' ἀπὸ κηρὸν ἕλοντο ἐμοὶ ἐρίηρες ἑταῖροι,</p>
 <p>ὅν σφιν ἐπ' ὠσὶν ἄλειψ', ἐμέ τ' ἐκ δεσμῶν ἀνέλυσαν. <font color="GREEN">200</font></p>
 <p> </p>
 <p>"ἀλλ' ὅτε δὴ τὴν νῆσον ἐλείπομεν, αὐτίκ' ἔπειτα</p>
 <p>καπνὸν καὶ μέγα κῦμα ἴδον καὶ δοῦπον ἄκουσα.</p>
 <p>τῶν δ' ἄρα δεισάντων ἐκ χειρῶν ἔπτατ' ἐρετμά,</p>
 <p>βόμβησαν δ' ἄρα πάντα κατὰ ῥόον: ἔσχετο δ' αὐτοῦ</p>
 <p>νηῦς, ἐπεὶ οὐκέτ' ἐρετμὰ προήκεα χερσὶν ἔπειγον. <font color="GREEN">205</font></p>
 <p>αὐτὰρ ἐγὼ διὰ νηὸς ἰὼν ὤτρυνον ἑταίρους</p>
 <p>μειλιχίοις ἐπέεσσι παρασταδὸν ἄνδρα ἕκαστον:</p>
 <p> </p>
 <p>" 'ὦ φίλοι, οὐ γάρ πώ τι κακῶν ἀδαήμονές εἰμεν:</p>
 <p>οὐ μὲν δὴ τόδε μεῖζον ἕπει κακόν, ἢ ὅτε Κύκλωψ</p>
 <p>εἴλει ἐνὶ σπῆι γλαφυρῷ κρατερῆφι βίηφιν: <font color="GREEN">210</font></p>
 <p>ἀλλὰ καὶ ἔνθεν ἐμῇ ἀρετῇ, βουλῇ τε νόῳ τε,</p>
 <p>ἐκφύγομεν, καί που τῶνδε μνήσεσθαι ὀίω.</p>
 <p>νῦν δ' ἄγεθ', ὡς ἂν ἐγὼ εἴπω, πειθώμεθα πάντες.</p>
 <p>ὑμεῖς μὲν κώπῃσιν ἁλὸς ῥηγμῖνα βαθεῖαν</p>
 <p>τύπτετε κληίδεσσιν ἐφήμενοι, αἴ κέ ποθι Ζεὺς <font color="GREEN">215</font></p>
 <p>δώῃ τόνδε γ' ὄλεθρον ὑπεκφυγέειν καὶ ἀλύξαι:</p>
 <p>σοὶ δέ, κυβερνῆθ', ὧδ' ἐπιτέλλομαι: ἀλλ' ἐνὶ θυμῷ</p>
 <p>βάλλευ, ἐπεὶ νηὸς γλαφυρῆς οἰήια νωμᾷς.</p>
 <p>τούτου μὲν καπνοῦ καὶ κύματος ἐκτὸς ἔεργε</p>
 <p>νῆα, σὺ δὲ σκοπέλου ἐπιμαίεο, μή σε λάθῃσι <font color="GREEN">220</font></p>
 <p>κεῖσ' ἐξορμήσασα καὶ ἐς κακὸν ἄμμε βάλῃσθα.'</p>
 <p> </p>
 <p>"ὣς ἐφάμην, οἱ δ' ὦκα ἐμοῖς ἐπέεσσι πίθοντο.</p>
 <p>Σκύλλην δ' οὐκέτ' ἐμυθεόμην, ἄπρηκτον ἀνίην,</p>
 <p>μή πώς μοι δείσαντες ἀπολλήξειαν ἑταῖροι</p>
 <p>εἰρεσίης, ἐντὸς δὲ πυκάζοιεν σφέας αὐτούς. <font color="GREEN">225</font></p>
 <p>καὶ τότε δὴ Κίρκης μὲν ἐφημοσύνης ἀλεγεινῆς</p>
 <p>λανθανόμην, ἐπεὶ οὔ τί μ' ἀνώγει θωρήσσεσθαι:</p>
 <p>αὐτὰρ ἐγὼ καταδὺς κλυτὰ τεύχεα καὶ δύο δοῦρε</p>
 <p>μάκρ' ἐν χερσὶν ἑλὼν εἰς ἴκρια νηὸς ἔβαινον</p>
 <p>πρῴρης: ἔνθεν γάρ μιν ἐδέγμην πρῶτα φανεῖσθαι <font color="GREEN">230</font></p>
 <p>Σκύλλην πετραίην, ἥ μοι φέρε πῆμ' ἑτάροισιν.</p>
 <p>οὐδέ πῃ ἀθρῆσαι δυνάμην, ἔκαμον δέ μοι ὄσσε</p>
 <p>πάντῃ παπταίνοντι πρὸς ἠεροειδέα πέτρην.</p>
 <p>"ἡμεῖς μὲν στεινωπὸν ἀνεπλέομεν γοόωντες:</p>
 <p>ἔνθεν μὲν Σκύλλη, ἑτέρωθι δὲ δῖα Χάρυβδις <font color="GREEN">235</font></p>
 <p>δεινὸν ἀνερροίβδησε θαλάσσης ἁλμυρὸν ὕδωρ.</p>
 <p>ἦ τοι ὅτ' ἐξεμέσειε, λέβης ὣς ἐν πυρὶ πολλῷ</p>
 <p>πᾶσ' ἀναμορμύρεσκε κυκωμένη, ὑψόσε δ' ἄχνη</p>
 <p>ἄκροισι σκοπέλοισιν ἐπ' ἀμφοτέροισιν ἔπιπτεν:</p>
 <p>ἀλλ' ὅτ' ἀναβρόξειε θαλάσσης ἁλμυρὸν ὕδωρ, <font color="GREEN">240</font></p>
 <p>πᾶσ' ἔντοσθε φάνεσκε κυκωμένη, ἀμφὶ δὲ πέτρη</p>
 <p>δεινὸν ἐβεβρύχει, ὑπένερθε δὲ γαῖα φάνεσκε</p>
 <p>ψάμμῳ κυανέη: τοὺς δὲ χλωρὸν δέος ᾕρει.</p>
 <p>ἡμεῖς μὲν πρὸς τὴν ἴδομεν δείσαντες ὄλεθρον:</p>
 <p>τόφρα δέ μοι Σκύλλη γλαφυρῆς ἐκ νηὸς ἑταίρους <font color="GREEN">245</font></p>
 <p>ἓξ ἕλεθ', οἳ χερσίν τε βίηφί τε φέρτατοι ἦσαν.</p>
 <p>σκεψάμενος δ' ἐς νῆα θοὴν ἅμα καὶ μεθ' ἑταίρους</p>
 <p>ἤδη τῶν ἐνόησα πόδας καὶ χεῖρας ὕπερθεν</p>
 <p>ὑψόσ' ἀειρομένων: ἐμὲ δὲ φθέγγοντο καλεῦντες</p>
 <p>ἐξονομακλήδην, τότε γ' ὕστατον, ἀχνύμενοι κῆρ. <font color="GREEN">250</font></p>
 <p>ὡς δ' ὅτ' ἐπὶ προβόλῳ ἁλιεὺς περιμήκεϊ ῥάβδῳ</p>
 <p>ἰχθύσι τοῖς ὀλίγοισι δόλον κατὰ εἴδατα βάλλων</p>
 <p>ἐς πόντον προί̈ησι βοὸς κέρας ἀγραύλοιο,</p>
 <p>ἀσπαίροντα δ' ἔπειτα λαβὼν ἔρριψε θύραζε,</p>
 <p>ὣς οἵ γ' ἀσπαίροντες ἀείροντο προτὶ πέτρας: <font color="GREEN">255</font></p>
 <p>αὐτοῦ δ' εἰνὶ θύρῃσι κατήσθιε κεκληγῶτας</p>
 <p>χεῖρας ἐμοὶ ὀρέγοντας ἐν αἰνῇ δηιοτῆτι:</p>
 <p>οἴκτιστον δὴ κεῖνο ἐμοῖς ἴδον ὀφθαλμοῖσι</p>
 <p>πάντων, ὅσσ' ἐμόγησα πόρους ἁλὸς ἐξερεείνων.</p>
 <p> </p>
 <p>"αὐτὰρ ἐπεὶ πέτρας φύγομεν δεινήν τε Χάρυβδιν <font color="GREEN">260</font></p>
 <p>Σκύλλην τ', αὐτίκ' ἔπειτα θεοῦ ἐς ἀμύμονα νῆσον</p>
 <p>ἱκόμεθ': ἔνθα δ' ἔσαν καλαὶ βόες εὐρυμέτωποι,</p>
 <p>πολλὰ δὲ ἴφια μῆλ' Ὑπερίονος Ἠελίοιο.</p>
 <p>δὴ τότ' ἐγὼν ἔτι πόντῳ ἐὼν ἐν νηὶ μελαίνῃ</p>
 <p>μυκηθμοῦ τ' ἤκουσα βοῶν αὐλιζομενάων <font color="GREEN">265</font></p>
 <p>οἰῶν τε βληχήν: καί μοι ἔπος ἔμπεσε θυμῷ</p>
 <p>μάντηος ἀλαοῦ, Θηβαίου Τειρεσίαο,</p>
 <p>Κίρκης τ' Αἰαίης, ἥ μοι μάλα πόλλ' ἐπέτελλε</p>
 <p>νῆσον ἀλεύασθαι τερψιμβρότου Ἠελίοιο.</p>
 <p>δὴ τότ' ἐγὼν ἑτάροισι μετηύδων ἀχνύμενος κῆρ: <font color="GREEN">270</font></p>
 <p> </p>
 <p>"'κέκλυτέ μευ μύθων κακά περ πάσχοντες ἑταῖροι,</p>
 <p>ὄφρ' ὑμῖν εἴπω μαντήια Τειρεσίαο</p>
 <p>Κίρκης τ' Αἰαίης, ἥ μοι μάλα πόλλ' ἐπέτελλε</p>
 <p>νῆσον ἀλεύασθαι τερψιμβρότου Ἠελίοιο:</p>
 <p>ἔνθα γὰρ αἰνότατον κακὸν ἔμμεναι ἄμμιν ἔφασκεν. <font color="GREEN">275</font></p>
 <p>ἀλλὰ παρὲξ τὴν νῆσον ἐλαύνετε νῆα μέλαιναν.'</p>
 <p>"ὣς ἐφάμην, τοῖσιν δὲ κατεκλάσθη φίλον ἦτορ.</p>
 <p>αὐτίκα δ' Εὐρύλοχος στυγερῷ μ' ἠμείβετο μύθῳ:</p>
 <p> </p>
 <p>"'σχέτλιός εἰς, Ὀδυσεῦ: περί τοι μένος, οὐδέ τι γυῖα</p>
 <p>κάμνεις: ἦ ῥά νυ σοί γε σιδήρεα πάντα τέτυκται, <font color="GREEN">280</font></p>
 <p>ὅς ῥ' ἑτάρους καμάτῳ ἁδηκότας ἠδὲ καὶ ὕπνῳ</p>
 <p>οὐκ ἐάᾳς γαίης ἐπιβήμεναι, ἔνθα κεν αὖτε</p>
 <p>νήσῳ ἐν ἀμφιρύτῃ λαρὸν τετυκοίμεθα δόρπον,</p>
 <p>ἀλλ' αὔτως διὰ νύκτα θοὴν ἀλάλησθαι ἄνωγας</p>
 <p>νήσου ἀποπλαγχθέντας ἐν ἠεροειδέι πόντῳ. <font color="GREEN">285</font></p>
 <p>ἐκ νυκτῶν δ' ἄνεμοι χαλεποί, δηλήματα νηῶν,</p>
 <p>γίγνονται: πῇ κέν τις ὑπεκφύγοι αἰπὺν ὄλεθρον,</p>
 <p>ἤν πως ἐξαπίνης ἔλθῃ ἀνέμοιο θύελλα,</p>
 <p>ἢ Νότου ἢ Ζεφύροιο δυσαέος, οἵ τε μάλιστα</p>
 <p>νῆα διαρραίουσι θεῶν ἀέκητι ἀνάκτων. <font color="GREEN">290</font></p>
 <p>ἀλλ' ἦ τοι νῦν μὲν πειθώμεθα νυκτὶ μελαίνῃ</p>
 <p>δόρπον θ' ὁπλισόμεσθα θοῇ παρὰ νηὶ μένοντες,</p>
 <p>ἠῶθεν δ' ἀναβάντες ἐνήσομεν εὐρέι πόντῳ.'</p>
 <p> </p>
 <p>"ὣς ἔφατ' Εὐρύλοχος, ἐπὶ δ' ᾔνεον ἄλλοι ἑταῖροι.</p>
 <p>καὶ τότε δὴ γίγνωσκον ὃ δὴ κακὰ μήδετο δαίμων, <font color="GREEN">295</font></p>
 <p>καί μιν φωνήσας ἔπεα πτερόεντα προσηύδων:</p>
 <p> </p>
 <p>"Εὐρύλοχ', ἦ μάλα δή με βιάζετε μοῦνον ἐόντα.</p>
 <p>ἀλλ' ἄγε νῦν μοι πάντες ὀμόσσατε καρτερὸν ὅρκον:</p>
 <p>εἴ κέ τιν' ἠὲ βοῶν ἀγέλην ἢ πῶυ μέγ' οἰῶν</p>
 <p>εὕρωμεν, μή πού τις ἀτασθαλίῃσι κακῇσιν <font color="GREEN">300</font></p>
 <p>ἢ βοῦν ἠέ τι μῆλον ἀποκτάνῃ: ἀλλὰ ἕκηλοι</p>
 <p>ἐσθίετε βρώμην, τὴν ἀθανάτη πόρε Κίρκη.'</p>
 <p> </p>
 <p>"ὣς ἐφάμην, οἱ δ' αὐτίκ' ἀπώμνυον, ὡς ἐκέλευον.</p>
 <p>αὐτὰρ ἐπεί ῥ' ὄμοσάν τε τελεύτησάν τε τὸν ὅρκον,</p>
 <p>στήσαμεν ἐν λιμένι γλαφυρῷ ἐυεργέα νῆα <font color="GREEN">305</font></p>
 <p>ἄγχ' ὕδατος γλυκεροῖο, καὶ ἐξαπέβησαν ἑταῖροι</p>
 <p>νηός, ἔπειτα δὲ δόρπον ἐπισταμένως τετύκοντο.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>μνησάμενοι δὴ ἔπειτα φίλους ἔκλαιον ἑταίρους,</p>
 <p>οὓς ἔφαγε Σκύλλη γλαφυρῆς ἐκ νηὸς ἑλοῦσα: <font color="GREEN">310</font></p>
 <p>κλαιόντεσσι δὲ τοῖσιν ἐπήλυθε νήδυμος ὕπνος.</p>
 <p>ἦμος δὲ τρίχα νυκτὸς ἔην, μετὰ δ' ἄστρα βεβήκει,</p>
 <p>ὦρσεν ἔπι ζαῆν ἄνεμον νεφεληγερέτα Ζεὺς</p>
 <p>λαίλαπι θεσπεσίῃ, σὺν δὲ νεφέεσσι κάλυψε</p>
 <p>γαῖαν ὁμοῦ καὶ πόντον: ὀρώρει δ' οὐρανόθεν νύξ. <font color="GREEN">315</font></p>
 <p>ἦμος δ' ἠριγένεια φάνη ῥοδοδάκτυλος Ἠώς,</p>
 <p>νῆα μὲν ὡρμίσαμεν κοῖλον σπέος εἰσερύσαντες.</p>
 <p>ἔνθα δ' ἔσαν νυμφέων καλοὶ χοροὶ ἠδὲ θόωκοι:</p>
 <p>καὶ τότ' ἐγὼν ἀγορὴν θέμενος μετὰ μῦθον ἔειπον:</p>
 <p> </p>
 <p>"ὦ φίλοι, ἐν γὰρ νηὶ θοῇ βρῶσίς τε πόσις τε <font color="GREEN">320</font></p>
 <p>ἔστιν, τῶν δὲ βοῶν ἀπεχώμεθα, μή τι πάθωμεν:</p>
 <p>δεινοῦ γὰρ θεοῦ αἵδε βόες καὶ ἴφια μῆλα,</p>
 <p>Ἠελίου, ὃς πάντ' ἐφορᾷ καὶ πάντ' ἐπακούει.'</p>
 <p> </p>
 <p>"ὣς ἐφάμην, τοῖσιν δ' ἐπεπείθετο θυμὸς ἀγήνωρ.</p>
 <p>μῆνα δὲ πάντ' ἄλληκτος ἄη Νότος, οὐδέ τις ἄλλος <font color="GREEN">325</font></p>
 <p>γίγνετ' ἔπειτ' ἀνέμων εἰ μὴ Εὖρός τε Νότος τε.</p>
 <p>"οἱ δ' ἧος μὲν σῖτον ἔχον καὶ οἶνον ἐρυθρόν,</p>
 <p>τόφρα βοῶν ἀπέχοντο λιλαιόμενοι βιότοιο.</p>
 <p>ἀλλ' ὅτε δὴ νηὸς ἐξέφθιτο ἤια πάντα,</p>
 <p>καὶ δὴ ἄγρην ἐφέπεσκον ἀλητεύοντες ἀνάγκῃ, <font color="GREEN">330</font></p>
 <p>ἰχθῦς ὄρνιθάς τε, φίλας ὅ τι χεῖρας ἵκοιτο,</p>
 <p>γναμπτοῖς ἀγκίστροισιν, ἔτειρε δὲ γαστέρα λιμός:</p>
 <p>δὴ τότ' ἐγὼν ἀνὰ νῆσον ἀπέστιχον, ὄφρα θεοῖσιν</p>
 <p>εὐξαίμην, εἴ τίς μοι ὁδὸν φήνειε νέεσθαι.</p>
 <p>ἀλλ' ὅτε δὴ διὰ νήσου ἰὼν ἤλυξα ἑταίρους, <font color="GREEN">335</font></p>
 <p>χεῖρας νιψάμενος, ὅθ' ἐπὶ σκέπας ἦν ἀνέμοιο,</p>
 <p>ἠρώμην πάντεσσι θεοῖς οἳ Ὄλυμπον ἔχουσιν:</p>
 <p>οἱ δ' ἄρα μοι γλυκὺν ὕπνον ἐπὶ βλεφάροισιν ἔχευαν.</p>
 <p>Εὐρύλοχος δ' ἑτάροισι κακῆς ἐξήρχετο βουλῆς:</p>
 <p> </p>
 <p>"'κέκλυτέ μευ μύθων κακά περ πάσχοντες ἑταῖροι. <font color="GREEN">340</font></p>
 <p>πάντες μὲν στυγεροὶ θάνατοι δειλοῖσι βροτοῖσι,</p>
 <p>λιμῷ δ' οἴκτιστον θανέειν καὶ πότμον ἐπισπεῖν.</p>
 <p>ἀλλ' ἄγετ', Ἠελίοιο βοῶν ἐλάσαντες ἀρίστας</p>
 <p>ῥέξομεν ἀθανάτοισι, τοὶ οὐρανὸν εὐρὺν ἔχουσιν.</p>
 <p>εἰ δέ κεν εἰς Ἰθάκην ἀφικοίμεθα, πατρίδα γαῖαν, <font color="GREEN">345</font></p>
 <p>αἶψά κεν Ἠελίῳ Ὑπερίονι πίονα νηὸν</p>
 <p>τεύξομεν, ἐν δέ κε θεῖμεν ἀγάλματα πολλὰ καὶ ἐσθλά.</p>
 <p>εἰ δὲ χολωσάμενός τι βοῶν ὀρθοκραιράων</p>
 <p>νῆ' ἐθέλῃ ὀλέσαι, ἐπὶ δ' ἕσπωνται θεοὶ ἄλλοι,</p>
 <p>βούλομ' ἅπαξ πρὸς κῦμα χανὼν ἀπὸ θυμὸν ὀλέσσαι, <font color="GREEN">350</font></p>
 <p>ἢ δηθὰ στρεύγεσθαι ἐὼν ἐν νήσῳ ἐρήμῃ.'</p>
 <p> </p>
 <p>"'ὣς ἔφατ' Εὐρύλοχος, ἐπὶ δ' ᾔνεον ἄλλοι ἑταῖροι.</p>
 <p>αὐτίκα δ' Ἠελίοιο βοῶν ἐλάσαντες ἀρίστας</p>
 <p>ἐγγύθεν, οὐ γὰρ τῆλε νεὸς κυανοπρῴροιο</p>
 <p>βοσκέσκονθ' ἕλικες καλαὶ βόες εὐρυμέτωποι: <font color="GREEN">355</font></p>
 <p>τὰς δὲ περίστησάν τε καὶ εὐχετόωντο θεοῖσιν,</p>
 <p>φύλλα δρεψάμενοι τέρενα δρυὸς ὑψικόμοιο:</p>
 <p>οὐ γὰρ ἔχον κρῖ λευκὸν ἐυσσέλμου ἐπὶ νηός.</p>
 <p>αὐτὰρ ἐπεί ῥ' εὔξαντο καὶ ἔσφαξαν καὶ ἔδειραν,</p>
 <p>μηρούς τ' ἐξέταμον κατά τε κνίσῃ ἐκάλυψαν <font color="GREEN">360</font></p>
 <p>δίπτυχα ποιήσαντες, ἐπ' αὐτῶν δ' ὠμοθέτησαν.</p>
 <p>οὐδ' εἶχον μέθυ λεῖψαι ἐπ' αἰθομένοις ἱεροῖσιν,</p>
 <p>ἀλλ' ὕδατι σπένδοντες ἐπώπτων ἔγκατα πάντα.</p>
 <p>αὐτὰρ ἐπεὶ κατὰ μῆρ' ἐκάη καὶ σπλάγχνα πάσαντο,</p>
 <p>μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν. <font color="GREEN">365</font></p>
 <p>καὶ τότε μοι βλεφάρων ἐξέσσυτο νήδυμος ὕπνος,</p>
 <p>βῆν δ' ἰέναι ἐπὶ νῆα θοὴν καὶ θῖνα θαλάσσης.</p>
 <p>ἀλλ' ὅτε δὴ σχεδὸν ἦα κιὼν νεὸς ἀμφιελίσσης,</p>
 <p>καὶ τότε με κνίσης ἀμφήλυθεν ἡδὺς ἀυτμή.</p>
 <p>οἰμώξας δὲ θεοῖσι μέγ' ἀθανάτοισι γεγώνευν: <font color="GREEN">370</font></p>
 <p> </p>
 <p>"Ζεῦ πάτερ ἠδ' ἄλλοι μάκαρες θεοὶ αἰὲν ἐόντες,</p>
 <p>ἦ με μάλ' εἰς ἄτην κοιμήσατε νηλέι ὕπνῳ.</p>
 <p>οἱ δ' ἕταροι μέγα ἔργον ἐμητίσαντο μένοντες.'</p>
 <p> </p>
 <p>"ὠκέα δ' Ἠελίῳ Ὑπερίονι ἄγγελος ἦλθε</p>
 <p>Λαμπετίη τανύπεπλος, ὅ οἱ βόας ἔκταμεν ἡμεῖς. <font color="GREEN">375</font></p>
 <p>αὐτίκα δ' ἀθανάτοισι μετηύδα χωόμενος κῆρ:</p>
 <p> </p>
 <p>"Ζεῦ πάτερ ἠδ' ἄλλοι μάκαρες θεοὶ αἰὲν ἐόντες,</p>
 <p>τῖσαι δὴ ἑτάρους Λαερτιάδεω Ὀδυσῆος,</p>
 <p>οἵ μευ βοῦς ἔκτειναν ὑπέρβιον, ᾗσιν ἐγώ γε</p>
 <p>χαίρεσκον μὲν ἰὼν εἰς οὐρανὸν ἀστερόεντα, <font color="GREEN">380</font></p>
 <p>ἠδ' ὁπότ' ἂψ ἐπὶ γαῖαν ἀπ' οὐρανόθεν προτραποίμην.</p>
 <p>εἰ δέ μοι οὐ τίσουσι βοῶν ἐπιεικέ' ἀμοιβήν,</p>
 <p>δύσομαι εἰς Ἀίδαο καὶ ἐν νεκύεσσι φαείνω.'</p>
 <p> </p>
 <p>"τὸν δ' ἀπαμειβόμενος προσέφη νεφεληγερέτα Ζεύς:</p>
 <p>"Ἠέλι', ἦ τοι μὲν σὺ μετ' ἀθανάτοισι φάεινε <font color="GREEN">385</font></p>
 <p>καὶ θνητοῖσι βροτοῖσιν ἐπὶ ζείδωρον ἄρουραν:</p>
 <p>τῶν δέ κ' ἐγὼ τάχα νῆα θοὴν ἀργῆτι κεραυνῷ</p>
 <p>τυτθὰ βαλὼν κεάσαιμι μέσῳ ἐνὶ οἴνοπι πόντῳ.</p>
 <p> </p>
 <p>"ταῦτα δ' ἐγὼν ἤκουσα Καλυψοῦς ἠυκόμοιο:</p>
 <p>ἡ δ' ἔφη Ἑρμείαο διακτόρου αὐτὴ ἀκοῦσαι. <font color="GREEN">390</font></p>
 <p> </p>
 <p>"αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν,</p>
 <p>νείκεον ἄλλοθεν ἄλλον ἐπισταδόν, οὐδέ τι μῆχος</p>
 <p>εὑρέμεναι δυνάμεσθα, βόες δ' ἀποτέθνασαν ἤδη.</p>
 <p>τοῖσιν δ' αὐτίκ' ἔπειτα θεοὶ τέραα προύφαινον:</p>
 <p>εἷρπον μὲν ῥινοί, κρέα δ' ἀμφ' ὀβελοῖσι μεμύκει, <font color="GREEN">395</font></p>
 <p>ὀπταλέα τε καὶ ὠμά, βοῶν δ' ὣς γίγνετο φωνή.</p>
 <p>"ἑξῆμαρ μὲν ἔπειτα ἐμοὶ ἐρίηρες ἑταῖροι</p>
 <p>δαίνυντ' Ἠελίοιο βοῶν ἐλάσαντες ἀρίστας:</p>
 <p>ἀλλ' ὅτε δὴ ἕβδομον ἦμαρ ἐπὶ Ζεὺς θῆκε Κρονίων,</p>
 <p>καὶ τότ' ἔπειτ' ἄνεμος μὲν ἐπαύσατο λαίλαπι θύων, <font color="GREEN">400</font></p>
 <p>ἡμεῖς δ' αἶψ' ἀναβάντες ἐνήκαμεν εὐρέι πόντῳ,</p>
 <p>ἱστὸν στησάμενοι ἀνά θ' ἱστία λεύκ' ἐρύσαντες.</p>
 <p> </p>
 <p>"ἀλλ' ὅτε δὴ τὴν νῆσον ἐλείπομεν, οὐδέ τις ἄλλη</p>
 <p>φαίνετο γαιάων, ἀλλ' οὐρανὸς ἠδὲ θάλασσα,</p>
 <p>δὴ τότε κυανέην νεφέλην ἔστησε Κρονίων <font color="GREEN">405</font></p>
 <p>νηὸς ὕπερ γλαφυρῆς, ἤχλυσε δὲ πόντος ὑπ' αὐτῆς.</p>
 <p>ἡ δ' ἔθει οὐ μάλα πολλὸν ἐπὶ χρόνον: αἶψα γὰρ ἦλθε</p>
 <p>κεκληγὼς Ζέφυρος μεγάλῃ σὺν λαίλαπι θύων,</p>
 <p>ἱστοῦ δὲ προτόνους ἔρρηξ' ἀνέμοιο θύελλα</p>
 <p>ἀμφοτέρους: ἱστὸς δ' ὀπίσω πέσεν, ὅπλα τε πάντα <font color="GREEN">410</font></p>
 <p>εἰς ἄντλον κατέχυνθ'. ὁ δ' ἄρα πρυμνῇ ἐνὶ νηὶ</p>
 <p>πλῆξε κυβερνήτεω κεφαλήν, σὺν δ' ὀστέ' ἄραξε</p>
 <p>πάντ' ἄμυδις κεφαλῆς: ὁ δ' ἄρ' ἀρνευτῆρι ἐοικὼς</p>
 <p>κάππεσ' ἀπ' ἰκριόφιν, λίπε δ' ὀστέα θυμὸς ἀγήνωρ.</p>
 <p>Ζεὺς δ' ἄμυδις βρόντησε καὶ ἔμβαλε νηὶ κεραυνόν: <font color="GREEN">415</font></p>
 <p>ἡ δ' ἐλελίχθη πᾶσα Διὸς πληγεῖσα κεραυνῷ,</p>
 <p>ἐν δὲ θεείου πλῆτο, πέσον δ' ἐκ νηὸς ἑταῖροι.</p>
 <p>οἱ δὲ κορώνῃσιν ἴκελοι περὶ νῆα μέλαιναν</p>
 <p>κύμασιν ἐμφορέοντο, θεὸς δ' ἀποαίνυτο νόστον.</p>
 <p>αὐτὰρ ἐγὼ διὰ νηὸς ἐφοίτων, ὄφρ' ἀπὸ τοίχους <font color="GREEN">420</font></p>
 <p>λῦσε κλύδων τρόπιος, τὴν δὲ ψιλὴν φέρε κῦμα,</p>
 <p>ἐκ δέ οἱ ἱστὸν ἄραξε ποτὶ τρόπιν. αὐτὰρ ἐπ' αὐτῷ</p>
 <p>ἐπίτονος βέβλητο, βοὸς ῥινοῖο τετευχώς:</p>
 <p>τῷ ῥ' ἄμφω συνέεργον, ὁμοῦ τρόπιν ἠδὲ καὶ ἱστόν,</p>
 <p>ἑζόμενος δ' ἐπὶ τοῖς φερόμην ὀλοοῖς ἀνέμοισιν. <font color="GREEN">425</font></p>
 <p> </p>
 <p>"ἔνθ' ἦ τοι Ζέφυρος μὲν ἐπαύσατο λαίλαπι θύων,</p>
 <p>ἦλθε δ' ἐπὶ Νότος ὦκα, φέρων ἐμῷ ἄλγεα θυμῷ,</p>
 <p>ὄφρ' ἔτι τὴν ὀλοὴν ἀναμετρήσαιμι Χάρυβδιν.</p>
 <p>παννύχιος φερόμην, ἅμα δ' ἠελίῳ ἀνιόντι</p>
 <p>ἦλθον ἐπὶ Σκύλλης σκόπελον δεινήν τε Χάρυβδιν. <font color="GREEN">430</font></p>
 <p>ἡ μὲν ἀνερροίβδησε θαλάσσης ἁλμυρὸν ὕδωρ:</p>
 <p>αὐτὰρ ἐγὼ ποτὶ μακρὸν ἐρινεὸν ὑψόσ' ἀερθείς,</p>
 <p>τῷ προσφὺς ἐχόμην ὡς νυκτερίς. οὐδέ πῃ εἶχον</p>
 <p>οὔτε στηρίξαι ποσὶν ἔμπεδον οὔτ' ἐπιβῆναι:</p>
 <p>ῥίζαι γὰρ ἑκὰς εἶχον, ἀπήωροι δ' ἔσαν ὄζοι, <font color="GREEN">435</font></p>
 <p>μακροί τε μεγάλοι τε, κατεσκίαον δὲ Χάρυβδιν.</p>
 <p>νωλεμέως δ' ἐχόμην, ὄφρ' ἐξεμέσειεν ὀπίσσω</p>
 <p>ἱστὸν καὶ τρόπιν αὖτις: ἐελδομένῳ δέ μοι ἦλθον</p>
 <p>ὄψ': ἦμος δ' ἐπὶ δόρπον ἀνὴρ ἀγορῆθεν ἀνέστη</p>
 <p>κρίνων νείκεα πολλὰ δικαζομένων αἰζηῶν, <font color="GREEN">440</font></p>
 <p>τῆμος δὴ τά γε δοῦρα Χαρύβδιος ἐξεφαάνθη.</p>
 <p>ἧκα δ' ἐγὼ καθύπερθε πόδας καὶ χεῖρε φέρεσθαι,</p>
 <p>μέσσῳ δ' ἐνδούπησα παρὲξ περιμήκεα δοῦρα,</p>
 <p>ἑζόμενος δ' ἐπὶ τοῖσι διήρεσα χερσὶν ἐμῇσι.</p>
 <p>Σκύλλην δ' οὐκέτ' ἔασε πατὴρ ἀνδρῶν τε θεῶν τε <font color="GREEN">445</font></p>
 <p>εἰσιδέειν: οὐ γάρ κεν ὑπέκφυγον αἰπὺν ὄλεθρον.</p>
 <p> </p>
 <p>"ἔνθεν δ' ἐννῆμαρ φερόμην, δεκάτῃ δέ με νυκτὶ</p>
 <p>νῆσον ἐς Ὠγυγίην πέλασαν θεοί, ἔνθα Καλυψὼ</p>
 <p>ναίει ἐυπλόκαμος, δεινὴ θεὸς αὐδήεσσα,</p>
 <p>ἥ μ' ἐφίλει τ' ἐκόμει τε. τί τοι τάδε μυθολογεύω; <font color="GREEN">450</font></p>
 <p>ἤδη γάρ τοι χθιζὸς ἐμυθεόμην ἐνὶ οἴκῳ</p>
 <p>σοί τε καὶ ἰφθίμῃ ἀλόχῳ: ἐχθρὸν δέ μοί ἐστιν</p>
 <p>αὖτις ἀριζήλως εἰρημένα μυθολογεύειν."</p>
 
 
 <p></p><hr>
 <center>
 <a href="ody13.htm">Next: Book 13</a></center>
 </body>