<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody07.htm">English</a> 
 <a href="ody07.htm">Previous</a> 
 <a href="ody09.htm">Next</a> 
 </center>
 <hr>
 
 
 <h1 align="CENTER">The Odyssey, Book 8</h1>
 <p>ἦμος δ' ἠριγένεια φάνη ῥοδοδάκτυλος Ἠώς,</p>
 <p>ὤρνυτ' ἄρ' ἐξ εὐνῆς ἱερὸν μένος Ἀλκινόοιο,</p>
 <p>ἂν δ' ἄρα διογενὴς ὦρτο πτολίπορθος Ὀδυσσεύς.</p>
 <p>τοῖσιν δ' ἡγεμόνευ' ἱερὸν μένος Ἀλκινόοιο</p>
 <p>Φαιήκων ἀγορήνδ', ἥ σφιν παρὰ νηυσὶ τέτυκτο. <font color="GREEN">5</font></p>
 <p>ἐλθόντες δὲ καθῖζον ἐπὶ ξεστοῖσι λίθοισι</p>
 <p>πλησίον. ἡ δ' ἀνὰ ἄστυ μετῴχετο Παλλὰς Ἀθήνη</p>
 <p>εἰδομένη κήρυκι δαί̈φρονος Ἀλκινόοιο,</p>
 <p>νόστον Ὀδυσσῆι μεγαλήτορι μητιόωσα,</p>
 <p>καί ῥα ἑκάστῳ φωτὶ παρισταμένη φάτο μῦθον: <font color="GREEN">10</font></p>
 <p> </p>
 <p>"δεῦτ' ἄγε, Φαιήκων ἡγήτορες ἠδὲ μέδοντες,</p>
 <p>εἰς ἀγορὴν ἰέναι, ὄφρα ξείνοιο πύθησθε,</p>
 <p>ὃς νέον Ἀλκινόοιο δαί̈φρονος ἵκετο δῶμα</p>
 <p>πόντον ἐπιπλαγχθείς, δέμας ἀθανάτοισιν ὁμοῖος."</p>
 <p> </p>
 <p>ὣς εἰποῦσ' ὤτρυνε μένος καὶ θυμὸν ἑκάστου. <font color="GREEN">15</font></p>
 <p>καρπαλίμως δ' ἔμπληντο βροτῶν ἀγοραί τε καὶ ἕδραι</p>
 <p>ἀγρομένων: πολλοὶ δ' ἄρ' ἐθηήσαντο ἰδόντες</p>
 <p>υἱὸν Λαέρταο δαί̈φρονα: τῷ δ' ἄρ' Ἀθήνη</p>
 <p>θεσπεσίην κατέχευε χάριν κεφαλῇ τε καὶ ὤμοις</p>
 <p>καί μιν μακρότερον καὶ πάσσονα θῆκεν ἰδέσθαι, <font color="GREEN">20</font></p>
 <p>ὥς κεν Φαιήκεσσι φίλος πάντεσσι γένοιτο</p>
 <p>δεινός τ' αἰδοῖός τε καὶ ἐκτελέσειεν ἀέθλους</p>
 <p>πολλούς, τοὺς Φαίηκες ἐπειρήσαντ' Ὀδυσῆος.</p>
 <p>αὐτὰρ ἐπεί ῥ' ἤγερθεν ὁμηγερέες τ' ἐγένοντο,</p>
 <p>τοῖσιν δ' Ἀλκίνοος ἀγορήσατο καὶ μετέειπε: <font color="GREEN">25</font></p>
 <p> </p>
 <p>"κέκλυτε, Φαιήκων ἡγήτορες ἠδὲ μέδοντες,</p>
 <p>ὄφρ' εἴπω τά με θυμὸς ἐνὶ στήθεσσι κελεύει.</p>
 <p>ξεῖνος ὅδ', οὐκ οἶδ' ὅς τις, ἀλώμενος ἵκετ' ἐμὸν δῶ,</p>
 <p>ἠὲ πρὸς ἠοίων ἦ ἑσπερίων ἀνθρώπων:</p>
 <p>πομπὴν δ' ὀτρύνει, καὶ λίσσεται ἔμπεδον εἶναι. <font color="GREEN">30</font></p>
 <p>ἡμεῖς δ', ὡς τὸ πάρος περ, ἐποτρυνώμεθα πομπήν.</p>
 <p>οὐδὲ γὰρ οὐδέ τις ἄλλος, ὅτις κ' ἐμὰ δώμαθ' ἵκηται,</p>
 <p>ἐνθάδ' ὀδυρόμενος δηρὸν μένει εἵνεκα πομπῆς.</p>
 <p>ἀλλ' ἄγε νῆα μέλαιναν ἐρύσσομεν εἰς ἅλα δῖαν</p>
 <p>πρωτόπλοον, κούρω δὲ δύω καὶ πεντήκοντα <font color="GREEN">35</font></p>
 <p>κρινάσθων κατὰ δῆμον, ὅσοι πάρος εἰσὶν ἄριστοι.</p>
 <p>δησάμενοι δ' ἐὺ πάντες ἐπὶ κληῖσιν ἐρετμὰ</p>
 <p>ἔκβητ': αὐτὰρ ἔπειτα θοὴν ἀλεγύνετε δαῖτα</p>
 <p>ἡμέτερόνδ' ἐλθόντες: ἐγὼ δ' ἐὺ πᾶσι παρέξω.</p>
 <p>κούροισιν μὲν ταῦτ' ἐπιτέλλομαι: αὐτὰρ οἱ ἄλλοι <font color="GREEN">40</font></p>
 <p>σκηπτοῦχοι βασιλῆες ἐμὰ πρὸς δώματα καλὰ</p>
 <p>ἔρχεσθ', ὄφρα ξεῖνον ἐνὶ μεγάροισι φιλέωμεν,</p>
 <p>μηδέ τις ἀρνείσθω. καλέσασθε δὲ θεῖον ἀοιδὸν</p>
 <p>Δημόδοκον: τῷ γάρ ῥα θεὸς πέρι δῶκεν ἀοιδὴν</p>
 <p>τέρπειν, ὅππῃ θυμὸς ἐποτρύνῃσιν ἀείδειν." <font color="GREEN">45</font></p>
 <p>ὣς ἄρα φωνήσας ἡγήσατο, τοὶ δ' ἅμ' ἕποντο</p>
 <p>σκηπτοῦχοι: κῆρυξ δὲ μετῴχετο θεῖον ἀοιδόν.</p>
 <p>κούρω δὲ κρινθέντε δύω καὶ πεντήκοντα</p>
 <p>βήτην, ὡς ἐκέλευσ', ἐπὶ θῖν' ἁλὸς ἀτρυγέτοιο.</p>
 <p>αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν, <font color="GREEN">50</font></p>
 <p>νῆα μὲν οἵ γε μέλαιναν ἁλὸς βένθοσδε ἔρυσσαν,</p>
 <p>ἐν δ' ἱστόν τ' ἐτίθεντο καὶ ἱστία νηὶ μελαίνῃ,</p>
 <p>ἠρτύναντο δ' ἐρετμὰ τροποῖς ἐν δερματίνοισι,</p>
 <p>πάντα κατὰ μοῖραν, ἀνά θ' ἱστία λευκὰ πέτασσαν.</p>
 <p>ὑψοῦ δ' ἐν νοτίῳ τήν γ' ὥρμισαν: αὐτὰρ ἔπειτα <font color="GREEN">55</font></p>
 <p>βάν ῥ' ἴμεν Ἀλκινόοιο δαί̈φρονος ἐς μέγα δῶμα.</p>
 <p>πλῆντο δ' ἄρ' αἴθουσαί τε καὶ ἕρκεα καὶ δόμοι ἀνδρῶν</p>
 <p>ἀγρομένων: πολλοὶ δ' ἄρ' ἔσαν, νέοι ἠδὲ παλαιοί.</p>
 <p>τοῖσιν δ' Ἀλκίνοος δυοκαίδεκα μῆλ' ἱέρευσεν,</p>
 <p>ὀκτὼ δ' ἀργιόδοντας ὕας, δύο δ' εἰλίποδας βοῦς: <font color="GREEN">60</font></p>
 <p>τοὺς δέρον ἀμφί θ' ἕπον, τετύκοντό τε δαῖτ' ἐρατεινήν.</p>
 <p> </p>
 <p>κῆρυξ δ' ἐγγύθεν ἦλθεν ἄγων ἐρίηρον ἀοιδόν,</p>
 <p>τὸν πέρι μοῦσ' ἐφίλησε, δίδου δ' ἀγαθόν τε κακόν τε:</p>
 <p>ὀφθαλμῶν μὲν ἄμερσε, δίδου δ' ἡδεῖαν ἀοιδήν.</p>
 <p>τῷ δ' ἄρα Ποντόνοος θῆκε θρόνον ἀργυρόηλον <font color="GREEN">65</font></p>
 <p>μέσσῳ δαιτυμόνων, πρὸς κίονα μακρὸν ἐρείσας:</p>
 <p>κὰδ δ' ἐκ πασσαλόφι κρέμασεν φόρμιγγα λίγειαν</p>
 <p>αὐτοῦ ὑπὲρ κεφαλῆς καὶ ἐπέφραδε χερσὶν ἑλέσθαι</p>
 <p>κῆρυξ: πὰρ δ' ἐτίθει κάνεον καλήν τε τράπεζαν,</p>
 <p>πὰρ δὲ δέπας οἴνοιο, πιεῖν ὅτε θυμὸς ἀνώγοι. <font color="GREEN">70</font></p>
 <p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>μοῦσ' ἄρ' ἀοιδὸν ἀνῆκεν ἀειδέμεναι κλέα ἀνδρῶν,</p>
 <p>οἴμης τῆς τότ' ἄρα κλέος οὐρανὸν εὐρὺν ἵκανε,</p>
 <p>νεῖκος Ὀδυσσῆος καὶ Πηλεί̈δεω Ἀχιλῆος, <font color="GREEN">75</font></p>
 <p>ὥς ποτε δηρίσαντο θεῶν ἐν δαιτὶ θαλείῃ</p>
 <p>ἐκπάγλοις ἐπέεσσιν, ἄναξ δ' ἀνδρῶν Ἀγαμέμνων</p>
 <p>χαῖρε νόῳ, ὅ τ' ἄριστοι Ἀχαιῶν δηριόωντο.</p>
 <p>ὣς γάρ οἱ χρείων μυθήσατο Φοῖβος Ἀπόλλων</p>
 <p>Πυθοῖ ἐν ἠγαθέῃ, ὅθ' ὑπέρβη λάινον οὐδὸν <font color="GREEN">80</font></p>
 <p>χρησόμενος: τότε γάρ ῥα κυλίνδετο πήματος ἀρχὴ</p>
 <p>Τρωσί τε καὶ Δαναοῖσι Διὸς μεγάλου διὰ βουλάς.</p>
 <p>ταῦτ' ἄρ' ἀοιδὸς ἄειδε περικλυτός: αὐτὰρ Ὀδυσσεὺς</p>
 <p>πορφύρεον μέγα φᾶρος ἑλὼν χερσὶ στιβαρῇσι</p>
 <p>κὰκ κεφαλῆς εἴρυσσε, κάλυψε δὲ καλὰ πρόσωπα: <font color="GREEN">85</font></p>
 <p>αἴδετο γὰρ Φαίηκας ὑπ' ὀφρύσι δάκρυα λείβων.</p>
 <p>ἦ τοι ὅτε λήξειεν ἀείδων θεῖος ἀοιδός,</p>
 <p>δάκρυ ὀμορξάμενος κεφαλῆς ἄπο φᾶρος ἕλεσκε</p>
 <p>καὶ δέπας ἀμφικύπελλον ἑλὼν σπείσασκε θεοῖσιν:</p>
 <p>αὐτὰρ ὅτ' ἂψ ἄρχοιτο καὶ ὀτρύνειαν ἀείδειν <font color="GREEN">90</font></p>
 <p>Φαιήκων οἱ ἄριστοι, ἐπεὶ τέρποντ' ἐπέεσσιν,</p>
 <p>ἂψ Ὀδυσεὺς κατὰ κρᾶτα καλυψάμενος γοάασκεν.</p>
 <p>ἔνθ' ἄλλους μὲν πάντας ἐλάνθανε δάκρυα λείβων,</p>
 <p>Ἀλκίνοος δέ μιν οἶος ἐπεφράσατ' ἠδ' ἐνόησεν</p>
 <p>ἥμενος ἄγχ' αὐτοῦ, βαρὺ δὲ στενάχοντος ἄκουσεν. <font color="GREEN">95</font></p>
 <p>αἶψα δὲ Φαιήκεσσι φιληρέτμοισι μετηύδα:</p>
 <p> </p>
 <p>"κέκλυτε, Φαιήκων ἡγήτορες ἠδὲ μέδοντες.</p>
 <p>ἤδη μὲν δαιτὸς κεκορήμεθα θυμὸν ἐίσης</p>
 <p>φόρμιγγός θ', ἣ δαιτὶ συνήορός ἐστι θαλείῃ:</p>
 <p>νῦν δ' ἐξέλθωμεν καὶ ἀέθλων πειρηθῶμεν <font color="GREEN">100</font></p>
 <p>πάντων, ὥς χ' ὁ ξεῖνος ἐνίσπῃ οἷσι φίλοισιν</p>
 <p>οἴκαδε νοστήσας, ὅσσον περιγιγνόμεθ' ἄλλων</p>
 <p>πύξ τε παλαιμοσύνῃ τε καὶ ἅλμασιν ἠδὲ πόδεσσιν."</p>
 <p> </p>
 <p>ὣς ἄρα φωνήσας ἡγήσατο, τοὶ δ' ἅμ' ἕποντο.</p>
 <p>κὰδ δ' ἐκ πασσαλόφι κρέμασεν φόρμιγγα λίγειαν, <font color="GREEN">105</font></p>
 <p>Δημοδόκου δ' ἕλε χεῖρα καὶ ἔξαγεν ἐκ μεγάροιο</p>
 <p>κῆρυξ: ἦρχε δὲ τῷ αὐτὴν ὁδὸν ἥν περ οἱ ἄλλοι</p>
 <p>Φαιήκων οἱ ἄριστοι, ἀέθλια θαυμανέοντες.</p>
 <p>βὰν δ' ἴμεν εἰς ἀγορήν, ἅμα δ' ἕσπετο πουλὺς ὅμιλος,</p>
 <p>μυρίοι: ἂν δ' ἵσταντο νέοι πολλοί τε καὶ ἐσθλοί. <font color="GREEN">110</font></p>
 <p>ὦρτο μὲν Ἀκρόνεώς τε καὶ Ὠκύαλος καὶ Ἐλατρεύς,</p>
 <p>Ναυτεύς τε Πρυμνεύς τε καὶ Ἀγχίαλος καὶ Ἐρετμεύς,</p>
 <p>Ποντεύς τε Πρωρεύς τε, Θόων Ἀναβησίνεώς τε</p>
 <p>Ἀμφίαλός θ', υἱὸς Πολυνήου Τεκτονίδαο:</p>
 <p>ἂν δὲ καὶ Εὐρύαλος, βροτολοιγῷ ἶσος Ἄρηϊ, <font color="GREEN">115</font></p>
 <p>Ναυβολίδης, ὃς ἄριστος ἔην εἶδός τε δέμας τε</p>
 <p>πάντων Φαιήκων μετ' ἀμύμονα Λαοδάμαντα.</p>
 <p>ἂν δ' ἔσταν τρεῖς παῖδες ἀμύμονος Ἀλκινόοιο,</p>
 <p>Λαοδάμας θ' Ἅλιός τε καὶ ἀντίθεος Κλυτόνηος.</p>
 <p>οἱ δ' ἦ τοι πρῶτον μὲν ἐπειρήσαντο πόδεσσι. <font color="GREEN">120</font></p>
 <p>τοῖσι δ' ἀπὸ νύσσης τέτατο δρόμος: οἱ δ' ἅμα πάντες</p>
 <p>καρπαλίμως ἐπέτοντο κονίοντες πεδίοιο:</p>
 <p>τῶν δὲ θέειν ὄχ' ἄριστος ἔην Κλυτόνηος ἀμύμων:</p>
 <p>ὅσσον τ' ἐν νειῷ οὖρον πέλει ἡμιόνοιιν,</p>
 <p>τόσσον ὑπεκπροθέων λαοὺς ἵκεθ', οἱ δ' ἐλίποντο. <font color="GREEN">125</font></p>
 <p>οἱ δὲ παλαιμοσύνης ἀλεγεινῆς πειρήσαντο:</p>
 <p>τῇ δ' αὖτ' Εὐρύαλος ἀπεκαίνυτο πάντας ἀρίστους.</p>
 <p>ἅλματι δ' Ἀμφίαλος πάντων προφερέστατος ἦεν:</p>
 <p>δίσκῳ δ' αὖ πάντων πολὺ φέρτατος ἦεν Ἐλατρεύς,</p>
 <p>πὺξ δ' αὖ Λαοδάμας, ἀγαθὸς πάϊς Ἀλκινόοιο. <font color="GREEN">130</font></p>
 <p>αὐτὰρ ἐπεὶ δὴ πάντες ἐτέρφθησαν φρέν' ἀέθλοις,</p>
 <p>τοῖς ἄρα Λαοδάμας μετέφη πάϊς Ἀλκινόοιο:</p>
 <p> </p>
 <p>"δεῦτε, φίλοι, τὸν ξεῖνον ἐρώμεθα εἴ τιν' ἄεθλον</p>
 <p>οἶδέ τε καὶ δεδάηκε. φυήν γε μὲν οὐ κακός ἐστι,</p>
 <p>μηρούς τε κνήμας τε καὶ ἄμφω χεῖρας ὕπερθεν <font color="GREEN">135</font></p>
 <p>αὐχένα τε στιβαρὸν μέγα τε σθένος: οὐδέ τι ἥβης</p>
 <p>δεύεται, ἀλλὰ κακοῖσι συνέρρηκται πολέεσσιν:</p>
 <p>οὐ γὰρ ἐγώ γέ τί φημι κακώτερον ἄλλο θαλάσσης</p>
 <p>ἄνδρα γε συγχεῦαι, εἰ καὶ μάλα καρτερὸς εἴη."</p>
 <p> </p>
 <p>τὸν δ' αὖτ' Εὐρύαλος ἀπαμείβετο φώνησέν τε: <font color="GREEN">140</font></p>
 <p>"Λαοδάμα, μάλα τοῦτο ἔπος κατὰ μοῖραν ἔειπες.</p>
 <p>αὐτὸς νῦν προκάλεσσαι ἰὼν καὶ πέφραδε μῦθον."</p>
 <p> </p>
 <p>αὐτὰρ ἐπεὶ τό γ' ἄκουσ' ἀγαθὸς πάϊς Ἀλκινόοιο,</p>
 <p>στῆ ῥ' ἐς μέσσον ἰὼν καὶ Ὀδυσσῆα προσέειπε:</p>
 <p>"δεῦρ' ἄγε καὶ σύ, ξεῖνε πάτερ, πείρησαι ἀέθλων, <font color="GREEN">145</font></p>
 <p>εἴ τινά που δεδάηκας: ἔοικε δέ σ' ἴδμεν ἀέθλους:</p>
 <p>οὐ μὲν γὰρ μεῖζον κλέος ἀνέρος ὄφρα κ' ἔῃσιν,</p>
 <p>ἤ ὅ τι ποσσίν τε ῥέξῃ καὶ χερσὶν ἑῇσιν.</p>
 <p>ἀλλ' ἄγε πείρησαι, σκέδασον δ' ἀπὸ κήδεα θυμοῦ.</p>
 <p>σοὶ δ' ὁδὸς οὐκέτι δηρὸν ἀπέσσεται, ἀλλά τοι ἤδη <font color="GREEN">150</font></p>
 <p>νηῦς τε κατείρυσται καὶ ἐπαρτέες εἰσὶν ἑταῖροι."</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς:</p>
 <p>"Λαοδάμα, τί με ταῦτα κελεύετε κερτομέοντες;</p>
 <p>κήδεά μοι καὶ μᾶλλον ἐνὶ φρεσὶν ἤ περ ἄεθλοι,</p>
 <p>ὃς πρὶν μὲν μάλα πολλὰ πάθον καὶ πολλὰ μόγησα, <font color="GREEN">155</font></p>
 <p>νῦν δὲ μεθ' ὑμετέρῃ ἀγορῇ νόστοιο χατίζων</p>
 <p>ἧμαι, λισσόμενος βασιλῆά τε πάντα τε δῆμον."</p>
 <p> </p>
 <p>τὸν δ' αὖτ' Εὐρύαλος ἀπαμείβετο νείκεσέ τ' ἄντην:</p>
 <p>"οὐ γάρ σ' οὐδέ, ξεῖνε, δαήμονι φωτὶ ἐίσκω</p>
 <p>ἄθλων, οἷά τε πολλὰ μετ' ἀνθρώποισι πέλονται, <font color="GREEN">160</font></p>
 <p>ἀλλὰ τῷ, ὅς θ' ἅμα νηὶ πολυκλήιδι θαμίζων,</p>
 <p>ἀρχὸς ναυτάων οἵ τε πρηκτῆρες ἔασιν,</p>
 <p>φόρτου τε μνήμων καὶ ἐπίσκοπος ᾖσιν ὁδαίων</p>
 <p>κερδέων θ' ἁρπαλέων: οὐδ' ἀθλητῆρι ἔοικας."</p>
 <p> </p>
 <p> </p>
 <p>τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς: <font color="GREEN">165</font></p>
 <p>"ξεῖν', οὐ καλὸν ἔειπες: ἀτασθάλῳ ἀνδρὶ ἔοικας.</p>
 <p>οὕτως οὐ πάντεσσι θεοὶ χαρίεντα διδοῦσιν</p>
 <p>ἀνδράσιν, οὔτε φυὴν οὔτ' ἂρ φρένας οὔτ' ἀγορητύν.</p>
 <p>ἄλλος μὲν γάρ τ' εἶδος ἀκιδνότερος πέλει ἀνήρ,</p>
 <p>ἀλλὰ θεὸς μορφὴν ἔπεσι στέφει, οἱ δέ τ' ἐς αὐτὸν <font color="GREEN">170</font></p>
 <p>τερπόμενοι λεύσσουσιν: ὁ δ' ἀσφαλέως ἀγορεύει</p>
 <p>αἰδοῖ μειλιχίῃ, μετὰ δὲ πρέπει ἀγρομένοισιν,</p>
 <p>ἐρχόμενον δ' ἀνὰ ἄστυ θεὸν ὣς εἰσορόωσιν.</p>
 <p>ἄλλος δ' αὖ εἶδος μὲν ἀλίγκιος ἀθανάτοισιν,</p>
 <p>ἀλλ' οὔ οἱ χάρις ἀμφιπεριστέφεται ἐπέεσσιν, <font color="GREEN">175</font></p>
 <p>ὡς καὶ σοὶ εἶδος μὲν ἀριπρεπές, οὐδέ κεν ἄλλως</p>
 <p>οὐδὲ θεὸς τεύξειε, νόον δ' ἀποφώλιός ἐσσι.</p>
 <p>ὤρινάς μοι θυμὸν ἐνὶ στήθεσσι φίλοισιν</p>
 <p>εἰπὼν οὐ κατὰ κόσμον. ἐγὼ δ' οὐ νῆις ἀέθλων,</p>
 <p>ὡς σύ γε μυθεῖαι, ἀλλ' ἐν πρώτοισιν ὀίω <font color="GREEN">180</font></p>
 <p>ἔμμεναι, ὄφρ' ἥβῃ τε πεποίθεα χερσί τ' ἐμῇσι.</p>
 <p>νῦν δ' ἔχομαι κακότητι καὶ ἄλγεσι: πολλὰ γὰρ ἔτλην</p>
 <p>ἀνδρῶν τε πτολέμους ἀλεγεινά τε κύματα πείρων.</p>
 <p>ἀλλὰ καὶ ὥς, κακὰ πολλὰ παθών, πειρήσομ' ἀέθλων:</p>
 <p>θυμοδακὴς γὰρ μῦθος, ἐπώτρυνας δέ με εἰπών." <font color="GREEN">185</font></p>
 <p> </p>
 <p>ἦ ῥα καὶ αὐτῷ φάρει ἀναί̈ξας λάβε δίσκον</p>
 <p>μείζονα καὶ πάχετον, στιβαρώτερον οὐκ ὀλίγον περ</p>
 <p>ἢ οἵῳ Φαίηκες ἐδίσκεον ἀλλήλοισι.</p>
 <p>τόν ῥα περιστρέψας ἧκε στιβαρῆς ἀπὸ χειρός,</p>
 <p>βόμβησεν δὲ λίθος: κατὰ δ' ἔπτηξαν ποτὶ γαίῃ <font color="GREEN">190</font></p>
 <p>Φαίηκες δολιχήρετμοι, ναυσίκλυτοι ἄνδρες,</p>
 <p>λᾶος ὑπὸ ῥιπῆς: ὁ δ' ὑπέρπτατο σήματα πάντων</p>
 <p>ῥίμφα θέων ἀπὸ χειρός. ἔθηκε δὲ τέρματ' Ἀθήνη</p>
 <p>ἀνδρὶ δέμας ἐικυῖα, ἔπος τ' ἔφατ' ἔκ τ' ὀνόμαζεν:</p>
 <p> </p>
 <p>"καί κ' ἀλαός τοι, ξεῖνε, διακρίνειε τὸ σῆμα <font color="GREEN">195</font></p>
 <p>ἀμφαφόων, ἐπεὶ οὔ τι μεμιγμένον ἐστὶν ὁμίλῳ,</p>
 <p>ἀλλὰ πολὺ πρῶτον. σὺ δὲ θάρσει τόνδε γ' ἄεθλον:</p>
 <p>οὔ τις Φαιήκων τόδε γ' ἵξεται, οὐδ' ὑπερήσει."</p>
 <p>"ὣς φάτο, γήθησεν δὲ πολύτλας δῖος Ὀδυσσεύς,</p>
 <p>χαὶρων, οὕνεχ' ἑταῖρον ἐνηέα λεῦσσ' ἐν ἀγῶνι. <font color="GREEN">200</font></p>
 <p>καὶ τότε κουφότερον μετεφώνεε Φαιήκεσσιν:</p>
 <p> </p>
 <p>"τοῦτον νῦν ἀφίκεσθε, νέοι. τάχα δ' ὕστερον ἄλλον</p>
 <p>ἥσειν ἢ τοσσοῦτον ὀίομαι ἢ ἔτι μᾶσσον.</p>
 <p>τῶν δ' ἄλλων ὅτινα κραδίη θυμός τε κελεύει,</p>
 <p>δεῦρ' ἄγε πειρηθήτω, ἐπεί μ' ἐχολώσατε λίην, <font color="GREEN">205</font></p>
 <p>ἢ πὺξ ἠὲ πάλῃ ἢ καὶ ποσίν, οὔ τι μεγαίρω,</p>
 <p>πάντων Φαιήκων, πλήν γ' αὐτοῦ Λαοδάμαντος.</p>
 <p>ξεῖνος γάρ μοι ὅδ' ἐστί: τίς ἂν φιλέοντι μάχοιτο;</p>
 <p>ἄφρων δὴ κεῖνός γε καὶ οὐτιδανὸς πέλει ἀνήρ,</p>
 <p>ὅς τις ξεινοδόκῳ ἔριδα προφέρηται ἀέθλων <font color="GREEN">210</font></p>
 <p>δήμῳ ἐν ἀλλοδαπῷ: ἕο δ' αὐτοῦ πάντα κολούει.</p>
 <p>τῶν δ' ἄλλων οὔ πέρ τιν' ἀναίνομαι οὐδ' ἀθερίζω,</p>
 <p>ἀλλ' ἐθέλω ἴδμεν καὶ πειρηθήμεναι ἄντην.</p>
 <p>πάντα γὰρ οὐ κακός εἰμι, μετ' ἀνδράσιν ὅσσοι ἄεθλοι:</p>
 <p>εὖ μὲν τόξον οἶδα ἐύξοον ἀμφαφάασθαι: <font color="GREEN">215</font></p>
 <p>πρῶτός κ' ἄνδρα βάλοιμι ὀιστεύσας ἐν ὁμίλῳ</p>
 <p>ἀνδρῶν δυσμενέων, εἰ καὶ μάλα πολλοὶ ἑταῖροι</p>
 <p>ἄγχι παρασταῖεν καὶ τοξαζοίατο φωτῶν.</p>
 <p>οἶος δή με Φιλοκτήτης ἀπεκαίνυτο τόξῳ</p>
 <p>δήμῳ ἔνι Τρώων, ὅτε τοξαζοίμεθ' Ἀχαιοί. <font color="GREEN">220</font></p>
 <p>τῶν δ' ἄλλων ἐμέ φημι πολὺ προφερέστερον εἶναι,</p>
 <p>ὅσσοι νῦν βροτοί εἰσιν ἐπὶ χθονὶ σῖτον ἔδοντες.</p>
 <p>ἀνδράσι δὲ προτέροισιν ἐριζέμεν οὐκ ἐθελήσω,</p>
 <p>οὔθ' Ἡρακλῆι οὔτ' Εὐρύτῳ Οιχαλιῆι,</p>
 <p>οἵ ῥα καὶ ἀθανάτοισιν ἐρίζεσκον περὶ τόξων. <font color="GREEN">225</font></p>
 <p>τῷ ῥα καὶ αἶψ' ἔθανεν μέγας Εὔρυτος, οὐδ' ἐπὶ γῆρας</p>
 <p>ἵκετ' ἐνὶ μεγάροισι: χολωσάμενος γὰρ Ἀπόλλων</p>
 <p>ἔκτανεν, οὕνεκά μιν προκαλίζετο τοξάζεσθαι.</p>
 <p>δουρὶ δ' ἀκοντίζω ὅσον οὐκ ἄλλος τις ὀιστῷ.</p>
 <p>οἴοισιν δείδοικα ποσὶν μή τίς με παρέλθῃ <font color="GREEN">230</font></p>
 <p>Φαιήκων: λίην γὰρ ἀεικελίως ἐδαμάσθην</p>
 <p>κύμασιν ἐν πολλοῖς, ἐπεὶ οὐ κομιδὴ κατὰ νῆα</p>
 <p>ἦεν ἐπηετανός: τῷ μοι φίλα γυῖα λέλυνται."</p>
 <p> </p>
 <p>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ.</p>
 <p>Ἀλκίνοος δέ μιν οἶος ἀμειβόμενος προσέειπεν: <font color="GREEN">235</font></p>
 <p> </p>
 <p>"ξεῖν', ἐπεὶ οὐκ ἀχάριστα μεθ' ἡμῖν ταῦτ' ἀγορεύεις,</p>
 <p>ἀλλ' ἐθέλεις ἀρετὴν σὴν φαινέμεν, ἥ τοι ὀπηδεῖ,</p>
 <p>χωόμενος ὅτι σ' οὗτος ἀνὴρ ἐν ἀγῶνι παραστὰς</p>
 <p>νείκεσεν, ὡς ἂν σὴν ἀρετὴν βροτὸς οὔ τις ὄνοιτο,</p>
 <p>ὅς τις ἐπίσταιτο ᾗσι φρεσὶν ἄρτια βάζειν: <font color="GREEN">240</font></p>
 <p>ἀλλ' ἄγε νῦν ἐμέθεν ξυνίει ἔπος, ὄφρα καὶ ἄλλῳ</p>
 <p>εἴπῃς ἡρώων, ὅτε κεν σοῖς ἐν μεγάροισι</p>
 <p>δαινύῃ παρὰ σῇ τ' ἀλόχῳ καὶ σοῖσι τέκεσσιν,</p>
 <p>ἡμετέρης ἀρετῆς μεμνημένος, οἷα καὶ ἡμῖν</p>
 <p>Ζεὺς ἐπὶ ἔργα τίθησι διαμπερὲς ἐξ ἔτι πατρῶν. <font color="GREEN">245</font></p>
 <p>οὐ γὰρ πυγμάχοι εἰμὲν ἀμύμονες οὐδὲ παλαισταί,</p>
 <p>ἀλλὰ ποσὶ κραιπνῶς θέομεν καὶ νηυσὶν ἄριστοι,</p>
 <p>αἰεὶ δ' ἡμῖν δαίς τε φίλη κίθαρις τε χοροί τε</p>
 <p>εἵματά τ' ἐξημοιβὰ λοετρά τε θερμὰ καὶ εὐναί.</p>
 <p>ἀλλ' ἄγε, Φαιήκων βητάρμονες ὅσσοι ἄριστοι, <font color="GREEN">250</font></p>
 <p>παίσατε, ὥς χ' ὁ ξεῖνος ἐνίσπῃ οἷσι φίλοισιν</p>
 <p>οἴκαδε νοστήσας, ὅσσον περιγιγνόμεθ' ἄλλων</p>
 <p>ναυτιλίῃ καὶ ποσσὶ καὶ ὀρχηστυῖ καὶ ἀοιδῇ.</p>
 <p>Δημοδόκῳ δέ τις αἶψα κιὼν φόρμιγγα λίγειαν</p>
 <p>οἰσέτω, ἥ που κεῖται ἐν ἡμετέροισι δόμοισιν." <font color="GREEN">255</font></p>
 <p> </p>
 <p>ὣς ἔφατ' Ἀλκίνοος θεοείκελος, ὦρτο δὲ κῆρυξ</p>
 <p>οἴσων φόρμιγγα γλαφυρὴν δόμου ἐκ βασιλῆος.</p>
 <p>αἰσυμνῆται δὲ κριτοὶ ἐννέα πάντες ἀνέσταν</p>
 <p>δήμιοι, οἳ κατ' ἀγῶνας ἐὺ πρήσσεσκον ἕκαστα,</p>
 <p>λείηναν δὲ χορόν, καλὸν δ' εὔρυναν ἀγῶνα. <font color="GREEN">260</font></p>
 <p>κῆρυξ δ' ἐγγύθεν ἦλθε φέρων φόρμιγγα λίγειαν</p>
 <p>Δημοδόκῳ: ὁ δ' ἔπειτα κί' ἐς μέσον: ἀμφὶ δὲ κοῦροι</p>
 <p>πρωθῆβαι ἵσταντο, δαήμονες ὀρχηθμοῖο,</p>
 <p>πέπληγον δὲ χορὸν θεῖον ποσίν. αὐτὰρ Ὀδυσσεὺς</p>
 <p>μαρμαρυγὰς θηεῖτο ποδῶν, θαύμαζε δὲ θυμῷ. <font color="GREEN">265</font></p>
 <p> </p>
 <p>αὐτὰρ ὁ φορμίζων ἀνεβάλλετο καλὸν ἀείδειν</p>
 <p>ἀμφ' Ἄρεος φιλότητος εὐστεφάνου τ' Ἀφροδίτης,</p>
 <p>ὡς τὰ πρῶτα μίγησαν ἐν Ἡφαίστοιο δόμοισι</p>
 <p>λάθρῃ, πολλὰ δ' ἔδωκε, λέχος δ' ᾔσχυνε καὶ εὐνὴν</p>
 <p>Ἡφαίστοιο ἄνακτος. ἄφαρ δέ οἱ ἄγγελος ἦλθεν <font color="GREEN">270</font></p>
 <p>Ἥλιος, ὅ σφ' ἐνόησε μιγαζομένους φιλότητι.</p>
 <p>Ἥφαιστος δ' ὡς οὖν θυμαλγέα μῦθον ἄκουσε,</p>
 <p>βῆ ῥ' ἴμεν ἐς χαλκεῶνα κακὰ φρεσὶ βυσσοδομεύων,</p>
 <p>ἐν δ' ἔθετ' ἀκμοθέτῳ μέγαν ἄκμονα, κόπτε δὲ δεσμοὺς</p>
 <p>ἀρρήκτους ἀλύτους, ὄφρ' ἔμπεδον αὖθι μένοιεν. <font color="GREEN">275</font></p>
 <p>αὐτὰρ ἐπεὶ δὴ τεῦξε δόλον κεχολωμένος Ἄρει,</p>
 <p>βῆ ῥ' ἴμεν ἐς θάλαμον, ὅθι οἱ φίλα δέμνι' ἔκειτο,</p>
 <p>ἀμφὶ δ' ἄρ' ἑρμῖσιν χέε δέσματα κύκλῳ ἁπάντῃ:</p>
 <p>πολλὰ δὲ καὶ καθύπερθε μελαθρόφιν ἐξεκέχυντο,</p>
 <p>ἠύτ' ἀράχνια λεπτά, τά γ' οὔ κέ τις οὐδὲ ἴδοιτο, <font color="GREEN">280</font></p>
 <p>οὐδὲ θεῶν μακάρων: πέρι γὰρ δολόεντα τέτυκτο.</p>
 <p>αὐτὰρ ἐπεὶ δὴ πάντα δόλον περὶ δέμνια χεῦεν,</p>
 <p>εἴσατ' ἴμεν ἐς Λῆμνον, ἐυκτίμενον πτολίεθρον,</p>
 <p>ἥ οἱ γαιάων πολὺ φιλτάτη ἐστὶν ἁπασέων.</p>
 <p>οὐδ' ἀλαοσκοπιὴν εἶχε χρυσήνιος Ἄρης, <font color="GREEN">285</font></p>
 <p>ὡς ἴδεν Ἥφαιστον κλυτοτέχνην νόσφι κιόντα:</p>
 <p>βῆ δ' ἰέναι πρὸς δῶμα περικλυτοῦ Ἡφαίστοιο</p>
 <p>ἰσχανόων φιλότητος ἐυστεφάνου Κυθερείης.</p>
 <p>ἡ δὲ νέον παρὰ πατρὸς ἐρισθενέος Κρονίωνος</p>
 <p>ἐρχομένη κατ' ἄρ' ἕζεθ': ὁ δ' εἴσω δώματος ᾔει, <font color="GREEN">290</font></p>
 <p>ἔν τ' ἄρα οἱ φῦ χειρί, ἔπος τ' ἔφατ' ἔκ τ' ὀνόμαζε:</p>
 <p> </p>
 <p>"δεῦρο, φίλη, λέκτρονδε τραπείομεν εὐνηθέντες:</p>
 <p>οὐ γὰρ ἔθ' Ἥφαιστος μεταδήμιος, ἀλλά που ἤδη</p>
 <p>οἴχεται ἐς Λῆμνον μετὰ Σίντιας ἀγριοφώνους."</p>
 <p> </p>
 <p>ὣς φάτο, τῇ δ' ἀσπαστὸν ἐείσατο κοιμηθῆναι. <font color="GREEN">295</font></p>
 <p>τὼ δ' ἐς δέμνια βάντε κατέδραθον: ἀμφὶ δὲ δεσμοὶ</p>
 <p>τεχνήεντες ἔχυντο πολύφρονος Ἡφαίστοιο,</p>
 <p>οὐδέ τι κινῆσαι μελέων ἦν οὐδ' ἀναεῖραι.</p>
 <p>καὶ τότε δὴ γίγνωσκον, ὅ τ' οὐκέτι φυκτὰ πέλοντο.</p>
 <p>ἀγχίμολον δέ σφ' ἦλθε περικλυτὸς ἀμφιγυήεις, <font color="GREEN">300</font></p>
 <p>αὖτις ὑποστρέψας πρὶν Λήμνου γαῖαν ἱκέσθαι:</p>
 <p>Ἠέλιος γάρ οἱ σκοπιὴν ἔχεν εἶπέ τε μῦθον.</p>
 <p>βῆ δ' ἴμεναι πρὸς δῶμα φίλον τετιημένος ἦτορ:</p>
 <p>ἔστη δ' ἐν προθύροισι, χόλος δέ μιν ἄγριος ᾕρει:</p>
 <p>σμερδαλέον δ' ἐβόησε, γέγωνέ τε πᾶσι θεοῖσιν: <font color="GREEN">305</font></p>
 <p> </p>
 <p>"Ζεῦ πάτερ ἠδ' ἄλλοι μάκαρες θεοὶ αἰὲν ἐόντες,</p>
 <p>δεῦθ', ἵνα ἔργα γελαστὰ καὶ οὐκ ἐπιεικτὰ ἴδησθε,</p>
 <p>ὡς ἐμὲ χωλὸν ἐόντα Διὸς θυγάτηρ Ἀφροδίτη</p>
 <p>αἰὲν ἀτιμάζει, φιλέει δ' ἀίδηλον Ἄρηα,</p>
 <p>οὕνεχ' ὁ μὲν καλός τε καὶ ἀρτίπος, αὐτὰρ ἐγώ γε <font color="GREEN">310</font></p>
 <p>ἠπεδανὸς γενόμην. ἀτὰρ οὔ τί μοι αἴτιος ἄλλος,</p>
 <p>ἀλλὰ τοκῆε δύω, τὼ μὴ γείνασθαι ὄφελλον.</p>
 <p>ἀλλ' ὄψεσθ', ἵνα τώ γε καθεύδετον ἐν φιλότητι</p>
 <p>εἰς ἐμὰ δέμνια βάντες, ἐγὼ δ' ὁρόων ἀκάχημαι.</p>
 <p>οὐ μέν σφεας ἔτ' ἔολπα μίνυνθά γε κειέμεν οὕτως <font color="GREEN">315</font></p>
 <p>καὶ μάλα περ φιλέοντε: τάχ' οὐκ ἐθελήσετον ἄμφω</p>
 <p>εὕδειν: ἀλλά σφωε δόλος καὶ δεσμὸς ἐρύξει,</p>
 <p>εἰς ὅ κέ μοι μάλα πάντα πατὴρ ἀποδῷσιν ἔεδνα,</p>
 <p>ὅσσα οἱ ἐγγυάλιξα κυνώπιδος εἵνεκα κούρης,</p>
 <p>οὕνεκά οἱ καλὴ θυγάτηρ, ἀτὰρ οὐκ ἐχέθυμος." <font color="GREEN">320</font></p>
 <p> </p>
 <p>ὣς ἔφαθ', οἱ δ' ἀγέροντο θεοὶ ποτὶ χαλκοβατὲς δῶ:</p>
 <p>ἦλθε Ποσειδάων γαιήοχος, ἦλθ' ἐριούνης</p>
 <p>Ἑρμείας, ἦλθεν δὲ ἄναξ ἑκάεργος Ἀπόλλων.</p>
 <p>θηλύτεραι δὲ θεαὶ μένον αἰδοῖ οἴκοι ἑκάστη.</p>
 <p>ἔσταν δ' ἐν προθύροισι θεοί, δωτῆρες ἑάων: <font color="GREEN">325</font></p>
 <p>ἄσβεστος δ' ἄρ' ἐνῶρτο γέλως μακάρεσσι θεοῖσι</p>
 <p>τέχνας εἰσορόωσι πολύφρονος Ἡφαίστοιο.</p>
 <p>ὧδε δέ τις εἴπεσκεν ἰδὼν ἐς πλησίον ἄλλον:</p>
 <p> </p>
 <p>"οὐκ ἀρετᾷ κακὰ ἔργα: κιχάνει τοι βραδὺς ὠκύν,</p>
 <p>ὡς καὶ νῦν Ἥφαιστος ἐὼν βραδὺς εἷλεν Ἄρηα <font color="GREEN">330</font></p>
 <p>ὠκύτατόν περ ἐόντα θεῶν οἳ Ὄλυμπον ἔχουσιν,</p>
 <p>χωλὸς ἐὼν τέχνῃσι: τὸ καὶ μοιχάγρι' ὀφέλλει."</p>
 <p> </p>
 <p>ὣς οἱ μὲν τοιαῦτα πρὸς ἀλλήλους ἀγόρευον:</p>
 <p>Ἑρμῆν δὲ προσέειπεν ἄναξ Διὸς υἱὸς Ἀπόλλων:</p>
 <p> </p>
 <p>"Ἑρμεία, Διὸς υἱέ, διάκτορε, δῶτορ ἑάων, <font color="GREEN">335</font></p>
 <p>ἦ ῥά κεν ἐν δεσμοῖς ἐθέλοις κρατεροῖσι πιεσθεὶς</p>
 <p>εὕδειν ἐν λέκτροισι παρὰ χρυσέῃ Ἀφροδίτῃ;"</p>
 <p> </p>
 <p>τὸν δ' ἠμείβετ' ἔπειτα διάκτορος ἀργεϊφόντης:</p>
 <p>"αἲ γὰρ τοῦτο γένοιτο, ἄναξ ἑκατηβόλ' Ἄπολλον:</p>
 <p>δεσμοὶ μὲν τρὶς τόσσοι ἀπείρονες ἀμφὶς ἔχοιεν, <font color="GREEN">340</font></p>
 <p>ὑμεῖς δ' εἰσορόῳτε θεοὶ πᾶσαί τε θέαιναι,</p>
 <p>αὐτὰρ ἐγὼν εὕδοιμι παρὰ χρυσέῃ Ἀφροδίτῃ."</p>
 <p>ὣς ἔφατ', ἐν δὲ γέλως ὦρτ' ἀθανάτοισι θεοῖσιν.</p>
 <p>οὐδὲ Ποσειδάωνα γέλως ἔχε, λίσσετο δ' αἰεὶ</p>
 <p>Ἥφαιστον κλυτοεργὸν ὅπως λύσειεν Ἄρηα. <font color="GREEN">345</font></p>
 <p>καί μιν φωνήσας ἔπεα πτερόεντα προσηύδα:</p>
 <p> </p>
 <p>"λῦσον: ἐγὼ δέ τοι αὐτὸν ὑπίσχομαι, ὡς σὺ κελεύεις,</p>
 <p>τίσειν αἴσιμα πάντα μετ' ἀθανάτοισι θεοῖσιν."</p>
 <p> </p>
 <p>τὸν δ' αὖτε προσέειπε περικλυτὸς ἀμφιγυήεις:</p>
 <p>"μή με, Ποσείδαον γαιήοχε, ταῦτα κέλευε: <font color="GREEN">350</font></p>
 <p>δειλαί τοι δειλῶν γε καὶ ἐγγύαι ἐγγυάασθαι.</p>
 <p>πῶς ἂν ἐγώ σε δέοιμι μετ' ἀθανάτοισι θεοῖσιν,</p>
 <p>εἴ κεν Ἄρης οἴχοιτο χρέος καὶ δεσμὸν ἀλύξας;"</p>
 <p> </p>
 <p>τὸν δ' αὖτε προσέειπε Ποσειδάων ἐνοσίχθων:</p>
 <p>"Ἥφαιστ', εἴ περ γάρ κεν Ἄρης χρεῖος ὑπαλύξας <font color="GREEN">355</font></p>
 <p>οἴχηται φεύγων, αὐτός τοι ἐγὼ τάδε τίσω."</p>
 <p> </p>
 <p>τὸν δ' ἠμείβετ' ἔπειτα περικλυτὸς ἀμφιγυήεις:</p>
 <p>"οὐκ ἔστ' οὐδὲ ἔοικε τεὸν ἔπος ἀρνήσασθαι."</p>
 <p> </p>
 <p>ὣς εἰπὼν δεσμὸν ἀνίει μένος Ἡφαίστοιο.</p>
 <p>τὼ δ' ἐπεὶ ἐκ δεσμοῖο λύθεν, κρατεροῦ περ ἐόντος, <font color="GREEN">360</font></p>
 <p>αὐτίκ' ἀναί̈ξαντε ὁ μὲν Θρῄκηνδε βεβήκει,</p>
 <p>ἡ δ' ἄρα Κύπρον ἵκανε φιλομμειδὴς Ἀφροδίτη,</p>
 <p>ἐς Πάφον: ἔνθα δέ οἱ τέμενος βωμός τε θυήεις.</p>
 <p>ἔνθα δέ μιν Χάριτες λοῦσαν καὶ χρῖσαν ἐλαίῳ</p>
 <p>ἀμβρότῳ, οἷα θεοὺς ἐπενήνοθεν αἰὲν ἐόντας, <font color="GREEN">365</font></p>
 <p>ἀμφὶ δὲ εἵματα ἕσσαν ἐπήρατα, θαῦμα ἰδέσθαι.</p>
 <p> </p>
 <p>ταῦτ' ἄρ' ἀοιδὸς ἄειδε περικλυτός: αὐτὰρ Ὀδυσσεὺς</p>
 <p>τέρπετ' ἐνὶ φρεσὶν ᾗσιν ἀκούων ἠδὲ καὶ ἄλλοι</p>
 <p>Φαίηκες δολιχήρετμοι, ναυσίκλυτοι ἄνδρες.</p>
 <p> </p>
 <p>Ἀλκίνοος δ' Ἅλιον καὶ Λαοδάμαντα κέλευσεν <font color="GREEN">370</font></p>
 <p>μουνὰξ ὀρχήσασθαι, ἐπεί σφισιν οὔ τις ἔριζεν.</p>
 <p>οἱ δ' ἐπεὶ οὖν σφαῖραν καλὴν μετὰ χερσὶν ἕλοντο,</p>
 <p>πορφυρέην, τήν σφιν Πόλυβος ποίησε δαί̈φρων,</p>
 <p>τὴν ἕτερος ῥίπτασκε ποτὶ νέφεα σκιόεντα</p>
 <p>ἰδνωθεὶς ὀπίσω, ὁ δ' ἀπὸ χθονὸς ὑψόσ' ἀερθεὶς <font color="GREEN">375</font></p>
 <p>ῥηιδίως μεθέλεσκε, πάρος ποσὶν οὖδας ἱκέσθαι.</p>
 <p>αὐτὰρ ἐπεὶ δὴ σφαίρῃ ἀν' ἰθὺν πειρήσαντο,</p>
 <p>ὠρχείσθην δὴ ἔπειτα ποτὶ χθονὶ πουλυβοτείρῃ</p>
 <p>ταρφέ' ἀμειβομένω: κοῦροι δ' ἐπελήκεον ἄλλοι</p>
 <p>ἑστεῶτες κατ' ἀγῶνα, πολὺς δ' ὑπὸ κόμπος ὀρώρει. <font color="GREEN">380</font></p>
 <p> </p>
 <p>δὴ τότ' ἄρ' Ἀλκίνοον προσεφώνεε δῖος Ὀδυσσεύς:</p>
 <p>"Ἀλκίνοε κρεῖον, πάντων ἀριδείκετε λαῶν,</p>
 <p>ἠμὲν ἀπείλησας βητάρμονας εἶναι ἀρίστους,</p>
 <p>ἠδ' ἄρ' ἑτοῖμα τέτυκτο: σέβας μ' ἔχει εἰσορόωντα."</p>
 <p> </p>
 <p>ὣς φάτο, γήθησεν δ' ἱερὸν μένος Ἀλκινόοιο, <font color="GREEN">385</font></p>
 <p>αἶψα δὲ Φαιήκεσσι φιληρέτμοισι μετηύδα:</p>
 <p> </p>
 <p>"κέκλυτε, Φαιήκων ἡγήτορες ἠδὲ μέδοντες.</p>
 <p>ὁ ξεῖνος μάλα μοι δοκέει πεπνυμένος εἶναι.</p>
 <p>ἀλλ' ἄγε οἱ δῶμεν ξεινήιον, ὡς ἐπιεικές.</p>
 <p>δώδεκα γὰρ κατὰ δῆμον ἀριπρεπέες βασιλῆες <font color="GREEN">390</font></p>
 <p>ἀρχοὶ κραίνουσι, τρισκαιδέκατος δ' ἐγὼ αὐτός:</p>
 <p>τῶν οἱ ἕκαστος φᾶρος ἐυπλυνὲς ἠδὲ χιτῶνα</p>
 <p>καὶ χρυσοῖο τάλαντον ἐνείκατε τιμήεντος.</p>
 <p>αἶψα δὲ πάντα φέρωμεν ἀολλέα, ὄφρ' ἐνὶ χερσὶν</p>
 <p>ξεῖνος ἔχων ἐπὶ δόρπον ἴῃ χαίρων ἐνὶ θυμῷ. <font color="GREEN">395</font></p>
 <p>Εὐρύαλος δέ ἑ αὐτὸν ἀρεσσάσθω ἐπέεσσι</p>
 <p>καὶ δώρῳ, ἐπεὶ οὔ τι ἔπος κατὰ μοῖραν ἔειπεν."</p>
 <p> </p>
 <p>ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον,</p>
 <p>δῶρα δ' ἄρ' οἰσέμεναι πρόεσαν κήρυκα ἕκαστος.</p>
 <p>τὸν δ' αὖτ' Εὐρύαλος ἀπαμείβετο φώνησέν τε: <font color="GREEN">400</font></p>
 <p>"Ἀλκίνοε κρεῖον, πάντων ἀριδείκετε λαῶν,</p>
 <p>τοιγὰρ ἐγὼ τὸν ξεῖνον ἀρέσσομαι, ὡς σὺ κελεύεις.</p>
 <p>δώσω οἱ τόδ' ἄορ παγχάλκεον, ᾧ ἔπι κώπη</p>
 <p>ἀργυρέη, κολεὸν δὲ νεοπρίστου ἐλέφαντος</p>
 <p>ἀμφιδεδίνηται: πολέος δέ οἱ ἄξιον ἔσται." <font color="GREEN">405</font></p>
 <p> </p>
 <p>ὣς εἰπὼν ἐν χερσὶ τίθει ξίφος ἀργυρόηλον</p>
 <p>καί μιν φωνήσας ἔπεα πτερόεντα προσηύδα:</p>
 <p>"χαῖρε, πάτερ ὦ ξεῖνε: ἔπος δ' εἴ πέρ τι βέβακται</p>
 <p>δεινόν, ἄφαρ τὸ φέροιεν ἀναρπάξασαι ἄελλαι.</p>
 <p>σοὶ δὲ θεοὶ ἄλοχόν τ' ἰδέειν καὶ πατρίδ' ἱκέσθαι <font color="GREEN">410</font></p>
 <p>δοῖεν, ἐπεὶ δὴ δηθὰ φίλων ἄπο πήματα πάσχεις."</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς:</p>
 <p>"καὶ σὺ φίλος μάλα χαῖρε, θεοὶ δέ τοι ὄλβια δοῖεν.</p>
 <p>μηδέ τι τοι ξίφεός γε ποθὴ μετόπισθε γένοιτο</p>
 <p>τούτου, ὃ δή μοι δῶκας ἀρεσσάμενος ἐπέεσσιν." <font color="GREEN">415</font></p>
 <p> </p>
 <p>ἦ ῥα καὶ ἀμφ' ὤμοισι θέτο ξίφος ἀργυρόηλον.</p>
 <p>δύσετό τ' ἠέλιος, καὶ τῷ κλυτὰ δῶρα παρῆεν.</p>
 <p>καὶ τά γ' ἐς Ἀλκινόοιο φέρον κήρυκες ἀγαυοί:</p>
 <p>δεξάμενοι δ' ἄρα παῖδες ἀμύμονος Ἀλκινόοιο</p>
 <p>μητρὶ παρ' αἰδοίῃ ἔθεσαν περικαλλέα δῶρα. <font color="GREEN">420</font></p>
 <p>τοῖσιν δ' ἡγεμόνευ' ἱερὸν μένος Ἀλκινόοιο,</p>
 <p>ἐλθόντες δὲ καθῖζον ἐν ὑψηλοῖσι θρόνοισι.</p>
 <p>δή ῥα τότ' Ἀρήτην προσέφη μένος Ἀλκινόοιο:</p>
 <p> </p>
 <p>"δεῦρο, γύναι, φέρε χηλὸν ἀριπρεπέ', ἥ τις ἀρίστη:</p>
 <p>ἐν δ' αὐτὴ θὲς φᾶρος ἐυπλυνὲς ἠδὲ χιτῶνα. <font color="GREEN">425</font></p>
 <p>ἀμφὶ δέ οἱ πυρὶ χαλκὸν ἰήνατε, θέρμετε δ' ὕδωρ,</p>
 <p>ὄφρα λοεσσάμενός τε ἰδών τ' ἐὺ κείμενα πάντα</p>
 <p>δῶρα, τά οἱ Φαίηκες ἀμύμονες ἐνθάδ' ἔνεικαν,</p>
 <p>δαιτί τε τέρπηται καὶ ἀοιδῆς ὕμνον ἀκούων.</p>
 <p>καί οἱ ἐγὼ τόδ' ἄλεισον ἐμὸν περικαλλὲς ὀπάσσω, <font color="GREEN">430</font></p>
 <p>χρύσεον, ὄφρ' ἐμέθεν μεμνημένος ἤματα πάντα</p>
 <p>σπένδῃ ἐνὶ μεγάρῳ Διί τ' ἄλλοισίν τε θεοῖσιν."</p>
 <p>ὣς ἔφατ', Ἀρήτη δὲ μετὰ δμῳῇσιν ἔειπεν</p>
 <p>ἀμφὶ πυρὶ στῆσαι τρίποδα μέγαν ὅττι τάχιστα.</p>
 <p>αἱ δὲ λοετροχόον τρίποδ' ἵστασαν ἐν πυρὶ κηλέῳ, <font color="GREEN">435</font></p>
 <p>ἔν δ' ἄρ' ὕδωρ ἔχεαν, ὑπὸ δὲ ξύλα δαῖον ἑλοῦσαι.</p>
 <p>γάστρην μὲν τρίποδος πῦρ ἄμφεπε, θέρμετο δ' ὕδωρ:</p>
 <p>τόφρα δ' ἄρ' Ἀρήτη ξείνῳ περικαλλέα χηλὸν</p>
 <p>ἐξέφερεν θαλάμοιο, τίθει δ' ἐνὶ κάλλιμα δῶρα,</p>
 <p>ἐσθῆτα χρυσόν τε, τά οἱ Φαίηκες ἔδωκαν: <font color="GREEN">440</font></p>
 <p>ἐν δ' αὐτὴ φᾶρος θῆκεν καλόν τε χιτῶνα,</p>
 <p>καί μιν φωνήσασ' ἔπεα πτερόεντα προσηύδα:</p>
 <p> </p>
 <p>"αὐτὸς νῦν ἴδε πῶμα, θοῶς δ' ἐπὶ δεσμὸν ἴηλον,</p>
 <p>μή τίς τοι καθ' ὁδὸν δηλήσεται, ὁππότ' ἂν αὖτε</p>
 <p>εὕδῃσθα γλυκὺν ὕπνον ἰὼν ἐν νηὶ μελαίνῃ." <font color="GREEN">445</font></p>
 <p> </p>
 <p>αὐτὰρ ἐπεὶ τό γ' ἄκουσε πολύτλας δῖος Ὀδυσσεύς,</p>
 <p>αὐτίκ' ἐπήρτυε πῶμα, θοῶς δ' ἐπὶ δεσμὸν ἴηλεν</p>
 <p>ποικίλον, ὅν ποτέ μιν δέδαε φρεσὶ πότνια Κίρκη:</p>
 <p>αὐτόδιον δ' ἄρα μιν ταμίη λούσασθαι ἀνώγει</p>
 <p>ἔς ῥ' ἀσάμινθον βάνθ': ὁ δ' ἄρ ἀσπασίως ἴδε θυμῷ <font color="GREEN">450</font></p>
 <p>θερμὰ λοέτρ', ἐπεὶ οὔ τι κομιζόμενός γε θάμιζεν,</p>
 <p>ἐπεὶ δὴ λίπε δῶμα Καλυψοῦς ἠυκόμοιο.</p>
 <p>τόφρα δέ οἱ κομιδή γε θεῷ ὣς ἔμπεδος ἦεν.</p>
 <p> </p>
 <p>τὸν δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,</p>
 <p>ἀμφὶ δέ μιν χλαῖναν καλὴν βάλον ἠδὲ χιτῶνα, <font color="GREEN">455</font></p>
 <p>ἔκ ῥ' ἀσαμίνθου βὰς ἄνδρας μέτα οἰνοποτῆρας</p>
 <p>ἤιε: Ναυσικάα δὲ θεῶν ἄπο κάλλος ἔχουσα</p>
 <p>στῆ ῥα παρὰ σταθμὸν τέγεος πύκα ποιητοῖο,</p>
 <p>θαύμαζεν δ' Ὀδυσῆα ἐν ὀφθαλμοῖσιν ὁρῶσα,</p>
 <p>καί μιν φωνήσασ' ἔπεα πτερόεντα προσηύδα: <font color="GREEN">460</font></p>
 <p> </p>
 <p>"χαῖρε, ξεῖν', ἵνα καί ποτ' ἐὼν ἐν πατρίδι γαίῃ</p>
 <p>μνήσῃ ἐμεῦ, ὅτι μοι πρώτῃ ζωάγρι' ὀφέλλεις."</p>
 <p> </p>
 <p>τὴν δ' ἀπαμειβόμενος προσέφη πολύμητις Ὀδυσσεύς.</p>
 <p>"Ναυσικάα θύγατερ μεγαλήτορος Ἀλκινόοιο,</p>
 <p>οὕτω νῦν Ζεὺς θείη, ἐρίγδουπος πόσις Ἥρης, <font color="GREEN">465</font></p>
 <p>οἴκαδέ τ' ἐλθέμεναι καὶ νόστιμον ἦμαρ ἰδέσθαι:</p>
 <p>τῷ κέν τοι καὶ κεῖθι θεῷ ὣς εὐχετοῴμην</p>
 <p>αἰεὶ ἤματα πάντα: σὺ γάρ μ' ἐβιώσαο, κούρη."</p>
 <p>ἦ ῥα καὶ ἐς θρόνον ἷζε παρ' Ἀλκίνοον βασιλῆα:</p>
 <p>οἱ δ' ἤδη μοίρας τ' ἔνεμον κερόωντό τε οἶνον. <font color="GREEN">470</font></p>
 <p>κῆρυξ δ' ἐγγύθεν ἦλθεν ἄγων ἐρίηρον ἀοιδόν,</p>
 <p>Δημόδοκον λαοῖσι τετιμένον: εἷσε δ' ἄρ' αὐτὸν</p>
 <p>μέσσῳ δαιτυμόνων, πρὸς κίονα μακρὸν ἐρείσας.</p>
 <p>δὴ τότε κήρυκα προσέφη πολύμητις Ὀδυσσεύς,</p>
 <p>νώτου ἀποπροταμών, ἐπὶ δὲ πλεῖον ἐλέλειπτο, <font color="GREEN">475</font></p>
 <p>ἀργιόδοντος ὑός, θαλερὴ δ' ἦν ἀμφὶς ἀλοιφή:</p>
 <p> </p>
 <p>"κῆρυξ, τῆ δή, τοῦτο πόρε κρέας, ὄφρα φάγῃσιν,</p>
 <p>Δημοδόκῳ: καί μιν προσπτύξομαι ἀχνύμενός περ:</p>
 <p>πᾶσι γὰρ ἀνθρώποισιν ἐπιχθονίοισιν ἀοιδοὶ</p>
 <p>τιμῆς ἔμμοροί εἰσι καὶ αἰδοῦς, οὕνεκ' ἄρα σφέας <font color="GREEN">480</font></p>
 <p>οἴμας μοῦσ' ἐδίδαξε, φίλησε δὲ φῦλον ἀοιδῶν."</p>
 <p> </p>
 <p>ὣς ἄρ' ἔφη, κῆρυξ δὲ φέρων ἐν χερσὶν ἔθηκεν</p>
 <p>ἥρῳ Δημοδόκῳ: ὁ δ' ἐδέξατο, χαῖρε δὲ θυμῷ.</p>
 <p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, <font color="GREEN">485</font></p>
 <p>δὴ τότε Δημόδοκον προσέφη πολύμητις Ὀδυσσεύς:</p>
 <p> </p>
 <p>"Δημόδοκ', ἔξοχα δή σε βροτῶν αἰνίζομ' ἁπάντων.</p>
 <p>ἢ σέ γε μοῦσ' ἐδίδαξε, Διὸς πάϊς, ἢ σέ γ' Ἀπόλλων:</p>
 <p>λίην γὰρ κατὰ κόσμον Ἀχαιῶν οἶτον ἀείδεις,</p>
 <p>ὅσσ' ἔρξαν τ' ἔπαθόν τε καὶ ὅσσ' ἐμόγησαν Ἀχαιοί, <font color="GREEN">490</font></p>
 <p>ὥς τέ που ἢ αὐτὸς παρεὼν ἢ ἄλλου ἀκούσας.</p>
 <p>ἀλλ' ἄγε δὴ μετάβηθι καὶ ἵππου κόσμον ἄεισον</p>
 <p>δουρατέου, τὸν Ἐπειὸς ἐποίησεν σὺν Ἀθήνῃ,</p>
 <p>ὅν ποτ' ἐς ἀκρόπολιν δόλον ἤγαγε δῖος Ὀδυσσεὺς</p>
 <p>ἀνδρῶν ἐμπλήσας οἵ ῥ' Ἴλιον ἐξαλάπαξαν. <font color="GREEN">495</font></p>
 <p>αἴ κεν δή μοι ταῦτα κατὰ μοῖραν καταλέξῃς,</p>
 <p>αὐτίκ' ἐγὼ πᾶσιν μυθήσομαι ἀνθρώποισιν,</p>
 <p>ὡς ἄρα τοι πρόφρων θεὸς ὤπασε θέσπιν ἀοιδήν."</p>
 <p> </p>
 <p>ὣς φάθ', ὁ δ' ὁρμηθεὶς θεοῦ ἤρχετο, φαῖνε δ' ἀοιδήν,</p>
 <p>ἔνθεν ἑλὼν ὡς οἱ μὲν ἐυσσέλμων ἐπὶ νηῶν <font color="GREEN">500</font></p>
 <p>βάντες ἀπέπλειον, πῦρ ἐν κλισίῃσι βαλόντες,</p>
 <p>Ἀργεῖοι, τοὶ δ' ἤδη ἀγακλυτὸν ἀμφ' Ὀδυσῆα</p>
 <p>ἥατ' ἐνὶ Τρώων ἀγορῇ κεκαλυμμένοι ἵππῳ:</p>
 <p>αὐτοὶ γάρ μιν Τρῶες ἐς ἀκρόπολιν ἐρύσαντο.</p>
 <p>ὣς ὁ μὲν ἑστήκει, τοὶ δ' ἄκριτα πόλλ' ἀγόρευον <font color="GREEN">505</font></p>
 <p>ἥμενοι ἀμφ' αὐτόν: τρίχα δέ σφισιν ἥνδανε βουλή,</p>
 <p>ἠὲ διαπλῆξαι κοῖλον δόρυ νηλέι χαλκῷ,</p>
 <p>ἢ κατὰ πετράων βαλέειν ἐρύσαντας ἐπ' ἄκρης,</p>
 <p>ἢ ἐάαν μέγ' ἄγαλμα θεῶν θελκτήριον εἶναι,</p>
 <p>τῇ περ δὴ καὶ ἔπειτα τελευτήσεσθαι ἔμελλεν: <font color="GREEN">510</font></p>
 <p>αἶσα γὰρ ἦν ἀπολέσθαι, ἐπὴν πόλις ἀμφικαλύψῃ</p>
 <p>δουράτεον μέγαν ἵππον, ὅθ' ἥατο πάντες ἄριστοι</p>
 <p>Ἀργείων Τρώεσσι φόνον καὶ κῆρα φέροντες.</p>
 <p>ἤειδεν δ' ὡς ἄστυ διέπραθον υἷες Ἀχαιῶν</p>
 <p>ἱππόθεν ἐκχύμενοι, κοῖλον λόχον ἐκπρολιπόντες. <font color="GREEN">515</font></p>
 <p>ἄλλον δ' ἄλλῃ ἄειδε πόλιν κεραϊζέμεν αἰπήν,</p>
 <p>αὐτὰρ Ὀδυσσῆα προτὶ δώματα Δηιφόβοιο</p>
 <p>βήμεναι, ἠύτ' Ἄρηα σὺν ἀντιθέῳ Μενελάῳ.</p>
 <p>κεῖθι δὴ αἰνότατον πόλεμον φάτο τολμήσαντα</p>
 <p>νικῆσαι καὶ ἔπειτα διὰ μεγάθυμον Ἀθήνην. <font color="GREEN">520</font></p>
 <p> </p>
 <p>ταῦτ' ἄρ' ἀοιδὸς ἄειδε περικλυτός: αὐτὰρ Ὀδυσσεὺς</p>
 <p>τήκετο, δάκρυ δ' ἔδευεν ὑπὸ βλεφάροισι παρειάς.</p>
 <p>ὡς δὲ γυνὴ κλαίῃσι φίλον πόσιν ἀμφιπεσοῦσα,</p>
 <p>ὅς τε ἑῆς πρόσθεν πόλιος λαῶν τε πέσῃσιν,</p>
 <p>ἄστεϊ καὶ τεκέεσσιν ἀμύνων νηλεὲς ἦμαρ: <font color="GREEN">525</font></p>
 <p>ἡ μὲν τὸν θνήσκοντα καὶ ἀσπαίροντα ἰδοῦσα</p>
 <p>ἀμφ' αὐτῷ χυμένη λίγα κωκύει: οἱ δέ τ' ὄπισθε</p>
 <p>κόπτοντες δούρεσσι μετάφρενον ἠδὲ καὶ ὤμους</p>
 <p>εἴρερον εἰσανάγουσι, πόνον τ' ἐχέμεν καὶ ὀιζύν:</p>
 <p>τῆς δ' ἐλεεινοτάτῳ ἄχεϊ φθινύθουσι παρειαί: <font color="GREEN">530</font></p>
 <p>ὣς Ὀδυσεὺς ἐλεεινὸν ὑπ' ὀφρύσι δάκρυον εἶβεν.</p>
 <p>ἔνθ' ἄλλους μὲν πάντας ἐλάνθανε δάκρυα λείβων,</p>
 <p>Ἀλκίνοος δέ μιν οἶος ἐπεφράσατ' ἠδ' ἐνόησεν,</p>
 <p>ἥμενος ἄγχ' αὐτοῦ, βαρὺ δὲ στενάχοντος ἄκουσεν.</p>
 <p>αἶψα δὲ Φαιήκεσσι φιληρέτμοισι μετηύδα: <font color="GREEN">535</font></p>
 <p> </p>
 <p>"κέκλυτε, Φαιήκων ἡγήτορες ἠδὲ μέδοντες,</p>
 <p>Δημόδοκος δ' ἤδη σχεθέτω φόρμιγγα λίγειαν:</p>
 <p>οὐ γάρ πως πάντεσσι χαριζόμενος τάδ' ἀείδει.</p>
 <p>ἐξ οὗ δορπέομέν τε καὶ ὤρορε θεῖος ἀοιδός,</p>
 <p>ἐκ τοῦ δ' οὔ πω παύσατ' ὀιζυροῖο γόοιο <font color="GREEN">540</font></p>
 <p>ὁ ξεῖνος: μάλα πού μιν ἄχος φρένας ἀμφιβέβηκεν.</p>
 <p>ἀλλ' ἄγ' ὁ μὲν σχεθέτω, ἵν' ὁμῶς τερπώμεθα πάντες,</p>
 <p>ξεινοδόκοι καὶ ξεῖνος, ἐπεὶ πολὺ κάλλιον οὕτως:</p>
 <p>εἵνεκα γὰρ ξείνοιο τάδ' αἰδοίοιο τέτυκται,</p>
 <p>πομπὴ καὶ φίλα δῶρα, τά οἱ δίδομεν φιλέοντες. <font color="GREEN">545</font></p>
 <p>ἀντὶ κασιγνήτου ξεῖνός θ' ἱκέτης τε τέτυκται</p>
 <p>ἀνέρι, ὅς τ' ὀλίγον περ ἐπιψαύῃ πραπίδεσσι.</p>
 <p>τῷ νῦν μηδὲ σὺ κεῦθε νοήμασι κερδαλέοισιν</p>
 <p>ὅττι κέ σ' εἴρωμαι: φάσθαι δέ σε κάλλιόν ἐστιν.</p>
 <p>εἴπ' ὄνομ' ὅττι σε κεῖθι κάλεον μήτηρ τε πατήρ τε <font color="GREEN">550</font></p>
 <p>ἄλλοι θ' οἳ κατὰ ἄστυ καὶ οἳ περιναιετάουσιν.</p>
 <p>οὐ μὲν γάρ τις πάμπαν ἀνώνυμός ἐστ' ἀνθρώπων,</p>
 <p>οὐ κακὸς οὐδὲ μὲν ἐσθλός, ἐπὴν τὰ πρῶτα γένηται,</p>
 <p>ἀλλ' ἐπὶ πᾶσι τίθενται, ἐπεί κε τέκωσι, τοκῆες.</p>
 <p>εἰπὲ δέ μοι γαῖάν τε: τεὴν δῆμόν τε πόλιν τε, <font color="GREEN">555</font></p>
 <p>ὄφρα σε τῇ πέμπωσι τιτυσκόμεναι φρεσὶ νῆες:</p>
 <p>οὐ γὰρ Φαιήκεσσι κυβερνητῆρες ἔασιν,</p>
 <p>οὐδέ τι πηδάλι' ἔστι, τά τ' ἄλλαι νῆες ἔχουσιν:</p>
 <p>ἀλλ' αὐταὶ ἴσασι νοήματα καὶ φρένας ἀνδρῶν,</p>
 <p>καὶ πάντων ἴσασι πόλιας καὶ πίονας ἀγροὺς <font color="GREEN">560</font></p>
 <p>ἀνθρώπων, καὶ λαῖτμα τάχισθ' ἁλὸς ἐκπερόωσιν</p>
 <p>ἠέρι καὶ νεφέλῃ κεκαλυμμέναι: οὐδέ ποτέ σφιν</p>
 <p>οὔτε τι πημανθῆναι ἔπι δέος οὔτ' ἀπολέσθαι.</p>
 <p>ἀλλὰ τόδ' ὥς ποτε πατρὸς ἐγὼν εἰπόντος ἄκουσα</p>
 <p>Ναυσιθόου, ὃς ἔφασκε Ποσειδάων' ἀγάσασθαι <font color="GREEN">565</font></p>
 <p>ἡμῖν, οὕνεκα πομποὶ ἀπήμονές εἰμεν ἁπάντων.</p>
 <p>φῆ ποτὲ Φαιήκων ἀνδρῶν ἐυεργέα νῆα</p>
 <p>ἐκ πομπῆς ἀνιοῦσαν ἐν ἠεροειδέι πόντῳ</p>
 <p>ῥαισέμεναι, μέγα δ' ἧμιν ὄρος πόλει ἀμφικαλύψειν.</p>
 <p>ὣς ἀγόρευ' ὁ γέρων: τὰ δέ κεν θεὸς ἢ τελέσειεν <font color="GREEN">570</font></p>
 <p>ἤ κ' ἀτέλεστ' εἴη, ὥς οἱ φίλον ἔπλετο θυμῷ:</p>
 <p>ἀλλ' ἄγε μοι τόδε εἰπὲ καὶ ἀτρεκέως κατάλεξον,</p>
 <p>ὅππῃ ἀπεπλάγχθης τε καὶ ἅς τινας ἵκεο χώρας</p>
 <p>ἀνθρώπων, αὐτούς τε πόλιάς τ' ἐὺ ναιετοώσας,</p>
 <p>ἠμὲν ὅσοι χαλεποί τε καὶ ἄγριοι οὐδὲ δίκαιοι, <font color="GREEN">575</font></p>
 <p>οἵ τε φιλόξεινοι, καί σφιν νόος ἐστὶ θεουδής.</p>
 <p>εἰπὲ δ' ὅ τι κλαίεις καὶ ὀδύρεαι ἔνδοθι θυμῷ</p>
 <p>Ἀργείων Δαναῶν ἠδ' Ἰλίου οἶτον ἀκούων.</p>
 <p>τὸν δὲ θεοὶ μὲν τεῦξαν, ἐπεκλώσαντο δ' ὄλεθρον</p>
 <p>ἀνθρώποις, ἵνα ᾖσι καὶ ἐσσομένοισιν ἀοιδή. <font color="GREEN">580</font></p>
 <p>ἦ τίς τοι καὶ πηὸς ἀπέφθιτο Ἰλιόθι πρὸ</p>
 <p>ἐσθλὸς ἐών, γαμβρὸς ἢ πενθερός, οἵ τε μάλιστα</p>
 <p>κήδιστοι τελέθουσι μεθ' αἷμά τε καὶ γένος αὐτῶν;</p>
 <p>ἦ τίς που καὶ ἑταῖρος ἀνὴρ κεχαρισμένα εἰδώς,</p>
 <p>ἐσθλός; ἐπεὶ οὐ μέν τι κασιγνήτοιο χερείων <font color="GREEN">585</font></p>
 <p>γίγνεται, ὅς κεν ἑταῖρος ἐὼν πεπνυμένα εἰδῇ."</p>
 
 
 <p></p><hr>
 <center>
 <a href="ody09.htm">Next: Book 9</a></center>
 </body>