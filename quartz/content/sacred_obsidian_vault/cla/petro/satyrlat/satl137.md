<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Petronius</a> 
 <a href="../satyr/index.htm">Index (English)</a> 
 <a href="index.htm">Index (Latin)</a> 
 <a href="../satyr/sat17.htm#CXXXVII">English</a> 
 <a href="satl136.htm">Previous</a> 
 <a href="satl138.htm">Next</a> 
 </center>
 <hr>
 <p>[CXXXVII] At illa complosis manibus: "Scelerate, inquit, etiam loqueris? Nescis quam magnum flagitium admiseris: occidisti Priapi delicias, anserem omnibus matronis acceptissimum. Itaque ne te putes nihil egisse; si magistratus hoc scierint, ibis in crucem. Polluisti sanguine domicilium meum ante hunc diem inviolatum, fecistique ut me, quisquis voluerit inimicus, sacerdotio pellat.</p>
 <p>-- Rogo, inquam, noli clamare: ego tibi pro ansere struthocamelum reddam." Dum haec me stupente in lectulo sedet anserisque fatum complorat, interim Proselenos cum impensa sacrificii venit, visoque ansere occiso sciscitata causam tristitiae, et ipsa flere vehementius coepit meique misereri, tanquam patrem meum, non publicum anserem, occidissem. Itaque taedio fatigatus: "Rogo, inquam, expiare manus pretio licet? &lt;. . .&gt;si vos provocassem, etiam si homicidium fecissem. Ecce duos aureos pono, unde possitis et deos et anseres emere.". Quos ut vidit Oenothea: "Ignosce, inquit, adulescens, sollicita sum tua causa. Amoris est hoc argumentum, non malignitatis. Itaque dabimus operam, ne quis sciat. Tu modo deos roga, ut illi facto tuo ignoscant."</p><dir>
 <dir>
 
 <p>Quisquis habet nummos, secura naviget aura<br>
 fortunamque suo temperet arbitrio.<br>
 Vxorem ducat Danaen ipsumque licebit<br>
 Acrisium iubeat credere quod Danaen.<br>
 Carmina componat, declamet, concrepet omnes<br>
 et peragat causas sitque Catone prior.<br>
 Iurisconsultus 'parret, non parret' habeto,<br>
 atque esto quicquid Servius et Labeo.<br>
 Multa loquor: quod vis, nummis praesentibus opta,<br>
 et veniet. Clausum possidet arca Iovem.</p></dir>
 </dir>
 
 <p>&lt;. . .&gt; Infra manus meas camellam vini posuit et cum digitos pariter extensos porris apioque lustrasset, avellanas nuces cum precatione mersit in vinum. Et sive in summum redierant, sive subsderant, ex hoc coniecturam ducebat. Nec me fallebat inanes scilicet ac sine medulla ventosas nuces in summo umore consistere, graves autem et plenas integro fructu ad ima deferri. Recluso pectore extraxit fortissimum iecur et inde mihi futura praedixit. Immo, ne quod vestigium sceleris superesset, totum anserem laceratum verubus confixit, epulasque etiam lautas paulo ante, ut ipsa dicebat, perituro paravit. Volabant inter haec potiones meracae.</p>
 <hr>
 <center>
 <a href="satl138.htm">Next: CXXXVIII</a></center>
 </body>