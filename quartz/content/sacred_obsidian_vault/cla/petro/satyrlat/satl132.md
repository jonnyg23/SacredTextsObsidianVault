<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Petronius</a> 
 <a href="../satyr/index.htm">Index (English)</a> 
 <a href="index.htm">Index (Latin)</a> 
 <a href="../satyr/sat16.htm#CXXXII">English</a> 
 <a href="satl131.htm">Previous</a> 
 <a href="satl133.htm">Next</a> 
 </center>
 <hr>
 <p>[CXXXII] ENCOLPIVS DE ENDYMIONE PVERO: Ipsa corporis pulchritudine me ad se vocante trahebat ad venerem. Iam pluribus osculis labra crepitabant, iam implicitae manus omne genus amoris invenerant, iam alligata mutuo ambitu corpora animarum quoque mixturam fecerant.</p>
 <p>Manifestis matrona contumeliis verberata tandem ad ultionem decurrit, vocatque cubicularios et me iubet cato rigari. Nec contenta mulier tam gravi iniuria mea, convocat omnes quasillarias familiaeque sordidissimam partem, ac me conspui iubet. Oppono ego manus oculis meis, nullisque effusis precibus, quia sciebam quid meruissem, verberibus sputisque extra ianuam eiectus sum. Eicitur et Proselenos, Chrysis vapulat, totaque familia tristis inter se mussat, quaeritque quis dominae hilaritatem confuderit. &lt;. . .&gt; Itaque pensatis vicibus animosior, verberum notas arte contexi, ne aut Eumolpus contumelia mea hilarior fieret aut tristior Giton. Quod solum igitur salvo pudore poterat contingere, languorem simulavi, conditusque lectulo totum ignem furoris in eam converti, quae mihi omnium malorum causa fuerat:</p><dir>
 <dir>
 
 <p>Ter corripui terribilem manu bipennem,<br>
 ter languidior coliculi repene thyrso<br>
 ferrum timui, quod trepido male dabat usum.<br>
 Nec iam poteram, quod modo conficere libebat;<br>
 namque illa metu frigidior rigente bruma<br>
 confugerat in viscera mille operta rugis.<br>
 Ita non potui supplicio caput aperire,<br>
 sed furciferae mortifero timore lusus<br>
 ad verba, magis quae poterant nocere, fugi.</p></dir>
 </dir>
 
 <p>Erectus igitur in cubitum hac fere oratione contumacem vexavi: "Quid dicis, inquam, omnium hominum deorumque pudor? Nam ne nominare quidem te inter res serias fas est. Hoc de te merui, ut me in caelo positum ad inferos traheres? ut traduceres annos primo florentes vigore, senectaeque ultimae mihi lassitudinem imponere? Rogo te, mihi apodixin defunctoriam redde." Haec ut iratus effudi, Illa solo fixos oculos aversa tenebat, nec magis incepto vultum sermone movetur quam lentae salices lassove papavera collo. Nec minus ego tam foeda obiurgatione finita paenitentiam agere sermonis mei coepi secretoque rubore perfundi, quod oblitus verecundiae meae cum ea parte corporis verba contulerim, quam ne ad cognitionem quidem admittere severioris notae homines solerent. Mox perfricata diutius fronte: "Quid autem ego, inquam, mali feci, si dolorem meum naturali convicio exoneravi? Aut quid est quod in corpore humano ventri male dicere solemus aut gulae capitique etiam, cum saepius dolet? Quid? Non et Vlixes cum corde litigat suo, et quidam tragici oculos suos tanquam audientes castigant? Podagrici pedibus suis male dicunt, chiragrici manibus, lippi oculis, et qui offenderunt saepe digitos, quicquid doloris habent, in pedes deferunt:</p><dir>
 <dir>
 
 <p>Quid me constricta spectatis fronte Catone,<br>
 damnatisque novae simplicitatis opus?<br>
 Sermonis puri non tristis gratia ridet,<br>
 quodque facit populus, candida lingua refert.<br>
 Nam quis concubitus, Veneris quis gaudia nescit?<br>
 Quia vetat in tepido membra calere toro?<br>
 Ipse pater veri doctus Epicurus in arte<br>
 iussit, et hoc vitam dixit habere {???}.<br>
 Nihil est hominum inepta persuasione falsius nec ficta severitate ineptius".</p></dir>
 </dir>
 
 <hr>
 <center>
 <a href="satl133.htm">Next: CXXXIII</a></center>
 </body>