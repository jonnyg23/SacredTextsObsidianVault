<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Petronius</a> 
 <a href="../satyr/index.htm">Index (English)</a> 
 <a href="index.htm">Index (Latin)</a> 
 <a href="../satyr/sat12.htm#LXXXII">English</a> 
 <a href="satl081.htm">Previous</a> 
 <a href="satl083.htm">Next</a> 
 </center>
 <hr>
 <p>[LXXXII] Haec locutus gladio latus cingor, et ne infirmitas militiam perderet, largioribus cibis excito vires. Mox in publicum prosilio furentisque more omnes circumeo porticus. Sed dum attonito vultu efferatoque nihil aliud quam caedem et sanguinem cogito, frequentiusque manum ad capulum, quem devoveram, refero, notavit me miles, sive ille planus fuit sive nocturnus grassator, et: "Quid tu, inquit, commilito, ex qua legione es aut cuius centuria?" Cum constantissime et centurionem et legionem essem ementitus: "Age ergo, inquit ille, in exercitu vestro phaecasiati milites ambulant?" Cum deinde vultu atque ipsa trepidatione mendacium prodidissem, ponere iussit arma et malo cavere. Despoliatus ergo, immo praecisa ultione retro ad deversorium tendo, paulatimque temeritate laxata coepi grassatoris audaciae gratias agere. &lt;. . .&gt;</p><dir>
 <dir>
 
 <p>Non bibit inter aquas, poma aut pendentia carpit<br>
 Tantalus infelix, quem sua vota premunt.<br>
 Divitis haec magni facies erit, omnia acervans<br>
 qui timet et sicco concoquit ore famem. <br>
 Non multum oportet consilio credere, quia suam habet fortuna rationem. &lt;. . .&gt;</p></dir>
 </dir>
 
 <hr>
 <center>
 <a href="satl083.htm">Next: LXXXIII</a></center>
 </body>