<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Virgil</a> 
 <a href="index.htm">Index</a> 
 <a href="aen06.htm">English</a> 
 <a href="aenl05.htm">Previous</a> 
 <a href="aenl07.htm">Next</a> 
 </center>
 <hr>
 <h1 align="CENTER">AENEID BOOK VI</h1>
 
 <font size="4"><p>Sic fatur lacrimans, classique immittit habenas<br>
 et tandem Euboicis Cumarum adlabitur oris.<br>
 obuertunt pelago proras; tum dente tenaci<br>
 ancora fundabat nauis et litora curuae<br>
 praetexunt puppes. iuuenum manus emicat ardens               </p></font><font size="2">5</font><font size="4"><br>
 litus in Hesperium; quaerit pars semina flammae<br>
 abstrusa in uenis silicis, pars densa ferarum<br>
 tecta rapit siluas inuentaque flumina monstrat.<br>
 at pius Aeneas arces quibus altus Apollo<br>
 praesidet horrendaeque procul secreta Sibyllae,               </font><font size="2">10</font><font size="4"><br>
 antrum immane, petit, magnam cui mentem animumque<br>
 Delius inspirat uates aperitque futura.<br>
 iam subeunt Triuiae lucos atque aurea tecta. 
 <p>Daedalus, ut fama est, fugiens Minoia regna<br>
 praepetibus pennis ausus se credere caelo               </p></font><font size="2">15</font><font size="4"><br>
 insuetum per iter gelidas enauit ad Arctos,<br>
 Chalcidicaque leuis tandem super astitit arce.<br>
 redditus his primum terris tibi, Phoebe, sacrauit<br>
 remigium alarum posuitque immania templa.<br>
 in foribus letum Androgeo; tum pendere poenas               </font><font size="2">20</font><font size="4"><br>
 Cecropidae iussi (miserum!) septena quotannis<br>
 corpora natorum; stat ductis sortibus urna.<br>
 contra elata mari respondet Cnosia tellus:<br>
 hic crudelis amor tauri suppostaque furto<br>
 Pasiphae mixtumque genus prolesque biformis                </font><font size="2">25</font><font size="4"><br>
 Minotaurus inest, Veneris monimenta nefandae,<br>
 hic labor ille domus et inextricabilis error;<br>
 magnum reginae sed enim miseratus amorem<br>
 Daedalus ipse dolos tecti ambagesque resoluit,<br>
 caeca regens filo uestigia. tu quoque magnam               </font><font size="2">30</font><font size="4"><br>
 partem opere in tanto, sineret dolor, Icare, haberes.<br>
 bis conatus erat casus effingere in auro,<br>
 bis patriae cecidere manus. quin protinus omnia<br>
 perlegerent oculis, ni iam praemissus Achates<br>
 adforet atque una Phoebi Triuiaeque sacerdos,               </font><font size="2">35</font><font size="4"><br>
 Deiphobe Glauci, fatur quae talia regi:<br>
 'non hoc ista sibi tempus spectacula poscit;<br>
 nunc grege de intacto septem mactare iuuencos<br>
 praestiterit, totidem lectas ex more bidentis.'<br>
 talibus adfata Aenean (nec sacra morantur               </font><font size="2">40</font><font size="4"><br>
 iussa uiri) Teucros uocat alta in templa sacerdos. 
 <p>Excisum Euboicae latus ingens rupis in antrum,<br>
 quo lati ducunt aditus centum, ostia centum,<br>
 unde ruunt totidem uoces, responsa Sibyllae.<br>
 uentum erat ad limen, cum uirgo 'poscere fata               </p></font><font size="2">45</font><font size="4"><br>
 tempus' ait; 'deus ecce deus!' cui talia fanti<br>
 ante fores subito non uultus, non color unus,<br>
 non comptae mansere comae; sed pectus anhelum,<br>
 et rabie fera corda tument, maiorque uideri<br>
 nec mortale sonans, adflata est numine quando               </font><font size="2">50</font><font size="4"><br>
 iam propiore dei. 'cessas in uota precesque,<br>
 Tros' ait 'Aenea? cessas? neque enim ante dehiscent<br>
 attonitae magna ora domus.' et talia fata<br>
 conticuit. gelidus Teucris per dura cucurrit<br>
 ossa tremor, funditque preces rex pectore ab imo:               </font><font size="2">55</font><font size="4"><br>
 'Phoebe, grauis Troiae semper miserate labores,<br>
 Dardana qui Paridis derexti tela manusque<br>
 corpus in Aeacidae, magnas obeuntia terras<br>
 tot maria intraui duce te penitusque repostas<br>
 Massylum gentis praetentaque Syrtibus arua:               </font><font size="2">60</font><font size="4"><br>
 iam tandem Italiae fugientis prendimus oras.<br>
 hac Troiana tenus fuerit fortuna secuta;<br>
 uos quoque Pergameae iam fas est parcere genti,<br>
 dique deaeque omnes, quibus obstitit Ilium et ingens<br>
 gloria Dardaniae. tuque, o sanctissima uates,               </font><font size="2">65</font><font size="4"><br>
 praescia uenturi, da (non indebita posco<br>
 regna meis fatis) Latio considere Teucros<br>
 errantisque deos agitataque numina Troiae.<br>
 tum Phoebo et Triuiae solido de marmore templum<br>
 instituam festosque dies de nomine Phoebi.               </font><font size="2">70</font><font size="4"><br>
 te quoque magna manent regnis penetralia nostris:<br>
 hic ego namque tuas sortis arcanaque fata<br>
 dicta meae genti ponam, lectosque sacrabo,<br>
 alma, uiros. foliis tantum ne carmina manda,<br>
 ne turbata uolent rapidis ludibria uentis;               </font><font size="2">75</font><font size="4"><br>
 ipsa canas oro.' finem dedit ore loquendi. 
 <p>At Phoebi nondum patiens immanis in antro<br>
 bacchatur uates, magnum si pectore possit<br>
 excussisse deum; tanto magis ille fatigat<br>
 os rabidum, fera corda domans, fingitque premendo.               </p></font><font size="2">80</font><font size="4"><br>
 ostia iamque domus patuere ingentia centum<br>
 sponte sua uatisque ferunt responsa per auras:<br>
 'o tandem magnis pelagi defuncte periclis<br>
 (sed terrae grauiora manent), in regna Lauini<br>
 Dardanidae uenient (mitte hanc de pectore curam),               </font><font size="2">85</font><font size="4"><br>
 sed non et uenisse uolent. bella, horrida bella,<br>
 et Thybrim multo spumantem sanguine cerno.<br>
 non Simois tibi nec Xanthus nec Dorica castra<br>
 defuerint; alius Latio iam partus Achilles,<br>
 natus et ipse dea; nec Teucris addita Iuno                </font><font size="2">90</font><font size="4"><br>
 usquam aberit, cum tu supplex in rebus egenis<br>
 quas gentis Italum aut quas non oraueris urbes!<br>
 causa mali tanti coniunx iterum hospita Teucris<br>
 externique iterum thalami.<br>
 tu ne cede malis, sed contra audentior ito,               </font><font size="2">95</font><font size="4"><br>
 qua tua te Fortuna sinet. uia prima salutis<br>
 (quod minime reris) Graia pandetur ab urbe.' 
 <p>Talibus ex adyto dictis Cumaea Sibylla<br>
 horrendas canit ambages antroque remugit,<br>
 obscuris uera inuoluens: ea frena furenti               </p></font><font size="2">100</font><font size="4"><br>
 concutit et stimulos sub pectore uertit Apollo.<br>
 ut primum cessit furor et rabida ora quierunt,<br>
 incipit Aeneas heros: 'non ulla laborum,<br>
 o uirgo, noua mi facies inopinaue surgit;<br>
 omnia praecepi atque animo mecum ante peregi.               </font><font size="2">105</font><font size="4"><br>
 unum oro: quando hic inferni ianua regis<br>
 dicitur et tenebrosa palus Acheronte refuso,<br>
 ire ad conspectum cari genitoris et ora<br>
 contingat; doceas iter et sacra ostia pandas.<br>
 illum ego per flammas et mille sequentia tela               </font><font size="2">110</font><font size="4"><br>
 eripui his umeris medioque ex hoste recepi;<br>
 ille meum comitatus iter maria omnia mecum<br>
 atque omnis pelagique minas caelique ferebat,<br>
 inualidus, uiris ultra sortemque senectae.<br>
 quin, ut te supplex peterem et tua limina adirem,               </font><font size="2">115</font><font size="4"><br>
 idem orans mandata dabat. gnatique patrisque,<br>
 alma, precor, miserere (potes namque omnia, nec te<br>
 nequiquam lucis Hecate praefecit Auernis),<br>
 si potuit manis accersere coniugis Orpheus<br>
 Threicia fretus cithara fidibusque canoris,               </font><font size="2">120</font><font size="4"><br>
 si fratrem Pollux alterna morte redemit<br>
 itque reditque uiam totiens. quid Thesea, magnum<br>
 quid memorem Alciden? et mi genus ab Ioue summo.' 
 <p>Talibus orabat dictis arasque tenebat,<br>
 cum sic orsa loqui uates: 'sate sanguine diuum,               </p></font><font size="2">125</font><font size="4"><br>
 Tros Anchisiade, facilis descensus Auerno:<br>
 noctes atque dies patet atri ianua Ditis;<br>
 sed reuocare gradum superasque euadere ad auras,<br>
 hoc opus, hic labor est. pauci, quos aequus amauit<br>
 Iuppiter aut ardens euexit ad aethera uirtus,               </font><font size="2">130</font><font size="4"><br>
 dis geniti potuere. tenent media omnia siluae,<br>
 Cocytusque sinu labens circumuenit atro.<br>
 quod si tantus amor menti, si tanta cupido est<br>
 bis Stygios innare lacus, bis nigra uidere<br>
 Tartara, et insano iuuat indulgere labori,               </font><font size="2">135</font><font size="4"><br>
 accipe quae peragenda prius. latet arbore opaca<br>
 aureus et foliis et lento uimine ramus,<br>
 Iunoni infernae dictus sacer; hunc tegit omnis<br>
 lucus et obscuris claudunt conuallibus umbrae.<br>
 sed non ante datur telluris operta subire               </font><font size="2">140</font><font size="4"><br>
 auricomos quam quis decerpserit arbore fetus.<br>
 hoc sibi pulchra suum ferri Proserpina munus<br>
 instituit. primo auulso non deficit alter<br>
 aureus, et simili frondescit uirga metallo.<br>
 ergo alte uestiga oculis et rite repertum               </font><font size="2">145</font><font size="4"><br>
 carpe manu; namque ipse uolens facilisque sequetur,<br>
 si te fata uocant; aliter non uiribus ullis<br>
 uincere nec duro poteris conuellere ferro.<br>
 praeterea iacet exanimum tibi corpus amici<br>
 (heu nescis) totamque incestat funere classem,               </font><font size="2">150</font><font size="4"><br>
 dum consulta petis nostroque in limine pendes.<br>
 sedibus hunc refer ante suis et conde sepulcro.<br>
 duc nigras pecudes; ea prima piacula sunto.<br>
 sic demum lucos Stygis et regna inuia uiuis<br>
 aspicies.' dixit, pressoque obmutuit ore.               </font><font size="2">155 
 </font><font size="4"><p>Aeneas maesto defixus lumina uultu<br>
 ingreditur linquens antrum, caecosque uolutat<br>
 euentus animo secum. cui fidus Achates<br>
 it comes et paribus curis uestigia figit.<br>
 multa inter sese uario sermone serebant,               </p></font><font size="2">160</font><font size="4"><br>
 quem socium exanimum uates, quod corpus humandum<br>
 diceret. atque illi Misenum in litore sicco,<br>
 ut uenere, uident indigna morte peremptum,<br>
 Misenum Aeoliden, quo non praestantior alter<br>
 aere ciere uiros Martemque accendere cantu.               </font><font size="2">165</font><font size="4"><br>
 Hectoris hic magni fuerat comes, Hectora circum<br>
 et lituo pugnas insignis obibat et hasta.<br>
 postquam illum uita uictor spoliauit Achilles,<br>
 Dardanio Aeneae sese fortissimus heros<br>
 addiderat socium, non inferiora secutus.               </font><font size="2">170</font><font size="4"><br>
 sed tum, forte caua dum personat aequora concha,<br>
 demens, et cantu uocat in certamina diuos,<br>
 aemulus exceptum Triton, si credere dignum est,<br>
 inter saxa uirum spumosa immerserat unda.<br>
 ergo omnes magno circum clamore fremebant,               </font><font size="2">175</font><font size="4"><br>
 praecipue pius Aeneas. tum iussa Sibyllae,<br>
 haud mora, festinant flentes aramque sepulcri<br>
 congerere arboribus caeloque educere certant.<br>
 itur in antiquam siluam, stabula alta ferarum;<br>
 procumbunt piceae, sonat icta securibus ilex               </font><font size="2">180</font><font size="4"><br>
 fraxineaeque trabes cuneis et fissile robur<br>
 scinditur, aduoluunt ingentis montibus ornos. 
 <p>Nec non Aeneas opera inter talia primus<br>
 hortatur socios paribusque accingitur armis.<br>
 atque haec ipse suo tristi cum corde uolutat                </p></font><font size="2">185</font><font size="4"><br>
 aspectans siluam immensam, et sic forte precatur:<br>
 'si nunc se nobis ille aureus arbore ramus<br>
 ostendat nemore in tanto! quando omnia uere<br>
 heu nimium de te uates, Misene, locuta est.'<br>
 uix ea fatus erat, geminae cum forte columbae               </font><font size="2">190</font><font size="4"><br>
 ipsa sub ora uiri caelo uenere uolantes,<br>
 et uiridi sedere solo. tum maximus heros<br>
 maternas agnouit auis laetusque precatur:<br>
 'este duces, o, si qua uia est, cursumque per auras<br>
 derigite in lucos ubi pinguem diues opacat               </font><font size="2">195</font><font size="4"><br>
 ramus humum. tuque, o, dubiis ne defice rebus,<br>
 diua parens.' sic effatus uestigia pressit<br>
 obseruans quae signa ferant, quo tendere pergant.<br>
 pascentes illae tantum prodire uolando<br>
 quantum acie possent oculi seruare sequentum.               </font><font size="2">200</font><font size="4"><br>
 inde ubi uenere ad fauces graue olentis Auerni,<br>
 tollunt se celeres liquidumque per aera lapsae<br>
 sedibus optatis gemina super arbore sidunt,<br>
 discolor unde auri per ramos aura refulsit.<br>
 quale solet siluis brumali frigore uiscum               </font><font size="2">205</font><font size="4"><br>
 fronde uirere noua, quod non sua seminat arbos,<br>
 et croceo fetu teretis circumdare truncos,<br>
 talis erat species auri frondentis opaca<br>
 ilice, sic leni crepitabat brattea uento.<br>
 corripit Aeneas extemplo auidusque refringit               </font><font size="2">210</font><font size="4"><br>
 cunctantem, et uatis portat sub tecta Sibyllae. 
 <p>Nec minus interea Misenum in litore Teucri<br>
 flebant et cineri ingrato suprema ferebant.<br>
 principio pinguem taedis et robore secto<br>
 ingentem struxere pyram, cui frondibus atris               </p></font><font size="2">215</font><font size="4"><br>
 intexunt latera et feralis ante cupressos<br>
 constituunt, decorantque super fulgentibus armis.<br>
 pars calidos latices et aena undantia flammis<br>
 expediunt, corpusque lauant frigentis et unguunt.<br>
 fit gemitus. tum membra toro defleta reponunt               </font><font size="2">220</font><font size="4"><br>
 purpureasque super uestis, uelamina nota,<br>
 coniciunt. pars ingenti subiere feretro,<br>
 triste ministerium, et subiectam more parentum<br>
 auersi tenuere facem. congesta cremantur<br>
 turea dona, dapes, fuso crateres oliuo.               </font><font size="2">225</font><font size="4"><br>
 postquam conlapsi cineres et flamma quieuit,<br>
 reliquias uino et bibulam lauere fauillam,<br>
 ossaque lecta cado texit Corynaeus aeno.<br>
 idem ter socios pura circumtulit unda<br>
 spargens rore leui et ramo felicis oliuae,               </font><font size="2">230</font><font size="4"><br>
 lustrauitque uiros dixitque nouissima uerba.<br>
 at pius Aeneas ingenti mole sepulcrum<br>
 imponit suaque arma uiro remumque tubamque<br>
 monte sub aerio, qui nunc Misenus ab illo<br>
 dicitur aeternumque tenet per saecula nomen.               </font><font size="2">235</font><font size="4"> 
 <p>His actis propere exsequitur praecepta Sibyllae.<br>
 spelunca alta fuit uastoque immanis hiatu,<br>
 scrupea, tuta lacu nigro nemorumque tenebris,<br>
 quam super haud ullae poterant impune uolantes<br>
 tendere iter pennis: talis sese halitus atris               </p></font><font size="2">240</font><font size="4"><br>
 faucibus effundens supera ad conuexa ferebat.<br>
 [unde locum Grai dixerunt nomine Aornum.]<br>
 quattuor hic primum nigrantis terga iuuencos<br>
 constituit frontique inuergit uina sacerdos,<br>
 et summas carpens media inter cornua saetas               </font><font size="2">245</font><font size="4"><br>
 ignibus imponit sacris, libamina prima,<br>
 uoce uocans Hecaten caeloque Ereboque potentem.<br>
 supponunt alii cultros tepidumque cruorem<br>
 succipiunt pateris. ipse atri uelleris agnam<br>
 Aeneas matri Eumenidum magnaeque sorori               </font><font size="2">250</font><font size="4"><br>
 ense ferit, sterilemque tibi, Proserpina, uaccam;<br>
 tum Stygio regi nocturnas incohat aras<br>
 et solida imponit taurorum uiscera flammis,<br>
 pingue super oleum fundens ardentibus extis.<br>
 ecce autem primi sub limina solis et ortus               </font><font size="2">255</font><font size="4"><br>
 sub pedibus mugire solum et iuga coepta moueri<br>
 siluarum, uisaeque canes ululare per umbram<br>
 aduentante dea. 'procul, o procul este, profani,'<br>
 conclamat uates, 'totoque absistite luco;<br>
 tuque inuade uiam uaginaque eripe ferrum:               </font><font size="2">260</font><font size="4"><br>
 nunc animis opus, Aenea, nunc pectore firmo.'<br>
 tantum effata furens antro se immisit aperto;<br>
 ille ducem haud timidis uadentem passibus aequat. 
 <p>Di, quibus imperium est animarum, umbraeque silentes<br>
 et Chaos et Phlegethon, loca nocte tacentia late,               </p></font><font size="2">265</font><font size="4"><br>
 sit mihi fas audita loqui, sit numine uestro<br>
 pandere res alta terra et caligine mersas. 
 <p>Ibant obscuri sola sub nocte per umbram<br>
 perque domos Ditis uacuas et inania regna:<br>
 quale per incertam lunam sub luce maligna               </p></font><font size="2">270</font><font size="4"><br>
 est iter in siluis, ubi caelum condidit umbra<br>
 Iuppiter, et rebus nox abstulit atra colorem.<br>
 uestibulum ante ipsum primisque in faucibus Orci<br>
 Luctus et ultrices posuere cubilia Curae,<br>
 pallentesque habitant Morbi tristisque Senectus,               </font><font size="2">275</font><font size="4"><br>
 et Metus et malesuada Fames ac turpis Egestas,<br>
 terribiles uisu formae, Letumque Labosque;<br>
 tum consanguineus Leti Sopor et mala mentis<br>
 Gaudia, mortiferumque aduerso in limine Bellum,<br>
 ferreique Eumenidum thalami et Discordia demens               </font><font size="2">280</font><font size="4"><br>
 uipereum crinem uittis innexa cruentis.<br>
 in medio ramos annosaque bracchia pandit<br>
 ulmus opaca, ingens, quam sedem Somnia uulgo<br>
 uana tenere ferunt, foliisque sub omnibus haerent.<br>
 multaque praeterea uariarum monstra ferarum,               </font><font size="2">285</font><font size="4"><br>
 Centauri in foribus stabulant Scyllaeque biformes<br>
 et centumgeminus Briareus ac belua Lernae<br>
 horrendum stridens, flammisque armata Chimaera,<br>
 Gorgones Harpyiaeque et forma tricorporis umbrae.<br>
 corripit hic subita trepidus formidine ferrum               </font><font size="2">290</font><font size="4"><br>
 Aeneas strictamque aciem uenientibus offert,<br>
 et ni docta comes tenuis sine corpore uitas<br>
 admoneat uolitare caua sub imagine formae,<br>
 inruat et frustra ferro diuerberet umbras. 
 <p>Hinc uia Tartarei quae fert Acherontis ad undas.               </p></font><font size="2">295</font><font size="4"><br>
 turbidus hic caeno uastaque uoragine gurges<br>
 aestuat atque omnem Cocyto eructat harenam.<br>
 portitor has horrendus aquas et flumina seruat<br>
 terribili squalore Charon, cui plurima mento<br>
 canities inculta iacet, stant lumina flamma,               </font><font size="2">300</font><font size="4"><br>
 sordidus ex umeris nodo dependet amictus.<br>
 ipse ratem conto subigit uelisque ministrat<br>
 et ferruginea subuectat corpora cumba,<br>
 iam senior, sed cruda deo uiridisque senectus.<br>
 huc omnis turba ad ripas effusa ruebat,               </font><font size="2">305</font><font size="4"><br>
 matres atque uiri defunctaque corpora uita<br>
 magnanimum heroum, pueri innuptaeque puellae,<br>
 impositique rogis iuuenes ante ora parentum:<br>
 quam multa in siluis autumni frigore primo<br>
 lapsa cadunt folia, aut ad terram gurgite ab alto                </font><font size="2">310</font><font size="4"><br>
 quam multae glomerantur aues, ubi frigidus annus<br>
 trans pontum fugat et terris immittit apricis.<br>
 stabant orantes primi transmittere cursum<br>
 tendebantque manus ripae ulterioris amore.<br>
 nauita sed tristis nunc hos nunc accipit illos,               </font><font size="2">315</font><font size="4"><br>
 ast alios longe summotos arcet harena.<br>
 Aeneas miratus enim motusque tumultu<br>
 'dic,' ait, 'o uirgo, quid uult concursus ad amnem?<br>
 quidue petunt animae? uel quo discrimine ripas<br>
 hae linquunt, illae remis uada liuida uerrunt?'               </font><font size="2">320</font><font size="4"><br>
 olli sic breuiter fata est longaeua sacerdos:<br>
 'Anchisa generate, deum certissima proles,<br>
 Cocyti stagna alta uides Stygiamque paludem,<br>
 di cuius iurare timent et fallere numen.<br>
 haec omnis, quam cernis, inops inhumataque turba est;               </font><font size="2">325</font><font size="4"><br>
 portitor ille Charon; hi, quos uehit unda, sepulti.<br>
 nec ripas datur horrendas et rauca fluenta<br>
 transportare prius quam sedibus ossa quierunt.<br>
 centum errant annos uolitantque haec litora circum;<br>
 tum demum admissi stagna exoptata reuisunt.'               </font><font size="2">330</font><font size="4"><br>
 constitit Anchisa satus et uestigia pressit<br>
 multa putans sortemque animo miseratus iniquam.<br>
 cernit ibi maestos et mortis honore carentis<br>
 Leucaspim et Lyciae ductorem classis Oronten,<br>
 quos simul a Troia uentosa per aequora uectos               </font><font size="2">335</font><font size="4"><br>
 obruit Auster, aqua inuoluens nauemque uirosque. 
 <p>Ecce gubernator sese Palinurus agebat,<br>
 qui Libyco nuper cursu, dum sidera seruat,<br>
 exciderat puppi mediis effusus in undis.<br>
 hunc ubi uix multa maestum cognouit in umbra,               </p></font><font size="2">340</font><font size="4"><br>
 sic prior adloquitur: 'quis te, Palinure, deorum<br>
 eripuit nobis medioque sub aequore mersit?<br>
 dic age. namque mihi, fallax haud ante repertus,<br>
 hoc uno responso animum delusit Apollo,<br>
 qui fore te ponto incolumem finisque canebat               </font><font size="2">345</font><font size="4"><br>
 uenturum Ausonios. en haec promissa fides est?'<br>
 ille autem: 'neque te Phoebi cortina fefellit,<br>
 dux Anchisiade, nec me deus aequore mersit.<br>
 namque gubernaclum multa ui forte reuulsum,<br>
 cui datus haerebam custos cursusque regebam,               </font><font size="2">350</font><font size="4"><br>
 praecipitans traxi mecum. maria aspera iuro<br>
 non ullum pro me tantum cepisse timorem,<br>
 quam tua ne spoliata armis, excussa magistro,<br>
 deficeret tantis nauis surgentibus undis.<br>
 tris Notus hibernas immensa per aequora noctes               </font><font size="2">355</font><font size="4"><br>
 uexit me uiolentus aqua; uix lumine quarto<br>
 prospexi Italiam summa sublimis ab unda.<br>
 paulatim adnabam terrae; iam tuta tenebam,<br>
 ni gens crudelis madida cum ueste grauatum<br>
 prensantemque uncis manibus capita aspera montis               </font><font size="2">360</font><font size="4"><br>
 ferro inuasisset praedamque ignara putasset.<br>
 nunc me fluctus habet uersantque in litore uenti.<br>
 quod te per caeli iucundum lumen et auras,<br>
 per genitorem oro, per spes surgentis Iuli,<br>
 eripe me his, inuicte, malis: aut tu mihi terram               </font><font size="2">365</font><font size="4"><br>
 inice, namque potes, portusque require Velinos;<br>
 aut tu, si qua uia est, si quam tibi diua creatrix<br>
 ostendit (neque enim, credo, sine numine diuum<br>
 flumina tanta paras Stygiamque innare paludem),<br>
 da dextram misero et tecum me tolle per undas,               </font><font size="2">370</font><font size="4"><br>
 sedibus ut saltem placidis in morte quiescam.'<br>
 talia fatus erat coepit cum talia uates:<br>
 'unde haec, o Palinure, tibi tam dira cupido?<br>
 tu Stygias inhumatus aquas amnemque seuerum<br>
 Eumenidum aspicies, ripamue iniussus adibis?               </font><font size="2">375</font><font size="4"><br>
 desine fata deum flecti sperare precando,<br>
 sed cape dicta memor, duri solacia casus.<br>
 nam tua finitimi, longe lateque per urbes<br>
 prodigiis acti caelestibus, ossa piabunt<br>
 et statuent tumulum et tumulo sollemnia mittent,               </font><font size="2">380</font><font size="4"><br>
 aeternumque locus Palinuri nomen habebit.'<br>
 his dictis curae emotae pulsusque parumper<br>
 corde dolor tristi; gaudet cognomine terra. 
 <p>Ergo iter inceptum peragunt fluuioque propinquant.<br>
 nauita quos iam inde ut Stygia prospexit ab unda               </p></font><font size="2">385</font><font size="4"><br>
 per tacitum nemus ire pedemque aduertere ripae,<br>
 sic prior adgreditur dictis atque increpat ultro:<br>
 'quisquis es, armatus qui nostra ad flumina tendis,<br>
 fare age, quid uenias, iam istinc et comprime gressum.<br>
 umbrarum hic locus est, somni noctisque soporae:               </font><font size="2">390</font><font size="4"><br>
 corpora uiua nefas Stygia uectare carina.<br>
 nec uero Alciden me sum laetatus euntem<br>
 accepisse lacu, nec Thesea Pirithoumque,<br>
 dis quamquam geniti atque inuicti uiribus essent.<br>
 Tartareum ille manu custodem in uincla petiuit               </font><font size="2">395</font><font size="4"><br>
 ipsius a solio regis traxitque trementem;<br>
 hi dominam Ditis thalamo deducere adorti.'<br>
 quae contra breuiter fata est Amphrysia uates:<br>
 'nullae hic insidiae tales (absiste moueri),<br>
 nec uim tela ferunt; licet ingens ianitor antro               </font><font size="2">400</font><font size="4"><br>
 aeternum latrans exsanguis terreat umbras,<br>
 casta licet patrui seruet Proserpina limen.<br>
 Troius Aeneas, pietate insignis et armis,<br>
 ad genitorem imas Erebi descendit ad umbras.<br>
 si te nulla mouet tantae pietatis imago,               </font><font size="2">405</font><font size="4"><br>
 at ramum hunc' (aperit ramum qui ueste latebat)<br>
 'agnoscas.' tumida ex ira tum corda residunt;<br>
 nec plura his. ille admirans uenerabile donum<br>
 fatalis uirgae longo post tempore uisum<br>
 caeruleam aduertit puppim ripaeque propinquat.               </font><font size="2">410</font><font size="4"><br>
 inde alias animas, quae per iuga longa sedebant,<br>
 deturbat laxatque foros; simul accipit alueo<br>
 ingentem Aenean. gemuit sub pondere cumba<br>
 sutilis et multam accepit rimosa paludem.<br>
 tandem trans fluuium incolumis uatemque uirumque               </font><font size="2">415</font><font size="4"><br>
 informi limo glaucaque exponit in ulua. 
 <p>Cerberus haec ingens latratu regna trifauci<br>
 personat aduerso recubans immanis in antro.<br>
 cui uates horrere uidens iam colla colubris<br>
 melle soporatam et medicatis frugibus offam               </p></font><font size="2">420</font><font size="4"><br>
 obicit. ille fame rabida tria guttura pandens<br>
 corripit obiectam, atque immania terga resoluit<br>
 fusus humi totoque ingens extenditur antro.<br>
 occupat Aeneas aditum custode sepulto<br>
 euaditque celer ripam inremeabilis undae.               </font><font size="2">425</font><font size="4"> 
 <p>Continuo auditae uoces uagitus et ingens<br>
 infantumque animae flentes, in limine primo<br>
 quos dulcis uitae exsortis et ab ubere raptos<br>
 abstulit atra dies et funere mersit acerbo;<br>
 hos iuxta falso damnati crimine mortis.               </p></font><font size="2">430</font><font size="4"><br>
 nec uero hae sine sorte datae, sine iudice, sedes:<br>
 quaesitor Minos urnam mouet; ille silentum<br>
 consiliumque uocat uitasque et crimina discit.<br>
 proxima deinde tenent maesti loca, qui sibi letum<br>
 insontes peperere manu lucemque perosi               </font><font size="2">435</font><font size="4"><br>
 proiecere animas. quam uellent aethere in alto<br>
 nunc et pauperiem et duros perferre labores!<br>
 fas obstat, tristisque palus inamabilis undae<br>
 alligat et nouies Styx interfusa coercet.<br>
 nec procul hinc partem fusi monstrantur in omnem                </font><font size="2">440</font><font size="4"><br>
 Lugentes campi; sic illos nomine dicunt.<br>
 hic quos durus amor crudeli tabe peredit<br>
 secreti celant calles et myrtea circum<br>
 silua tegit; curae non ipsa in morte relinquunt.<br>
 his Phaedram Procrinque locis maestamque Eriphylen               </font><font size="2">445</font><font size="4"><br>
 crudelis nati monstrantem uulnera cernit,<br>
 Euadnenque et Pasiphaen; his Laodamia<br>
 it comes et iuuenis quondam, nunc femina, Caeneus<br>
 rursus et in ueterem fato reuoluta figuram.<br>
 inter quas Phoenissa recens a uulnere Dido               </font><font size="2">450</font><font size="4"><br>
 errabat silua in magna; quam Troius heros<br>
 ut primum iuxta stetit agnouitque per umbras<br>
 obscuram, qualem primo qui surgere mense<br>
 aut uidet aut uidisse putat per nubila lunam,<br>
 demisit lacrimas dulcique adfatus amore est:               </font><font size="2">455</font><font size="4"><br>
 'infelix Dido, uerus mihi nuntius ergo<br>
 uenerat exstinctam ferroque extrema secutam?<br>
 funeris heu tibi causa fui? per sidera iuro,<br>
 per superos et si qua fides tellure sub ima est,<br>
 inuitus, regina, tuo de litore cessi.               </font><font size="2">460</font><font size="4"><br>
 sed me iussa deum, quae nunc has ire per umbras,<br>
 per loca senta situ cogunt noctemque profundam,<br>
 imperiis egere suis; nec credere quiui<br>
 hunc tantum tibi me discessu ferre dolorem.<br>
 siste gradum teque aspectu ne subtrahe nostro.               </font><font size="2">465</font><font size="4"><br>
 quem fugis? extremum fato quod te adloquor hoc est.'<br>
 talibus Aeneas ardentem et torua tuentem<br>
 lenibat dictis animum lacrimasque ciebat.<br>
 illa solo fixos oculos auersa tenebat<br>
 nec magis incepto uultum sermone mouetur               </font><font size="2">470</font><font size="4"><br>
 quam si dura silex aut stet Marpesia cautes.<br>
 tandem corripuit sese atque inimica refugit<br>
 in nemus umbriferum, coniunx ubi pristinus illi<br>
 respondet curis aequatque Sychaeus amorem.<br>
 nec minus Aeneas casu percussus iniquo               </font><font size="2">475</font><font size="4"><br>
 prosequitur lacrimis longe et miseratur euntem. 
 <p>Inde datum molitur iter. iamque arua tenebant<br>
 ultima, quae bello clari secreta frequentant.<br>
 hic illi occurrit Tydeus, hic inclutus armis<br>
 Parthenopaeus et Adrasti pallentis imago,               </p></font><font size="2">480</font><font size="4"><br>
 hic multum fleti ad superos belloque caduci<br>
 Dardanidae, quos ille omnis longo ordine cernens<br>
 ingemuit, Glaucumque Medontaque Thersilochumque,<br>
 tris Antenoridas Cererique sacrum Polyboeten,<br>
 Idaeumque etiam currus, etiam arma tenentem.               </font><font size="2">485</font><font size="4"><br>
 circumstant animae dextra laeuaque frequentes,<br>
 nec uidisse semel satis est; iuuat usque morari<br>
 et conferre gradum et ueniendi discere causas.<br>
 at Danaum proceres Agamemnoniaeque phalanges<br>
 ut uidere uirum fulgentiaque arma per umbras,               </font><font size="2">490</font><font size="4"><br>
 ingenti trepidare metu; pars uertere terga,<br>
 ceu quondam petiere rates, pars tollere uocem<br>
 exiguam: inceptus clamor frustratur hiantis. 
 <p>Atque hic Priamiden laniatum corpore toto<br>
 Deiphobum uidet et lacerum crudeliter ora,               </p></font><font size="2">495</font><font size="4"><br>
 ora manusque ambas, populataque tempora raptis<br>
 auribus et truncas inhonesto uulnere naris.<br>
 uix adeo agnouit pauitantem ac dira tegentem<br>
 supplicia, et notis compellat uocibus ultro:<br>
 'Deiphobe armipotens, genus alto a sanguine Teucri,               </font><font size="2">500</font><font size="4"><br>
 quis tam crudelis optauit sumere poenas?<br>
 cui tantum de te licuit? mihi fama suprema<br>
 nocte tulit fessum uasta te caede Pelasgum<br>
 procubuisse super confusae stragis aceruum.<br>
 tunc egomet tumulum Rhoeteo in litore inanem               </font><font size="2">505</font><font size="4"><br>
 constitui et magna manis ter uoce uocaui.<br>
 nomen et arma locum seruant; te, amice, nequiui<br>
 conspicere et patria decedens ponere terra.'<br>
 ad quae Priamides: 'nihil o tibi, amice, relictum;<br>
 omnia Deiphobo soluisti et funeris umbris.               </font><font size="2">510</font><font size="4"><br>
 sed me fata mea et scelus exitiale Lacaenae<br>
 his mersere malis; illa haec monimenta reliquit.<br>
 namque ut supremam falsa inter gaudia noctem<br>
 egerimus, nosti: et nimium meminisse necesse est.<br>
 cum fatalis equus saltu super ardua uenit               </font><font size="2">515</font><font size="4"><br>
 Pergama et armatum peditem grauis attulit aluo,<br>
 illa chorum simulans euhantis orgia circum<br>
 ducebat Phrygias; flammam media ipsa tenebat<br>
 ingentem et summa Danaos ex arce uocabat.<br>
 tum me confectum curis somnoque grauatum               </font><font size="2">520</font><font size="4"><br>
 infelix habuit thalamus, pressitque iacentem<br>
 dulcis et alta quies placidaeque simillima morti.<br>
 egregia interea coniunx arma omnia tectis<br>
 emouet, et fidum capiti subduxerat ensem:<br>
 intra tecta uocat Menelaum et limina pandit,               </font><font size="2">525</font><font size="4"><br>
 scilicet id magnum sperans fore munus amanti,<br>
 et famam exstingui ueterum sic posse malorum.<br>
 quid moror? inrumpunt thalamo, comes additus una<br>
 hortator scelerum Aeolides. di, talia Grais<br>
 instaurate, pio si poenas ore reposco.               </font><font size="2">530</font><font size="4"><br>
 sed te qui uiuum casus, age fare uicissim,<br>
 attulerint. pelagine uenis erroribus actus<br>
 an monitu diuum? an quae te fortuna fatigat,<br>
 ut tristis sine sole domos, loca turbida, adires?' 
 <p>Hac uice sermonum roseis Aurora quadrigis               </p></font><font size="2">535</font><font size="4"><br>
 iam medium aetherio cursu traiecerat axem;<br>
 et fors omne datum traherent per talia tempus,<br>
 sed comes admonuit breuiterque adfata Sibylla est:<br>
 'nox ruit, Aenea; nos flendo ducimus horas.<br>
 hic locus est, partis ubi se uia findit in ambas:               </font><font size="2">540</font><font size="4"><br>
 dextera quae Ditis magni sub moenia tendit,<br>
 hac iter Elysium nobis; at laeua malorum<br>
 exercet poenas et ad impia Tartara mittit.'<br>
 Deiphobus contra: 'ne saeui, magna sacerdos;<br>
 discedam, explebo numerum reddarque tenebris.               </font><font size="2">545</font><font size="4"><br>
 i decus, i, nostrum; melioribus utere fatis.'<br>
 tantum effatus, et in uerbo uestigia torsit. 
 <p>Respicit Aeneas subito et sub rupe sinistra<br>
 moenia lata uidet triplici circumdata muro,<br>
 quae rapidus flammis ambit torrentibus amnis,               </p></font><font size="2">550</font><font size="4"><br>
 Tartareus Phlegethon, torquetque sonantia saxa.<br>
 porta aduersa ingens solidoque adamante columnae,<br>
 uis ut nulla uirum, non ipsi exscindere bello<br>
 caelicolae ualeant; stat ferrea turris ad auras,<br>
 Tisiphoneque sedens palla succincta cruenta               </font><font size="2">555</font><font size="4"><br>
 uestibulum exsomnis seruat noctesque diesque.<br>
 hinc exaudiri gemitus et saeua sonare<br>
 uerbera, tum stridor ferri tractaeque catenae.<br>
 constitit Aeneas strepitumque exterritus hausit.<br>
 'quae scelerum facies? o uirgo, effare; quibusue               </font><font size="2">560</font><font size="4"><br>
 urgentur poenis? quis tantus plangor ad auras?'<br>
 tum uates sic orsa loqui: 'dux inclute Teucrum,<br>
 nulli fas casto sceleratum insistere limen;<br>
 sed me cum lucis Hecate praefecit Auernis,<br>
 ipsa deum poenas docuit perque omnia duxit.                </font><font size="2">565</font><font size="4"><br>
 Cnosius haec Rhadamanthus habet durissima regna<br>
 castigatque auditque dolos subigitque fateri<br>
 quae quis apud superos furto laetatus inani<br>
 distulit in seram commissa piacula mortem.<br>
 continuo sontis ultrix accincta flagello               </font><font size="2">570</font><font size="4"><br>
 Tisiphone quatit insultans, toruosque sinistra<br>
 intentans anguis uocat agmina saeua sororum.<br>
 tum demum horrisono stridentes cardine sacrae<br>
 panduntur portae. cernis custodia qualis<br>
 uestibulo sedeat, facies quae limina seruet?               </font><font size="2">575</font><font size="4"><br>
 quinquaginta atris immanis hiatibus Hydra<br>
 saeuior intus habet sedem. tum Tartarus ipse<br>
 bis patet in praeceps tantum tenditque sub umbras<br>
 quantus ad aetherium caeli suspectus Olympum.<br>
 hic genus antiquum Terrae, Titania pubes,               </font><font size="2">580</font><font size="4"><br>
 fulmine deiecti fundo uoluuntur in imo.<br>
 hic et Aloidas geminos immania uidi<br>
 corpora, qui manibus magnum rescindere caelum<br>
 adgressi superisque Iouem detrudere regnis.<br>
 uidi et crudelis dantem Salmonea poenas,               </font><font size="2">585</font><font size="4"><br>
 dum flammas Iouis et sonitus imitatur Olympi.<br>
 quattuor hic inuectus equis et lampada quassans<br>
 per Graium populos mediaeque per Elidis urbem<br>
 ibat ouans, diuumque sibi poscebat honorem,<br>
 demens, qui nimbos et non imitabile fulmen               </font><font size="2">590</font><font size="4"><br>
 aere et cornipedum pulsu simularet equorum.<br>
 at pater omnipotens densa inter nubila telum<br>
 contorsit, non ille faces nec fumea taedis<br>
 lumina, praecipitemque immani turbine adegit.<br>
 nec non et Tityon, Terrae omniparentis alumnum,               </font><font size="2">595</font><font size="4"><br>
 cernere erat, per tota nouem cui iugera corpus<br>
 porrigitur, rostroque immanis uultur obunco<br>
 immortale iecur tondens fecundaque poenis<br>
 uiscera rimaturque epulis habitatque sub alto<br>
 pectore, nec fibris requies datur ulla renatis.               </font><font size="2">600</font><font size="4"><br>
 quid memorem Lapithas, Ixiona Pirithoumque?<br>
 quos super atra silex iam iam lapsura cadentique<br>
 imminet adsimilis; lucent genialibus altis<br>
 aurea fulcra toris, epulaeque ante ora paratae<br>
 regifico luxu; Furiarum maxima iuxta               </font><font size="2">605</font><font size="4"><br>
 accubat et manibus prohibet contingere mensas,<br>
 exsurgitque facem attollens atque intonat ore.<br>
 hic, quibus inuisi fratres, dum uita manebat,<br>
 pulsatusue parens et fraus innexa clienti,<br>
 aut qui diuitiis soli incubuere repertis               </font><font size="2">610</font><font size="4"><br>
 nec partem posuere suis (quae maxima turba est),<br>
 quique ob adulterium caesi, quique arma secuti<br>
 impia nec ueriti dominorum fallere dextras,<br>
 inclusi poenam exspectant. ne quaere doceri<br>
 quam poenam, aut quae forma uiros fortunaue mersit.               </font><font size="2">615</font><font size="4"><br>
 saxum ingens uoluunt alii, radiisque rotarum<br>
 districti pendent; sedet aeternumque sedebit<br>
 infelix Theseus, Phlegyasque miserrimus omnis<br>
 admonet et magna testatur uoce per umbras:<br>
 "discite iustitiam moniti et non temnere diuos."               </font><font size="2">620</font><font size="4"><br>
 uendidit hic auro patriam dominumque potentem<br>
 imposuit; fixit leges pretio atque refixit;<br>
 hic thalamum inuasit natae uetitosque hymenaeos:<br>
 ausi omnes immane nefas ausoque potiti.<br>
 non, mihi si linguae centum sint oraque centum,               </font><font size="2">625</font><font size="4"><br>
 ferrea uox, omnis scelerum comprendere formas,<br>
 omnia poenarum percurrere nomina possim.' 
 <p>Haec ubi dicta dedit Phoebi longaeua sacerdos,<br>
 'sed iam age, carpe uiam et susceptum perfice munus;<br>
 acceleremus' ait; 'Cyclopum educta caminis               </p></font><font size="2">630</font><font size="4"><br>
 moenia conspicio atque aduerso fornice portas,<br>
 haec ubi nos praecepta iubent deponere dona.'<br>
 dixerat et pariter gressi per opaca uiarum<br>
 corripiunt spatium medium foribusque propinquant.<br>
 occupat Aeneas aditum corpusque recenti               </font><font size="2">635</font><font size="4"><br>
 spargit aqua ramumque aduerso in limine figit. 
 <p>His demum exactis, perfecto munere diuae,<br>
 deuenere locos laetos et amoena uirecta<br>
 fortunatorum nemorum sedesque beatas.<br>
 largior hic campos aether et lumine uestit               </p></font><font size="2">640</font><font size="4"><br>
 purpureo, solemque suum, sua sidera norunt.<br>
 pars in gramineis exercent membra palaestris,<br>
 contendunt ludo et fulua luctantur harena;<br>
 pars pedibus plaudunt choreas et carmina dicunt.<br>
 nec non Threicius longa cum ueste sacerdos               </font><font size="2">645</font><font size="4"><br>
 obloquitur numeris septem discrimina uocum,<br>
 iamque eadem digitis, iam pectine pulsat eburno.<br>
 hic genus antiquum Teucri, pulcherrima proles,<br>
 magnanimi heroes nati melioribus annis,<br>
 Ilusque Assaracusque et Troiae Dardanus auctor.               </font><font size="2">650</font><font size="4"><br>
 arma procul currusque uirum miratur inanis;<br>
 stant terra defixae hastae passimque soluti<br>
 per campum pascuntur equi. quae gratia currum<br>
 armorumque fuit uiuis, quae cura nitentis<br>
 pascere equos, eadem sequitur tellure repostos.               </font><font size="2">655</font><font size="4"><br>
 conspicit, ecce, alios dextra laeuaque per herbam<br>
 uescentis laetumque choro paeana canentis<br>
 inter odoratum lauris nemus, unde superne<br>
 plurimus Eridani per siluam uoluitur amnis.<br>
 hic manus ob patriam pugnando uulnera passi,               </font><font size="2">660</font><font size="4"><br>
 quique sacerdotes casti, dum uita manebat,<br>
 quique pii uates et Phoebo digna locuti,<br>
 inuentas aut qui uitam excoluere per artis<br>
 quique sui memores aliquos fecere merendo:<br>
 omnibus his niuea cinguntur tempora uitta.               </font><font size="2">665</font><font size="4"><br>
 quos circumfusos sic est adfata Sibylla,<br>
 Musaeum ante omnis (medium nam plurima turba<br>
 hunc habet atque umeris exstantem suspicit altis):<br>
 'dicite, felices animae tuque optime uates,<br>
 quae regio Anchisen, quis habet locus? illius ergo               </font><font size="2">670</font><font size="4"><br>
 uenimus et magnos Erebi tranauimus amnis.'<br>
 atque huic responsum paucis ita reddidit heros:<br>
 'nulli certa domus; lucis habitamus opacis,<br>
 riparumque toros et prata recentia riuis<br>
 incolimus. sed uos, si fert ita corde uoluntas,               </font><font size="2">675</font><font size="4"><br>
 hoc superate iugum, et facili iam tramite sistam.'<br>
 dixit, et ante tulit gressum camposque nitentis<br>
 desuper ostentat; dehinc summa cacumina linquunt. 
 <p>At pater Anchises penitus conualle uirenti<br>
 inclusas animas superumque ad lumen ituras               </p></font><font size="2">680</font><font size="4"><br>
 lustrabat studio recolens, omnemque suorum<br>
 forte recensebat numerum, carosque nepotes<br>
 fataque fortunasque uirum moresque manusque.<br>
 isque ubi tendentem aduersum per gramina uidit<br>
 Aenean, alacris palmas utrasque tetendit,               </font><font size="2">685</font><font size="4"><br>
 effusaeque genis lacrimae et uox excidit ore:<br>
 'uenisti tandem, tuaque exspectata parenti<br>
 uicit iter durum pietas? datur ora tueri,<br>
 nate, tua et notas audire et reddere uoces?<br>
 sic equidem ducebam animo rebarque futurum                </font><font size="2">690</font><font size="4"><br>
 tempora dinumerans, nec me mea cura fefellit.<br>
 quas ego te terras et quanta per aequora uectum<br>
 accipio! quantis iactatum, nate, periclis!<br>
 quam metui ne quid Libyae tibi regna nocerent!'<br>
 ille autem: 'tua me, genitor, tua tristis imago               </font><font size="2">695</font><font size="4"><br>
 saepius occurrens haec limina tendere adegit;<br>
 stant sale Tyrrheno classes. da iungere dextram,<br>
 da, genitor, teque amplexu ne subtrahe nostro.'<br>
 sic memorans largo fletu simul ora rigabat.<br>
 ter conatus ibi colo dare bracchia circum;               </font><font size="2">700</font><font size="4"><br>
 ter frustra comprensa manus effugit imago,<br>
 par leuibus uentis uolucrique simillima somno. 
 <p>Interea uidet Aeneas in ualle reducta<br>
 seclusum nemus et uirgulta sonantia siluae,<br>
 Lethaeumque domos placidas qui praenatat amnem.               </p></font><font size="2">705</font><font size="4"><br>
 hunc circum innumerae gentes populique uolabant:<br>
 ac ueluti in pratis ubi apes aestate serena<br>
 floribus insidunt uariis et candida circum<br>
 lilia funduntur, strepit omnis murmure campus.<br>
 horrescit uisu subito causasque requirit               </font><font size="2">710</font><font size="4"><br>
 inscius Aeneas, quae sint ea flumina porro,<br>
 quiue uiri tanto complerint agmine ripas.<br>
 tum pater Anchises: 'animae, quibus altera fato<br>
 corpora debentur, Lethaei ad fluminis undam<br>
 securos latices et longa obliuia potant.               </font><font size="2">715</font><font size="4"><br>
 has equidem memorare tibi atque ostendere coram<br>
 iampridem, hanc prolem cupio enumerare meorum,<br>
 quo magis Italia mecum laetere reperta.'<br>
 'o pater, anne aliquas ad caelum hinc ire putandum est<br>
 sublimis animas iterumque ad tarda reuerti               </font><font size="2">720</font><font size="4"><br>
 corpora? quae lucis miseris tam dira cupido?'<br>
 'dicam equidem nec te suspensum, nate, tenebo'<br>
 suscipit Anchises atque ordine singula pandit. 
 <p>'Principio caelum ac terras camposque liquentis<br>
 lucentemque globum lunae Titaniaque astra               </p></font><font size="2">725</font><font size="4"><br>
 spiritus intus alit, totamque infusa per artus<br>
 mens agitat molem et magno se corpore miscet.<br>
 inde hominum pecudumque genus uitaeque uolantum<br>
 et quae marmoreo fert monstra sub aequore pontus.<br>
 igneus est ollis uigor et caelestis origo               </font><font size="2">730</font><font size="4"><br>
 seminibus, quantum non noxia corpora tardant<br>
 terrenique hebetant artus moribundaque membra.<br>
 hinc metuunt cupiuntque, dolent gaudentque, neque auras<br>
 dispiciunt clausae tenebris et carcere caeco.<br>
 quin et supremo cum lumine uita reliquit,               </font><font size="2">735</font><font size="4"><br>
 non tamen omne malum miseris nec funditus omnes<br>
 corporeae excedunt pestes, penitusque necesse est<br>
 multa diu concreta modis inolescere miris.<br>
 ergo exercentur poenis ueterumque malorum<br>
 supplicia expendunt: aliae panduntur inanes               </font><font size="2">740</font><font size="4"><br>
 suspensae ad uentos, aliis sub gurgite uasto<br>
 infectum eluitur scelus aut exuritur igni:<br>
 quisque suos patimur manis. exinde per amplum<br>
 mittimur Elysium et pauci laeta arua tenemus,<br>
 donec longa dies perfecto temporis orbe               </font><font size="2">745</font><font size="4"><br>
 concretam exemit labem, purumque relinquit<br>
 aetherium sensum atque aurai simplicis ignem.<br>
 has omnis, ubi mille rotam uoluere per annos,<br>
 Lethaeum ad fluuium deus euocat agmine magno,<br>
 scilicet immemores supera ut conuexa reuisant               </font><font size="2">750</font><font size="4"><br>
 rursus, et incipiant in corpora uelle reuerti.' 
 <p>Dixerat Anchises natumque unaque Sibyllam<br>
 conuentus trahit in medios turbamque sonantem,<br>
 et tumulum capit unde omnis longo ordine posset<br>
 aduersos legere et uenientum discere uultus.               </p></font><font size="2">755</font><font size="4"> 
 <p>'Nunc age, Dardaniam prolem quae deinde sequatur<br>
 gloria, qui maneant Itala de gente nepotes,<br>
 inlustris animas nostrumque in nomen ituras,<br>
 expediam dictis, et te tua fata docebo.<br>
 ille, uides, pura iuuenis qui nititur hasta,               </p></font><font size="2">760</font><font size="4"><br>
 proxima sorte tenet lucis loca, primus ad auras<br>
 aetherias Italo commixtus sanguine surget,<br>
 Siluius, Albanum nomen, tua postuma proles,<br>
 quem tibi longaeuo serum Lauinia coniunx<br>
 educet siluis regem regumque parentem,               </font><font size="2">765</font><font size="4"><br>
 unde genus Longa nostrum dominabitur Alba.<br>
 proximus ille Procas, Troianae gloria gentis,<br>
 et Capys et Numitor et qui te nomine reddet<br>
 Siluius Aeneas, pariter pietate uel armis<br>
 egregius, si umquam regnandam acceperit Albam.               </font><font size="2">770</font><font size="4"><br>
 qui iuuenes! quantas ostentant, aspice, uiris<br>
 atque umbrata gerunt ciuili tempora quercu!<br>
 hi tibi Nomentum et Gabios urbemque Fidenam,<br>
 hi Collatinas imponent montibus arces,<br>
 Pometios Castrumque Inui Bolamque Coramque;               </font><font size="2">775</font><font size="4"><br>
 haec tum nomina erunt, nunc sunt sine nomine terrae.<br>
 quin et auo comitem sese Mauortius addet<br>
 Romulus, Assaraci quem sanguinis Ilia mater<br>
 educet. uiden, ut geminae stant uertice cristae<br>
 et pater ipse suo superum iam signat honore?               </font><font size="2">780</font><font size="4"><br>
 en huius, nate, auspiciis illa incluta Roma<br>
 imperium terris, animos aequabit Olympo,<br>
 septemque una sibi muro circumdabit arces,<br>
 felix prole uirum: qualis Berecyntia mater<br>
 inuehitur curru Phrygias turrita per urbes               </font><font size="2">785</font><font size="4"><br>
 laeta deum partu, centum complexa nepotes,<br>
 omnis caelicolas, omnis supera alta tenentis.<br>
 huc geminas nunc flecte acies, hanc aspice gentem<br>
 Romanosque tuos. hic Caesar et omnis Iuli<br>
 progenies magnum caeli uentura sub axem.               </font><font size="2">790</font><font size="4"><br>
 hic uir, hic est, tibi quem promitti saepius audis,<br>
 Augustus Caesar, diui genus, aurea condet<br>
 saecula qui rursus Latio regnata per arua<br>
 Saturno quondam, super et Garamantas et Indos<br>
 proferet imperium; iacet extra sidera tellus,               </font><font size="2">795</font><font size="4"><br>
 extra anni solisque uias, ubi caelifer Atlas<br>
 axem umero torquet stellis ardentibus aptum.<br>
 huius in aduentum iam nunc et Caspia regna<br>
 responsis horrent diuum et Maeotia tellus,<br>
 et septemgemini turbant trepida ostia Nili.               </font><font size="2">800</font><font size="4"><br>
 nec uero Alcides tantum telluris obiuit,<br>
 fixerit aeripedem ceruam licet, aut Erymanthi<br>
 pacarit nemora et Lernam tremefecerit arcu;<br>
 nec qui pampineis uictor iuga flectit habenis<br>
 Liber, agens celso Nysae de uertice tigris.               </font><font size="2">805</font><font size="4"><br>
 et dubitamus adhuc uirtutem extendere factis,<br>
 aut metus Ausonia prohibet consistere terra?<br>
 quis procul ille autem ramis insignis oliuae<br>
 sacra ferens? nosco crinis incanaque menta<br>
 regis Romani primam qui legibus urbem               </font><font size="2">810</font><font size="4"><br>
 fundabit, Curibus paruis et paupere terra<br>
 missus in imperium magnum. cui deinde subibit<br>
 otia qui rumpet patriae residesque mouebit<br>
 Tullus in arma uiros et iam desueta triumphis<br>
 agmina. quem iuxta sequitur iactantior Ancus               </font><font size="2">815</font><font size="4"><br>
 nunc quoque iam nimium gaudens popularibus auris.<br>
 uis et Tarquinios reges animamque superbam<br>
 ultoris Bruti, fascisque uidere receptos?<br>
 consulis imperium hic primus saeuasque securis<br>
 accipiet, natosque pater noua bella mouentis               </font><font size="2">820</font><font size="4"><br>
 ad poenam pulchra pro libertate uocabit,<br>
 infelix, utcumque ferent ea facta minores:<br>
 uincet amor patriae laudumque immensa cupido.<br>
 quin Decios Drusosque procul saeuumque securi<br>
 aspice Torquatum et referentem signa Camillum.               </font><font size="2">825</font><font size="4"><br>
 illae autem paribus quas fulgere cernis in armis,<br>
 concordes animae nunc et dum nocte prementur,<br>
 heu quantum inter se bellum, si lumina uitae<br>
 attigerint, quantas acies stragemque ciebunt,<br>
 aggeribus socer Alpinis atque arce Monoeci               </font><font size="2">830</font><font size="4"><br>
 descendens, gener aduersis instructus Eois!<br>
 ne, pueri, ne tanta animis adsuescite bella<br>
 neu patriae ualidas in uiscera uertite uiris;<br>
 tuque prior, tu parce, genus qui ducis Olympo,<br>
 proice tela manu, sanguis meus!—               </font><font size="2">835</font><font size="4"><br>
 ille triumphata Capitolia ad alta Corintho<br>
 uictor aget currum caesis insignis Achiuis.<br>
 eruet ille Argos Agamemnoniasque Mycenas<br>
 ipsumque Aeaciden, genus armipotentis Achilli,<br>
 ultus auos Troiae templa et temerata Mineruae.               </font><font size="2">840</font><font size="4"><br>
 quis te, magne Cato, tacitum aut te, Cosse, relinquat?<br>
 quis Gracchi genus aut geminos, duo fulmina belli,<br>
 Scipiadas, cladem Libyae, paruoque potentem<br>
 Fabricium uel te sulco, Serrane, serentem?<br>
 quo fessum rapitis, Fabii? tu Maximus ille es,               </font><font size="2">845</font><font size="4"><br>
 unus qui nobis cunctando restituis rem.<br>
 excudent alii spirantia mollius aera<br>
 (credo equidem), uiuos ducent de marmore uultus,<br>
 orabunt causas melius, caelique meatus<br>
 describent radio et surgentia sidera dicent:               </font><font size="2">850</font><font size="4"><br>
 tu regere imperio populos, Romane, memento<br>
 (hae tibi erunt artes), pacique imponere morem,<br>
 parcere subiectis et debellare superbos.' 
 <p>Sic pater Anchises, atque haec mirantibus addit:<br>
 'aspice, ut insignis spoliis Marcellus opimis               </p></font><font size="2">855</font><font size="4"><br>
 ingreditur uictorque uiros supereminet omnis.<br>
 hic rem Romanam magno turbante tumultu<br>
 sistet eques, sternet Poenos Gallumque rebellem,<br>
 tertiaque arma patri suspendet capta Quirino.'<br>
 atque hic Aeneas (una namque ire uidebat               </font><font size="2">860</font><font size="4"><br>
 egregium forma iuuenem et fulgentibus armis,<br>
 sed frons laeta parum et deiecto lumina uultu)<br>
 'quis, pater, ille, uirum qui sic comitatur euntem?<br>
 filius, anne aliquis magna de stirpe nepotum?<br>
 qui strepitus circa comitum! quantum instar in ipso!               </font><font size="2">865</font><font size="4"><br>
 sed nox atra caput tristi circumuolat umbra.'<br>
 tum pater Anchises lacrimis ingressus obortis:<br>
 'o gnate, ingentem luctum ne quaere tuorum;<br>
 ostendent terris hunc tantum fata nec ultra<br>
 esse sinent. nimium uobis Romana propago               </font><font size="2">870</font><font size="4"><br>
 uisa potens, superi, propria haec si dona fuissent.<br>
 quantos ille uirum magnam Mauortis ad urbem<br>
 campus aget gemitus! uel quae, Tiberine, uidebis<br>
 funera, cum tumulum praeterlabere recentem!<br>
 nec puer Iliaca quisquam de gente Latinos                </font><font size="2">875</font><font size="4"><br>
 in tantum spe tollet auos, nec Romula quondam<br>
 ullo se tantum tellus iactabit alumno.<br>
 heu pietas, heu prisca fides inuictaque bello<br>
 dextera! non illi se quisquam impune tulisset<br>
 obuius armato, seu cum pedes iret in hostem               </font><font size="2">880</font><font size="4"><br>
 seu spumantis equi foderet calcaribus armos.<br>
 heu, miserande puer, si qua fata aspera rumpas,<br>
 tu Marcellus eris. manibus date lilia plenis<br>
 purpureos spargam flores animamque nepotis<br>
 his saltem accumulem donis, et fungar inani               </font><font size="2">885</font><font size="4"><br>
 munere.' sic tota passim regione uagantur<br>
 aeris in campis latis atque omnia lustrant.<br>
 quae postquam Anchises natum per singula duxit<br>
 incenditque animum famae uenientis amore,<br>
 exim bella uiro memorat quae deinde gerenda,               </font><font size="2">890</font><font size="4"><br>
 Laurentisque docet populos urbemque Latini,<br>
 et quo quemque modo fugiatque feratque laborem. 
 <p>Sunt geminae Somni portae, quarum altera fertur<br>
 cornea, qua ueris facilis datur exitus umbris,<br>
 altera candenti perfecta nitens elephanto,               </p></font><font size="2">895</font><font size="4"><br>
 sed falsa ad caelum mittunt insomnia Manes.<br>
 his ibi tum natum Anchises unaque Sibyllam<br>
 prosequitur dictis portaque emittit eburna,<br>
 ille uiam secat ad nauis sociosque reuisit. 
 <p>Tum se ad Caietae recto fert limite portum.               </p></font><font size="2">900</font><font size="4"><br>
 ancora de prora iacitur; stant litore puppes. 
 
 </font><hr>
 <center>
 <a href="aenl07.htm">Next: Book VII</a></center>
 </body>