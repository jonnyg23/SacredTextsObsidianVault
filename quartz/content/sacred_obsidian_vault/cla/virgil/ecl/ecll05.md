<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Virgil</a> 
 <a href="index.htm">Index</a> 
 <a href="ecl05.htm">English</a> 
 <a href="ecll04.htm">Previous</a> 
 <a href="ecll06.htm">Next</a> 
 </center>
 <hr>
 <h1 align="CENTER">V</h1>
 <h3 align="CENTER">Menalcas, Mopsus</h3>
 <p>Me. Cur non, Mopse, boni quoniam convenimus ambo,<br>
 tu calamos inflare levis, ego dicere versus,<br>
 hic corylis mixtas inter consedimus ulmos?</p>
 <p>Mo. Tu maior; tibi me est aequum parere, Menalca,<br>
 sive sub incertas Zephyris motantibus umbras<br>
 sive antro potius succedimus. aspice ut antrum<br>
 silvestris raris sparsit labrusca racemis.</p>
 <p>Me. Montibus in nostris solus tibi certat Amyntas.</p>
 <p>Mo. Quid, si idem certet Phoebum superare canendo?</p>
 <p>Me. Incipe, Mopse, prior, si quos aut Phyllidos ignes<br>
 aut Alconos habes laudes aut iurgia Codri.<br>
 incipe; pascentis servabit Tityrus haedos.</p>
 <p>Mo. Immo haec, in viridi nuper quae cortice fagi<br>
 carmina descripsi et modulans alterna notavi,<br>
 experiar. tu deinde iubeto certet Amyntas.</p>
 <p>Me. Lenta salix quantum pallenti cedit olivae,<br>
 puniceis humilis quantum saliunca rosetis,<br>
 iudicio nostro tantum tibi cedit Amyntas.<br>
 sed tu desine plura, puer; successimus antro.</p>
 <p>Mo. Exstinctum Nymphae crudeli funere Daphnin<br>
 flebant - vos coryli testes et flumina Nymphis -<br>
 cum complexa sui corpus miserabile nati<br>
 atque deos atque astra vocat crudelia mater.<br>
 non ulli pastos illis egere diebus<br>
 frigida, Daphni, boves ad flumina, nulla neque amnem<br>
 libavit quadrupes nec graminis attigit herbam.<br>
 Daphni, tuum Poenos etiam ingemuisse leones<br>
 interitum montesque feri silvaeque loquuntur.<br>
 Daphnis et Armenias curru subiungere tigris<br>
 instituit, Daphnis thiasos inducere Bacchi<br>
 et foliis lentas intexere mollibus hastas.<br>
 vitis ut arboribus decori est, ut vitibus uvae,<br>
 ut gregibus tauri, segetes ut pinguibus arvis,<br>
 tu decus omne tuis. postquam te fata tulerunt,<br>
 ipsa Pales agros atque ipse reliquit Apollo.<br>
 grandia saepe quibus mandavimus hordea sulcis,<br>
 infelix lolium et steriles nascuntur avenae;<br>
 pro molli viola, pro purpureo narcisso<br>
 carduus et spinis surgit paliurus acutis.<br>
 spargite humum foliis, inducite fontibus umbras,<br>
 pastores - mandat fieri sibi talia Daphnis -<br>
 et tumulum facite et tumulo superaddite carmen:<br>
 'Daphnis ego in silvis, hinc usque ad sidera notus,<br>
 formosi pecoris custos, formosior ipse.'</p>
 <p>Me. Tale tuum carmen nobis, divine poeta,<br>
 quale sopor fessis in gramine, quale per aestum<br>
 dulcis aquae saliente sitim restinguere rivo.<br>
 nec calamis solum aequiperas sed voce magistrum:<br>
 fortunate puer, tu nunc eris alter ab illo.<br>
 nos tamen haec quocumque modo tibi nostra vicissim<br>
 dicemus, Daphninque tuum tollemus ad astra,<br>
 Daphnin ad astra feremus; amavit nos quoque Daphnis.</p>
 <p>Mo. An quicquam nobis tali sit munere maius ?<br>
 et puer ipse fuit cantari dignus et ista<br>
 iam pridem Stimichon laudavit carmina nobis.</p>
 <p>Me. Candidus insuetum miratur limen Olympi<br>
 sub pedibusque videt nubes et sidera Daphnis.<br>
 ergo alacris silvas et cetera rura voluptas<br>
 Panaque pastoresque tenet Dryadasque puellas.<br>
 nec lupus insidias pecori nec retia cervis<br>
 ulla dolum meditantur; amat bonus otia Daphnis.<br>
 ipsi laetitia voces ad sidera iactant<br>
 intonsi montes, ipsae iam carmina rupes,<br>
 ipsa sonant arbusta: 'deus, deus ille, Menalca!'<br>
 sis bonus o felixque tuis. en quattuor aras;<br>
 ecce duas tibi, Daphni, duas altaria Phoebo.<br>
 pocula bina novo spumantia lacte quot annis<br>
 craterasque duo statuam tibi pinguis olivi<br>
 et multo in primis hilarans convivia Baccho<br>
 ante focum, si frigus erit, si messis, in umbra<br>
 vina novum fundam calathis Ariusia nectar.<br>
 cantabunt mihi Damoetas et Lyctius Aegon;<br>
 saltantis Satyros imitabitur Alphesiboeus.<br>
 haec tibi semper erunt, et cum sollemnia vota<br>
 reddemus Nymphis et cum lustrabimus agros.<br>
 dum iuga montis aper, fluvios dum piscis amabit,<br>
 dumque thymo pascentur apes, dum rore cicadae,<br>
 semper honos nomenque tuum laudesque manebunt.<br>
 ut Baccho Cererique, tibi sic vota quot annis<br>
 agricolae facient; damnabis tu quoque votis.</p>
 <p>Mo. Quae tibi, quae tali reddam pro carmine dona ?<br>
 nam neque me tantum venientis sibilus Austri<br>
 nec percussa iuvant fluctu tam litora nec quae<br>
 saxosas inter decurrunt flumina valles.</p>
 <p>Me. Hac te nos fragili donabimus ante cicuta;<br>
 haec nos 'formosum Corydon ardebat Alexin',<br>
 haec eadem docuit 'cuium pecus ? an Meliboei ?'</p>
 <p>Mo. At tu sume pedum quod, me cum saepe rogaret,<br>
 non tulit Antigenes - et erat tunc dignus amari -<br>
 formosum paribus nodis atque aere, Menalca.</p>
 <hr>
 <center>
 <a href="ecll06.htm">Next: Eclogue VI.--Silenus</a></center>
 </body>