<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Virgil</a> 
 <a href="index.htm">Index</a> 
 <a href="ecl06.htm">English</a> 
 <a href="ecll05.htm">Previous</a> 
 <a href="ecll07.htm">Next</a> 
 </center>
 <hr>
 <h1 align="CENTER">VI</h1>
 <p>Prima Syracosio dignata est ludere versu<br>
 nostra nec erubuit silvas habitare Thalia.<br>
 cum canerem reges et proelia, Cynthius aurem<br>
 vellit et admonuit: 'pastorem, Tityre, pinguis<br>
 pascere oportet ovis, deductum dicere carmen.'<br>
 nunc ego - namque super tibi erunt qui dicere laudes,<br>
 Vare, tuas cupiant et tristia condere bella -<br>
 agrestem tenui meditabor harundine Musam.<br>
 non iniussa cano. si quis tamen haec quoque, si quis<br>
 captus amore leget, te nostrae, Vare, myricae,<br>
 te nemus omne canet; nec Phoebo gratior ulla est<br>
 quam sibi quae Vari praescripsit pagina nomen.</p>
 <p>Pergite, Pierides. Chromis et Mnasyllos in antro<br>
 Silenum pueri somno videre iacentem,<br>
 inflatum hesterno venas, ut semper, Iaccho;<br>
 serta procul tantum capiti delapsa iacebant<br>
 et gravis attrita pendebat cantharus ansa.<br>
 adgressi - nam saepe senex spe carminis ambo<br>
 luserat - iniciunt ipsis ex vincula sertis.<br>
 addit se sociam timidisque supervenit Aegle,<br>
 Aegle Naiadum pulcherrima, iamque videnti<br>
 sanguineis frontem moris et tempora pingit.<br>
 ille dolum ridens 'quo vincula nectitis ?' inquit;<br>
 'solvite me, pueri; satis est potuisse videri.<br>
 carmina quae vultis cognoscite; carmina vobis,<br>
 huic aliud mercedis erit.' simul incipit ipse.<br>
 tum vero in numerum Faunosque ferasque videres<br>
 ludere, tum rigidas motare cacumina quercus;<br>
 nec tantum Phoebo gaudet Parnasia rupes<br>
 nec tantum Rhodope miratur et Ismarus Orphea.</p>
 <p>Namque canebat uti magnum per inane coacta<br>
 semina terrarumque animaeque marisque fuissent<br>
 et liquidi simul ignis; ut his exordia primis<br>
 omnia et ipse tener mundi concreverit orbis;<br>
 tum durare solum et discludere Nerea ponto<br>
 coeperit et rerum paulatim sumere formas;<br>
 iamque novom terrae stupeant lucescere solem<br>
 altius atque cadant submotis nubibus imbres,<br>
 incipiant silvae cum primum surgere cumque<br>
 rara per ignaros errent animalia montis.</p>
 <p>Hinc lapides Pyrrhae iactos, Saturnia regna,<br>
 Caucasiasque refert volucres furtumque Promethei.<br>
 his adiungit Hylan nautae quo fonte relictum<br>
 clamassent, ut litus 'Hyla, Hyla' omne sonaret;<br>
 et fortunatam, si numquam armenta fuissent,<br>
 Pasiphaen nivei solatur amore iuvenci.<br>
 a, virgo infelix, quae te dementia cepit !<br>
 Proetides implerunt falsis mugitibus agros;<br>
 at non tam turpis pecudum tamen ulla secuta<br>
 concubitus, quamvis collo timuisset aratrum<br>
 et saepe in levi quaesisset cornua fronte.<br>
 a, virgo infelix, tu nunc in montibus erras;<br>
 ille latus niveum molli fultus hyacintho<br>
 ilice sub nigra pallentis ruminat herbas<br>
 aut aliquam in magno sequitur grege. 'claudite, Nymphae,<br>
 Dictaeae Nymphae, nemorum iam claudite saltus,<br>
 si qua forte ferant oculis sese obvia nostris<br>
 errabunda bovis vestigia; forsitan illum<br>
 aut herba captum viridi aut armenta secutum<br>
 perducant aliquae stabula ad Gortynia vaccae.'<br>
 tum canit Hesperidum miratam mala puellam;<br>
 tum Phaethontiadas musco circumdat amarae<br>
 corticis atque solo proceras erigit alnos.</p>
 <p>Tum canit errantem Permessi ad flumina Gallum<br>
 Aonas in montis ut duxerit una sororum<br>
 utque viro Phoebi chorus adsurrexerit omnis;<br>
 ut Linus haec illi divino carmine pastor<br>
 floribus atque apio crinis ornatus amaro<br>
 dixerit: 'hos tibi dant calamos - en accipe - Musae,<br>
 Ascraeo quos ante seni, quibus ille solebat<br>
 cantando rigidas deducere montibus ornos.<br>
 his tibi Grynei nemoris dicatur origo,<br>
 ne qui sit lucus quo se plus iactet Apollo.'</p>
 <p>Quid loquar aut Scyllam Nisi, quam fama secuta est<br>
 candida succinctam latrantibus inguina monstris<br>
 Dulichias vexasse rates et gurgite in alto,<br>
 a, timidos nautas canibus lacerasse marinis;<br>
 aut ut mutatos Terei narraverit artus,<br>
 quas illi Philomela dapes, quae dona pararit,<br>
 quo cursu deserta petiverit et quibus ante<br>
 infelix sua tecta super volitaverit alis ?</p>
 <p>Omnia quae Phoebo quondam meditante beatus<br>
 audiit Eurotas iussitque ediscere lauros<br>
 ille canit, pulsae referunt ad sidera valles,<br>
 cogere donec ovis stabulis numerumque referre<br>
 iussit et invito processit Vesper Olympo.</p>
 <hr>
 <center>
 <a href="ecll07.htm">Next: Eclogue VII.--Meliboeus</a></center>
 </body>