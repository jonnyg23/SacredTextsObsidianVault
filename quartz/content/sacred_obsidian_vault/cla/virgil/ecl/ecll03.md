<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Virgil</a> 
 <a href="index.htm">Index</a> 
 <a href="ecl03.htm">English</a> 
 <a href="ecll02.htm">Previous</a> 
 <a href="ecll04.htm">Next</a> 
 </center>
 <hr>
 <h1 align="CENTER">III</h1>
 <h3 align="CENTER">Menalcas, Damoetas, Palaemon</h3>
 <p>M. Dic mihi, Damoeta, cuium pecus? An Meliboei?</p>
 <p>D. Non, verum Aegonos; nuper mihi tradidit Aegon.</p>
 <p>M. Infelix o semper, oves, pecus! ipse Neaeram<br>
 dum fovet ac ne me sibi praeferat illa veretur,<br>
 hic alienus ovis custos bis mulget in hora,<br>
 et sucus pecori et lac subducitur agnis.</p>
 <p>D. Parcius ista viris tamen obicienda memento.<br>
 novimus et qui te transversa tuentibus hircis<br>
 et quo -sed faciles Nymphae risere- sacello.</p>
 <p>M. Tum, credo, cum me arbustum videre Miconos<br>
 atque mala vitis incidere falce novellas.</p>
 <p>D. Aut hic ad veteres fagos cum Daphnidos arcum<br>
 fregisti et calamos, quae tu, perverse Menalca,<br>
 et, cum vidisti puero donata, dolebas<br>
 et, si non aliqua nocuisses, mortuus esses.</p>
 <p>M. Quid domini faciant, audent cum talia fures?<br>
 non ego te vidi Damonos, pessime, caprum<br>
 excipere insidiis multum latrante Lycisca?<br>
 et cum clamarem 'quo nunc se proripit ille?<br>
 Tityre, coge pecus', tu post carecta latebas.</p>
 <p>D. An mihi cantando victus non redderet ille,<br>
 quem mea carminibus meruisset fistula caprum?<br>
 si nescis, meus ille caper fuit; et mihi Damon<br>
 ipse fatebatur sed reddere posse negabat.</p>
 <p>M. Cantando tu illum? aut umquam tibi fistula cera<br>
 iuncta fuit? non tu in triviis, indocte, solebas<br>
 stridenti miserum stipula disperdere carmen?</p>
 <p>D. Vis ergo inter nos quid possit uterque vicissim<br>
 experiamur? ego hanc vitulam -ne forte recuses,<br>
 bis venit ad mulctram, binos alit ubere fetus-<br>
 depono; tu dic mecum quo pignore certes.</p>
 <p>M. De grege non ausim quicquam deponere tecum.<br>
 est mihi namque domi pater, est iniusta noverca,<br>
 bisque die numerant ambo pecus, alter et haedos.<br>
 verum, id quod multo tute ipse fatebere maius,<br>
 insanire libet quoniam tibi, pocula ponam<br>
 fagina, caelatum divini opus Alcimedontos,<br>
 lenta quibus torno facili superaddita vitis<br>
 diffusos hedera vestit pallente corymbos.<br>
 in medio duo signa, Conon et -quis fuit alter,<br>
 descripsit radio totum qui gentibus orbem,<br>
 tempora quae messor, quae curvus arator haberet?<br>
 necdum illis labra admovi, sed condita servo.</p>
 <p>D. Et nobis idem Alcimedon duo pocula fecit<br>
 et molli circum est ansas amplexus acantho<br>
 Orpheaque in medio posuit silvasque sequentis;<br>
 necdum illis labra admovi, sed condita servo.<br>
 si ad vitulam spectas, nihil est quod pocula laudes.</p>
 <p>M. Numquam hodie effugies; veniam quocumque vocaris.<br>
 audiat haec tantum vel qui venit, ecce Palaemon.<br>
 efficiam posthac ne quemquam voce lacessas.</p>
 <p>D. Quin age, si quid habes; in me mora non erit ulla<br>
 nec quemquam fugio. tantum, vicine Palaemon,<br>
 sensibus haec imis -res est non parva- reponas.</p>
 <p>P. Dicite, quandoquidem in molli consedimus herba.<br>
 et nunc omnis ager, nunc omnis parturit arbos,<br>
 nunc frondent silvae, nunc formosissimus annus.<br>
 incipe, Damoeta; tu deinde sequere, Menalca.<br>
 alternis dicetis; amant alterna Camenae.</p>
 <p>D. Ab Iove principium Musae, Iovis omnia plena;<br>
 ille colit terras, illi mea carmina curae.</p>
 <p>M. Et me Phoebus amat; Phoebo sua semper apud me<br>
 munera sunt, lauri et suave rubens hyacinthus.</p>
 <p>D. Malo me Galatea petit, lasciva puella,<br>
 et fugit ad salices et se cupit ante videri.</p>
 <p>M. At mihi sese offert ultro meus ignis, Amyntas,<br>
 notior ut iam sit canibus non Delia nostris.</p>
 <p>D. Parta meae Veneri sunt munera; namque notavi<br>
 ipse locum aeriae quo congessere palumbes.</p>
 <p>M. Quod potui, puero silvestri ex arbore lecta<br>
 aurea mala decem misi; cras altera mittam.</p>
 <p>D. O quotiens et quae nobis Galatea locuta est!<br>
 partem aliquam, venti, divom referatis ad auris.</p>
 <p>M. Quid prodest quod me ipse animo non spernis, Amynta,<br>
 si, dum tu sectaris apros, ego retia servo?</p>
 <p>D. Phyllida mitte mihi; meus est natalis, Iolla,<br>
 cum faciam vitula pro frugibus, ipse venito.</p>
 <p>M. Phyllida amo ante alias; nam me discedere flevit<br>
 et longum 'formose, vale, vale,' inquit, Iolla.</p>
 <p>D. Triste lupus stabulis, maturis frugibus imbres,<br>
 arboribus venti, nobis Amaryllidos irae.</p>
 <p>M. Dulce satis umor, depulsis arbutus haedis,<br>
 lenta salix feto pecori, mihi solus Amyntas.</p>
 <p>D. Pollio amat nostram, quamvis est rustica, Musam;<br>
 Pierides, vitulam lectori pascite vestro.</p>
 <p>M. Pollio et ipse facit nova carmina; pascite taurum,<br>
 iam cornu petat et pedibus qui spargat harenam.</p>
 <p>D. Qui te, Pollio, amat veniat quo te quoque gaudet;<br>
 mella fluant illi, ferat et rubus asper amomum.</p>
 <p>M. Qui Bavium non odit, amet tua carmina, Mevi,<br>
 atque idem iungat vulpes et mulgeat hircos.</p>
 <p>D. Qui legitis flores et humi nascentia fraga,<br>
 frigidus -o pueri, fugite hinc- latet anguis in herba.</p>
 <p>M. Parcite, oves, nimium procedere; non bene ripae<br>
 creditur; ipse aries etiam nunc vellera siccat.</p>
 <p>D. Tityre, pascentis a flumine reice capellas;<br>
 ipse, ubi tempus erit, omnis in fonte lavabo.</p>
 <p>M. Cogite oves, pueri; si lac praeceperit aestus,<br>
 ut nuper, frustra pressabimus ubera palmis.</p>
 <p>D. Heu heu, quam pingui macer est mihi taurus in ervo!<br>
 idem amor exitium pecori pecorisque magistro.</p>
 <p>M. His certe -neque amor causa est- vix ossibus haerent;<br>
 nescio quis teneros oculus mihi fascinat agnos.</p>
 <p>D. Dic quibus in terris -et eris mihi magnus Apollo-<br>
 tris pateat caeli spatium non amplius ulnas.</p>
 <p>M. Dic quibus in terris inscripti nomina regum<br>
 nascantur flores, et Phyllida solus habeto.</p>
 <p>P. Non nostrum inter vos tantas componere lites:<br>
 et vitula tu dignus et hic et quisquis amores<br>
 aut metuet dulcis aut experietur amaros.<br>
 claudite iam rivos, pueri; sat prata biberunt.</p>
 <hr>
 <center>
 <a href="ecll04.htm">Next: Eclogue IV.--Pollio</a></center>
 </body>