<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Ovid</a> 
 <a href="index.htm">Index</a> 
 
 <br>
 <a href="meta14.htm">English</a> 
 
 <br>
 <a href="metal13.htm">Previous</a> 
 <a href="metal15.htm">Next</a> 
 <hr><a href="https://www.amazon.com/exec/obidos/ASIN/1853267902/internetsacredte">Buy this Book at Amazon.com</a></center>
 <hr>
 <p align="CENTER"><font size="-1" color="GREEN"><i>Metamorphoses</i>, by Ovid, , tr. John Dryden, et al [1717], at sacred-texts.com</font></p><hr>
 <h1 align="CENTER">P. OVIDI NASONIS METAMORPHOSEN LIBER QVARTVS DECIMVS</h1>
 <p>Iamque Giganteis iniectam faucibus Aetnen<br>
 arvaque Cyclopum, quid rastra, quid usus aratri,<br>
 nescia nec quicquam iunctis debentia bubus<br>
 liquerat Euboicus tumidarum cultor aquarum,<br>
 liquerat et Zanclen adversaque moenia Regi<br>
 navifragumque fretum, gemino quod litore pressum<br>
 Ausoniae Siculaeque tenet confinia terrae.<br>
 inde manu magna Tyrrhena per aequora vectus<br>
 herbiferos adiit colles atque atria Glaucus<br>
 Sole satae Circes, variarum plena ferarum.<br>
 quam simul adspexit, dicta acceptaque salute,<br>
 'diva, dei miserere, precor! nam sola levare<br>
 tu potes hunc,' dixit 'videar modo dignus, amorem.<br>
 quanta sit herbarum, Titani, potentia, nulli<br>
 quam mihi cognitius, qui sum mutatus ab illis.<br>
 neve mei non nota tibi sit causa furoris:<br>
 litore in Italico, Messenia moenia contra,<br>
 Scylla mihi visa est. pudor est promissa precesque<br>
 blanditiasque meas contemptaque verba referre;<br>
 at tu, sive aliquid regni est in carmine, carmen<br>
 ore move sacro, sive expugnacior herba est,<br>
 utere temptatis operosae viribus herbae<br>
 nec medeare mihi sanesque haec vulnera mando, <br>
 fine nihil opus est: partem ferat illa caloris.'<br>
 at Circe (neque enim flammis habet aptius ulla<br>
 talibus ingenium, seu causa est huius in ipsa,<br>
 seu Venus indicio facit hoc offensa paterno,)<br>
 talia verba refert: 'melius sequerere volentem<br>
 optantemque eadem parilique cupidine captam.<br>
 dignus eras ultro (poteras certeque) rogari,<br>
 et, si spem dederis, mihi crede, rogaberis ultro.<br>
 neu dubites absitque tuae fiducia formae,<br>
 en ego, cum dea sim, nitidi cum filia Solis,<br>
 carmine cum tantum, tantum quoque gramine possim,<br>
 ut tua sim, voveo. spernentem sperne, sequenti<br>
 redde vices, unoque duas ulciscere facto.'<br>
 talia temptanti 'prius' inquit 'in aequore frondes'<br>
 Glaucus 'et in summis nascentur montibus algae,<br>
 Sospite quam Scylla nostri mutentur amores.'<br>
 indignata dea est et laedere quatenus ipsum<br>
 non poterat (nec vellet amans), irascitur illi,<br>
 quae sibi praelata est; venerisque offensa repulsa,<br>
 protinus horrendis infamia pabula sucis<br>
 conterit et tritis Hecateia carmina miscet<br>
 caerulaque induitur velamina perque ferarum<br>
 agmen adulantum media procedit ab aula<br>
 oppositumque petens contra Zancleia saxa<br>
 Region ingreditur ferventes aestibus undas,<br>
 in quibus ut solida ponit vestigia terra<br>
 summaque decurrit pedibus super aequora siccis.<br>
 parvus erat gurges, curvos sinuatus in arcus,<br>
 grata quies Scyllae: quo se referebat ab aestu <br>
 et maris et caeli, medio cum plurimus orbe<br>
 sol erat et minimas a vertice fecerat umbras.<br>
 hunc dea praevitiat portentificisque venenis<br>
 inquinat; hic pressos latices radice nocenti<br>
 spargit et obscurum verborum ambage novorum<br>
 ter noviens carmen magico demurmurat ore.<br>
 Scylla venit mediaque tenus descenderat alvo,<br>
 cum sua foedari latrantibus inguina monstris<br>
 adspicit ac primo credens non corporis illas<br>
 esse sui partes, refugitque abigitque timetque<br>
 ora proterva canum, sed quos fugit, attrahit una<br>
 et corpus quaerens femorum crurumque pedumque<br>
 Cerbereos rictus pro partibus invenit illis:<br>
 statque canum rabie subiectaque terga ferarum<br>
 inguinibus truncis uteroque exstante coercet.<br>
     Flevit amans Glaucus nimiumque hostiliter usae<br>
 viribus herbarum fugit conubia Circes;<br>
 Scylla loco mansit cumque est data copia, primum<br>
 in Circes odium sociis spoliavit Ulixem;<br>
 mox eadem Teucras fuerat mersura carinas,<br>
 ni prius in scopulum, qui nunc quoque saxeus exstat,<br>
 transformata foret: scopulum quoque navita vitat.<br>
     Hunc ubi Troianae remis avidamque Charybdin<br>
 evicere rates, cum iam prope litus adessent<br>
 Ausonium, Libycas vento referuntur ad oras.<br>
 excipit Aenean illic animoque domoque<br>
 non bene discidium Phrygii latura mariti <br>
 Sidonis; inque pyra sacri sub imagine facta<br>
 incubuit ferro deceptaque decipit omnes.<br>
 rursus harenosae fugiens nova moenia terrae<br>
 ad sedemque Erycis fidumque relatus Acesten<br>
 sacrificat tumulumque sui genitoris honorat.<br>
 quasque rates Iris Iunonia paene cremarat,<br>
 solvit et Hippotadae regnum terrasque calenti<br>
 sulphure fumantis Acheloiadumque relinquit<br>
 Sirenum scopulos, orbataque praeside pinus<br>
 Inarimen Prochytenque legit sterilique locatas<br>
 colle Pithecusas, habitantum nomine dictas.<br>
 quippe deum genitor, fraudem et periuria quondam<br>
 Cercopum exosus gentisque admissa dolosae,<br>
 in deforme viros animal mutavit, ut idem<br>
 dissimiles homini possent similesque videri,<br>
 membraque contraxit naresque a fronte resimas<br>
 contudit et rugis peraravit anilibus ora<br>
 totaque velatos flaventi corpora villo<br>
 misit in has sedes nec non prius abstulit usum<br>
 verborum et natae dira in periuria linguae;<br>
 posse queri tantum rauco stridore reliquit.<br>
     Has ubi praeteriit et Parthenopeia dextra<br>
 moenia deseruit, laeva de parte canori<br>
 Aeolidae tumulum et, loca feta palustribus ulvis,<br>
 litora Cumarum vivacisque antra Sibyllae<br>
 intrat et, ut manes adeat per Averna paternos,<br>
 orat. at illa diu vultum tellure moratum <br>
 erexit tandemque deo furibunda recepto<br>
 'magna petis,' dixit, 'vir factis maxime, cuius<br>
 dextera per ferrum, pietas spectata per ignes.<br>
 pone tamen, Troiane, metum: potiere petitis<br>
 Elysiasque domos et regna novissima mundi<br>
 me duce cognosces simulacraque cara parentis.<br>
 invia virtuti nulla est via.' dixit et auro<br>
 fulgentem ramum silva Iunonis Avernae<br>
 monstravit iussitque suo divellere trunco.<br>
 paruit Aeneas et formidabilis Orci<br>
 vidit opes atavosque suos umbramque senilem<br>
 magnanimi Anchisae; didicit quoque iura locorum,<br>
 quaeque novis essent adeunda pericula bellis.<br>
 inde ferens lassos averso tramite passus<br>
 cum duce Cumaea mollit sermone laborem.<br>
 dumque iter horrendum per opaca crepuscula carpit,<br>
 'seu dea tu praesens, seu dis gratissima,' dixit,<br>
 'numinis instar eris semper mihi, meque fatebor<br>
 muneris esse tui, quae me loca mortis adire,<br>
 quae loca me visae voluisti evadere mortis.<br>
 pro quibus aerias meritis evectus ad auras<br>
 templa tibi statuam, tribuam tibi turis honores.'<br>
 respicit hunc vates et suspiratibus haustis<br>
 'nec dea sum,' dixit 'nec sacri turis honore<br>
 humanum dignare caput, neu nescius erres,<br>
 lux aeterna mihi carituraque fine dabatur,<br>
 si mea virginitas Phoebo patuisset amanti.<br>
 dum tamen hanc sperat, dum praecorrumpere donis<br>
 me cupit, "elige," ait "virgo Cumaea, quid optes: <br>
 optatis potiere tuis." ego pulveris hausti<br>
 ostendens cumulum, quot haberet corpora pulvis,<br>
 tot mihi natales contingere vana rogavi;<br>
 excidit, ut peterem iuvenes quoque protinus annos.<br>
 hos tamen ille mihi dabat aeternamque iuventam,<br>
 si Venerem paterer: contempto munere Phoebi<br>
 innuba permaneo; sed iam felicior aetas<br>
 terga dedit, tremuloque gradu venit aegra senectus,<br>
 quae patienda diu est. nam iam mihi saecula septem<br>
 acta, tamen superest, numeros ut pulveris aequem,<br>
 ter centum messes, ter centum musta videre.<br>
 tempus erit, cum de tanto me corpore parvam<br>
 longa dies faciet, consumptaque membra senecta<br>
 ad minimum redigentur onus: nec amata videbor<br>
 nec placuisse deo, Phoebus quoque forsitan ipse<br>
 vel non cognoscet, vel dilexisse negabit:<br>
 usque adeo mutata ferar nullique videnda,<br>
 voce tamen noscar; vocem mihi fata relinquent.'<br>
     Talia convexum per iter memorante Sibylla<br>
 sedibus Euboicam Stygiis emergit in urbem<br>
 Troius Aeneas sacrisque ex more litatis<br>
 litora adit nondum nutricis habentia nomen.<br>
 hic quoque substiterat post taedia longa laborum<br>
 Neritius Macareus, comes experientis Ulixis.<br>
 desertum quondam mediis qui rupibus Aetnae<br>
 noscit Achaemeniden inprovisoque repertum <br>
 vivere miratus, 'qui te casusve deusve<br>
 servat, Achaemenide? cur' inquit 'barbara Graium<br>
 prora vehit? petitur vestra quae terra carina?'<br>
 talia quaerenti, iam non hirsutus amictu,<br>
 iam suus et spinis conserto tegmine nullis,<br>
 fatur Achaemenides: 'iterum Polyphemon et illos<br>
 adspiciam fluidos humano sanguine rictus,<br>
 hac mihi si potior domus est Ithaceque carina,<br>
 si minus Aenean veneror genitore, nec umquam<br>
 esse satis potero, praestem licet omnia, gratus.<br>
 quod loquor et spiro caelumque et sidera solis<br>
 respicio, possimne ingratus et inmemor esse?<br>
 ille dedit, quod non anima haec Cyclopis in ora<br>
 venit, et ut iam nunc lumen vitale relinquam,<br>
 aut tumulo aut certe non illa condar in alvo.<br>
 quid mihi tunc animi (nisi si timor abstulit omnem<br>
 sensum animumque) fuit, cum vos petere alta relictus<br>
 aequora conspexi? volui inclamare, sed hosti<br>
 prodere me timui: vestrae quoque clamor Ulixis<br>
 paene rati nocuit. vidi, cum monte revulsum<br>
 inmanem scopulum medias permisit in undas;<br>
 vidi iterum veluti tormenti viribus acta<br>
 vasta Giganteo iaculantem saxa lacerto<br>
 et, ne deprimeret fluctus ventusve carinam,<br>
 pertimui, iam me non esse oblitus in illa.<br>
 ut vero fuga vos a certa morte reduxit,<br>
 ille quidem totam gemebundus obambulat Aetnam<br>
 praetemptatque manu silvas et luminis orbus<br>
 rupibus incursat foedataque bracchia tabo<br>
 in mare protendens gentem exsecratur Achivam<br>
 atque ait: "o si quis referat mihi casus Ulixem, <br>
 aut aliquem e sociis, in quem mea saeviat ira,<br>
 viscera cuius edam, cuius viventia dextra<br>
 membra mea laniem, cuius mihi sanguis inundet<br>
 guttur, et elisi trepident sub dentibus artus:<br>
 quam nullum aut leve sit damnum mihi lucis ademptae!"<br>
 haec et plura ferox, me luridus occupat horror<br>
 spectantem vultus etiamnum caede madentes<br>
 crudelesque manus et inanem luminis orbem<br>
 membraque et humano concretam sanguine barbam.<br>
 mors erat ante oculos, minimum tamen illa malorum,<br>
 et iam prensurum, iam nunc mea viscera rebar<br>
 in sua mersurum, mentique haerebat imago<br>
 temporis illius, quo vidi bina meorum<br>
 ter quater adfligi sociorum corpora terrae,<br>
 cum super ipse iacens hirsuti more leonis<br>
 visceraque et carnes cumque albis ossa medullis<br>
 semianimesque artus avidam condebat in alvum;<br>
 me tremor invasit: stabam sine sanguine maestus,<br>
 mandentemque videns eiectantemque cruentas<br>
 ore dapes et frusta mero glomerata vomentem:<br>
 talia fingebam misero mihi fata parari<br>
 perque dies multos latitans omnemque tremiscens<br>
 ad strepitum mortemque timens cupidusque moriri<br>
 glande famem pellens et mixta frondibus herba<br>
 solus inops exspes leto poenaeque relictus<br>
 hanc procul adspexi longo post tempore navem<br>
 oravique fugam gestu ad litusque cucurri,<br>
 et movi: Graiumque ratis Troiana recepit! <br>
 tu quoque pande tuos, comitum gratissime, casus<br>
 et ducis et turbae, quae tecum est credita ponto.'<br>
     Aeolon ille refert Tusco regnare profundo,<br>
 Aeolon Hippotaden, cohibentem carcere ventos;<br>
 quos bovis inclusos tergo, memorabile munus,<br>
 Dulichium sumpsisse ducem flatuque secundo<br>
 lucibus isse novem et terram aspexisse petitam;<br>
 proxima post nonam cum sese aurora moveret,<br>
 invidia socios praedaeque cupidine victos<br>
 esse; ratos aurum, dempsisse ligamina ventis;<br>
 cum quibus isse retro, per quas modo venerat undas,<br>
 Aeoliique ratem portus repetisse tyranni.<br>
 'inde Lami veterem Laestrygonis' inquit 'in urbem<br>
 venimus: Antiphates terra regnabat in illa.<br>
 missus ad hunc ego sum, numero comitante duorum,<br>
 vixque fuga quaesita salus comitique mihique,<br>
 tertius e nobis Laestrygonis inpia tinxit<br>
 ora cruore suo. fugientibus instat et agmen<br>
 concitat Antiphates; coeunt et saxa trabesque<br>
 coniciunt merguntque viros merguntque carinas.<br>
 una tamen, quae nos ipsumque vehebat Ulixem,<br>
 effugit. amissa sociorum parte dolentes<br>
 multaque conquesti terris adlabimur illis,<br>
 quas procul hinc cernis (procul est, mihi crede, videnda<br>
 insula visa mihi!) tuque o iustissime Troum,<br>
 nate dea, (neque enim finito Marte vocandus<br>
 hostis es, Aenea) moneo, fuge litora Circes!<br>
 nos quoque Circaeo religata in litore pinu,<br>
 Antiphatae memores inmansuetique Cyclopis, <br>
 ire negabamus; sed tecta ignota subire<br>
 sorte sumus lecti: sors me fidumque Politen<br>
 Eurylochumque simul nimiique Elpenora vini<br>
 bisque novem socios Circaea ad moenia misit.<br>
 quae simul attigimus stetimusque in limine tecti,<br>
 mille lupi mixtaeque lupis ursaeque leaeque<br>
 occursu fecere metum, sed nulla timenda<br>
 nullaque erat nostro factura in corpore vulnus;<br>
 quin etiam blandas movere per aera caudas<br>
 nostraque adulantes comitant vestigia, donec<br>
 excipiunt famulae perque atria marmore tecta<br>
 ad dominam ducunt: pulchro sedet illa recessu<br>
 sollemni solio pallamque induta nitentem<br>
 insuper aurato circumvelatur amictu.<br>
 Nereides nymphaeque simul, quae vellera motis<br>
 nulla trahunt digitis nec fila sequentia ducunt:<br>
 gramina disponunt sparsosque sine ordine flores<br>
 secernunt calathis variasque coloribus herbas;<br>
 ipsa, quod hae faciunt, opus exigit, ipsa, quis usus<br>
 quove sit in folio, quae sit concordia mixtis,<br>
 novit et advertens pensas examinat herbas.<br>
 haec ubi nos vidit, dicta acceptaque salute<br>
 diffudit vultus et reddidit omina votis.<br>
 nec mora, misceri tosti iubet hordea grani<br>
 mellaque vimque meri cum lacte coagula passo,<br>
 quique sub hac lateant furtim dulcedine, sucos<br>
 adicit. accipimus sacra data pocula dextra.<br>
 quae simul arenti sitientes hausimus ore,<br>
 et tetigit summos virga dea dira capillos,<br>
 (et pudet et referam) saetis horrescere coepi,<br>
 nec iam posse loqui, pro verbis edere raucum <br>
 murmur et in terram toto procumbere vultu,<br>
 osque meum sensi pando occallescere rostro,<br>
 colla tumere toris, et qua modo pocula parte<br>
 sumpta mihi fuerant, illa vestigia feci<br>
 cumque eadem passis (tantum medicamina possunt!)<br>
 claudor hara, solumque suis caruisse figura<br>
 vidimus Eurylochum: solus data pocula fugit;<br>
 quae nisi vitasset, pecoris pars una manerem<br>
 nunc quoque saetigeri, nec tantae cladis ab illo<br>
 certior ad Circen ultor venisset Ulixes.<br>
 pacifer huic dederat florem Cyllenius album:<br>
 moly vocant superi, nigra radice tenetur;<br>
 tutus eo monitisque simul caelestibus intrat<br>
 ille domum Circes et ad insidiosa vocatus<br>
 pocula conantem virga mulcere capillos<br>
 reppulit et stricto pavidam deterruit ense.<br>
 inde fides dextraeque datae thalamoque receptus<br>
 coniugii dotem sociorum corpora poscit.<br>
 spargimur ignotae sucis melioribus herbae<br>
 percutimurque caput conversae verbere virgae,<br>
 verbaque dicuntur dictis contraria verbis.<br>
 quo magis illa canit, magis hoc tellure levati<br>
 erigimur, saetaeque cadunt, bifidosque relinquit<br>
 rima pedes, redeunt umeri et subiecta lacertis<br>
 bracchia sunt: flentem flentes amplectimur ipsi<br>
 haeremusque ducis collo nec verba locuti<br>
 ulla priora sumus quam nos testantia gratos.<br>
 annua nos illic tenuit mora, multaque praesens <br>
 tempore tam longo vidi, multa auribus hausi,<br>
 hoc quoque cum multis, quod clam mihi rettulit una<br>
 quattuor e famulis ad talia sacra paratis.<br>
 cum duce namque meo Circe dum sola moratur,<br>
 illa mihi niveo factum de marmore signum<br>
 ostendit iuvenale gerens in vertice picum,<br>
 aede sacra positum multisque insigne coronis.<br>
 quis foret et quare sacra coleretur in aede,<br>
 cur hanc ferret avem, quaerenti et scire volenti<br>
 "accipe" ait, "Macareu, dominaeque potentia quae sit<br>
 hinc quoque disce meae; tu dictis adice mentem!<br>
     '"Picus in Ausoniis, proles Saturnia, terris<br>
 rex fuit, utilium bello studiosus equorum;<br>
 forma viro, quam cernis, erat: licet ipse decorem<br>
 adspicias fictaque probes ab imagine verum;<br>
 par animus formae; nec adhuc spectasse per annos<br>
 quinquennem poterat Graia quater Elide pugnam.<br>
 ille suos dryadas Latiis in montibus ortas<br>
 verterat in vultus, illum fontana petebant<br>
 numina, naiades, quas Albula, quasque Numici,<br>
 quas Anienis aquae cursuque brevissimus Almo<br>
 Narve tulit praeceps et opacae Farfarus umbrae,<br>
 quaeque colunt Scythicae stagnum nemorale Dianae<br>
 finitimosque lacus; spretis tamen omnibus unam<br>
 ille colit nymphen, quam quondam in colle Palati<br>
 dicitur ancipiti peperisse Venilia Iano.<br>
 haec ubi nubilibus primum maturuit annis,<br>
 praeposito cunctis Laurenti tradita Pico est, <br>
 rara quidem facie, sed rarior arte canendi,<br>
 unde Canens dicta est: silvas et saxa movere<br>
 et mulcere feras et flumina longa morari<br>
 ore suo volucresque vagas retinere solebat.<br>
 quae dum feminea modulatur carmina voce,<br>
 exierat tecto Laurentes Picus in agros<br>
 indigenas fixurus apros tergumque premebat<br>
 acris equi laevaque hastilia bina ferebat<br>
 poeniceam fulvo chlamydem contractus ab auro.<br>
 venerat in silvas et filia Solis easdem,<br>
 utque novas legeret fecundis collibus herbas,<br>
 nomine dicta suo Circaea reliquerat arva.<br>
 quae simul ac iuvenem virgultis abdita vidit,<br>
 obstipuit: cecidere manu, quas legerat, herbae,<br>
 flammaque per totas visa est errare medullas.<br>
 ut primum valido mentem conlegit ab aestu,<br>
 quid cuperet, fassura fuit: ne posset adire,<br>
 cursus equi fecit circumfususque satelles.<br>
 'non' ait 'effugies, vento rapiare licebit,<br>
 si modo me novi, si non evanuit omnis<br>
 herbarum virtus, nec me mea carmina fallunt.'<br>
 dixit et effigiem nullo cum corpore falsi<br>
 fingit apri praeterque oculos transcurrere regis<br>
 iussit et in densum trabibus nemus ire videri,<br>
 plurima qua silva est et equo loca pervia non sunt.<br>
 haut mora, continuo praedae petit inscius umbram<br>
 Picus equique celer spumantia terga relinquit<br>
 spemque sequens vanam silva pedes errat in alta. <br>
 concipit illa preces et verba venefica dicit<br>
 ignotosque deos ignoto carmine adorat,<br>
 quo solet et niveae vultum confundere Lunae<br>
 et patrio capiti bibulas subtexere nubes.<br>
 tum quoque cantato densetur carmine caelum<br>
 et nebulas exhalat humus, caecisque vagantur<br>
 limitibus comites, et abest custodia regis.<br>
 nacta locum tempusque 'per o, tua lumina,' dixit<br>
 'quae mea ceperunt, perque hanc, pulcherrime, formam,<br>
 quae facit, ut supplex tibi sim dea, consule nostris<br>
 ignibus et socerum, qui pervidet omnia, Solem<br>
 accipe nec durus Titanida despice Circen.'<br>
 dixerat; ille ferox ipsamque precesque repellit<br>
 et 'quaecumque es,' ait 'non sum tuus; altera captum<br>
 me tenet et teneat per longum, conprecor, aevum,<br>
 nec Venere externa socialia foedera laedam,<br>
 dum mihi Ianigenam servabunt fata Canentem.'<br>
 saepe retemptatis precibus Titania frustra<br>
 'non inpune feres, neque' ait 'reddere Canenti,<br>
 laesaque quid faciat, quid amans, quid femina, disces<br>
 rebus; at est et amans et laesa et femina Circe!'<br>
 tum bis ad occasus, bis se convertit ad ortus,<br>
 ter iuvenem baculo tetigit, tria carmina dixit.<br>
 ille fugit, sed se solito velocius ipse<br>
 currere miratur: pennas in corpore vidit,<br>
 seque novam subito Latiis accedere silvis <br>
 indignatus avem duro fera robora rostro<br>
 figit et iratus longis dat vulnera ramis;<br>
 purpureum chlamydis pennae traxere colorem;<br>
 fibula quod fuerat vestemque momorderat aurum,<br>
 pluma fit, et fulvo cervix praecingitur auro,<br>
 nec quicquam antiquum Pico nisi nomina restat.<br>
     '"Interea comites, clamato saepe per agros<br>
 nequiquam Pico nullaque in parte reperto,<br>
 inveniunt Circen (nam iam tenuaverat auras<br>
 passaque erat nebulas ventis ac sole recludi)<br>
 criminibusque premunt veris regemque reposcunt<br>
 vimque ferunt saevisque parant incessere telis:<br>
 illa nocens spargit virus sucosque veneni<br>
 et Noctem Noctisque deos Ereboque Chaoque<br>
 convocat et longis Hecaten ululatibus orat.<br>
 exsiluere loco (dictu mirabile) silvae,<br>
 ingemuitque solum, vincinaque palluit arbor,<br>
 sparsaque sanguineis maduerunt pabula guttis,<br>
 et lapides visi mugitus edere raucos<br>
 et latrare canes et humus serpentibus atris<br>
 squalere et tenues animae volitare silentum:<br>
 attonitum monstris vulgus pavet; illa paventis<br>
 ora venenata tetigit mirantia virga,<br>
 cuius ab attactu variarum monstra ferarum<br>
 in iuvenes veniunt: nulli sua mansit imago.<br>
     '"Sparserat occiduus Tartessia litora Phoebus,<br>
 et frustra coniunx oculis animoque Canentis<br>
 exspectatus erat: famuli populusque per omnes <br>
 discurrunt silvas atque obvia lumina portant;<br>
 nec satis est nymphae flere et lacerare capillos<br>
 et dare plangorem (facit haec tamen omnia) seque<br>
 proripit ac Latios errat vesana per agros.<br>
 sex illam noctes, totidem redeuntia solis<br>
 lumina viderunt inopem somnique cibique<br>
 per iuga, per valles, qua fors ducebat, euntem;<br>
 ultimus adspexit Thybris luctuque viaque<br>
 fessam et iam longa ponentem corpora ripa.<br>
 illic cum lacrimis ipso modulata dolore<br>
 verba sono tenui maerens fundebat, ut olim<br>
 carmina iam moriens canit exequialia cycnus;<br>
 luctibus extremum tenues liquefacta medullas<br>
 tabuit inque leves paulatim evanuit auras,<br>
 fama tamen signata loco est, quem rite Canentem<br>
 nomine de nymphae veteres dixere Camenae."<br>
     'Talia multa mihi longum narrata per annum<br>
 visaque sunt. resides et desuetudine tardi<br>
 rursus inire fretum, rursus dare vela iubemur,<br>
 ancipitesque vias et iter Titania vastum<br>
 dixerat et saevi restare pericula ponti:<br>
 pertimui, fateor, nactusque hoc litus adhaesi.'<br>
     Finierat Macareus, urnaque Aeneia nutrix<br>
 condita marmorea tumulo breve carmen habebat</p><p>
 
 </p><h3 align="CENTER">HIC ME CAIETAM NOTAE PIETATIS ALUMNUS<br>
 EREPTAM ARGOLICO QUO DEBUIT IGNE CREMAVIT</h3>
 solvitur herboso religatus ab aggere funis,<br>
 et procul insidias infamataeque relinquunt <br>
 tecta deae lucosque petunt, ubi nubilus umbra<br>
 in mare cum flava prorumpit Thybris harena;<br>
 Faunigenaeque domo potitur nataque Latini,<br>
 non sine Marte tamen. bellum cum gente feroci<br>
 suscipitur, pactaque furit pro coniuge Turnus.<br>
 concurrit Latio Tyrrhenia tota, diuque<br>
 ardua sollicitis victoria quaeritur armis.<br>
 auget uterque suas externo robore vires,<br>
 et multi Rutulos, multi Troiana tuentur<br>
 castra, neque Aeneas Euandri ad moenia frustra,<br>
 at Venulus frustra profugi Diomedis ad urbem<br>
 venerat: ille quidem sub Iapyge maxima Dauno<br>
 moenia condiderat dotaliaque arva tenebat;<br>
 sed Venulus Turni postquam mandata peregit<br>
 auxiliumque petit, vires Aetolius heros<br>
 excusat: nec se aut soceri committere pugnae<br>
 velle sui populos, aut quos e gente suorum<br>
 armet habere ullos, 'neve haec commenta putetis,<br>
 admonitu quamquam luctus renoventur amari,<br>
 perpetiar memorare tamen. postquam alta cremata est<br>
 Ilios, et Danaas paverunt Pergama flammas,<br>
 Naryciusque heros, a virgine virgine rapta,<br>
 quam meruit poenam solus, digessit in omnes,<br>
 spargimur et ventis inimica per aequora rapti<br>
 fulmina, noctem, imbres, iram caelique marisque<br>
 perpetimur Danai cumulumque Capherea cladis, <br>
 neve morer referens tristes ex ordine casus,<br>
 Graecia tum potuit Priamo quoque flenda videri.<br>
 me tamen armiferae servatum cura Minervae<br>
 fluctibus eripuit, patriis sed rursus ab agris<br>
 pellor, et antiquo memores de vulnere poenas<br>
 exigit alma Venus, tantosque per alta labores<br>
 aequora sustinui, tantos terrestribus armis,<br>
 ut mihi felices sint illi saepe vocati,<br>
 quos communis hiems inportunusque Caphereus<br>
 mersit aquis, vellemque horum pars una fuissem.<br>
     'Ultima iam passi comites belloque fretoque<br>
 deficiunt finemque rogant erroris, at Acmon<br>
 fervidus ingenio, tum vero et cladibus asper,<br>
 "quid superest, quod iam patientia vestra recuset<br>
 ferre, viri?" dixit "quid habet Cytherea, quod ultra,<br>
 velle puta, faciat? nam dum peiora timentur,<br>
 est in vota locus: sors autem ubi pessima rerum,<br>
 sub pedibus timor est securaque summa malorum.<br>
 audiat ipsa licet, licet, ut facit, oderit omnes<br>
 sub Diomede viros, odium tamen illius omnes<br>
 spernimus: haud magno stat magna potentia nobis."<br>
 talibus inritans Venerem Pleuronius Acmon<br>
 instimulat verbis veteremque resuscitat iram.<br>
 dicta placent paucis, numeri maioris amici<br>
 Acmona conripimus; cui respondere volenti<br>
 vox pariter vocisque via est tenuata, comaeque<br>
 in plumas abeunt, plumis nova colla teguntur<br>
 pectoraque et tergum, maiores bracchia pennas <br>
 accipiunt, cubitique leves sinuantur in alas;<br>
 magna pedis digitos pars occupat, oraque cornu<br>
 indurata rigent finemque in acumine ponunt.<br>
 hunc Lycus, hunc Idas et cum Rhexenore Nycteus,<br>
 hunc miratur Abas, et dum mirantur, eandem<br>
 accipiunt faciem, numerusque ex agmine maior<br>
 subvolat et remos plausis circumvolat alis:<br>
 si volucrum quae sit subitarum forma requiris,<br>
 ut non cycnorum, sic albis proxima cygnis.<br>
 vix equidem has sedes et Iapygis arida Dauni<br>
 arva gener teneo minima cum parte meorum.'<br>
     Hactenus Oenides, Venulus Calydonia regna<br>
 Peucetiosque sinus Messapiaque arva relinquit.<br>
 in quibus antra videt, quae, multa nubila silva<br>
 et levibus cannis latitantia semicaper Pan<br>
 nunc tenet, at quodam tenuerunt tempore nymphae.<br>
 Apulus has illa pastor regione fugatas<br>
 terruit et primo subita formidine movit,<br>
 mox, ubi mens rediit et contempsere sequentem,<br>
 ad numerum motis pedibus duxere choreas;<br>
 inprobat has pastor saltuque imitatus agresti<br>
 addidit obscenis convicia rustica dictis,<br>
 nec prius os tacuit, quam guttura condidit arbor:<br>
 arbor enim est, sucoque licet cognoscere mores.<br>
 quippe notam linguae bacis oleaster amaris<br>
 exhibet: asperitas verborum cessit in illa.<br>
     Hinc ubi legati rediere, negata ferentes<br>
 arma Aetola sibi, Rutuli sine viribus illis <br>
 bella instructa gerunt, multumque ab utraque cruoris<br>
 parte datur; fert ecce avidas in pinea Turnus<br>
 texta faces, ignesque timent, quibus unda pepercit.<br>
 iamque picem et ceras alimentaque cetera flammae<br>
 Mulciber urebat perque altum ad carbasa malum<br>
 ibat, et incurvae fumabant transtra carinae,<br>
 cum memor has pinus Idaeo vertice caesas<br>
 sancta deum genetrix tinnitibus aera pulsi<br>
 aeris et inflati conplevit murmure buxi<br>
 perque leves domitis invecta leonibus auras<br>
 'inrita sacrilega iactas incendia dextra,<br>
 Turne!' ait. 'eripiam: nec me patiente cremabit<br>
 ignis edax nemorum partes et membra meorum.'<br>
 intonuit dicente dea, tonitrumque secuti<br>
 cum saliente graves ceciderunt grandine nimbi,<br>
 aeraque et tumidum subitis concursibus aequor<br>
 Astraei turbant et eunt in proelia fratres.<br>
 e quibus alma parens unius viribus usa<br>
 stuppea praerupit Phrygiae retinacula classis,<br>
 fertque rates pronas medioque sub aequore mergit;<br>
 robore mollito lignoque in corpora verso<br>
 in capitum faciem puppes mutantur aduncae,<br>
 in digitos abeunt et crura natantia remi,<br>
 quodque prius fuerat, latus est, mediisque carina<br>
 subdita navigiis spinae mutatur in usum,<br>
 lina comae molles, antemnae bracchia fiunt,<br>
 caerulus, ut fuerat, color est; quasque ante timebant,<br>
 illas virgineis exercent lusibus undas <br>
 Naides aequoreae durisque in montibus ortae<br>
 molle fretum celebrant nec eas sua tangit origo;<br>
 non tamen oblitae, quam multa pericula saepe<br>
 pertulerint pelago, iactatis saepe carinis<br>
 subposuere manus, nisi siqua vehebat Achivos:<br>
 cladis adhuc Phrygiae memores odere Pelasgos<br>
 Neritiaeque ratis viderunt fragmina laetis<br>
 vultibus et laetis videre rigescere puppim<br>
 vultibus Alcinoi saxumque increscere ligno.<br>
     Spes erat, in nymphas animata classe marinas<br>
 posse metu monstri Rutulum desistere bello:<br>
 perstat, habetque deos pars utraque, quodque deorum est<br>
 instar, habent animos; nec iam dotalia regna,<br>
 nec sceptrum soceri, nec te, Lavinia virgo,<br>
 sed vicisse petunt deponendique pudore<br>
 bella gerunt, tandemque Venus victricia nati<br>
 arma videt, Turnusque cadit: cadit Ardea, Turno<br>
 sospite dicta potens; quam postquam barbarus ignis<br>
 abstulit et tepida latuerunt tecta favilla,<br>
 congerie e media tum primum cognita praepes<br>
 subvolat et cineres plausis everberat alis.<br>
 et sonus et macies et pallor et omnia, captam<br>
 quae deceant urbem, nomen quoque mansit in illa<br>
 urbis, et ipsa suis deplangitur Ardea pennis.<br>
     Iamque deos omnes ipsamque Aeneia virtus<br>
 Iunonem veteres finire coegerat iras,<br>
 cum, bene fundatis opibus crescentis Iuli,<br>
 tempestivus erat caelo Cythereius heros.<br>
 ambieratque Venus superos colloque parentis <br>
 circumfusa sui 'numquam mihi' dixerat 'ullo<br>
 tempore dure pater, nunc sis mitissimus, opto,<br>
 Aeneaeque meo, qui te de sanguine nostro<br>
 fecit avum, quamvis parvum des, optime, numen,<br>
 dummodo des aliquod! satis est inamabile regnum<br>
 adspexisse semel, Stygios semel isse per amnes.'<br>
 adsensere dei, nec coniunx regia vultus<br>
 inmotos tenuit placatoque adnuit ore;<br>
 tum pater 'estis' ait 'caelesti munere digni,<br>
 quaeque petis pro quoque petis: cape, nata, quod optas!'<br>
 fatus erat: gaudet gratesque agit illa parenti<br>
 perque leves auras iunctis invecta columbis<br>
 litus adit Laurens, ubi tectus harundine serpit<br>
 in freta flumineis vicina Numicius undis.<br>
 hunc iubet Aeneae, quaecumque obnoxia morti,<br>
 abluere et tacito deferre sub aequora cursu;<br>
 corniger exsequitur Veneris mandata suisque,<br>
 quicquid in Aenea fuerat mortale, repurgat<br>
 et respersit aquis; pars optima restitit illi.<br>
 lustratum genetrix divino corpus odore<br>
 unxit et ambrosia cum dulci nectare mixta<br>
 contigit os fecitque deum, quem turba Quirini<br>
 nuncupat Indigetem temploque arisque recepit.<br>
     Inde sub Ascanii dicione binominis Alba<br>
 resque Latina fuit. succedit Silvius illi.<br>
 quo satus antiquo tenuit repetita Latinus<br>
 nomina cum sceptro, clarus subit Alba Latinum.<br>
 Epytus ex illo est; post hunc Capetusque Capysque,<br>
 sed Capys ante fuit; regnum Tiberinus ab illis <br>
 cepit et in Tusci demersus fluminis undis<br>
 nomina fecit aquae; de quo Remulusque feroxque<br>
 Acrota sunt geniti. Remulus maturior annis<br>
 fulmineo periit, imitator fulminis, ictu.<br>
 fratre suo sceptrum moderatior Acrota forti<br>
 tradit Aventino, qui, quo regnarat, eodem<br>
 monte iacet positus tribuitque vocabula monti;<br>
 iamque Palatinae summam Proca gentis habebat.<br>
     Rege sub hoc Pomona fuit, qua nulla Latinas<br>
 inter hamadryadas coluit sollertius hortos<br>
 nec fuit arborei studiosior altera fetus;<br>
 unde tenet nomen: non silvas illa nec amnes,<br>
 rus amat et ramos felicia poma ferentes;<br>
 nec iaculo gravis est, sed adunca dextera falce,<br>
 qua modo luxuriem premit et spatiantia passim<br>
 bracchia conpescit, fisso modo cortice virgam<br>
 inserit et sucos alieno praestat alumno;<br>
 nec sentire sitim patitur bibulaeque recurvas<br>
 radicis fibras labentibus inrigat undis.<br>
 hic amor, hoc studium, Veneris quoque nulla cupido est;<br>
 vim tamen agrestum metuens pomaria claudit<br>
 intus et accessus prohibet refugitque viriles.<br>
 quid non et Satyri, saltatibus apta iuventus,<br>
 fecere et pinu praecincti cornua Panes<br>
 Silvanusque, suis semper iuvenilior annis,<br>
 quique deus fures vel falce vel inguine terret,<br>
 ut poterentur ea? sed enim superabat amando<br>
 hos quoque Vertumnus neque erat felicior illis.<br>
 o quotiens habitu duri messoris aristas <br>
 corbe tulit verique fuit messoris imago!<br>
 tempora saepe gerens faeno religata recenti<br>
 desectum poterat gramen versasse videri;<br>
 saepe manu stimulos rigida portabat, ut illum<br>
 iurares fessos modo disiunxisse iuvencos.<br>
 falce data frondator erat vitisque putator;<br>
 induerat scalas: lecturum poma putares;<br>
 miles erat gladio, piscator harundine sumpta;<br>
 denique per multas aditum sibi saepe figuras<br>
 repperit, ut caperet spectatae gaudia formae.<br>
 ille etiam picta redimitus tempora mitra,<br>
 innitens baculo, positis per tempora canis,<br>
 adsimulavit anum: cultosque intravit in hortos<br>
 pomaque mirata est 'tanto' que 'potentior!' inquit<br>
 paucaque laudatae dedit oscula, qualia numquam<br>
 vera dedisset anus, glaebaque incurva resedit<br>
 suspiciens pandos autumni pondere ramos.<br>
 ulmus erat contra speciosa nitentibus uvis:<br>
 quam socia postquam pariter cum vite probavit,<br>
 'at si staret' ait 'caelebs sine palmite truncus,<br>
 nil praeter frondes, quare peteretur, haberet;<br>
 haec quoque, quae iuncta est, vitis requiescit in ulmo:<br>
 si non nupta foret, terrae acclinata iaceret;<br>
 tu tamen exemplo non tangeris arboris huius<br>
 concubitusque fugis nec te coniungere curas.<br>
 atque utinam velles! Helene non pluribus esset <br>
 sollicitata procis nec quae Lapitheia movit<br>
 proelia nec coniunx nimium tardantis Ulixis.<br>
 nunc quoque, cum fugias averserisque petentes,<br>
 mille viri cupiunt et semideique deique<br>
 et quaecumque tenent Albanos numina montes.<br>
 sed tu si sapies, si te bene iungere anumque<br>
 hanc audire voles, quae te plus omnibus illis,<br>
 plus, quam credis, amo: vulgares reice taedas<br>
 Vertumnumque tori socium tibi selige! pro quo<br>
 me quoque pignus habe: neque enim sibi notior ille est,<br>
 quam mihi; nec passim toto vagus errat in orbe,<br>
 haec loca sola colit; nec, uti pars magna procorum,<br>
 quam modo vidit, amat: tu primus et ultimus illi<br>
 ardor eris, solique suos tibi devovet annos.<br>
 adde, quod est iuvenis, quod naturale decoris<br>
 munus habet formasque apte fingetur in omnes,<br>
 et quod erit iussus, iubeas licet omnia, fiet.<br>
 quid, quod amatis idem, quod, quae tibi poma coluntur,<br>
 primus habet laetaque tenet tua munera dextra!<br>
 sed neque iam fetus desiderat arbore demptos<br>
 nec, quas hortus alit, cum sucis mitibus herbas<br>
 nec quicquam nisi te: miserere ardentis et ipsum,<br>
 qui petit, ore meo praesentem crede precari.<br>
 ultoresque deos et pectora dura perosam<br>
 Idalien memoremque time Rhamnusidis iram!<br>
 quoque magis timeas, (etenim mihi multa vetustas <br>
 scire dedit) referam tota notissima Cypro<br>
 facta, quibus flecti facile et mitescere possis.<br>
     'Viderat a veteris generosam sanguine Teucri<br>
 Iphis Anaxareten, humili de stirpe creatus,<br>
 viderat et totis perceperat ossibus aestum<br>
 luctatusque diu, postquam ratione furorem<br>
 vincere non potuit, supplex ad limina venit<br>
 et modo nutrici miserum confessus amorem,<br>
 ne sibi dura foret, per spes oravit alumnae,<br>
 et modo de multis blanditus cuique ministris<br>
 sollicita petiit propensum voce favorem;<br>
 saepe ferenda dedit blandis sua verba tabellis,<br>
 interdum madidas lacrimarum rore coronas<br>
 postibus intendit posuitque in limine duro<br>
 molle latus tristisque serae convicia fecit.<br>
 saevior illa freto surgente cadentibus Haedis,<br>
 durior et ferro, quod Noricus excoquit ignis,<br>
 et saxo, quod adhuc vivum radice tenetur,<br>
 spernit et inridet, factisque inmitibus addit<br>
 verba superba ferox et spe quoque fraudat amantem.<br>
 non tulit impatiens longi tormenta doloris<br>
 Iphis et ante fores haec verba novissima dixit:<br>
 "vincis, Anaxarete, neque erunt tibi taedia tandem<br>
 ulla ferenda mei: laetos molire triumphos<br>
 et Paeana voca nitidaque incingere lauru!<br>
 vincis enim, moriorque libens: age, ferrea, gaude!<br>
 certe aliquid laudare mei cogeris amoris,<br>
 quo tibi sim gratus, meritumque fatebere nostrum.<br>
 non tamen ante tui curam excessisse memento<br>
 quam vitam geminaque simul mihi luce carendum. <br>
 nec tibi fama mei ventura est nuntia leti:<br>
 ipse ego, ne dubites, adero praesensque videbor,<br>
 corpore ut exanimi crudelia lumina pascas.<br>
 si tamen, o superi, mortalia facta videtis,<br>
 este mei memores (nihil ultra lingua precari<br>
 sustinet) et longo facite ut narremur in aevo,<br>
 et, quae dempsistis vitae, date tempora famae!"<br>
 dixit, et ad postes ornatos saepe coronis<br>
 umentes oculos et pallida bracchia tollens,<br>
 cum foribus laquei religaret vincula summis,<br>
 "haec tibi serta placent, crudelis et inpia!" dixit<br>
 inseruitque caput, sed tum quoque versus ad illam,<br>
 atque onus infelix elisa fauce pependit.<br>
 icta pedum motu trepidantum aperire iubentem<br>
 visa dedisse sonum est adapertaque ianua factum<br>
 prodidit, exclamant famuli frustraque levatum<br>
 (nam pater occiderat) referunt ad limina matris;<br>
 accipit illa sinu conplexaque frigida nati<br>
 membra sui postquam miserorum verba parentum<br>
 edidit et matrum miserarum facta peregit,<br>
 funera ducebat mediam lacrimosa per urbem<br>
 luridaque arsuro portabat membra feretro.<br>
 forte viae vicina domus, qua flebilis ibat<br>
 pompa, fuit, duraeque sonus plangoris ad aures<br>
 venit Anaxaretes, quam iam deus ultor agebat.<br>
 mota tamen "videamus" ait "miserabile funus"<br>
 et patulis iniit tectum sublime fenestris <br>
 vixque bene inpositum lecto prospexerat Iphin:<br>
 deriguere oculi, calidusque e corpore sanguis<br>
 inducto pallore fugit, conataque retro<br>
 ferre pedes haesit, conata avertere vultus<br>
 hoc quoque non potuit, paulatimque occupat artus,<br>
 quod fuit in duro iam pridem pectore, saxum.<br>
 neve ea ficta putes, dominae sub imagine signum<br>
 servat adhuc Salamis, Veneris quoque nomine templum<br>
 Prospicientis habet.Æquorum memor, o mea, lentos<br>
 pone, precor, fastus et amanti iungere, nymphe:<br>
 sic tibi nec vernum nascentia frigus adurat<br>
 poma, nec excutiant rapidi florentia venti!'<br>
     Haec ubi nequiquam formae deus aptus anili<br>
 edidit, in iuvenem rediit et anilia demit<br>
 instrumenta sibi talisque apparuit illi,<br>
 qualis ubi oppositas nitidissima solis imago<br>
 evicit nubes nullaque obstante reluxit,<br>
 vimque parat: sed vi non est opus, inque figura<br>
 capta dei nympha est et mutua vulnera sensit.<br>
     Proximus Ausonias iniusti miles Amuli<br>
 rexit opes, Numitorque senex amissa nepotis<br>
 munere regna capit, festisque Palilibus urbis<br>
 moenia conduntur; Tatiusque patresque Sabini<br>
 bella gerunt, arcisque via Tarpeia reclusa<br>
 dignam animam poena congestis exuit armis;<br>
 inde sati Curibus tacitorum more luporum<br>
 ore premunt voces et corpora victa sopore<br>
 invadunt portasque petunt, quas obice firmo<br>
 clauserat Iliades: unam tamen ipse reclusit <br>
 nec strepitum verso Saturnia cardine fecit;<br>
 sola Venus portae cecidisse repagula sensit<br>
 et clausura fuit, nisi quod rescindere numquam<br>
 dis licet acta deum. Iano loca iuncta tenebant<br>
 naides Ausoniae gelido rorantia fonte:<br>
 has rogat auxilium, nec nymphae iusta petentem<br>
 sustinuere deam venasque et flumina fontis<br>
 elicuere sui; nondum tamen invia Iani<br>
 ora patentis erant, neque iter praecluserat unda:<br>
 lurida subponunt fecundo sulphura fonti<br>
 incenduntque cavas fumante bitumine venas.<br>
 viribus his aliisque vapor penetravit ad ima<br>
 fontis, et Alpino modo quae certare rigori<br>
 audebatis aquae, non ceditis ignibus ipsis!<br>
 flammifera gemini fumant aspergine postes,<br>
 portaque nequiquam rigidis promissa Sabinis<br>
 fonte fuit praestructa novo, dum Martius arma<br>
 indueret miles; quae postquam Romulus ultro<br>
 obtulit, et strata est tellus Romana Sabinis<br>
 corporibus strata estque suis, generique cruorem<br>
 sanguine cum soceri permiscuit inpius ensis.<br>
 pace tamen sisti bellum nec in ultima ferro<br>
 decertare placet Tatiumque accedere regno.<br>
     Occiderat Tatius, populisque aequata duobus,<br>
 Romule, iura dabas: posita cum casside Mavors<br>
 talibus adfatur divumque hominumque parentem:<br>
 'tempus adest, genitor, quoniam fundamine magno<br>
 res Romana valet nec praeside pendet ab uno, <br>
 praemia, (sunt promissa mihi dignoque nepoti)<br>
 solvere et ablatum terris inponere caelo.<br>
 tu mihi concilio quondam praesente deorum<br>
 (nam memoro memorique animo pia verba notavi)<br>
 "unus erit, quem tu tolles in caerula caeli"<br>
 dixisti: rata sit verborum summa tuorum!'<br>
 adnuit omnipotens et nubibus aera caecis<br>
 occuluit tonitruque et fulgure terruit orbem.<br>
 quae sibi promissae sensit rata signa rapinae,<br>
 innixusque hastae pressos temone cruento<br>
 inpavidus conscendit equos Gradivus et ictu<br>
 verberis increpuit pronusque per aera lapsus<br>
 constitit in summo nemorosi colle Palati<br>
 reddentemque suo iam regia iura Quiriti<br>
 abstulit Iliaden: corpus mortale per auras<br>
 dilapsum tenues, ceu lata plumbea funda<br>
 missa solet medio glans intabescere caelo;<br>
 pulchra subit facies et pulvinaribus altis<br>
 dignior, est qualis trabeati forma Quirini.<br>
     Flebat ut amissum coniunx, cum regia Iuno<br>
 Irin ad Hersilien descendere limite curvo<br>
 imperat et vacuae sua sic mandata referre:<br>
 'o et de Latia, o et de gente Sabina<br>
 praecipuum, matrona, decus, dignissima tanti<br>
 ante fuisse viri coniunx, nunc esse Quirini,<br>
 siste tuos fletus, et, si tibi cura videndi<br>
 coniugis est, duce me lucum pete, colle Quirini <br>
 qui viret et templum Romani regis obumbrat';<br>
 paret et in terram pictos delapsa per arcus,<br>
 Hersilien iussis conpellat vocibus Iris;<br>
 illa verecundo vix tollens lumina vultu<br>
 'o dea (namque mihi nec, quae sis, dicere promptum est,<br>
 et liquet esse deam) duc, o duc' inquit 'et offer<br>
 coniugis ora mihi, quae si modo posse videre<br>
 fata semel dederint, caelum accepisse fatebor!'<br>
 nec mora, Romuleos cum virgine Thaumantea<br>
 ingreditur colles: ibi sidus ab aethere lapsum<br>
 decidit in terras; a cuius lumine flagrans<br>
 Hersilie crinis cum sidere cessit in auras:<br>
 hanc manibus notis Romanae conditor urbis<br>
 excipit et priscum pariter cum corpore nomen<br>
 mutat Horamque vocat, quae nunc dea iuncta Quirino est.<br>
 
 <p></p><hr>
 <center>
 <a href="metal15.htm">Next: Liber Quintus Deciums</a></center>
 </body>