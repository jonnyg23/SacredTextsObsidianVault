<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Ovid</a> 
 <a href="index.htm">Index</a> 
 
 <br>
 <a href="meta11.htm">English</a> 
 
 <br>
 <a href="metal10.htm">Previous</a> 
 <a href="metal12.htm">Next</a> 
 <hr><a href="https://www.amazon.com/exec/obidos/ASIN/1853267902/internetsacredte">Buy this Book at Amazon.com</a></center>
 <hr>
 <p align="CENTER"><font size="-1" color="GREEN"><i>Metamorphoses</i>, by Ovid, , tr. John Dryden, et al [1717], at sacred-texts.com</font></p><hr>
 <h1 align="CENTER">P. OVIDI NASONIS METAMORPHOSEN LIBER VNDECIMVS</h1>
 <p>Carmine dum tali silvas animosque ferarum<br>
 Threicius vates et saxa sequentia ducit,<br>
 ecce nurus Ciconum tectae lymphata ferinis<br>
 pectora velleribus tumuli de vertice cernunt<br>
 Orphea percussis sociantem carmina nervis.<br>
 e quibus una leves iactato crine per auras,<br>
 'en,' ait 'en, hic est nostri contemptor!' et hastam<br>
 vatis Apollinei vocalia misit in ora,<br>
 quae foliis praesuta notam sine vulnere fecit;<br>
 alterius telum lapis est, qui missus in ipso<br>
 aere concentu victus vocisque lyraeque est<br>
 ac veluti supplex pro tam furialibus ausis<br>
 ante pedes iacuit. sed enim temeraria crescunt<br>
 bella modusque abiit insanaque regnat Erinys;<br>
 cunctaque tela forent cantu mollita, sed ingens<br>
 clamor et infracto Berecyntia tibia cornu<br>
 tympanaque et plausus et Bacchei ululatus<br>
 obstrepuere sono citharae, tum denique saxa<br>
 non exauditi rubuerunt sanguine vatis.<br>
 ac primum attonitas etiamnum voce canentis<br>
 innumeras volucres anguesque agmenque ferarum<br>
 maenades Orphei titulum rapuere triumphi;<br>
 inde cruentatis vertuntur in Orphea dextris <br>
 et coeunt ut aves, si quando luce vagantem<br>
 noctis avem cernunt, structoque utrimque theatro<br>
 ceu matutina cervus periturus harena<br>
 praeda canum est, vatemque petunt et fronde virentes<br>
 coniciunt thyrsos non haec in munera factos.<br>
 hae glaebas, illae direptos arbore ramos,<br>
 pars torquent silices; neu desint tela furori,<br>
 forte boves presso subigebant vomere terram,<br>
 nec procul hinc multo fructum sudore parantes<br>
 dura lacertosi fodiebant arva coloni,<br>
 agmine qui viso fugiunt operisque relinquunt<br>
 arma sui, vacuosque iacent dispersa per agros<br>
 sarculaque rastrique graves longique ligones;<br>
 quae postquam rapuere ferae cornuque minaces<br>
 divulsere boves, ad vatis fata recurrunt<br>
 tendentemque manus et in illo tempore primum<br>
 inrita dicentem nec quicquam voce moventem<br>
 sacrilegae perimunt, perque os, pro Iuppiter! illud<br>
 auditum saxis intellectumque ferarum<br>
 sensibus in ventos anima exhalata recessit.<br>
     Te maestae volucres, Orpheu, te turba ferarum,<br>
 te rigidi silices, te carmina saepe secutae<br>
 fleverunt silvae, positis te frondibus arbor<br>
 tonsa comas luxit; lacrimis quoque flumina dicunt<br>
 increvisse suis, obstrusaque carbasa pullo<br>
 naides et dryades passosque habuere capillos.<br>
 membra iacent diversa locis, caput, Hebre, lyramque<br>
 excipis: et (mirum!) medio dum labitur amne, <br>
 flebile nescio quid queritur lyra, flebile lingua<br>
 murmurat exanimis, respondent flebile ripae.<br>
 iamque mare invectae flumen populare relinquunt<br>
 et Methymnaeae potiuntur litore Lesbi:<br>
 hic ferus expositum peregrinis anguis harenis<br>
 os petit et sparsos stillanti rore capillos.<br>
 tandem Phoebus adest morsusque inferre parantem<br>
 arcet et in lapidem rictus serpentis apertos<br>
 congelat et patulos, ut erant, indurat hiatus.<br>
     Umbra subit terras, et quae loca viderat ante,<br>
 cuncta recognoscit quaerensque per arva piorum<br>
 invenit Eurydicen cupidisque amplectitur ulnis;<br>
 hic modo coniunctis spatiantur passibus ambo,<br>
 nunc praecedentem sequitur, nunc praevius anteit<br>
 Eurydicenque suam iam tuto respicit Orpheus.<br>
     Non inpune tamen scelus hoc sinit esse Lyaeus<br>
 amissoque dolens sacrorum vate suorum<br>
 protinus in silvis matres Edonidas omnes,<br>
 quae videre nefas, torta radice ligavit;<br>
 quippe pedum digitos via, quam tum est quaeque secuta,<br>
 traxit et in solidam detrusit acumina terram,<br>
 utque suum laqueis, quos callidus abdidit auceps,<br>
 crus ubi commisit volucris sensitque teneri,<br>
 plangitur ac trepidans adstringit vincula motu:<br>
 sic, ut quaeque solo defixa cohaeserat harum,<br>
 exsternata fugam frustra temptabat, at illam<br>
 lenta tenet radix exsultantemque coercet,<br>
 dumque ubi sint digiti, dum pes ubi, quaerit, et ungues,<br>
 aspicit in teretes lignum succedere suras <br>
 et conata femur maerenti plangere dextra<br>
 robora percussit, pectus quoque robora fiunt,<br>
 robora sunt umeri; nodosaque bracchia veros<br>
 esse putes ramos, et non fallare putando.<br>
     Nec satis hoc Baccho est, ipsos quoque deserit agros<br>
 cumque choro meliore sui vineta Timoli<br>
 Pactolonque petit, quamvis non aureus illo<br>
 tempore nec caris erat invidiosus harenis.<br>
 hunc adsueta cohors, satyri bacchaeque, frequentant,<br>
 at Silenus abest: titubantem annisque meroque<br>
 ruricolae cepere Phryges vinctumque coronis<br>
 ad regem duxere Midan, cui Thracius Orpheus<br>
 orgia tradiderat cum Cecropio Eumolpo.<br>
 qui simul agnovit socium comitemque sacrorum,<br>
 hospitis adventu festum genialiter egit<br>
 per bis quinque dies et iunctas ordine noctes,<br>
 et iam stellarum sublime coegerat agmen<br>
 Lucifer undecimus, Lydos cum laetus in agros<br>
 rex venit et iuveni Silenum reddit alumno.<br>
     Huic deus optandi gratum, sed inutile, fecit<br>
 muneris arbitrium gaudens altore recepto.<br>
 ille male usurus donis ait 'effice, quicquid<br>
 corpore contigero, fulvum vertatur in aurum.'<br>
 adnuit optatis nocituraque munera solvit<br>
 Liber et indoluit, quod non meliora petisset.<br>
 laetus abit gaudetque malo Berecyntius heros<br>
 pollicitique fidem tangendo singula temptat<br>
 vixque sibi credens, non alta fronde virentem<br>
 ilice detraxit virgam: virga aurea facta est; <br>
 tollit humo saxum: saxum quoque palluit auro;<br>
 contigit et glaebam: contactu glaeba potenti<br>
 massa fit; arentis Cereris decerpsit aristas:<br>
 aurea messis erat; demptum tenet arbore pomum:<br>
 Hesperidas donasse putes; si postibus altis<br>
 admovit digitos, postes radiare videntur;<br>
 ille etiam liquidis palmas ubi laverat undis,<br>
 unda fluens palmis Danaen eludere posset;<br>
 vix spes ipse suas animo capit aurea fingens<br>
 omnia. gaudenti mensas posuere ministri<br>
 exstructas dapibus nec tostae frugis egentes:<br>
 tum vero, sive ille sua Cerealia dextra<br>
 munera contigerat, Cerealia dona rigebant,<br>
 sive dapes avido convellere dente parabat,<br>
 lammina fulva dapes admoto dente premebat;<br>
 miscuerat puris auctorem muneris undis:<br>
 fusile per rictus aurum fluitare videres.<br>
     Attonitus novitate mali divesque miserque<br>
 effugere optat opes et quae modo voverat, odit.<br>
 copia nulla famem relevat; sitis arida guttur<br>
 urit, et inviso meritus torquetur ab auro<br>
 ad caelumque manus et splendida bracchia tollens<br>
 'da veniam, Lenaee pater! peccavimus' inquit,<br>
 'sed miserere, precor, speciosoque eripe damno!'<br>
 mite deum numen: Bacchus peccasse fatentem<br>
 restituit pactique fide data munera solvit<br>
 'ne' ve 'male optato maneas circumlitus auro, <br>
 vade' ait 'ad magnis vicinum Sardibus amnem<br>
 perque iugum nitens labentibus obvius undis<br>
 carpe viam, donec venias ad fluminis ortus,<br>
 spumigeroque tuum fonti, qua plurimus exit,<br>
 subde caput corpusque simul, simul elue crimen.'<br>
 rex iussae succedit aquae: vis aurea tinxit<br>
 flumen et humano de corpore cessit in amnem;<br>
 nunc quoque iam veteris percepto semine venae<br>
 arva rigent auro madidis pallentia glaebis.<br>
     Ille perosus opes silvas et rura colebat<br>
 Panaque montanis habitantem semper in antris,<br>
 pingue sed ingenium mansit, nocituraque, ut ante,<br>
 rursus erant domino stultae praecordia mentis.<br>
 nam freta prospiciens late riget arduus alto<br>
 Tmolus in ascensu clivoque extensus utroque<br>
 Sardibus hinc, illinc parvis finitur Hypaepis.<br>
 Pan ibi dum teneris iactat sua sibila nymphis<br>
 et leve cerata modulatur harundine carmen<br>
 ausus Apollineos prae se contemnere cantus,<br>
 iudice sub Tmolo certamen venit ad inpar.<br>
     Monte suo senior iudex consedit et aures<br>
 liberat arboribus: quercu coma caerula tantum<br>
 cingitur, et pendent circum cava tempora glandes.<br>
 isque deum pecoris spectans 'in iudice' dixit<br>
 'nulla mora est.' calamis agrestibus insonat ille<br>
 barbaricoque Midan (aderat nam forte canenti)<br>
 carmine delenit; post hunc sacer ora retorsit<br>
 Tmolus ad os Phoebi: vultum sua silva secuta est. <br>
 ille caput flavum lauro Parnaside vinctus<br>
 verrit humum Tyrio saturata murice palla<br>
 instructamque fidem gemmis et dentibus Indis<br>
 sustinet a laeva, tenuit manus altera plectrum;<br>
 artificis status ipse fuit. tum stamina docto<br>
 pollice sollicitat, quorum dulcedine captus<br>
 Pana iubet Tmolus citharae submittere cannas.<br>
     Iudicium sanctique placet sententia montis<br>
 omnibus, arguitur tamen atque iniusta vocatur<br>
 unius sermone Midae; nec Delius aures<br>
 humanam stolidas patitur retinere figuram,<br>
 sed trahit in spatium villisque albentibus inplet<br>
 instabilesque imas facit et dat posse moveri:<br>
 cetera sunt hominis, partem damnatur in unam<br>
 induiturque aures lente gradientis aselli.<br>
 ille quidem celare cupit turpique pudore<br>
 tempora purpureis temptat relevare tiaris;<br>
 sed solitus longos ferro resecare capillos<br>
 viderat hoc famulus, qui cum nec prodere visum<br>
 dedecus auderet, cupiens efferre sub auras,<br>
 nec posset reticere tamen, secedit humumque<br>
 effodit et, domini quales adspexerit aures,<br>
 voce refert parva terraeque inmurmurat haustae<br>
 indiciumque suae vocis tellure regesta<br>
 obruit et scrobibus tacitus discedit opertis.<br>
 creber harundinibus tremulis ibi surgere lucus<br>
 coepit et, ut primum pleno maturuit anno,<br>
 prodidit agricolam: leni nam motus ab austro<br>
 obruta verba refert dominique coarguit aures.<br>
     Ultus abit Tmolo liquidumque per aera vectus<br>
 angustum citra pontum Nepheleidos Helles <br>
 Laomedonteis Latoius adstitit arvis.<br>
 dextera Sigei, Rhoetei laeva profundi<br>
 ara Panomphaeo vetus est sacrata Tonanti:<br>
 inde novae primum moliri moenia Troiae<br>
 Laomedonta videt susceptaque magna labore<br>
 crescere difficili nec opes exposcere parvas<br>
 cumque tridentigero tumidi genitore profundi<br>
 mortalem induitur formam Phrygiaeque tyranno<br>
 aedificat muros pactus pro moenibus aurum.<br>
 stabat opus: pretium rex infitiatur et addit,<br>
 perfidiae cumulum, falsis periuria verbis.<br>
 'non inpune feres' rector maris inquit, et omnes<br>
 inclinavit aquas ad avarae litora Troiae<br>
 inque freti formam terras conplevit opesque<br>
 abstulit agricolis et fluctibus obruit agros.<br>
 poena neque haec satis est: regis quoque filia monstro<br>
 poscitur aequoreo, quam dura ad saxa revinctam<br>
 vindicat Alcides promissaque munera dictos<br>
 poscit equos tantique operis mercede negata<br>
 bis periura capit superatae moenia Troiae.<br>
 nec, pars militiae, Telamon sine honore recessit<br>
 Hesioneque data potitur. nam coniuge Peleus<br>
 clarus erat diva nec avi magis ille superbus<br>
 nomine quam soceri, siquidem Iovis esse nepoti<br>
 contigit haut uni, coniunx dea contigit uni. <br>
     Namque senex Thetidi Proteus 'dea' dixerat 'undae,<br>
 concipe: mater eris iuvenis, qui fortibus annis<br>
 acta patris vincet maiorque vocabitur illo.'<br>
 ergo, ne quicquam mundus Iove maius haberet,<br>
 quamvis haut tepidos sub pectore senserat ignes,<br>
 Iuppiter aequoreae Thetidis conubia fugit,<br>
 in suaque Aeaciden succedere vota nepotem<br>
 iussit et amplexus in virginis ire marinae.<br>
     Est sinus Haemoniae curvos falcatus in arcus,<br>
 bracchia procurrunt: ubi, si foret altior unda,<br>
 portus erat; summis inductum est aequor harenis;<br>
 litus habet solidum, quod nec vestigia servet<br>
 nec remoretur iter nec opertum pendeat alga;<br>
 myrtea silva subest bicoloribus obsita bacis.<br>
 est specus in medio, natura factus an arte,<br>
 ambiguum, magis arte tamen: quo saepe venire<br>
 frenato delphine sedens, Theti, nuda solebas.<br>
 illic te Peleus, ut somno vincta iacebas,<br>
 occupat, et quoniam precibus temptata repugnas,<br>
 vim parat, innectens ambobus colla lacertis;<br>
 quod nisi venisses variatis saepe figuris<br>
 ad solitas artes, auso foret ille potitus;<br>
 sed modo tu volucris: volucrem tamen ille tenebat;<br>
 nunc gravis arbor eras: haerebat in arbore Peleus;<br>
 tertia forma fuit maculosae tigridis: illa<br>
 territus Aeacides a corpore bracchia solvit.<br>
 inde deos pelagi vino super aequora fuso <br>
 et pecoris fibris et fumo turis adorat,<br>
 donec Carpathius medio de gurgite vates<br>
 'Aeacide,' dixit 'thalamis potiere petitis,<br>
 tu modo, cum rigido sopita quiescet in antro,<br>
 ignaram laqueis vincloque innecte tenaci.<br>
 nec te decipiat centum mentita figuras,<br>
 sed preme, quicquid erit, dum, quod fuit ante, reformet.'<br>
 dixerat haec Proteus et condidit aequore vultum<br>
 admisitque suos in verba novissima fluctus.<br>
     Pronus erat Titan inclinatoque tenebat<br>
 Hesperium temone fretum, cum pulchra relicto<br>
 Nereis ingreditur consueta cubilia ponto;<br>
 vix bene virgineos Peleus invaserat artus:<br>
 illa novat formas, donec sua membra teneri<br>
 sentit et in partes diversas bracchia tendi.<br>
 tum denum ingemuit, 'ne' que ait 'sine numine vincis'<br>
 exhibita estque Thetis: confessam amplectitur heros<br>
 et potitur votis ingentique inplet Achille.<br>
     Felix et nato, felix et coniuge Peleus,<br>
 et cui, si demas iugulati crimina Phoci,<br>
 omnia contigerant: fraterno sanguine sontem<br>
 expulsumque domo patria Trachinia tellus<br>
 accipit. hic regnum sine vi, sine caede gerebat<br>
 Lucifero genitore satus patriumque nitorem<br>
 ore ferens Ceyx, illo qui tempore maestus<br>
 dissimilisque sui fratrem lugebat ademptum.<br>
 quo postquam Aeacides fessus curaque viaque <br>
 venit et intravit paucis comitantibus urbem,<br>
 quosque greges pecorum, quae secum armenta trahebat,<br>
 haut procul a muris sub opaca valle reliquit;<br>
 copia cum facta est adeundi prima tyranni,<br>
 velamenta manu praetendens supplice, qui sit<br>
 quoque satus, memorat, tantum sua crimina celat<br>
 mentiturque fugae causam; petit, urbe vel agro<br>
 se iuvet. hunc contra placido Trachinius ore<br>
 talibus adloquitur: 'mediae quoque commoda plebi<br>
 nostra patent, Peleu, nec inhospita regna tenemus;<br>
 adicis huic animo momenta potentia, clarum<br>
 nomen avumque Iovem; ne tempora perde precando!<br>
 quod petis, omne feres tuaque haec pro parte vocato,<br>
 qualiacumque vides! utinam meliora videres!'<br>
 et flebat: moveat tantos quae causa dolores,<br>
 Peleusque comitesque rogant; quibus ille profatur:<br>
 'forsitan hanc volucrem, rapto quae vivit et omnes<br>
 terret aves, semper pennas habuisse putetis:<br>
 vir fuit (etÆtanta est animi constantiaÆiam tum<br>
 acer erat belloque ferox ad vimque paratus)<br>
 nomine Daedalion. illo genitore creatis,<br>
 qui vocat Auroram caeloque novissimus exit,<br>
 culta mihi pax est, pacis mihi cura tenendae<br>
 coniugiique fuit, fratri fera bella placebant:<br>
 illius virtus reges gentesque subegit,<br>
 quae nunc Thisbaeas agitat mutata columbas.<br>
 nata erat huic Chione, quae dotatissima forma <br>
 mille procos habuit, bis septem nubilis annis.<br>
 forte revertentes Phoebus Maiaque creatus,<br>
 ille suis Delphis, hic vertice Cyllenaeo,<br>
 videre hanc pariter, pariter traxere colorem.<br>
 spem veneris differt in tempora noctis Apollo;<br>
 non fert ille moras virgaque movente soporem<br>
 virginis os tangit: tactu iacet illa potenti<br>
 vimque dei patitur; nox caelum sparserat astris:<br>
 Phoebus anum simulat praereptaque gaudia sumit.<br>
 ut sua maturus conplevit tempora venter,<br>
 alipedis de stirpe dei versuta propago<br>
 nascitur Autolycus furtum ingeniosus ad omne,<br>
 candida de nigris et de candentibus atra<br>
 qui facere adsuerat, patriae non degener artis;<br>
 nascitur e Phoebo (namque est enixa gemellos)<br>
 carmine vocali clarus citharaque Philammon.<br>
 quid peperisse duos et dis placuisse duobus<br>
 et forti genitore et progenitore nitenti<br>
 esse satam prodest? an obest quoque gloria multis?<br>
 obfuit huic certe! quae se praeferre Dianae<br>
 sustinuit faciemque deae culpavit, at illi<br>
 ira ferox mota est "factis" que "placebimus" inquit.<br>
 nec mora, curvavit cornu nervoque sagittam<br>
 inpulit et meritam traiecit harundine linguam.<br>
 lingua tacet, nec vox temptataque verba sequuntur,<br>
 conantemque loqui cum sanguine vita reliquit;<br>
 quam miser amplexans ego tum patriumque dolorem<br>
 corde tuli fratrique pio solacia dixi,<br>
 quae pater haut aliter quam cautes murmura ponti <br>
 accipit et natam delamentatur ademptam;<br>
 ut vero ardentem vidit, quater impetus illi<br>
 in medios fuit ire rogos, quater inde repulsus<br>
 concita membra fugae mandat similisque iuvenco<br>
 spicula crabronum pressa cervice gerenti,<br>
 qua via nulla, ruit. iam tum mihi currere visus<br>
 plus homine est, alasque pedes sumpsisse putares.<br>
 effugit ergo omnes veloxque cupidine leti<br>
 vertice Parnasi potitur; miseratus Apollo,<br>
 cum se Daedalion saxo misisset ab alto,<br>
 fecit avem et subitis pendentem sustulit alis<br>
 oraque adunca dedit, curvos dedit unguibus hamos,<br>
 virtutem antiquam, maiores corpore vires,<br>
 et nunc accipiter, nulli satis aequus, in omnes<br>
 saevit aves aliisque dolens fit causa dolendi.'<br>
     Quae dum Lucifero genitus miracula narrat<br>
 de consorte suo, cursu festinus anhelo<br>
 advolat armenti custos Phoceus Onetor<br>
 et 'Peleu, Peleu! magnae tibi nuntius adsum<br>
 cladis' ait. quodcumque ferat, iubet edere Peleus,<br>
 pendet et ipse metu trepidi Trachinius oris;<br>
 ille refert 'fessos ad litora curva iuvencos<br>
 adpuleram, medio cum Sol altissimus orbe<br>
 tantum respiceret, quantum superesse videret,<br>
 parsque boum fulvis genua inclinarat harenis<br>
 latarumque iacens campos spectabat aquarum,<br>
 pars gradibus tardis illuc errabat et illuc;<br>
 nant alii celsoque exstant super aequora collo.<br>
 templa mari subsunt nec marmore clara neque auro,<br>
 sed trabibus densis lucoque umbrosa vetusto:<br>
 Nereides Nereusque tenent (hos navita ponti <br>
 edidit esse deos, dum retia litore siccat);<br>
 iuncta palus huic est densis obsessa salictis,<br>
 quam restagnantis fecit maris unda paludem:<br>
 inde fragore gravi strepitans loca proxima terret,<br>
 belua vasta, lupus iuncisque palustribus exit,<br>
 oblitus et spumis et sparsus sanguine rictus<br>
 fulmineos, rubra suffusus lumina flamma.<br>
 qui quamquam saevit pariter rabieque fameque,<br>
 acrior est rabie: neque enim ieiunia curat<br>
 caede boum diramque famem finire, sed omne<br>
 vulnerat armentum sternitque hostiliter omne.<br>
 pars quoque de nobis funesto saucia morsu,<br>
 dum defensamus, leto est data; sanguine litus<br>
 undaque prima rubet demugitaeque paludes.<br>
 sed mora damnosa est, nec res dubitare remittit:<br>
 dum superest aliquid, cuncti coeamus et arma,<br>
 arma capessamus coniunctaque tela feramus!'<br>
 dixerat agrestis: nec Pelea damna movebant,<br>
 sed memor admissi Nereida conligit orbam<br>
 damna sua inferias exstincto mittere Phoco.<br>
 induere arma viros violentaque sumere tela<br>
 rex iubet Oetaeus; cum quis simul ipse parabat<br>
 ire, sed Alcyone coniunx excita tumultu<br>
 prosilit et nondum totos ornata capillos<br>
 disicit hos ipsos colloque infusa mariti,<br>
 mittat ut auxilium sine se, verbisque precatur <br>
 et lacrimis, animasque duas ut servet in una.<br>
 Aeacides illi: 'pulchros, regina, piosque<br>
 pone metus! plena est promissi gratia vestri.<br>
 non placet arma mihi contra nova monstra moveri;<br>
 numen adorandum pelagi est!' erat ardua turris,<br>
 arce focus summa, fessis nota grata carinis:<br>
 ascendunt illuc stratosque in litore tauros<br>
 cum gemitu adspiciunt vastatoremque cruento<br>
 ore ferum, longos infectum sanguine villos.<br>
 inde manus tendens in aperti litora ponti<br>
 caeruleam Peleus Psamathen, ut finiat iram,<br>
 orat, opemque ferat; nec vocibus illa rogantis<br>
 flectitur Aeacidae, Thetis hanc pro coniuge supplex<br>
 accepit veniam. sed enim revocatus ab acri<br>
 caede lupus perstat, dulcedine sanguinis asper,<br>
 donec inhaerentem lacerae cervice iuvencae<br>
 marmore mutavit: corpus praeterque colorem<br>
 omnia servavit, lapidis color indicat illum<br>
 iam non esse lupum, iam non debere timeri.<br>
 nec tamen hac profugum consistere Pelea terra<br>
 fata sinunt, Magnetas adit vagus exul et illic<br>
 sumit ab Haemonio purgamina caedis Acasto.<br>
     Interea fratrisque sui fratremque secutis<br>
 anxia prodigiis turbatus pectora Ceyx,<br>
 consulat ut sacras, hominum oblectamina, sortes, <br>
 ad Clarium parat ire deum; nam templa profanus<br>
 invia cum Phlegyis faciebat Delphica Phorbas.<br>
 consilii tamen ante sui, fidissima, certam<br>
 te facit, Alcyone; cui protinus intima frigus<br>
 ossa receperunt, buxoque simillimus ora<br>
 pallor obit, lacrimisque genae maduere profusis.<br>
 ter conata loqui, ter fletibus ora rigavit<br>
 singultuque pias interrumpente querellas<br>
 'quae mea culpa tuam,' dixit 'carissime, mentem<br>
 vertit? ubi est quae cura mei prior esse solebat?<br>
 iam potes Alcyone securus abesse relicta?<br>
 iam via longa placet? iam sum tibi carior absens?<br>
 at, puto, per terras iter est, tantumque dolebo,<br>
 non etiam metuam, curaeque timore carebunt.<br>
 aequora me terrent et ponti tristis imago:<br>
 et laceras nuper tabulas in litore vidi<br>
 et saepe in tumulis sine corpore nomina legi.<br>
 neve tuum fallax animum fiducia tangat,<br>
 quod socer Hippotades tibi sit, qui carcere fortes<br>
 contineat ventos, et, cum velit, aequora placet.<br>
 cum semel emissi tenuerunt aequora venti,<br>
 nil illis vetitum est: incommendataque tellus<br>
 omnis et omne fretum est, caeli quoque nubila vexant<br>
 excutiuntque feris rutilos concursibus ignes.<br>
 quo magis hos novi (nam novi et saepe paterna<br>
 parva domo vidi), magis hoc reor esse timendos. <br>
 quod tua si flecti precibus sententia nullis,<br>
 care, potest, coniunx, nimiumque es certus eundi,<br>
 me quoque tolle simul! certe iactabimur una,<br>
 nec nisi quae patiar, metuam, pariterque feremus,<br>
 quicquid erit, pariter super aequora lata feremur.'<br>
     Talibus Aeolidis dictis lacrimisque movetur<br>
 sidereus coniunx: neque enim minor ignis in ipso est;<br>
 sed neque propositos pelagi dimittere cursus,<br>
 nec vult Alcyonen in partem adhibere pericli<br>
 multaque respondit timidum solantia pectus.<br>
 non tamen idcirco causam probat; addidit illis<br>
 hoc quoque lenimen, quo solo flexit amantem:<br>
 'longa quidem est nobis omnis mora, sed tibi iuro<br>
 per patrios ignes, si me modo fata remittant,<br>
 ante reversurum, quam luna bis inpleat orbem.'<br>
 his ubi promissis spes est admota recursus,<br>
 protinus eductam navalibus aequore tingui<br>
 aptarique suis pinum iubet armamentis;<br>
 qua rursus visa veluti praesaga futuri<br>
 horruit Alcyone lacrimasque emisit obortas<br>
 amplexusque dedit tristique miserrima tandem<br>
 ore 'vale' dixit conlapsaque corpore toto est;<br>
 ast iuvenes quaerente moras Ceyce reducunt<br>
 ordinibus geminis ad fortia pectora remos<br>
 aequalique ictu scindunt freta: sustulit illa<br>
 umentes oculos stantemque in puppe recurva<br>
 concussaque manu dantem sibi signa maritum<br>
 prona videt redditque notas; ubi terra recessit<br>
 longius, atque oculi nequeunt cognoscere vultus, <br>
 dum licet, insequitur fugientem lumine pinum;<br>
 haec quoque ut haut poterat spatio submota videri,<br>
 vela tamen spectat summo fluitantia malo;<br>
 ut nec vela videt, vacuum petit anxia lectum<br>
 seque toro ponit: renovat lectusque torusque<br>
 Alcyonae lacrimas et quae pars admonet absit.<br>
     Portibus exierant, et moverat aura rudentes:<br>
 obvertit lateri pendentes navita remos<br>
 cornuaque in summa locat arbore totaque malo<br>
 carbasa deducit venientesque accipit auras.<br>
 aut minus, aut certe medium non amplius aequor<br>
 puppe secabatur, longeque erat utraque tellus,<br>
 cum mare sub noctem tumidis albescere coepit<br>
 fluctibus et praeceps spirare valentius eurus.<br>
 'ardua iamdudum demittite cornua' rector<br>
 clamat 'et antemnis totum subnectite velum.'<br>
 hic iubet; inpediunt adversae iussa procellae,<br>
 nec sinit audiri vocem fragor aequoris ullam:<br>
 sponte tamen properant alii subducere remos,<br>
 pars munire latus, pars ventis vela negare;<br>
 egerit hic fluctus aequorque refundit in aequor,<br>
 hic rapit antemnas; quae dum sine lege geruntur,<br>
 aspera crescit hiems, omnique e parte feroces<br>
 bella gerunt venti fretaque indignantia miscent.<br>
 ipse pavet nec se, qui sit status, ipse fatetur<br>
 scire ratis rector, nec quid iubeatve vetetve:<br>
 tanta mali moles tantoque potentior arte est.<br>
 quippe sonant clamore viri, stridore rudentes,<br>
 undarum incursu gravis unda, tonitribus aether. <br>
 fluctibus erigitur caelumque aequare videtur<br>
 pontus et inductas aspergine tangere nubes;<br>
 et modo, cum fulvas ex imo vertit harenas,<br>
 concolor est illis, Stygia modo nigrior unda,<br>
 sternitur interdum spumisque sonantibus albet.<br>
 ipsa quoque his agitur vicibus Trachinia puppis<br>
 et nunc sublimis veluti de vertice montis<br>
 despicere in valles imumque Acheronta videtur,<br>
 nunc, ubi demissam curvum circumstetit aequor,<br>
 suspicere inferno summum de gurgite caelum.<br>
 saepe dat ingentem fluctu latus icta fragorem<br>
 nec levius pulsata sonat, quam ferreus olim<br>
 cum laceras aries balistave concutit arces,<br>
 utque solent sumptis incursu viribus ire<br>
 pectore in arma feri protentaque tela leones,<br>
 sic, ubi se ventis admiserat unda coortis,<br>
 ibat in alta ratis multoque erat altior illis;<br>
 iamque labant cunei, spoliataque tegmine cerae<br>
 rima patet praebetque viam letalibus undis.<br>
 ecce cadunt largi resolutis nubibus imbres,<br>
 inque fretum credas totum descendere caelum,<br>
 inque plagas caeli tumefactum ascendere pontum.<br>
 vela madent nimbis, et cum caelestibus undis<br>
 aequoreae miscentur aquae; caret ignibus aether,<br>
 caecaque nox premitur tenebris hiemisque suisque.<br>
 discutiunt tamen has praebentque micantia lumen<br>
 fulmina: fulmineis ardescunt ignibus imbres.<br>
 dat quoque iam saltus intra cava texta carinae <br>
 fluctus; et ut miles, numero praestantior omni,<br>
 cum saepe adsiluit defensae moenibus urbis,<br>
 spe potitur tandem laudisque accensus amore<br>
 inter mille viros murum tamen occupat unus,<br>
 sic ubi pulsarunt noviens latera ardua fluctus,<br>
 vastius insurgens decimae ruit impetus undae<br>
 nec prius absistit fessam oppugnare carinam,<br>
 quam velut in captae descendat moenia navis.<br>
 pars igitur temptabat adhuc invadere pinum,<br>
 pars maris intus erat: trepidant haud setius omnes,<br>
 quam solet urbs aliis murum fodientibus extra<br>
 atque aliis murum trepidare tenentibus intus.<br>
 deficit ars, animique cadunt, totidemque videntur,<br>
 quot veniunt fluctus, ruere atque inrumpere mortes.<br>
 non tenet hic lacrimas, stupet hic, vocat ille beatos,<br>
 funera quos maneant, hic votis numen adorat<br>
 bracchiaque ad caelum, quod non videt, inrita tollens<br>
 poscit opem; subeunt illi fraterque parensque,<br>
 huic cum pignoribus domus et quodcunque relictum est;<br>
 Alcyone Ceyca movet, Ceycis in ore<br>
 nulla nisi Alcyone est et, cum desideret unam,<br>
 gaudet abesse tamen; patriae quoque vellet ad oras<br>
 respicere inque domum supremos vertere vultus,<br>
 verum, ubi sit, nescit: tanta vertigine pontus<br>
 fervet, et inducta piceis e nubibus umbra<br>
 omne latet caelum, duplicataque noctis imago est.<br>
 frangitur incursu nimbosi turbinis arbor,<br>
 frangitur et regimen, spoliisque animosa superstes<br>
 unda, velut victrix, sinuataque despicit undas;<br>
 nec levius, quam siquis Athon Pindumve revulsos<br>
 sede sua totos in apertum everterit aequor, <br>
 praecipitata cadit pariterque et pondere et ictu<br>
 mergit in ima ratem; cum qua pars magna virorum<br>
 gurgite pressa gravi neque in aera reddita fato<br>
 functa suo est, alii partes et membra carinae<br>
 trunca tenent: tenet ipse manu, qua sceptra solebat,<br>
 fragmina navigii Ceyx socerumque patremque<br>
 invocat heu! frustra, sed plurima nantis in ore<br>
 Alcyone coniunx: illam meminitque refertque,<br>
 illius ante oculos ut agant sua corpora fluctus<br>
 optat et exanimis manibus tumuletur amicis.<br>
 dum natat, absentem, quotiens sinit hiscere fluctus,<br>
 nominat Alcyonen ipsisque inmurmurat undis.<br>
 ecce super medios fluctus niger arcus aquarum<br>
 frangitur et rupta mersum caput obruit unda.<br>
 Lucifer obscurus nec quem cognoscere posses<br>
 illa luce fuit, quoniamque excedere caelo<br>
 non licuit, densis texit sua nubibus ora.<br>
     Aeolis interea, tantorum ignara malorum,<br>
 dinumerat noctes et iam, quas induat ille,<br>
 festinat vestes, iam quas, ubi venerit ille,<br>
 ipsa gerat, reditusque sibi promittit inanes.<br>
 omnibus illa quidem superis pia tura ferebat,<br>
 ante tamen cunctos Iunonis templa colebat<br>
 proque viro, qui nullus erat, veniebat ad aras<br>
 utque foret sospes coniunx suus utque rediret,<br>
 optabat, nullamque sibi praeferret; at illi<br>
 hoc de tot votis poterat contingere solum.<br>
     At dea non ultra pro functo morte rogari <br>
 sustinet utque manus funestas arceat aris,<br>
 'Iri, meae' dixit 'fidissima nuntia vocis,<br>
 vise soporiferam Somni velociter aulam<br>
 exstinctique iube Ceycis imagine mittat<br>
 somnia ad Alcyonen veros narrantia casus.'<br>
 dixerat: induitur velamina mille colorum<br>
 Iris et arquato caelum curvamine signans<br>
 tecta petit iussi sub nube latentia regis.<br>
     Est prope Cimmerios longo spelunca recessu,<br>
 mons cavus, ignavi domus et penetralia Somni,<br>
 quo numquam radiis oriens mediusve cadensve<br>
 Phoebus adire potest: nebulae caligine mixtae<br>
 exhalantur humo dubiaeque crepuscula lucis.<br>
 non vigil ales ibi cristati cantibus oris<br>
 evocat Auroram, nec voce silentia rumpunt<br>
 sollicitive canes canibusve sagacior anser;<br>
 non fera, non pecudes, non moti flamine rami<br>
 humanaeve sonum reddunt convicia linguae.<br>
 muta quies habitat; saxo tamen exit ab imo<br>
 rivus aquae Lethes, per quem cum murmure labens<br>
 invitat somnos crepitantibus unda lapillis.<br>
 ante fores antri fecunda papavera florent<br>
 innumeraeque herbae, quarum de lacte soporem<br>
 Nox legit et spargit per opacas umida terras.<br>
 ianua, ne verso stridores cardine reddat,<br>
 nulla domo tota est, custos in limine nullus;<br>
 at medio torus est ebeno sublimis in antro,<br>
 plumeus, atricolor, pullo velamine tectus,<br>
 quo cubat ipse deus membris languore solutis.<br>
 hunc circa passim varias imitantia formas<br>
 Somnia vana iacent totidem, quot messis aristas,<br>
 silva gerit frondes, eiectas litus harenas. <br>
     Quo simul intravit manibusque obstantia virgo<br>
 Somnia dimovit, vestis fulgore reluxit<br>
 sacra domus, tardaque deus gravitate iacentes<br>
 vix oculos tollens iterumque iterumque relabens<br>
 summaque percutiens nutanti pectora mento<br>
 excussit tandem sibi se cubitoque levatus,<br>
 quid veniat, (cognovit enim) scitatur, at illa:<br>
 'Somne, quies rerum, placidissime, Somne, deorum,<br>
 pax animi, quem cura fugit, qui corpora duris<br>
 fessa ministeriis mulces reparasque labori,<br>
 Somnia, quae veras aequent imitamine formas,<br>
 Herculea Trachine iube sub imagine regis<br>
 Alcyonen adeant simulacraque naufraga fingant.<br>
 imperat hoc Iuno.' postquam mandata peregit,<br>
 Iris abit: neque enim ulterius tolerare soporis<br>
 vim poterat, labique ut somnum sensit in artus,<br>
 effugit et remeat per quos modo venerat arcus.<br>
     At pater e populo natorum mille suorum<br>
 excitat artificem simulatoremque figurae<br>
 Morphea: non illo quisquam sollertius alter<br>
 exprimit incessus vultumque sonumque loquendi;<br>
 adicit et vestes et consuetissima cuique<br>
 verba; sed hic solos homines imitatur, at alter<br>
 fit fera, fit volucris, fit longo corpore serpens:<br>
 hunc Icelon superi, mortale Phobetora vulgus<br>
 nominat; est etiam diversae tertius artis<br>
 Phantasos: ille in humum saxumque undamque trabemque,<br>
 quaeque vacant anima, fallaciter omnia transit;<br>
 regibus hi ducibusque suos ostendere vultus<br>
 nocte solent, populos alii plebemque pererrant.<br>
 praeterit hos senior cunctisque e fratribus unum <br>
 Morphea, qui peragat Thaumantidos edita, Somnus<br>
 eligit et rursus molli languore solutus<br>
 deposuitque caput stratoque recondidit alto.<br>
     Ille volat nullos strepitus facientibus alis<br>
 per tenebras intraque morae breve tempus in urbem<br>
 pervenit Haemoniam, positisque e corpore pennis<br>
 in faciem Ceycis abit sumptaque figura<br>
 luridus, exanimi similis, sine vestibus ullis,<br>
 coniugis ante torum miserae stetit: uda videtur<br>
 barba viri, madidisque gravis fluere unda capillis.<br>
     tum lecto incumbens fletu super ora profuso<br>
 haec ait: 'agnoscis Ceyca, miserrima coniunx,<br>
 an mea mutata est facies nece? respice: nosces<br>
 inveniesque tuo pro coniuge coniugis umbram!<br>
 nil opis, Alcyone, nobis tua vota tulerunt!<br>
 occidimus! falso tibi me promittere noli!<br>
 nubilus Aegaeo deprendit in aequore navem<br>
 auster et ingenti iactatam flamine solvit,<br>
 oraque nostra tuum frustra clamantia nomen<br>
 inplerunt fluctus.Ænon haec tibi nuntiat auctor<br>
 ambiguus, non ista vagis rumoribus audis:<br>
 ipse ego fata tibi praesens mea naufragus edo.<br>
 surge, age, da lacrimas lugubriaque indue nec me<br>
 indeploratum sub inania Tartara mitte!'<br>
 adicit his vocem Morpheus, quam coniugis illa<br>
 crederet esse sui (fletus quoque fundere veros<br>
 visus erat), gestumque manus Ceycis habebat.<br>
 ingemit Alcyone lacrimans, motatque lacertos<br>
 per somnum corpusque petens amplectitur auras<br>
 exclamatque: 'mane! quo te rapis? ibimus una.' <br>
 voce sua specieque viri turbata soporem<br>
 excutit et primo, si sit, circumspicit, illic,<br>
 qui modo visus erat; nam moti voce ministri<br>
 intulerant lumen. postquam non invenit usquam,<br>
 percutit ora manu laniatque a pectore vestes<br>
 pectoraque ipsa ferit nec crines solvere curat:<br>
 scindit et altrici, quae luctus causa, roganti<br>
 'nulla est Alcyone, nulla est' ait. 'occidit una<br>
 cum Ceyce suo. solantia tollite verba!<br>
 naufragus interiit: vidi agnovique manusque<br>
 ad discedentem cupiens retinere tetendi.<br>
 umbra fuit, sed et umbra tamen manifesta virique<br>
 vera mei. non ille quidem, si quaeris, habebat<br>
 adsuetos vultus nec quo prius, ore nitebat:<br>
 pallentem nudumque et adhuc umente capillo<br>
 infelix vidi. stetit hoc miserabilis ipso<br>
 ecce loco'; et quaerit, vestigia siqua supersint.<br>
 'hoc erat, hoc, animo quod divinante timebam,<br>
 et ne me fugiens ventos sequerere rogabam.<br>
 at certe vellem, quoniam periturus abibas,<br>
 me quoque duxisses: multum fuit utile tecum<br>
 ire mihi; neque enim de vitae tempore quicquam<br>
 non simul egissem, nec mors discreta fuisset.<br>
 nunc absens perii, iactor quoque fluctibus absens,<br>
 et sine me me pontus habet. crudelior ipso<br>
 sit mihi mens pelago, si vitam ducere nitar<br>
 longius et tanto pugnem superesse dolori!<br>
 sed neque pugnabo nec te, miserande, relinquam<br>
 et tibi nunc saltem veniam comes, inque sepulcro <br>
 si non urna, tamen iunget nos littera: si non<br>
 ossibus ossa meis, at nomen nomine tangam.'<br>
 plura dolor prohibet, verboque intervenit omni<br>
 plangor, et attonito gemitus a corde trahuntur.<br>
     Mane erat: egreditur tectis ad litus et illum<br>
 maesta locum repetit, de quo spectarat euntem,<br>
 dumque moratur ibi dumque 'hic retinacula solvit,<br>
 hoc mihi discedens dedit oscula litore' dicit<br>
 dumque notata locis reminiscitur acta fretumque<br>
 prospicit, in liquida, spatio distante, tuetur<br>
 nescio quid quasi corpus aqua, primoque, quid illud<br>
 esset, erat dubium; postquam paulum adpulit unda,<br>
 et, quamvis aberat, corpus tamen esse liquebat,<br>
 qui foret, ignorans, quia naufragus, omine mota est<br>
 et, tamquam ignoto lacrimam daret, 'heu! miser,' inquit<br>
 'quisquis es, et siqua est coniunx tibi!' fluctibus actum<br>
 fit propius corpus: quod quo magis illa tuetur,<br>
 hoc minus et minus est mentis, vae! iamque propinquae<br>
 admotum terrae, iam quod cognoscere posset,<br>
 cernit: erat coniunx! 'ille est!' exclamat et una<br>
 ora, comas, vestem lacerat tendensque trementes<br>
 ad Ceyca manus 'sic, o carissime coniunx,<br>
 sic ad me, miserande, redis?' ait. adiacet undis<br>
 facta manu moles, quae primas aequoris iras<br>
 frangit et incursus quae praedelassat aquarum. <br>
 insilit huc, mirumque fuit potuisse: volabat<br>
 percutiensque levem modo natis aera pennis<br>
 stringebat summas ales miserabilis undas,<br>
 dumque volat, maesto similem plenumque querellae<br>
 ora dedere sonum tenui crepitantia rostro.<br>
 ut vero tetigit mutum et sine sanguine corpus,<br>
 dilectos artus amplexa recentibus alis<br>
 frigida nequiquam duro dedit oscula rostro.<br>
 senserit hoc Ceyx, an vultum motibus undae<br>
 tollere sit visus, populus dubitabat, at ille<br>
 senserat: et tandem, superis miserantibus, ambo<br>
 alite mutantur; fatis obnoxius isdem<br>
 tunc quoque mansit amor nec coniugiale solutum<br>
 foedus in alitibus: coeunt fiuntque parentes,<br>
 perque dies placidos hiberno tempore septem<br>
 incubat Alcyone pendentibus aequore nidis.<br>
 tunc iacet unda maris: ventos custodit et arcet<br>
 Aeolus egressu praestatque nepotibus aequor.<br>
     Hos aliquis senior iunctim freta lata volantes<br>
 spectat et ad finem servatos laudat amores:<br>
 proximus, aut idem, si fors tulit, 'hic quoque,' dixit<br>
 'quem mare carpentem substrictaque crura gerentem<br>
 aspicis,' (ostendens spatiosum in guttura mergum)<br>
 'regia progenies, et si descendere ad ipsum<br>
 ordine perpetuo quaeris, sunt huius origo<br>
 Ilus et Assaracus raptusque Iovi Ganymedes<br>
 Laomedonque senex Priamusque novissima Troiae<br>
 tempora sortitus; frater fuit Hectoris iste:<br>
 qui nisi sensisset prima nova fata iuventa,<br>
 forsitan inferius non Hectore nomen haberet, <br>
 quamvis est illum proles enixa Dymantis,<br>
 Aesacon umbrosa furtim peperisse sub Ida<br>
 fertur Alexiroe, Granico nata bicorni.<br>
 oderat hic urbes nitidaque remotus ab aula<br>
 secretos montes et inambitiosa colebat<br>
 rura nec Iliacos coetus nisi rarus adibat.<br>
 non agreste tamen nec inexpugnabile amori<br>
 pectus habens silvas captatam saepe per omnes<br>
 aspicit Hesperien patria Cebrenida ripa<br>
 iniectos umeris siccantem sole capillos.<br>
 visa fugit nymphe, veluti perterrita fulvum<br>
 cerva lupum longeque lacu deprensa relicto<br>
 accipitrem fluvialis anas; quam Troius heros<br>
 insequitur celeremque metu celer urget amore.<br>
 ecce latens herba coluber fugientis adunco<br>
 dente pedem strinxit virusque in corpore liquit;<br>
 cum vita suppressa fuga est: amplectitur amens<br>
 exanimem clamatque "piget, piget esse secutum!<br>
 sed non hoc timui, neque erat mihi vincere tanti.<br>
 perdidimus miseram nos te duo: vulnus ab angue,<br>
 a me causa data est! ego sim sceleratior illo,<br>
 ni tibi morte mea mortis solacia mittam."<br>
 dixit et e scopulo, quem rauca subederat unda,<br>
 se dedit in pontum. Tethys miserata cadentem<br>
 molliter excepit nantemque per aequora pennis<br>
 texit, et optatae non est data copia mortis.<br>
 indignatur amans, invitum vivere cogi<br>
 obstarique animae misera de sede volenti <br>
 exire, utque novas umeris adsumpserat alas,<br>
 subvolat atque iterum corpus super aequora mittit.<br>
 pluma levat casus: furit Aesacos inque profundum<br>
 pronus abit letique viam sine fine retemptat.<br>
 fecit amor maciem: longa internodia crurum,<br>
 longa manet cervix, caput est a corpore longe;<br>
 aequora amat nomenque tenet, quia mergitur illo.'<br>
 </p>
 <p></p><hr>
 <center>
 <a href="metal12.htm">Next: Liber Duodecimus</a></center>
 </body>