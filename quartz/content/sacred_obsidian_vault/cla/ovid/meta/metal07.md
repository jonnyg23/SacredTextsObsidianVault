<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Ovid</a> 
 <a href="index.htm">Index</a> 
 
 <br>
 <a href="meta07.htm">English</a> 
 
 <br>
 <a href="metal06.htm">Previous</a> 
 <a href="metal08.htm">Next</a> 
 <hr><a href="https://www.amazon.com/exec/obidos/ASIN/1853267902/internetsacredte">Buy this Book at Amazon.com</a></center>
 <hr>
 <p align="CENTER"><font size="-1" color="GREEN"><i>Metamorphoses</i>, by Ovid, , tr. John Dryden, et al [1717], at sacred-texts.com</font></p><hr>
 <h1 align="CENTER">P. OVIDI NASONIS METAMORPHOSEN LIBER SEPTIMVS</h1>
 <p>Iamque fretum Minyae Pagasaea puppe secabant,<br>
 perpetuaque trahens inopem sub nocte senectam<br>
 Phineus visus erat, iuvenesque Aquilone creati<br>
 virgineas volucres miseri senis ore fugarant,<br>
 multaque perpessi claro sub Iasone tandem<br>
 contigerant rapidas limosi Phasidos undas.<br>
 dumque adeunt regem Phrixeaque vellera poscunt<br>
 lexque datur Minyis magnorum horrenda laborum,<br>
 concipit interea validos Aeetias ignes<br>
 et luctata diu, postquam ratione furorem<br>
 vincere non poterat, 'frustra, Medea, repugnas:<br>
 nescio quis deus obstat,' ait, 'mirumque, nisi hoc est,<br>
 aut aliquid certe simile huic, quod amare vocatur.<br>
 nam cur iussa patris nimium mihi dura videntur?<br>
 sunt quoque dura nimis! cur, quem modo denique vidi,<br>
 ne pereat, timeo? quae tanti causa timoris?<br>
 excute virgineo conceptas pectore flammas,<br>
 si potes, infelix! si possem, sanior essem!<br>
 sed trahit invitam nova vis, aliudque cupido,<br>
 mens aliud suadet: video meliora proboque,<br>
 deteriora sequor. quid in hospite, regia virgo, <br>
 ureris et thalamos alieni concipis orbis?<br>
 haec quoque terra potest, quod ames, dare. vivat an ille<br>
 occidat, in dis est. vivat tamen! idque precari<br>
 vel sine amore licet: quid enim commisit Iason?<br>
 quem, nisi crudelem, non tangat Iasonis aetas<br>
 et genus et virtus? quem non, ut cetera desint,<br>
 ore movere potest? certe mea pectora movit.<br>
 at nisi opem tulero, taurorum adflabitur ore<br>
 concurretque suae segeti, tellure creatis<br>
 hostibus, aut avido dabitur fera praeda draconi.<br>
 hoc ego si patiar, tum me de tigride natam,<br>
 tum ferrum et scopulos gestare in corde fatebor!<br>
 cur non et specto pereuntem oculosque videndo<br>
 conscelero? cur non tauros exhortor in illum<br>
 terrigenasque feros insopitumque draconem?<br>
 di meliora velint! quamquam non ista precanda,<br>
 sed facienda mihi.--prodamne ego regna parentis,<br>
 atque ope nescio quis servabitur advena nostra,<br>
 ut per me sospes sine me det lintea ventis<br>
 virque sit alterius, poenae Medea relinquar?<br>
 si facere hoc aliamve potest praeponere nobis,<br>
 occidat ingratus! sed non is vultus in illo,<br>
 non ea nobilitas animo est, ea gratia formae,<br>
 ut timeam fraudem meritique oblivia nostri.<br>
 et dabit ante fidem, cogamque in foedera testes<br>
 esse deos. quid tuta times? accingere et omnem<br>
 pelle moram: tibi se semper debebit Iason,<br>
 te face sollemni iunget sibi perque Pelasgas <br>
 servatrix urbes matrum celebrabere turba.<br>
 ergo ego germanam fratremque patremque deosque<br>
 et natale solum ventis ablata relinquam?<br>
 nempe pater saevus, nempe est mea barbara tellus,<br>
 frater adhuc infans; stant mecum vota sororis,<br>
 maximus intra me deus est! non magna relinquam,<br>
 magna sequar: titulum servatae pubis Achivae<br>
 notitiamque soli melioris et oppida, quorum<br>
 hic quoque fama viget, cultusque artesque locorum,<br>
 quemque ego cum rebus, quas totus possidet orbis,<br>
 Aesoniden mutasse velim, quo coniuge felix<br>
 et dis cara ferar et vertice sidera tangam.<br>
 quid, quod nescio qui mediis concurrere in undis<br>
 dicuntur montes ratibusque inimica Charybdis<br>
 nunc sorbere fretum, nunc reddere, cinctaque saevis<br>
 Scylla rapax canibus Siculo latrare profundo?<br>
 nempe tenens, quod amo, gremioque in Iasonis haerens<br>
 per freta longa ferar; nihil illum amplexa verebor<br>
 aut, siquid metuam, metuam de coniuge solo.--<br>
 coniugiumne putas speciosaque nomina culpae<br>
 inponis, Medea, tuae?--quin adspice, quantum<br>
 adgrediare nefas, et, dum licet, effuge crimen!'<br>
 dixit, et ante oculos rectum pietasque pudorque<br>
 constiterant, et victa dabat iam terga Cupido.<br>
     Ibat ad antiquas Hecates Perseidos aras,<br>
 quas nemus umbrosum secretaque silva tegebat,<br>
 et iam fortis erat, pulsusque recesserat ardor,<br>
 cum videt Aesoniden exstinctaque flamma reluxit. <br>
 erubuere genae, totoque recanduit ore,<br>
 utque solet ventis alimenta adsumere, quaeque<br>
 parva sub inducta latuit scintilla favilla<br>
 crescere et in veteres agitata resurgere vires,<br>
 sic iam lenis amor, iam quem languere putares,<br>
 ut vidit iuvenem, specie praesentis inarsit.<br>
 et casu solito formosior Aesone natus<br>
 illa luce fuit: posses ignoscere amanti.<br>
 spectat et in vultu veluti tum denique viso<br>
 lumina fixa tenet nec se mortalia demens<br>
 ora videre putat nec se declinat ab illo;<br>
 ut vero coepitque loqui dextramque prehendit<br>
 hospes et auxilium submissa voce rogavit<br>
 promisitque torum, lacrimis ait illa profusis:<br>
 'quid faciam, video: nec me ignorantia veri<br>
 decipiet, sed amor. servabere munere nostro,<br>
 servatus promissa dato!' per sacra triformis<br>
 ille deae lucoque foret quod numen in illo<br>
 perque patrem soceri cernentem cuncta futuri<br>
 eventusque suos et tanta pericula iurat:<br>
 creditus accepit cantatas protinus herbas<br>
 edidicitque usum laetusque in tecta recessit.<br>
     Postera depulerat stellas Aurora micantes:<br>
 conveniunt populi sacrum Mavortis in arvum<br>
 consistuntque iugis; medio rex ipse resedit<br>
 agmine purpureus sceptroque insignis eburno.<br>
 ecce adamanteis Vulcanum naribus efflant<br>
 aeripedes tauri, tactaeque vaporibus herbae<br>
 ardent, utque solent pleni resonare camini, <br>
 aut ubi terrena silices fornace soluti<br>
 concipiunt ignem liquidarum adspergine aquarum,<br>
 pectora sic intus clausas volventia flammas<br>
 gutturaque usta sonant; tamen illis Aesone natus<br>
 obvius it. vertere truces venientis ad ora<br>
 terribiles vultus praefixaque cornua ferro<br>
 pulvereumque solum pede pulsavere bisulco<br>
 fumificisque locum mugitibus inpleverunt.<br>
 deriguere metu Minyae; subit ille nec ignes<br>
 sentit anhelatos (tantum medicamina possunt!)<br>
 pendulaque audaci mulcet palearia dextra<br>
 suppositosque iugo pondus grave cogit aratri<br>
 ducere et insuetum ferro proscindere campum:<br>
 mirantur Colchi, Minyae clamoribus augent<br>
 adiciuntque animos. galea tum sumit aena<br>
 vipereos dentes et aratos spargit in agros.<br>
 semina mollit humus valido praetincta veneno,<br>
 et crescunt fiuntque sati nova corpora dentes,<br>
 utque hominis speciem materna sumit in alvo<br>
 perque suos intus numeros conponitur infans<br>
 nec nisi maturus communes exit in auras,<br>
 sic, ubi visceribus gravidae telluris imago<br>
 effecta est hominis, feto consurgit in arvo,<br>
 quodque magis mirum est, simul edita concutit arma.<br>
 quos ubi viderunt praeacutae cuspidis hastas<br>
 in caput Haemonii iuvenis torquere parantis,<br>
 demisere metu vultumque animumque Pelasgi;<br>
 ipsa quoque extimuit, quae tutum fecerat illum.<br>
 utque peti vidit iuvenem tot ab hostibus unum, <br>
 palluit et subito sine sanguine frigida sedit,<br>
 neve parum valeant a se data gramina, carmen<br>
 auxiliare canit secretasque advocat artes.<br>
 ille gravem medios silicem iaculatus in hostes<br>
 a se depulsum Martem convertit in ipsos:<br>
 terrigenae pereunt per mutua vulnera fratres<br>
 civilique cadunt acie. gratantur Achivi<br>
 victoremque tenent avidisque amplexibus haerent.<br>
 tu quoque victorem conplecti, barbara, velles:<br>
 obstitit incepto pudor, at conplexa fuisses,<br>
 sed te, ne faceres, tenuit reverentia famae.<br>
 quod licet, adfectu tacito laetaris agisque<br>
 carminibus grates et dis auctoribus horum.<br>
     Pervigilem superest herbis sopire draconem,<br>
 qui crista linguisque tribus praesignis et uncis<br>
 dentibus horrendus custos erat arboris aureae.<br>
 hunc postquam sparsit Lethaei gramine suci<br>
 verbaque ter dixit placidos facientia somnos,<br>
 quae mare turbatum, quae concita flumina sistunt,<br>
 somnus in ignotos oculos sibi venit, et auro<br>
 heros Aesonius potitur spolioque superbus<br>
 muneris auctorem secum, spolia altera, portans<br>
 victor Iolciacos tetigit cum coniuge portus.<br>
     Haemoniae matres pro gnatis dona receptis<br>
 grandaevique ferunt patres congestaque flamma<br>
 tura liquefaciunt, inductaque cornibus aurum<br>
 victima vota cadit, sed abest gratantibus Aeson <br>
 iam propior leto fessusque senilibus annis,<br>
 cum sic Aesonides: 'o cui debere salutem<br>
 confiteor, coniunx, quamquam mihi cuncta dedisti<br>
 excessitque fidem meritorum summa tuorum,<br>
 si tamen hoc possunt (quid enim non carmina possunt?)<br>
 deme meis annis et demptos adde parenti!'<br>
 nec tenuit lacrimas: mota est pietate rogantis,<br>
 dissimilemque animum subiit Aeeta relictus;<br>
 nec tamen adfectus talis confessa 'quod' inquit<br>
 'excidit ore tuo, coniunx, scelus? ergo ego cuiquam<br>
 posse tuae videor spatium transcribere vitae?<br>
 nec sinat hoc Hecate, nec tu petis aequa; sed isto,<br>
 quod petis, experiar maius dare munus, Iason.<br>
 arte mea soceri longum temptabimus aevum,<br>
 non annis revocare tuis, modo diva triformis<br>
 adiuvet et praesens ingentibus adnuat ausis.'<br>
     Tres aberant noctes, ut cornua tota coirent<br>
 efficerentque orbem; postquam plenissima fulsit<br>
 ac solida terras spectavit imagine luna,<br>
 egreditur tectis vestes induta recinctas,<br>
 nuda pedem, nudos umeris infusa capillos,<br>
 fertque vagos mediae per muta silentia noctis<br>
 incomitata gradus: homines volucresque ferasque<br>
 solverat alta quies, nullo cum murmure saepes,<br>
 inmotaeque silent frondes, silet umidus aer,<br>
 sidera sola micant: ad quae sua bracchia tendens<br>
 ter se convertit, ter sumptis flumine crinem<br>
 inroravit aquis ternisque ululatibus ora <br>
 solvit et in dura submisso poplite terra<br>
 'Nox' ait 'arcanis fidissima, quaeque diurnis<br>
 aurea cum luna succeditis ignibus astra,<br>
 tuque, triceps Hecate, quae coeptis conscia nostris<br>
 adiutrixque venis cantusque artisque magorum,<br>
 quaeque magos, Tellus, pollentibus instruis herbis,<br>
 auraeque et venti montesque amnesque lacusque,<br>
 dique omnes nemorum, dique omnes noctis adeste,<br>
 quorum ope, cum volui, ripis mirantibus amnes<br>
 in fontes rediere suos, concussaque sisto,<br>
 stantia concutio cantu freta, nubila pello<br>
 nubilaque induco, ventos abigoque vocoque,<br>
 vipereas rumpo verbis et carmine fauces,<br>
 vivaque saxa sua convulsaque robora terra<br>
 et silvas moveo iubeoque tremescere montis<br>
 et mugire solum manesque exire sepulcris!<br>
 te quoque, Luna, traho, quamvis Temesaea labores<br>
 aera tuos minuant; currus quoque carmine nostro<br>
 pallet avi, pallet nostris Aurora venenis!<br>
 vos mihi taurorum flammas hebetastis et unco<br>
 inpatiens oneris collum pressistis aratro,<br>
 vos serpentigenis in se fera bella dedistis<br>
 custodemque rudem somni sopistis et aurum<br>
 vindice decepto Graias misistis in urbes:<br>
 nunc opus est sucis, per quos renovata senectus<br>
 in florem redeat primosque recolligat annos, <br>
 et dabitis. neque enim micuerunt sidera frustra,<br>
 nec frustra volucrum tractus cervice draconum<br>
 currus adest.' aderat demissus ab aethere currus.<br>
 quo simul adscendit frenataque colla draconum<br>
 permulsit manibusque leves agitavit habenas,<br>
 sublimis rapitur subiectaque Thessala Tempe<br>
 despicit et certis regionibus adplicat angues:<br>
 et quas Ossa tulit, quas altum Pelion herbas,<br>
 Othrysque Pindusque et Pindo maior Olympus,<br>
 perspicit et placitas partim radice revellit,<br>
 partim succidit curvamine falcis aenae.<br>
 multa quoque Apidani placuerunt gramina ripis,<br>
 multa quoque Amphrysi, neque eras inmunis, Enipeu;<br>
 nec non Peneos nec non Spercheides undae<br>
 contribuere aliquid iuncosaque litora Boebes;<br>
 carpsit et Euboica vivax Anthedone gramen,<br>
 nondum mutato vulgatum corpore Glauci.<br>
     Et iam nona dies curru pennisque draconum<br>
 nonaque nox omnes lustrantem viderat agros,<br>
 cum rediit; neque erant tacti nisi odore dracones,<br>
 et tamen annosae pellem posuere senectae.<br>
 constitit adveniens citra limenque foresque<br>
 et tantum caelo tegitur refugitque viriles<br>
 contactus, statuitque aras de caespite binas,<br>
 dexteriore Hecates, ast laeva parte Iuventae.<br>
 has ubi verbenis silvaque incinxit agresti,<br>
 haud procul egesta scrobibus tellure duabus<br>
 sacra facit cultrosque in guttura velleris atri<br>
 conicit et patulas perfundit sanguine fossas; <br>
 tum super invergens liquidi carchesia mellis<br>
 alteraque invergens tepidi carchesia lactis,<br>
 verba simul fudit terrenaque numina civit<br>
 umbrarumque rogat rapta cum coniuge regem,<br>
 ne properent artus anima fraudare senili.<br>
     Quos ubi placavit precibusque et murmure longo,<br>
 Aesonis effetum proferri corpus ad auras<br>
 iussit et in plenos resolutum carmine somnos<br>
 exanimi similem stratis porrexit in herbis.<br>
 hinc procul Aesoniden, procul hinc iubet ire ministros<br>
 et monet arcanis oculos removere profanos.<br>
 diffugiunt iussi; passis Medea capillis<br>
 bacchantum ritu flagrantis circuit aras<br>
 multifidasque faces in fossa sanguinis atra<br>
 tinguit et infectas geminis accendit in aris<br>
 terque senem flamma, ter aqua, ter sulphure lustrat.<br>
     Interea validum posito medicamen aeno<br>
 fervet et exsultat spumisque tumentibus albet.<br>
 illic Haemonia radices valle resectas<br>
 seminaque floresque et sucos incoquit atros;<br>
 adicit extremo lapides Oriente petitos<br>
 et quas Oceani refluum mare lavit harenas;<br>
 addit et exceptas luna pernocte pruinas<br>
 et strigis infamis ipsis cum carnibus alas<br>
 inque virum soliti vultus mutare ferinos<br>
 ambigui prosecta lupi; nec defuit illis<br>
 squamea Cinyphii tenuis membrana chelydri<br>
 vivacisque iecur cervi; quibus insuper addit<br>
 ova caputque novem cornicis saecula passae.<br>
 his et mille aliis postquam sine nomine rebus <br>
 propositum instruxit mortali barbara maius,<br>
 arenti ramo iampridem mitis olivae<br>
 omnia confudit summisque inmiscuit ima.<br>
 ecce vetus calido versatus stipes aeno<br>
 fit viridis primo nec longo tempore frondes<br>
 induit et subito gravidis oneratur olivis:<br>
 at quacumque cavo spumas eiecit aeno<br>
 ignis et in terram guttae cecidere calentes,<br>
 vernat humus, floresque et mollia pabula surgunt.<br>
 quae simul ac vidit, stricto Medea recludit<br>
 ense senis iugulum veteremque exire cruorem<br>
 passa replet sucis; quos postquam conbibit Aeson<br>
 aut ore acceptos aut vulnere, barba comaeque<br>
 canitie posita nigrum rapuere colorem,<br>
 pulsa fugit macies, abeunt pallorque situsque,<br>
 adiectoque cavae supplentur corpore rugae,<br>
 membraque luxuriant: Aeson miratur et olim<br>
 ante quater denos hunc se reminiscitur annos.<br>
     Viderat ex alto tanti miracula monstri<br>
 Liber et admonitus, iuvenes nutricibus annos<br>
 posse suis reddi, capit hoc a Colchide munus.<br>
     Neve doli cessent, odium cum coniuge falsum<br>
 Phasias adsimulat Peliaeque ad limina supplex<br>
 confugit; atque illam, quoniam gravis ipse senecta est,<br>
 excipiunt natae; quas tempore callida parvo<br>
 Colchis amicitiae mendacis imagine cepit,<br>
 dumque refert inter meritorum maxima demptos<br>
 Aesonis esse situs atque hac in parte moratur,<br>
 spes est virginibus Pelia subiecta creatis, <br>
 arte suum parili revirescere posse parentem,<br>
 idque petunt pretiumque iubent sine fine pacisci.<br>
 illa brevi spatio silet et dubitare videtur<br>
 suspenditque animos ficta gravitate rogantum.<br>
 mox ubi pollicita est, 'quo sit fiducia maior<br>
 muneris huius' ait, 'qui vestri maximus aevo est<br>
 dux gregis inter oves, agnus medicamine fiet.'<br>
 protinus innumeris effetus laniger annis<br>
 attrahitur flexo circum cava tempora cornu;<br>
 cuius ut Haemonio marcentia guttura cultro<br>
 fodit et exiguo maculavit sanguine ferrum,<br>
 membra simul pecudis validosque venefica sucos<br>
 mergit in aere cavo: minuunt ea corporis artus<br>
 cornuaque exurunt nec non cum cornibus annos,<br>
 et tener auditur medio balatus aeno:<br>
 nec mora, balatum mirantibus exsilit agnus<br>
 lascivitque fuga lactantiaque ubera quaerit.<br>
     Obstipuere satae Pelia, promissaque postquam<br>
 exhibuere fidem, tum vero inpensius instant.<br>
 ter iuga Phoebus equis in Hibero flumine mersis<br>
 dempserat et quarta radiantia nocte micabant<br>
 sidera, cum rapido fallax Aeetias igni<br>
 imponit purum laticem et sine viribus herbas.<br>
 iamque neci similis resoluto corpore regem<br>
 et cum rege suo custodes somnus habebat,<br>
 quem dederant cantus magicaeque potentia linguae;<br>
 intrarant iussae cum Colchide limina natae <br>
 ambierantque torum: 'quid nunc dubitatis inertes?<br>
 stringite' ait 'gladios veteremque haurite crurorem,<br>
 ut repleam vacuas iuvenali sanguine venas!<br>
 in manibus vestris vita est aetasque parentis:<br>
 si pietas ulla est nec spes agitatis inanis,<br>
 officium praestate patri telisque senectam<br>
 exigite, et saniem coniecto emittite ferro!'<br>
 his, ut quaeque pia est, hortatibus inpia prima est<br>
 et, ne sit scelerata, facit scelus: haud tamen ictus<br>
 ulla suos spectare potest, oculosque reflectunt,<br>
 caecaque dant saevis aversae vulnera dextris.<br>
 ille cruore fluens, cubito tamen adlevat artus,<br>
 semilacerque toro temptat consurgere, et inter<br>
 tot medius gladios pallentia bracchia tendens<br>
 'quid facitis, gnatae? quid vos in fata parentis<br>
 armat?' ait: cecidere illis animique manusque;<br>
 plura locuturo cum verbis guttura Colchis<br>
 abstulit et calidis laniatum mersit in undis.<br>
     Quod nisi pennatis serpentibus isset in auras,<br>
 non exempta foret poenae: fugit alta superque<br>
 Pelion umbrosum, Philyreia tecta, superque<br>
 Othryn et eventu veteris loca nota Cerambi:<br>
 hic ope nympharum sublatus in aera pennis,<br>
 cum gravis infuso tellus foret obruta ponto,<br>
 Deucalioneas effugit inobrutus undas.<br>
 Aeoliam Pitanen a laeva parte relinquit<br>
 factaque de saxo longi simulacra draconis<br>
 Idaeumque nemus, quo nati furta, iuvencum,<br>
 occuluit Liber falsi sub imagine cervi, <br>
 quaque pater Corythi parva tumulatus harena est,<br>
 et quos Maera novo latratu terruit agros,<br>
 Eurypylique urbem, qua Coae cornua matres<br>
 gesserunt tum, cum discederet Herculis agmen,<br>
 Phoebeamque Rhodon et Ialysios Telchinas,<br>
 quorum oculos ipso vitiantes omnia visu<br>
 Iuppiter exosus fraternis subdidit undis;<br>
 transit et antiquae Cartheia moenia Ceae,<br>
 qua pater Alcidamas placidam de corpore natae<br>
 miraturus erat nasci potuisse columbam.<br>
 inde lacus Hyries videt et Cycneia Tempe,<br>
 quae subitus celebravit olor: nam Phylius illic<br>
 imperio pueri volucrisque ferumque leonem<br>
 tradiderat domitos; taurum quoque vincere iussus<br>
 vicerat et spreto totiens iratus amore<br>
 praemia poscenti taurum suprema negabat;<br>
 ille indignatus 'cupies dare' dixit et alto<br>
 desiluit saxo; cuncti cecidisse putabant:<br>
 factus olor niveis pendebat in aere pennis;<br>
 at genetrix Hyrie, servati nescia, flendo<br>
 delicuit stagnumque suo de nomine fecit.<br>
 adiacet his Pleuron, in qua trepidantibus alis<br>
 Ophias effugit natorum vulnera Combe;<br>
 inde Calaureae Letoidos adspicit arva<br>
 in volucrem versi cum coniuge conscia regis.<br>
 dextera Cyllene est, in qua cum matre Menephron<br>
 concubiturus erat saevarum more ferarum;<br>
 Cephison procul hinc deflentem fata nepotis <br>
 respicit in tumidam phocen ab Apolline versi<br>
 Eumelique domum lugentis in aere natum.<br>
     Tandem vipereis Ephyren Pirenida pennis<br>
 contigit: hic aevo veteres mortalia primo<br>
 corpora vulgarunt pluvialibus edita fungis.<br>
 sed postquam Colchis arsit nova nupta venenis<br>
 flagrantemque domum regis mare vidit utrumque,<br>
 sanguine natorum perfunditur inpius ensis,<br>
 ultaque se male mater Iasonis effugit arma.<br>
 hinc Titaniacis ablata draconibus intrat<br>
 Palladias arces, quae te, iustissima Phene,<br>
 teque, senex Peripha, pariter videre volantes<br>
 innixamque novis neptem Polypemonis alis.<br>
 excipit hanc Aegeus facto damnandus in uno,<br>
 nec satis hospitium est, thalami quoque foedere iungit.<br>
     Iamque aderat Theseus, proles ignara parenti,<br>
 qui virtute sua bimarem pacaverat Isthmon:<br>
 huius in exitium miscet Medea, quod olim<br>
 attulerat secum Scythicis aconiton ab oris.<br>
 illud Echidnaeae memorant e dentibus ortum<br>
 esse canis: specus est tenebroso caecus hiatu,<br>
 est via declivis, per quam Tirynthius heros<br>
 restantem contraque diem radiosque micantes<br>
 obliquantem oculos nexis adamante catenis<br>
 Cerberon abstraxit, rabida qui concitus ira<br>
 inplevit pariter ternis latratibus auras<br>
 et sparsit virides spumis albentibus agros; <br>
 has concresse putant nactasque alimenta feracis<br>
 fecundique soli vires cepisse nocendi;<br>
 quae quia nascuntur dura vivacia caute,<br>
 agrestes aconita vocant. ea coniugis astu<br>
 ipse parens Aegeus nato porrexit ut hosti.<br>
 sumpserat ignara Theseus data pocula dextra,<br>
 cum pater in capulo gladii cognovit eburno<br>
 signa sui generis facinusque excussit ab ore.<br>
 effugit illa necem nebulis per carmina motis;<br>
     At genitor, quamquam laetatur sospite nato,<br>
 attonitus tamen est, ingens discrimine parvo<br>
 committi potuisse nefas: fovet ignibus aras<br>
 muneribusque deos inplet, feriuntque secures<br>
 colla torosa boum vinctorum cornua vittis.<br>
 nullus Erecthidis fertur celebratior illo<br>
 inluxisse dies: agitant convivia patres<br>
 et medium vulgus nec non et carmina vino<br>
 ingenium faciente canunt: 'te, maxime Theseu,<br>
 mirata est Marathon Cretaei sanguine tauri,<br>
 quodque suis securus arat Cromyona colonus,<br>
 munus opusque tuum est; tellus Epidauria per te<br>
 clavigeram vidit Vulcani occumbere prolem,<br>
 vidit et inmitem Cephisias ora Procrusten,<br>
 Cercyonis letum vidit Cerealis Eleusin.<br>
 occidit ille Sinis magnis male viribus usus,<br>
 qui poterat curvare trabes et agebat ab alto<br>
 ad terram late sparsuras corpora pinus.<br>
 tutus ad Alcathoen, Lelegeia moenia, limes<br>
 conposito Scirone patet, sparsisque latronis <br>
 terra negat sedem, sedem negat ossibus unda;<br>
 quae iactata diu fertur durasse vetustas<br>
 in scopulos: scopulis nomen Scironis inhaeret.<br>
 si titulos annosque tuos numerare velimus,<br>
 facta prement annos. pro te, fortissime, vota<br>
 publica suscipimus, Bacchi tibi sumimus haustus.'<br>
 consonat adsensu populi precibusque faventum<br>
 regia, nec tota tristis locus ullus in urbe est.<br>
     Nec tamen (usque adeo nulla est sincera voluptas,<br>
 sollicitumque aliquid laetis intervenit) Aegeus<br>
 gaudia percepit nato secura recepto:<br>
 bella parat Minos; qui quamquam milite, quamquam<br>
 classe valet, patria tamen est firmissimus ira<br>
 Androgeique necem iustis ulciscitur armis.<br>
 ante tamen bello vires adquirit amicas,<br>
 quaque potens habitus volucri freta classe pererrat:<br>
 hinc Anaphen sibi iungit et Astypaleia regna,<br>
 (promissis Anaphen, regna Astypaleia bello);<br>
 hinc humilem Myconon cretosaque rura Cimoli<br>
 florentemque thymo Syron planamque Seriphon<br>
 marmoreamque Paron, quamque inpia prodidit Arne<br>
 Siphnon et accepto, quod avara poposcerat, auro<br>
 mutata est in avem, quae nunc quoque diligit aurum,<br>
 nigra pedes, nigris velata monedula pennis.<br>
     At non Oliaros Didymeque et Tenos et Andros<br>
 et Gyaros nitidaeque ferax Peparethos olivae<br>
 Cnosiacas iuvere rates; latere inde sinistro<br>
 Oenopiam Minos petit, Aeacideia regna:<br>
 Oenopiam veteres adpellavere, sed ipse<br>
 Aeacus Aeginam genetricis nomine dixit. <br>
 turba ruit tantaeque virum cognoscere famae<br>
 expetit; occurrunt illi Telamonque minorque<br>
 quam Telamon Peleus et proles tertia Phocus;<br>
 ipse quoque egreditur tardus gravitate senili<br>
 Aeacus et, quae sit veniendi causa, requirit.<br>
 admonitus patrii luctus suspirat et illi<br>
 dicta refert rector populorum talia centum:<br>
 'arma iuves oro pro gnato sumpta piaeque<br>
 pars sis militiae; tumulo solacia posco.'<br>
 huic Asopiades 'petis inrita' dixit 'et urbi<br>
 non facienda meae; neque enim coniunctior ulla<br>
 Cecropidis est hac tellus: ea foedera nobis.'<br>
 tristis abit 'stabunt' que 'tibi tua foedera magno'<br>
 dixit et utilius bellum putat esse minari<br>
 quam gerere atque suas ibi praeconsumere vires.<br>
 classis ab Oenopiis etiamnum Lyctia muris<br>
 spectari poterat, cum pleno concita velo<br>
 Attica puppis adest in portusque intrat amicos,<br>
 quae Cephalum patriaeque simul mandata ferebat.<br>
 Aeacidae longo iuvenes post tempore visum<br>
 agnovere tamen Cephalum dextrasque dedere<br>
 inque patris duxere domum: spectabilis heros<br>
 et veteris retinens etiamnum pignora formae<br>
 ingreditur ramumque tenens popularis olivae<br>
 a dextra laevaque duos aetate minores<br>
 maior habet, Clyton et Buten, Pallante creatos.<br>
     Postquam congressus primi sua verba tulerunt,<br>
 Cecropidae Cephalus peragit mandata rogatque<br>
 auxilium foedusque refert et iura parentum,<br>
 imperiumque peti totius Achaidos addit. <br>
 sic ubi mandatam iuvit facundia causam,<br>
 Aeacus, in capulo sceptri nitente sinistra,<br>
 'ne petite auxilium, sed sumite' dixit, 'Athenae,<br>
 nec dubie vires, quas haec habet insula, vestras<br>
 ducite, et (o maneat rerum status iste mearum!)<br>
 robora non desunt; superat mihi miles et hoc est,<br>
 gratia dis, felix et inexcusabile tempus.'<br>
 'immo ita sit' Cephalus, 'crescat tua civibus opto<br>
 urbs' ait; 'adveniens equidem modo gaudia cepi,<br>
 cum tam pulchra mihi, tam par aetate iuventus<br>
 obvia processit; multos tamen inde requiro,<br>
 quos quondam vidi vestra prius urbe receptus.'<br>
 Aeacus ingemuit tristique ita voce locutus:<br>
 'flebile principium melior fortuna secuta est;<br>
 hanc utinam possem vobis memorare sine illo!<br>
 ordine nunc repetam, neu longa ambage morer vos,<br>
 ossa cinisque iacent, memori quos mente requiris,<br>
 et quota pars illi rerum periere mearum!<br>
 dira lues ira populis Iunonis iniquae<br>
 incidit exosae dictas a paelice terras.<br>
 dum visum mortale malum tantaeque latebat<br>
 causa nocens cladis, pugnatum est arte medendi:<br>
 exitium superabat opem, quae victa iacebat.<br>
 principio caelum spissa caligine terras<br>
 pressit et ignavos inclusit nubibus aestus;<br>
 dumque quater iunctis explevit cornibus orbem<br>
 Luna, quater plenum tenuata retexuit orbem,<br>
 letiferis calidi spirarunt aestibus austri.<br>
 constat et in fontis vitium venisse lacusque,<br>
 miliaque incultos serpentum multa per agros<br>
 errasse atque suis fluvios temerasse venenis. <br>
 strage canum primo volucrumque oviumque boumque<br>
 inque feris subiti deprensa potentia morbi.<br>
 concidere infelix validos miratur arator<br>
 inter opus tauros medioque recumbere sulco;<br>
 lanigeris gregibus balatus dantibus aegros<br>
 sponte sua lanaeque cadunt et corpora tabent;<br>
 acer equus quondam magnaeque in pulvere famae<br>
 degenerat palmas veterumque oblitus honorum<br>
 ad praesepe gemit leto moriturus inerti.<br>
 non aper irasci meminit, non fidere cursu<br>
 cerva nec armentis incurrere fortibus ursi.<br>
 omnia languor habet: silvisque agrisque viisque<br>
 corpora foeda iacent, vitiantur odoribus aurae.<br>
 mira loquar: non illa canes avidaeque volucres,<br>
 non cani tetigere lupi; dilapsa liquescunt<br>
 adflatuque nocent et agunt contagia late.<br>
     'Pervenit ad miseros damno graviore colonos<br>
 pestis et in magnae dominatur moenibus urbis.<br>
 viscera torrentur primo, flammaeque latentis<br>
 indicium rubor est et ductus anhelitus; igni<br>
 aspera lingua tumet, tepidisque arentia ventis<br>
 ora patent, auraeque graves captantur hiatu.<br>
 non stratum, non ulla pati velamina possunt,<br>
 nuda sed in terra ponunt praecordia, nec fit<br>
 corpus humo gelidum, sed humus de corpore fervet.<br>
 nec moderator adest, inque ipsos saeva medentes<br>
 erumpit clades, obsuntque auctoribus artes;<br>
 quo propior quisque est servitque fidelius aegro,<br>
 in partem leti citius venit, utque salutis <br>
 spes abiit finemque vident in funere morbi,<br>
 indulgent animis et nulla, quid utile, cura est:<br>
 utile enim nihil est. passim positoque pudore<br>
 fontibus et fluviis puteisque capacibus haerent,<br>
 nec sitis est exstincta prius quam vita bibendo.<br>
 inde graves multi nequeunt consurgere et ipsis<br>
 inmoriuntur aquis, aliquis tamen haurit et illas;<br>
 tantaque sunt miseris invisi taedia lecti,<br>
 prosiliunt aut, si prohibent consistere vires,<br>
 corpora devolvunt in humum fugiuntque penates<br>
 quisque suos, sua cuique domus funesta videtur,<br>
 et quia causa latet, locus est in crimine; partim<br>
 semianimes errare viis, dum stare valebant,<br>
 adspiceres, flentes alios terraque iacentes<br>
 lassaque versantes supremo lumina motu;<br>
 membraque pendentis tendunt ad sidera caeli,<br>
 hic illic, ubi mors deprenderat, exhalantes.<br>
     'Quid mihi tunc animi fuit? an, quod debuit esse,<br>
 ut vitam odissem et cuperem pars esse meorum?<br>
 quo se cumque acies oculorum flexerat, illic<br>
 vulgus erat stratum, veluti cum putria motis<br>
 poma cadunt ramis agitataque ilice glandes.<br>
 templa vides contra gradibus sublimia longis:<br>
 Iuppiter illa tenet. quis non altaribus illis<br>
 inrita tura dedit? quotiens pro coniuge coniunx,<br>
 pro gnato genitor dum verba precantia dicit,<br>
 non exoratis animam finivit in aris,<br>
 inque manu turis pars inconsumpta reperta est!<br>
 admoti quotiens templis, dum vota sacerdos<br>
 concipit et fundit durum inter cornua vinum, <br>
 haud exspectato ceciderunt vulnere tauri!<br>
 ipse ego sacra Iovi pro me patriaque tribusque<br>
 cum facerem natis, mugitus victima diros<br>
 edidit et subito conlapsa sine ictibus ullis<br>
 exiguo tinxit subiectos sanguine cultros.<br>
 exta quoque aegra notas veri monitusque deorum<br>
 perdiderant: tristes penetrant ad viscera morbi.<br>
 ante sacros vidi proiecta cadavera postes,<br>
 ante ipsas, quo mors foret invidiosior, aras.<br>
 pars animam laqueo claudunt mortisque timorem<br>
 morte fugant ultroque vocant venientia fata.<br>
 corpora missa neci nullis de more feruntur<br>
 funeribus (neque enim capiebant funera portae):<br>
 aut inhumata premunt terras aut dantur in altos<br>
 indotata rogos; et iam reverentia nulla est,<br>
 deque rogis pugnant alienisque ignibus ardent.<br>
 qui lacriment, desunt, indefletaeque vagantur<br>
 natorumque patrumque animae iuvenumque senumque,<br>
 nec locus in tumulos, nec sufficit arbor in ignes.<br>
     Attonitus tanto miserarum turbine rerum,<br>
 "Iuppiter o!" dixi, "si te non falsa loquuntur<br>
 dicta sub amplexus Aeginae Asopidos isse,<br>
 nec te, magne pater, nostri pudet esse parentem,<br>
 aut mihi redde meos aut me quoque conde sepulcro!"<br>
 ille notam fulgore dedit tonitruque secundo.<br>
 "accipio sintque ista precor felicia mentis<br>
 signa tuae!" dixi, "quod das mihi, pigneror omen."<br>
 forte fuit iuxta patulis rarissima ramis<br>
 sacra Iovi quercus de semine Dodonaeo; <br>
 hic nos frugilegas adspeximus agmine longo<br>
 grande onus exiguo formicas ore gerentes<br>
 rugosoque suum servantes cortice callem;<br>
 dum numerum miror, "totidem, pater optime," dixi,<br>
 "tu mihi da cives et inania moenia supple!"<br>
 intremuit ramisque sonum sine flamine motis<br>
 alta dedit quercus: pavido mihi membra timore<br>
 horruerant, stabantque comae; tamen oscula terrae<br>
 roboribusque dedi, nec me sperare fatebar;<br>
 sperabam tamen atque animo mea vota fovebam.<br>
 nox subit, et curis exercita corpora somnus<br>
 occupat: ante oculos eadem mihi quercus adesse<br>
 et ramis totidem totidemque animalia ramis<br>
 ferre suis visa est pariterque tremescere motu<br>
 graniferumque agmen subiectis spargere in arvis;<br>
 crescere desubito et maius maiusque videri<br>
 ac se tollere humo rectoque adsistere trunco<br>
 et maciem numerumque pedum nigrumque colorem<br>
 ponere et humanam membris inducere formam.<br>
 somnus abit: damno vigilans mea visa querorque<br>
 in superis opis esse nihil; at in aedibus ingens<br>
 murmur erat, vocesque hominum exaudire videbar<br>
 iam mihi desuetas; dum suspicor has quoque somni<br>
 esse, venit Telamon properus foribusque reclusis<br>
 "speque fideque, pater", dixit "maiora videbis:<br>
 egredere!" egredior, qualesque in imagine somni<br>
 visus eram vidisse viros, ex ordine tales<br>
 adspicio noscoque: adeunt regemque salutant.<br>
 vota Iovi solvo populisque recentibus urbem<br>
 partior et vacuos priscis cultoribus agros, <br>
 Myrmidonasque voco nec origine nomina fraudo.<br>
 corpora vidisti; mores, quos ante gerebant,<br>
 nunc quoque habent: parcum genus est patiensque laborum<br>
 quaesitique tenax et quod quaesita reservet.<br>
 hi te ad bella pares annis animisque sequentur,<br>
 cum primum qui te feliciter attulit eurus'<br>
 (eurus enim attulerat) 'fuerit mutatus in austrum.'<br>
     Talibus atque aliis longum sermonibus illi<br>
 inplevere diem; lucis pars ultima mensae<br>
 est data, nox somnis. iubar aureus extulerat Sol,<br>
 flabat adhuc eurus redituraque vela tenebat:<br>
 ad Cephalum Pallante sati, cui grandior aetas,<br>
 ad regem Cephalus simul et Pallante creati<br>
 conveniunt, sed adhuc regem sopor altus habebat.<br>
 excipit Aeacides illos in limine Phocus;<br>
 nam Telamon fraterque viros ad bella legebant.<br>
 Phocus in interius spatium pulchrosque recessus<br>
 Cecropidas ducit, cum quis simul ipse resedit.<br>
 adspicit Aeoliden ignota ex arbore factum<br>
 ferre manu iaculum, cuius fuit aurea cuspis.<br>
 pauca prius mediis sermonibus ille locutus<br>
 'sum nemorum studiosus' ait 'caedisque ferinae;<br>
 qua tamen e silva teneas hastile recisum,<br>
 iamdudum dubito: certe si fraxinus esset,<br>
 fulva colore foret; si cornus, nodus inesset.<br>
 unde sit, ignoro, sed non formosius isto<br>
 viderunt oculi telum iaculabile nostri.'<br>
 excipit Actaeis e fratribus alter et 'usum <br>
 maiorem specie mirabere' dixit 'in isto.<br>
 consequitur, quodcumque petit, fortunaque missum<br>
 non regit, et revolat nullo referente cruentum.'<br>
 tum vero iuvenis Nereius omnia quaerit,<br>
 cur sit et unde datum, quis tanti muneris auctor.<br>
 quae petit, ille refert, sed enim narrare pudori est,<br>
 qua tulerit mercede; silet tactusque dolore<br>
 coniugis amissae lacrimis ita fatur obortis:<br>
 'hoc me, nate dea, (quis possit credere?) telum<br>
 flere facit facietque diu, si vivere nobis<br>
 fata diu dederint; hoc me cum coniuge cara<br>
 perdidit: hoc utinam caruissem munere semper!<br>
     'Procris erat, si forte magis pervenit ad aures<br>
 Orithyia tuas, raptae soror Orithyiae,<br>
 si faciem moresque velis conferre duarum,<br>
 dignior ipsa rapi! pater hanc mihi iunxit Erectheus,<br>
 hanc mihi iunxit amor: felix dicebar eramque;<br>
 non ita dis visum est, aut nunc quoque forsitan essem.<br>
 alter agebatur post sacra iugalia mensis,<br>
 cum me cornigeris tendentem retia cervis<br>
 vertice de summo semper florentis Hymetti<br>
 lutea mane videt pulsis Aurora tenebris<br>
 invitumque rapit. liceat mihi vera referre<br>
 pace deae: quod sit roseo spectabilis ore,<br>
 quod teneat lucis, teneat confinia noctis,<br>
 nectareis quod alatur aquis, ego Procrin amabam;<br>
 pectore Procris erat, Procris mihi semper in ore.<br>
 sacra tori coitusque novos thalamosque recentes<br>
 primaque deserti referebam foedera lecti: <br>
 mota dea est et "siste tuas, ingrate, querellas;<br>
 Procrin habe!" dixit, "quod si mea provida mens est,<br>
 non habuisse voles." meque illi irata remisit.<br>
 cum redeo mecumque deae memorata retracto,<br>
 esse metus coepit, ne iura iugalia coniunx<br>
 non bene servasset: facies aetasque iubebat<br>
 credere adulterium, prohibebant credere mores;<br>
 sed tamen afueram, sed et haec erat, unde redibam,<br>
 criminis exemplum, sed cuncta timemus amantes.<br>
 quaerere, quod doleam, statuo donisque pudicam<br>
 sollicitare fidem; favet huic Aurora timori<br>
 inmutatque meam (videor sensisse) figuram.<br>
 Palladias ineo non cognoscendus Athenas<br>
 ingrediorque domum; culpa domus ipsa carebat<br>
 castaque signa dabat dominoque erat anxia rapto:<br>
 vix aditus per mille dolos ad Erecthida factus.<br>
 ut vidi, obstipui meditataque paene reliqui<br>
 temptamenta fide; male me, quin vera faterer,<br>
 continui, male, quin, et oportuit, oscula ferrem.<br>
 tristis erat (sed nulla tamen formosior illa<br>
 esse potest tristi) desiderioque dolebat<br>
 coniugis abrepti: tu collige, qualis in illa,<br>
 Phoce, decor fuerit, quam sic dolor ipse decebat!<br>
 quid referam, quotiens temptamina nostra pudici<br>
 reppulerint mores, quotiens "ego" dixerit "uni<br>
 servor; ubicumque est, uni mea gaudia servo."<br>
 cui non ista fide satis experientia sano<br>
 magna foret? non sum contentus et in mea pugno <br>
 vulnera, dum census dare me pro nocte loquendo<br>
 muneraque augendo tandem dubitare coegi.<br>
 exclamo male victor: "adest, mala, fictus adulter!<br>
 verus eram coniunx! me, perfida, teste teneris."<br>
 illa nihil; tacito tantummodo victa pudore<br>
 insidiosa malo cum coniuge limina fugit;<br>
 offensaque mei genus omne perosa virorum<br>
 montibus errabat, studiis operata Dianae.<br>
 tum mihi deserto violentior ignis ad ossa<br>
 pervenit: orabam veniam et peccasse fatebar<br>
 et potuisse datis simili succumbere culpae<br>
 me quoque muneribus, si munera tanta darentur.<br>
 haec mihi confesso, laesum prius ulta pudorem,<br>
 redditur et dulces concorditer exigit annos;<br>
 dat mihi praeterea, tamquam se parva dedisset<br>
 dona, canem munus; quem cum sua traderet illi<br>
 Cynthia, "currendo superabit" dixerat "omnes."<br>
 dat simul et iaculum, manibus quod, cernis, habemus.<br>
 muneris alterius quae sit fortuna, requiris?<br>
 accipe mirandum: novitate movebere facti!<br>
     'Carmina Laiades non intellecta priorum<br>
 solverat ingeniis, et praecipitata iacebat<br>
 inmemor ambagum vates obscura suarum:<br>
 protinus Aoniis inmittitur altera Thebis<br>
 [scilicet alma Themis nec talia linquit inulta!]<br>
 pestis, et exitio multi pecorumque suoque<br>
 rurigenae pavere feram; vicina iuventus <br>
 venimus et latos indagine cinximus agros.<br>
 illa levi velox superabat retia saltu<br>
 summaque transibat postarum lina plagarum:<br>
 copula detrahitur canibus, quas illa sequentes<br>
 effugit et coetum non segnior alite ludit.<br>
 poscor et ipse meum consensu Laelapa magno<br>
 (muneris hoc nomen): iamdudum vincula pugnat<br>
 exuere ipse sibi colloque morantia tendit.<br>
 vix bene missus erat, nec iam poteramus, ubi esset,<br>
 scire; pedum calidus vestigia pulvis habebat,<br>
 ipse oculis ereptus erat: non ocior illo<br>
 hasta nec excussae contorto verbere glandes<br>
 nec Gortyniaco calamus levis exit ab arcu.<br>
 collis apex medii subiectis inminet arvis:<br>
 tollor eo capioque novi spectacula cursus,<br>
 quo modo deprendi, modo se subducere ab ipso<br>
 vulnere visa fera est; nec limite callida recto<br>
 in spatiumque fugit, sed decipit ora sequentis<br>
 et redit in gyrum, ne sit suus inpetus hosti:<br>
 inminet hic sequiturque parem similisque tenenti<br>
 non tenet et vanos exercet in aera morsus.<br>
 ad iaculi vertebar opem; quod dextera librat<br>
 dum mea, dum digitos amentis addere tempto,<br>
 lumina deflexi. revocataque rursus eodem<br>
 rettuleram: medio (mirum) duo marmora campo<br>
 adspicio; fugere hoc, illud captare putares.<br>
 scilicet invictos ambo certamine cursus<br>
 esse deus voluit, si quis deus adfuit illis.' <br>
 hactenus, et tacuit; 'iaculo quod crimen in ipso est?'<br>
 Phocus ait; iaculi sic crimina reddidit ille:<br>
     'Gaudia principium nostri sunt, Phoce, doloris:<br>
 illa prius referam. iuvat o meminisse beati<br>
 temporis, Aeacide, quo primos rite per annos<br>
 coniuge eram felix, felix erat illa marito.<br>
 mutua cura duos et amor socialis habebat,<br>
 nec Iovis illa meo thalamos praeferret amori,<br>
 nec me quae caperet, non si Venus ipsa veniret,<br>
 ulla erat; aequales urebant pectora flammae.<br>
 sole fere radiis feriente cacumina primis<br>
 venatum in silvas iuvenaliter ire solebam<br>
 nec mecum famuli nec equi nec naribus acres<br>
 ire canes nec lina sequi nodosa solebant:<br>
 tutus eram iaculo; sed cum satiata ferinae<br>
 dextera caedis erat, repetebam frigus et umbras<br>
 et quae de gelidis exibat vallibus aura:<br>
 aura petebatur medio mihi lenis in aestu,<br>
 auram exspectabam, requies erat illa labori.<br>
 "aura" (recordor enim), "venias" cantare solebam,<br>
 "meque iuves intresque sinus, gratissima, nostros,<br>
 utque facis, relevare velis, quibus urimur, aestus!"<br>
 forsitan addiderim (sic me mea fata trahebant),<br>
 blanditias plures et "tu mihi magna voluptas"<br>
 dicere sim solitus, "tu me reficisque fovesque,<br>
 tu facis, ut silvas, ut amem loca sola: meoque<br>
 spiritus iste tuus semper captatur ab ore."<br>
 vocibus ambiguis deceptam praebuit aurem<br>
 nescio quis nomenque aurae tam saepe vocatum <br>
 esse putat nymphae: nympham mihi credit amari.<br>
 criminis extemplo ficti temerarius index<br>
 Procrin adit linguaque refert audita susurra.<br>
 credula res amor est: subito conlapsa dolore,<br>
 ut mihi narratur, cecidit; longoque refecta<br>
 tempore se miseram, se fati dixit iniqui<br>
 deque fide questa est et crimine concita vano,<br>
 quod nihil est, metuit, metuit sine corpore nomen<br>
 et dolet infelix veluti de paelice vera.<br>
 saepe tamen dubitat speratque miserrima falli<br>
 indiciique fidem negat et, nisi viderit ipsa,<br>
 damnatura sui non est delicta mariti.<br>
 postera depulerant Aurorae lumina noctem:<br>
 egredior silvamque peto victorque per herbas<br>
 "aura, veni" dixi "nostroque medere labori!"<br>
 et subito gemitus inter mea verba videbar<br>
 nescio quos audisse; "veni" tamen "optima!" dicens<br>
 fronde levem rursus strepitum faciente caduca<br>
 sum ratus esse feram telumque volatile misi:<br>
 Procris erat medioque tenens in pectore vulnus<br>
 "ei mihi" conclamat! vox est ubi cognita fidae<br>
 coniugis, ad vocem praeceps amensque cucurri.<br>
 semianimem et sparsas foedantem sanguine vestes<br>
 et sua (me miserum!) de vulnere dona trahentem<br>
 invenio corpusque meo mihi carius ulnis<br>
 mollibus attollo scissaque a pectore veste<br>
 vulnera saeva ligo conorque inhibere cruorem<br>
 neu me morte sua sceleratum deserat, oro. <br>
 viribus illa carens et iam moribunda coegit<br>
 haec se pauca loqui: "per nostri foedera lecti<br>
 perque deos supplex oro superosque meosque,<br>
 per si quid merui de te bene perque manentem<br>
 nunc quoque, cum pereo, causam mihi mortis amorem,<br>
 ne thalamis Auram patiare innubere nostris!"<br>
 dixit, et errorem tum denique nominis esse<br>
 et sensi et docui. sed quid docuisse iuvabat?<br>
 labitur, et parvae fugiunt cum sanguine vires,<br>
 dumque aliquid spectare potest, me spectat et in me<br>
 infelicem animam nostroque exhalat in ore;<br>
 sed vultu meliore mori secura videtur.'<br>
     Flentibus haec lacrimans heros memorabat, et ecce<br>
 Aeacus ingreditur duplici cum prole novoque<br>
 milite; quem Cephalus cum fortibus accipit armis. <br>
 </p>
 <p></p><hr>
 <center>
 <a href="metal08.htm">Next: Liber Octavus</a></center>
 </body>