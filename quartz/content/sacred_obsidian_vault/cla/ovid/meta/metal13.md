<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Ovid</a> 
 <a href="index.htm">Index</a> 
 
 <br>
 <a href="meta13.htm">English</a> 
 
 <br>
 <a href="metal12.htm">Previous</a> 
 <a href="metal14.htm">Next</a> 
 <hr><a href="https://www.amazon.com/exec/obidos/ASIN/1853267902/internetsacredte">Buy this Book at Amazon.com</a></center>
 <hr>
 <p align="CENTER"><font size="-1" color="GREEN"><i>Metamorphoses</i>, by Ovid, , tr. John Dryden, et al [1717], at sacred-texts.com</font></p><hr>
 <h1 align="CENTER">P. OVIDI NASONIS METAMORPHOSEN LIBER TERTIVS DECIMVS</h1>
 <p>Consedere duces et vulgi stante corona<br>
 surgit ad hos clipei dominus septemplicis Aiax,<br>
 utque erat inpatiens irae, Sigeia torvo<br>
 litora respexit classemque in litore vultu<br>
 intendensque manus 'agimus, pro Iuppiter!' inquit<br>
 'ante rates causam, et mecum confertur Ulixes!<br>
 at non Hectoreis dubitavit cedere flammis,<br>
 quas ego sustinui, quas hac a classe fugavi.<br>
 tutius est igitur fictis contendere verbis,<br>
 quam pugnare manu, sed nec mihi dicere promptum,<br>
 nec facere est isti: quantumque ego Marte feroci<br>
 inque acie valeo, tantum valet iste loquendo.<br>
 nec memoranda tamen vobis mea facta, Pelasgi,<br>
 esse reor: vidistis enim; sua narret Ulixes,<br>
 quae sine teste gerit, quorum nox conscia sola est!<br>
 praemia magna peti fateor; sed demit honorem<br>
 aemulus: Aiaci non est tenuisse superbum,<br>
 sit licet hoc ingens, quicquid speravit Ulixes;<br>
 iste tulit pretium iam nunc temptaminis huius,<br>
 quod, cum victus erit, mecum certasse feretur.<br>
     'Atque ego, si virtus in me dubitabilis esset,<br>
 nobilitate potens essem, Telamone creatus,<br>
 moenia qui forti Troiana sub Hercule cepit<br>
 litoraque intravit Pagasaea Colcha carina; <br>
 Aeacus huic pater est, qui iura silentibus illic<br>
 reddit, ubi Aeoliden saxum grave Sisyphon urget;<br>
 Aeacon agnoscit summus prolemque fatetur<br>
 Iuppiter esse suam: sic a Iove tertius Aiax.<br>
 nec tamen haec series in causam prosit, Achivi,<br>
 si mihi cum magno non est communis Achille:<br>
 frater erat, fraterna peto! quid sanguine cretus<br>
 Sisyphio furtisque et fraude simillimus illi<br>
 inseris Aeacidis alienae nomina gentis?<br>
     'An quod in arma prior nulloque sub indice veni,<br>
 arma neganda mihi, potiorque videbitur ille,<br>
 ultima qui cepit detractavitque furore<br>
 militiam ficto, donec sollertior isto<br>
 sed sibi inutilior timidi commenta retexit<br>
 Naupliades animi vitataque traxit ad arma?<br>
 optima num sumat, quia sumere noluit ulla:<br>
 nos inhonorati et donis patruelibus orbi,<br>
 obtulimus quia nos ad prima pericula, simus?<br>
     'Atque utinam aut verus furor ille, aut creditus esset, <br>
 nec comes hic Phrygias umquam venisset ad arces<br>
 hortator scelerum! non te, Poeantia proles,<br>
 expositum Lemnos nostro cum crimine haberet!<br>
 qui nunc, ut memorant, silvestribus abditus antris<br>
 saxa moves gemitu Laertiadaeque precaris,<br>
 quae meruit, quae, si di sunt, non vana precaris.<br>
 et nunc ille eadem nobis iuratus in arma,<br>
 heu! pars una ducum, quo successore sagittae<br>
 Herculis utuntur, fractus morboque fameque<br>
 velaturque aliturque avibus, volucresque petendo <br>
 debita Troianis exercet spicula fatis.<br>
 ille tamen vivit, quia non comitavit Ulixem;<br>
 mallet et infelix Palamedes esse relictus,<br>
 [viveret aut certe letum sine crimine haberet]<br>
 quem male convicti nimium memor iste furoris<br>
 prodere rem Danaam finxit fictumque probavit<br>
 crimen et ostendit, quod iam praefoderat, aurum.<br>
 ergo aut exilio vires subduxit Achivis,<br>
 aut nece: sic pugnat, sic est metuendus Ulixes!<br>
     'Qui licet eloquio fidum quoque Nestora vincat,<br>
 haut tamen efficiet, desertum ut Nestora crimen<br>
 esse rear nullum; qui cum inploraret Ulixem<br>
 vulnere tardus equi fessusque senilibus annis,<br>
 proditus a socio est; non haec mihi crimina fingi<br>
 scit bene Tydides, qui nomine saepe vocatum<br>
 corripuit trepidoque fugam exprobravit amico.<br>
 aspiciunt oculis superi mortalia iustis!<br>
 en eget auxilio, qui non tulit, utque reliquit,<br>
 sic linquendus erat: legem sibi dixerat ipse.<br>
 conclamat socios: adsum videoque trementem<br>
 pallentemque metu et trepidantem morte futura;<br>
 opposui molem clipei texique iacentem<br>
 servavique animam (minimum est hoc laudis) inertem.<br>
 si perstas certare, locum redeamus in illum:<br>
 redde hostem vulnusque tuum solitumque timorem<br>
 post clipeumque late et mecum contende sub illo!<br>
 at postquam eripui, cui standi vulnera vires<br>
 non dederant, nullo tardatus vulnere fugit. <br>
     'Hector adest secumque deos in proelia ducit,<br>
 quaque ruit, non tu tantum terreris, Ulixe,<br>
 sed fortes etiam: tantum trahit ille timoris.<br>
 hunc ego sanguineae successu caedis ovantem<br>
 eminus ingenti resupinum pondere fudi,<br>
 hunc ego poscentem, cum quo concurreret, unus<br>
 sustinui: sortemque meam vovistis, Achivi,<br>
 et vestrae valuere preces. si quaeritis huius<br>
 fortunam pugnae, non sum superatus ab illo.<br>
 ecce ferunt Troes ferrumque ignesque Iovemque<br>
 in Danaas classes: ubi nunc facundus Ulixes?<br>
 nempe ego mille meo protexi pectore puppes,<br>
 spem vestri reditus: date pro tot navibus arma.<br>
     'Quodsi vera licet mihi dicere, quaeritur istis<br>
 quam mihi maior honos, coniunctaque gloria nostra est,<br>
 atque Aiax armis, non Aiaci arma petuntur.<br>
 conferat his Ithacus Rhesum inbellemque Dolona<br>
 Priamidenque Helenum rapta cum Pallade captum:<br>
 luce nihil gestum, nihil est Diomede remoto;<br>
 si semel ista datis meritis tam vilibus arma,<br>
 dividite, et pars sit maior Diomedis in illis.<br>
     'Quo tamen haec Ithaco, qui clam, qui semper inermis<br>
 rem gerit et furtis incautum decipit hostem?<br>
 ipse nitor galeae claro radiantis ab auro<br>
 insidias prodet manifestabitque latentem;<br>
 sed neque Dulichius sub Achillis casside vertex<br>
 pondera tanta feret, nec non onerosa gravisque<br>
 Pelias hasta potest inbellibus esse lacertis,<br>
 nec clipeus vasti caelatus imagine mundi <br>
 conveniet timidae nataeque ad furta sinistrae:<br>
 debilitaturum quid te petis, inprobe, munus,<br>
 quod tibi si populi donaverit error Achivi,<br>
 cur spolieris, erit, non, cur metuaris ab hoste,<br>
 et fuga, qua sola cunctos, timidissime, vincis,<br>
 tarda futura tibi est gestamina tanta trahenti?<br>
 adde quod iste tuus, tam raro proelia passus,<br>
 integer est clipeus; nostro, qui tela ferendo<br>
 mille patet plagis, novus est successor habendus.<br>
     'Denique (quid verbis opus est?) spectemur agendo!<br>
 arma viri fortis medios mittantur in hostes:<br>
 inde iubete peti et referentem ornate relatis.'<br>
     Finierat Telamone satus, vulgique secutum<br>
 ultima murmur erat, donec Laertius heros<br>
 adstitit atque oculos paulum tellure moratos<br>
 sustulit ad proceres exspectatoque resolvit<br>
 ora sono, neque abest facundis gratia dictis.<br>
     'Si mea cum vestris valuissent vota, Pelasgi,<br>
 non foret ambiguus tanti certaminis heres,<br>
 tuque tuis armis, nos te poteremur, Achille,<br>
 quem quoniam non aequa mihi vobisque negarunt<br>
 fata,' (manuque simul veluti lacrimantia tersit<br>
 lumina) 'quis magno melius succedat Achilli,<br>
 quam per quem magnus Danais successit Achilles?<br>
 huic modo ne prosit, quod, uti est, hebes esse videtur,<br>
 neve mihi noceat, quod vobis semper, Achivi,<br>
 profuit ingenium, meaque haec facundia, siqua est, <br>
 quae nunc pro domino, pro vobis saepe locuta est,<br>
 invidia careat, bona nec sua quisque recuset.<br>
     'Nam genus et proavos et quae non fecimus ipsi,<br>
 vix ea nostra voco, sed enim, quia rettulit Aiax<br>
 esse Iovis pronepos, nostri quoque sanguinis auctor<br>
 Iuppiter est, totidemque gradus distamus ab illo:<br>
 nam mihi Laertes pater est, Arcesius illi,<br>
 Iuppiter huic, neque in his quisquam damnatus et exul;<br>
 est quoque per matrem Cyllenius addita nobis<br>
 altera nobilitas: deus est in utroque parente.<br>
 sed neque materno quod sum generosior ortu,<br>
 nec mihi quod pater est fraterni sanguinis insons,<br>
 proposita arma peto: meritis expendite causam,<br>
 dummodo, quod fratres Telamon Peleusque fuerunt,<br>
 Aiacis meritum non sit nec sanguinis ordo,<br>
 sed virtutis honor spoliis quaeratur in istis!<br>
 aut si proximitas primusque requiritur heres,<br>
 est genitor Peleus, est Pyrrhus filius illi:<br>
 quis locus Aiaci? Pthiam haec Scyrumve ferantur!<br>
 nec minus est isto Teucer patruelis Achilli:<br>
 num petit ille tamen? num, si petat, auferat illa?<br>
 ergo, operum quoniam nudum certamen habetur,<br>
 plura quidem feci, quam quae conprendere dictis<br>
 in promptu mihi sit, rerum tamen ordine ducar.<br>
     'Praescia venturi genetrix Nereia leti<br>
 dissimulat cultu natum, et deceperat omnes,<br>
 in quibus Aiacem, sumptae fallacia vestis:<br>
 arma ego femineis animum motura virilem <br>
 mercibus inserui, neque adhuc proiecerat heros<br>
 virgineos habitus, cum parmam hastamque tenenti<br>
 "nate dea," dixi "tibi se peritura reservant<br>
 Pergama! quid dubitas ingentem evertere Troiam?"<br>
 iniecique manum fortemque ad fortia misi.<br>
 ergo opera illius mea sunt: ego Telephon hasta<br>
 pugnantem domui, victum orantemque refeci;<br>
 quod Thebae cecidere, meum est; me credite Lesbon,<br>
 me Tenedon Chrysenque et Cillan, Apollinis urbes,<br>
 et Scyrum cepisse; mea concussa putate<br>
 procubuisse solo Lyrnesia moenia dextra,<br>
 utque alios taceam, qui saevum perdere posset<br>
 Hectora, nempe dedi: per me iacet inclitus Hector!<br>
 illis haec armis, quibus est inventus Achilles,<br>
 arma peto: vivo dederam, post fata reposco.<br>
     'Ut dolor unius Danaos pervenit ad omnes,<br>
 Aulidaque Euboicam conplerunt mille carinae,<br>
 exspectata diu, nulla aut contraria classi<br>
 flamina erant, duraeque iubent Agamemnona sortes<br>
 inmeritam saevae natam mactare Dianae.<br>
 denegat hoc genitor divisque irascitur ipsis<br>
 atque in rege tamen pater est, ego mite parentis<br>
 ingenium verbis ad publica commoda verti:<br>
 hanc equidem (fateor, fassoque ignoscat Atrides)<br>
 difficilem tenui sub iniquo iudice causam.<br>
 hunc tamen utilitas populi fraterque datique<br>
 summa movet sceptri, laudem ut cum sanguine penset;<br>
 mittor et ad matrem, quae non hortanda, sed astu <br>
 decipienda fuit, quo si Telamonius isset,<br>
 orba suis essent etiam nunc lintea ventis.<br>
     'Mittor et Iliacas audax orator ad arces,<br>
 visaque et intrata est altae mihi curia Troiae,<br>
 plenaque adhuc erat illa viris; interritus egi<br>
 quam mihi mandarat communem Graecia causam<br>
 accusoque Parin praedamque Helenamque reposco<br>
 et moveo Priamum Priamoque Antenora iunctum;<br>
 at Paris et fratres et qui rapuere sub illo,<br>
 vix tenuere manus (scis hoc, Menelae) nefandas,<br>
 primaque lux nostri tecum fuit illa pericli.<br>
     'Longa referre mora est, quae consilioque manuque<br>
 utiliter feci spatiosi tempore belli.<br>
 post acies primas urbis se moenibus hostes<br>
 continuere diu, nec aperti copia Martis<br>
 ulla fuit; decimo demum pugnavimus anno:<br>
 quid facis interea, qui nil nisi proelia nosti?<br>
 quis tuus usus erat? nam si mea facta requiris,<br>
 hostibus insidior, fossa munimina cingo,<br>
 consolor socios, ut longi taedia belli<br>
 mente ferant placida, doceo, quo simus alendi<br>
 armandique modo, mittor, quo postulat usus.<br>
      'Ecce Iovis monitu deceptus imagine somni<br>
 rex iubet incepti curam dimittere belli;<br>
 ille potest auctore suam defendere vocem:<br>
 non sinat hoc Aiax delendaque Pergama poscat,<br>
 quodque potest, pugnet! cur non remoratur ituros? <br>
 cur non arma capit, dat, quod vaga turba sequatur?<br>
 non erat hoc nimium numquam nisi magna loquenti.<br>
 quid, quod et ipse fugit? vidi, puduitque videre,<br>
 cum tu terga dares inhonestaque vela parares;<br>
 nec mora, "quid facitis? quae vos dementia" dixi<br>
 "concitat, o socii, captam dimittere Troiam,<br>
 quidque domum fertis decimo, nisi dedecus, anno?"<br>
 talibus atque aliis, in quae dolor ipse disertum<br>
 fecerat, aversos profuga de classe reduxi.<br>
 convocat Atrides socios terrore paventes:<br>
 nec Telamoniades etiamnunc hiscere quicquam<br>
 audet, at ausus erat reges incessere dictis<br>
 Thersites etiam, per me haut inpune protervis!<br>
 erigor et trepidos cives exhortor in hostem<br>
 amissamque mea virtutem voce repono.<br>
 tempore ab hoc, quodcumque potest fecisse videri<br>
 fortiter iste, meum est, qui dantem terga retraxi.<br>
     'Denique de Danais quis te laudatve petitve?<br>
 at sua Tydides mecum communicat acta,<br>
 me probat et socio semper confidit Ulixe.<br>
 est aliquid, de tot Graiorum milibus unum<br>
 a Diomede legi! nec me sors ire iubebat:<br>
 sic tamen et spreto noctisque hostisque periclo<br>
 ausum eadem, quae nos, Phrygia de gente Dolona<br>
 interimo, non ante tamen, quam cuncta coegi<br>
 prodere et edidici, quid perfida Troia pararet. <br>
 omnia cognoram nec, quod specularer, habebam<br>
 et iam promissa poteram cum laude reverti:<br>
 haut contentus eo petii tentoria Rhesi<br>
 inque suis ipsum castris comitesque peremi<br>
 atque ita captivo, victor votisque potitus,<br>
 ingredior curru laetos imitante triumphos;<br>
 cuius equos pretium pro nocte poposcerat hostis,<br>
 arma negate mihi, fueritque benignior Aiax.<br>
 quid Lycii referam Sarpedonis agmina ferro<br>
 devastata meo? cum multo sanguine fudi<br>
 Coeranon Iphitiden et Alastoraque Chromiumque<br>
 Alcandrumque Haliumque Noemonaque Prytaninque<br>
 exitioque dedi cum Chersidamante Thoona<br>
 et Charopem fatisque inmitibus Ennomon actum<br>
 quique minus celebres nostra sub moenibus urbis<br>
 procubuere manu. sunt et mihi vulnera, cives,<br>
 ipso pulchra loco; nec vanis credite verbis,<br>
 aspicite! en' vestemque manu diduxit et 'haec sunt<br>
 pectora semper' ait 'vestris exercita rebus!<br>
 at nihil inpendit per tot Telamonius annos<br>
 sanguinis in socios et habet sine vulnere corpus!<br>
     'Quid tamen hoc refert, si se pro classe Pelasga<br>
 arma tulisse refert contra Troasque Iovemque?<br>
 confiteorque, tulit (neque enim benefacta maligne<br>
 detractare meum est), sed ne communia solus<br>
 occupet atque aliquem vobis quoque reddat honorem,<br>
 reppulit Actorides sub imagine tutus Achillis <br>
 Troas ab arsuris cum defensore carinis.<br>
 ausum etiam Hectoreis solum concurrere telis<br>
 se putat, oblitus regisque ducumque meique,<br>
 nonus in officio et praelatus munere sortis.<br>
 sed tamen eventus vestrae, fortissime, pugnae<br>
 quis fuit? Hector abit violatus vulnere nullo!<br>
     'Me miserum, quanto cogor meminisse dolore<br>
 temporis illius, quo, Graium murus, Achilles<br>
 procubuit! nec me lacrimae luctusque timorque<br>
 tardarunt, quin corpus humo sublime referrem:<br>
 his umeris, his inquam, umeris ego corpus Achillis<br>
 et simul arma tuli, quae nunc quoque ferre laboro.<br>
 sunt mihi, quae valeant in talia pondera, vires,<br>
 est animus certe vestros sensurus honores:<br>
 scilicet idcirco pro nato caerula mater<br>
 ambitiosa suo fuit, ut caelestia dona,<br>
 artis opus tantae, rudis et sine pectore miles<br>
 indueret? neque enim clipei caelamina novit,<br>
 Oceanum et terras cumque alto sidera caelo<br>
 Pleiadasque Hyadasque inmunemque aequoris Arcton<br>
 diversosque orbes nitidumque Orionis ensem.<br>
 [postulat, ut capiat, quae non intellegit, arma!]<br>
     'Quid, quod me duri fugientem munera belli<br>
 arguit incepto serum accessisse labori<br>
 nec se magnanimo maledicere sentit Achilli?<br>
 si simulasse vocas crimen, simulavimus ambo;<br>
 si mora pro culpa est, ego sum maturior illo.<br>
 me pia detinuit coniunx, pia mater Achillem,<br>
 primaque sunt illis data tempora, cetera vobis:<br>
 haut timeo, si iam nequeam defendere, crimen <br>
 cum tanto commune viro: deprensus Ulixis<br>
 ingenio tamen ille, at non Aiacis Ulixes.<br>
     'Neve in me stolidae convicia fundere linguae<br>
 admiremur eum, vobis quoque digna pudore<br>
 obicit. an falso Palameden crimine turpe<br>
 accusasse mihi, vobis damnasse decorum est?<br>
 sed neque Naupliades facinus defendere tantum<br>
 tamque patens valuit, nec vos audistis in illo<br>
 crimina: vidistis, pretioque obiecta patebant.<br>
     'Nec, Poeantiaden quod habet Vulcania Lemnos,<br>
 esse reus merui (factum defendite vestrum!<br>
 consensistis enim), nec me suasisse negabo,<br>
 ut se subtraheret bellique viaeque labori<br>
 temptaretque feros requie lenire dolores.<br>
 paruitÆet vivit! non haec sententia tantum<br>
 fida, sed et felix, cum sit satis esse fidelem.<br>
 quem quoniam vates delenda ad Pergama poscunt,<br>
 ne mandate mihi! melius Telamonius ibit<br>
 eloquioque virum morbis iraque furentem<br>
 molliet aut aliqua producet callidus arte!<br>
 ante retro Simois fluet et sine frondibus Ide<br>
 stabit, et auxilium promittet Achaia Troiae,<br>
 quam, cessante meo pro vestris pectore rebus,<br>
 Aiacis stolidi Danais sollertia prosit.<br>
 sis licet infestus sociis regique mihique<br>
 dure Philoctete, licet exsecrere meumque<br>
 devoveas sine fine caput cupiasque dolenti<br>
 me tibi forte dari nostrumque haurire cruorem, <br>
 utque tui mihi sit, fiat tibi copia nostri:<br>
 te tamen adgrediar mecumque reducere nitar<br>
 tamque tuis potiar (faveat Fortuna) sagittis,<br>
 quam sum Dardanio, quem cepi, vate potitus,<br>
 quam responsa deum Troianaque fata retexi,<br>
 quam rapui Phrygiae signum penetrale Minervae<br>
 hostibus e mediis. et se mihi conferat Aiax?<br>
 nempe capi Troiam prohibebant fata sine illo:<br>
 fortis ubi est Aiax? ubi sunt ingentia magni<br>
 verba viri? cur hic metuis? cur audet Ulixes<br>
 ire per excubias et se committere nocti<br>
 perque feros enses non tantum moenia Troum,<br>
 verum etiam summas arces intrare suaque<br>
 eripere aede deam raptamque adferre per hostes?<br>
 quae nisi fecissem, frustra Telamone creatus<br>
 gestasset laeva taurorum tergora septem.<br>
 illa nocte mihi Troiae victoria parta est:<br>
 Pergama tunc vici, cum vinci posse coegi.<br>
     'Desine Tydiden vultuque et murmure nobis<br>
 ostentare meum: pars est sua laudis in illo!<br>
 nec tu, cum socia clipeum pro classe tenebas,<br>
 solus eras: tibi turba comes, mihi contigit unus.<br>
 qui nisi pugnacem sciret sapiente minorem<br>
 esse nec indomitae deberi praemia dextrae,<br>
 ipse quoque haec peteret; peteret moderatior Aiax<br>
 Eurypylusque ferox claroque Andraemone natus<br>
 nec minus Idomeneus patriaque creatus eadem<br>
 Meriones, peteret maioris frater Atridae: <br>
 quippe manu fortes nec sunt mihi Marte secundi,<br>
 consiliis cessere meis. tibi dextera bello<br>
 utilis, ingenium est, quod eget moderamine nostro;<br>
 tu vires sine mente geris, mihi cura futuri;<br>
 tu pugnare potes, pugnandi tempora mecum<br>
 eligit Atrides; tu tantum corpore prodes,<br>
 nos animo; quantoque ratem qui temperat, anteit<br>
 remigis officium, quanto dux milite maior,<br>
 tantum ego te supero. nec non in corpore nostro<br>
 pectora sunt potiora manu: vigor omnis in illis.<br>
     'At vos, o proceres, vigili date praemia vestro,<br>
 proque tot annorum cura, quibus anxius egi,<br>
 hunc titulum meritis pensandum reddite nostris:<br>
 iam labor in fine est; obstantia fata removi<br>
 altaque posse capi faciendo Pergama, cepi.<br>
 per spes nunc socias casuraque moenia Troum<br>
 perque deos oro, quos hosti nuper ademi,<br>
 per siquid superest, quod sit sapienter agendum,<br>
 siquid adhuc audax ex praecipitique petendum est,<br>
 [si Troiae fatis aliquid restare putatis,]<br>
 este mei memores! aut si mihi non datis arma,<br>
 huic date!' et ostendit signum fatale Minervae.<br>
     Mota manus procerum est, et quid facundia posset,<br>
 re patuit, fortisque viri tulit arma disertus. <br>
 Hectora qui solus, qui ferrum ignesque Iovemque<br>
 sustinuit totiens, unam non sustinet iram,<br>
 invictumque virum vicit dolor: arripit ensem<br>
 et 'meus hic certe est! an et hunc sibi poscit Ulixes?<br>
 hoc' ait 'utendum est in me mihi, quique cruore<br>
 saepe Phrygum maduit, domini nunc caede madebit,<br>
 ne quisquam Aiacem possit superare nisi Aiax.'<br>
 dixit et in pectus tum demum vulnera passum,<br>
 qua patuit ferrum, letalem condidit ensem.<br>
 nec valuere manus infixum educere telum:<br>
 expulit ipse cruor, rubefactaque sanguine tellus<br>
 purpureum viridi genuit de caespite florem,<br>
 qui prius Oebalio fuerat de vulnere natus;<br>
 littera communis mediis pueroque viroque<br>
 inscripta est foliis, haec nominis, illa querellae.<br>
     Victor ad Hypsipyles patriam clarique Thoantis<br>
 et veterum terras infames caede virorum<br>
 vela dat, ut referat Tirynthia tela, sagittas;<br>
 quae postquam ad Graios domino comitante revexit,<br>
 inposita est sero tandem manus ultima bello.<br>
 [Troia simul Priamusque cadunt. Priameia coniunx<br>
 perdidit infelix hominis post omnia formam<br>
 externasque novo latratu terruit auras,<br>
 longus in angustum qua clauditur Hellespontus.]<br>
 Ilion ardebat, neque adhuc consederat ignis,<br>
 exiguumque senis Priami Iovis ara cruorem<br>
 conbiberat, tractata comis antistita Phoebi<br>
 non profecturas tendebat ad aethera palmas;<br>
 Dardanidas matres patriorum signa deorum, <br>
 dum licet, amplexas succensaque templa tenentes<br>
 invidiosa trahunt victores praemia Grai;<br>
 mittitur Astyanax illis de turribus, unde<br>
 pugnantem pro se proavitaque regna tuentem<br>
 saepe videre patrem monstratum a matre solebat.<br>
 iamque viam suadet Boreas, flatuque secundo<br>
 carbasa mota sonant: iubet uti navita ventis;<br>
 'Troia, vale! rapimur' clamant, dant oscula terrae<br>
 Troades et patriae fumantia tecta relinquunt.<br>
 ultima conscendit classemÆmiserabile visu!Æ<br>
 in mediis Hecabe natorum inventa sepulcris:<br>
 prensantem tumulos atque ossibus oscula dantem<br>
 Dulichiae traxere manus, tamen unius hausit<br>
 inque sinu cineres secum tulit Hectoris haustos;<br>
 Hectoris in tumulo canum de vertice crinem,<br>
 inferias inopes, crinem lacrimasque reliquit,<br>
     Est, ubi Troia fuit, Phrygiae contraria tellus<br>
 Bistoniis habitata viris: Polymestoris illic<br>
 regia dives erat, cui te commisit alendum<br>
 clam, Polydore, pater Phrygiisque removit ab armis,<br>
 consilium sapiens, sceleris nisi praemia magnas<br>
 adiecisset opes, animi inritamen avari.<br>
 ut cecidit fortuna Phrygum, capit inpius ensem<br>
 rex Thracum iuguloque sui demisit alumni<br>
 et, tamquam tolli cum corpore crimina possent,<br>
 exanimem scopulo subiectas misit in undas.<br>
     Litore Threicio classem religarat Atrides,<br>
 dum mare pacatum, dum ventus amicior esset: <br>
 hic subito, quantus, cum viveret, esse solebat,<br>
 exit humo late rupta similisque minanti<br>
 temporis illius vultum referebat Achilles,<br>
 quo ferus iniustum petiit Agamemnona ferro<br>
 'inmemores' que 'mei disceditis,' inquit 'Achivi,<br>
 obrutaque est mecum virtutis gratia nostrae!<br>
 ne facite! utque meum non sit sine honore sepulcrum,<br>
 placet Achilleos mactata Polyxena manes!'<br>
 dixit, et inmiti sociis parentibus umbrae,<br>
 rapta sinu matris, quam iam prope sola fovebat,<br>
 fortis et infelix et plus quam femina virgo<br>
 ducitur ad tumulum diroque fit hostia busto.<br>
 quae memor ipsa sui postquam crudelibus aris<br>
 admota est sensitque sibi fera sacra parari,<br>
 utque Neoptolemum stantem ferrumque tenentem;<br>
 inque suo vidit figentem lumina vultu,<br>
 'utere iamdudum generoso sanguine' dixit<br>
 'nulla mora est; at tu iugulo vel pectore telum<br>
 conde meo' iugulumque simul pectusque retexit.<br>
 'scilicet haud ulli servire Polyxena vellem.<br>
 haud per tale sacrum numen placabitis ullum!<br>
 mors tantum vellem matrem mea fallere posset:<br>
 mater obest minuitque necis mihi gaudia, quamvis<br>
 non mea mors illi, verum sua vita tremenda est.<br>
 vos modo, ne Stygios adeam non libera manes,<br>
 ite procul, si iusta peto, tactuque viriles<br>
 virgineo removete manus! acceptior illi,<br>
 quisquis is est, quem caede mea placare paratis,<br>
 liber erit sanguis. siquos tamen ultima nostri<br>
 verba movent oris (Priami vos filia regis,<br>
 non captiva rogat), genetrici corpus inemptum <br>
 reddite, neve auro redimat ius triste sepulcri,<br>
 sed lacrimis! tum, cum poterat, redimebat et auro.'<br>
 dixerat, at populus lacrimas, quas illa tenebat,<br>
 non tenet; ipse etiam flens invitusque sacerdos<br>
 praebita coniecto rupit praecordia ferro.<br>
 illa super terram defecto poplite labens<br>
 pertulit intrepidos ad fata novissima vultus;<br>
 tunc quoque cura fuit partes velare tegendas,<br>
 cum caderet, castique decus servare pudoris.<br>
     Troades excipiunt deploratosque recensent<br>
 Priamidas et quot dederit domus una cruores,<br>
 teque gemunt, virgo, teque, o modo regia coniunx,<br>
 regia dicta parens, Asiae florentis imago,<br>
 nunc etiam praedae mala sors; quam victor Ulixes<br>
 esse suam nollet, nisi quod tamen Hectora partu<br>
 edideras: dominum matri vix repperit Hector!<br>
 quae corpus conplexa animae tam fortis inane,<br>
 quas totiens patriae dederat natisque viroque,<br>
 huic quoque dat lacrimas; lacrimas in vulnera fundit<br>
 osculaque ore tegit consuetaque pectora plangit<br>
 canitiemque suam concretam sanguine vellens<br>
 plura quidem, sed et haec laniato pectore, dixit:<br>
 'nata, tuaeÆquid enim superest?Ædolor ultime matris,<br>
 nata, iaces, videoque tuum, mea vulnera, vulnus:<br>
 en, ne perdiderim quemquam sine caede meorum,<br>
 tu quoque vulnus habes; at te, quia femina, rebar<br>
 a ferro tutam: cecidisti et femina ferro, <br>
 totque tuos idem fratres, te perdidit idem,<br>
 exitium Troiae nostrique orbator, Achilles;<br>
 at postquam cecidit Paridis Phoebique sagittis,<br>
 nunc certe, dixi, non est metuendus Achilles:<br>
 nunc quoque mi metuendus erat; cinis ipse sepulti<br>
 in genus hoc saevit, tumulo quoque sensimus hostem:<br>
 Aeacidae fecunda fui! iacet Ilion ingens,<br>
 eventuque gravi finita est publica clades,<br>
 sed finita tamen; soli mihi Pergama restant.<br>
 in cursuque meus dolor est: modo maxima rerum,<br>
 tot generis natisque potens nuribusque viroque<br>
 nunc trahor exul, inops, tumulis avulsa meorum,<br>
 Penelopae munus, quae me data pensa trahentem<br>
 matribus ostendens Ithacis "haec Hectoris illa est<br>
 clara parens, haec est" dicet "Priameia coniunx,"<br>
 postque tot amissos tu nunc, quae sola levabas<br>
 maternos luctus, hostilia busta piasti!<br>
 inferias hosti peperi! quo ferrea resto?<br>
 quidve moror? quo me servas, annosa senectus?<br>
 quo, di crudeles, nisi uti nova funera cernam,<br>
 vivacem differtis anum? quis posse putaret<br>
 felicem Priamum post diruta Pergama dici?<br>
 felix morte sua est! nec te, mea nata, peremptam<br>
 adspicit et vitam pariter regnumque reliquit.<br>
 at, puto, funeribus dotabere, regia virgo,<br>
 condeturque tuum monumentis corpus avitis!<br>
 non haec est fortuna domus: tibi munera matris <br>
 contingent fletus peregrinaeque haustus harenae!<br>
 omnia perdidimus: superest, cur vivere tempus<br>
 in breve sustineam, proles gratissima matri,<br>
 nunc solus, quondam minimus de stirpe virili,<br>
 has datus Ismario regi Polydorus in oras.<br>
 quid moror interea crudelia vulnera lymphis<br>
 abluere et sparsos inmiti sanguine vultus?'<br>
     Dixit et ad litus passu processit anili,<br>
 albentes lacerata comas. 'date, Troades, urnam!'<br>
 dixerat infelix, liquidas hauriret ut undas:<br>
 adspicit eiectum Polydori in litore corpus<br>
 factaque Threiciis ingentia vulnera telis;<br>
 Troades exclamant, obmutuit illa dolore,<br>
 et pariter vocem lacrimasque introrsus obortas<br>
 devorat ipse dolor, duroque simillima saxo<br>
 torpet et adversa figit modo lumina terra,<br>
 interdum torvos sustollit ad aethera vultus,<br>
 nunc positi spectat vultum, nunc vulnera nati,<br>
 vulnera praecipue, seque armat et instruit ira.<br>
 qua simul exarsit, tamquam regina maneret,<br>
 ulcisci statuit poenaeque in imagine tota est,<br>
 utque furit catulo lactente orbata leaena<br>
 signaque nacta pedum sequitur, quem non videt, hostem,<br>
 sic Hecabe, postquam cum luctu miscuit iram,<br>
 non oblita animorum, annorum oblita suorum,<br>
 vadit ad artificem dirae, Polymestora, caedis<br>
 conloquiumque petit; nam se monstrare relictum<br>
 velle latens illi, quod nato redderet, aurum. <br>
 credidit Odrysius praedaeque adsuetus amore<br>
 in secreta venit: tum blando callidus ore<br>
 'tolle moras, Hecabe,' dixit 'da munera nato!<br>
 omne fore illius, quod das, quod et ante dedisti,<br>
 per superos iuro.' spectat truculenta loquentem<br>
 falsaque iurantem tumidaque exaestuat ira<br>
 atque ita correpto captivarum agmina matrum<br>
 invocat et digitos in perfida lumina condit<br>
 expellitque genis oculos (facit ira potentem)<br>
 inmergitque manus foedataque sanguine sonti<br>
 non lumen (neque enim superest), loca luminis haurit.<br>
 clade sui Thracum gens inritata tyranni<br>
 Troada telorum lapidumque incessere iactu<br>
 coepit, at haec missum rauco cum murmure saxum<br>
 morsibus insequitur rictuque in verba parato<br>
 latravit, conata loqui: locus exstat et ex re<br>
 nomen habet, veterumque diu memor illa malorum<br>
 tum quoque Sithonios ululavit maesta per agros.<br>
 illius Troasque suos hostesque Pelasgos,<br>
 illius fortuna deos quoque moverat omnes,<br>
 sic omnes, ut et ipsa Iovis coniunxque sororque<br>
 eventus Hecaben meruisse negaverit illos.<br>
     Non vacat Aurorae, quamquam isdem faverat armis,<br>
 cladibus et casu Troiaeque Hecabesque moveri.<br>
 cura deam propior luctusque domesticus angit<br>
 Memnonis amissi, Phrygiis quem lutea campis<br>
 vidit Achillea pereuntem cuspide mater;<br>
 vidit, et ille color, quo matutina rubescunt <br>
 tempora, palluerat, latuitque in nubibus aether.<br>
 at non inpositos supremis ignibus artus<br>
 sustinuit spectare parens, sed crine soluto<br>
 sicut erat, magni genibus procumbere non est<br>
 dedignata Iovis lacrimisque has addere voces:<br>
 'omnibus inferior, quas sustinet aureus aether,<br>
 (nam mihi sunt totum rarissima templa per orbem)<br>
 diva tamen, veni, non ut delubra diesque<br>
 des mihi sacrificos caliturasque ignibus aras:<br>
 si tamen adspicias, quantum tibi femina praestem,<br>
 tum cum luce nova noctis confinia servo,<br>
 praemia danda putes; sed non ea cura neque hic est<br>
 nunc status Aurorae, meritos ut poscat honores:<br>
 Memnonis orba mei venio, qui fortia frustra<br>
 pro patruo tulit arma suo primisque sub annis<br>
 occidit a forti (sic vos voluistis) Achille.<br>
 da, precor, huic aliquem, solacia mortis, honorem,<br>
 summe deum rector, maternaque vulnera leni!'<br>
 Iuppiter adnuerat, cum Memnonis arduus alto<br>
 corruit igne rogus, nigrique volumina fumi<br>
 infecere diem, veluti cum flumine Nais<br>
 exhalat nebulas, nec sol admittitur infra;<br>
 atra favilla volat glomerataque corpus in unum<br>
 densetur faciemque capit sumitque calorem<br>
 atque animam ex igni (levitas sua praebuit alas)<br>
 et primo similis volucri, mox vera volucris<br>
 insonuit pennis, pariter sonuere sorores<br>
 innumerae, quibus est eadem natalis origo, <br>
 terque rogum lustrant, et consonus exit in auras<br>
 ter plangor, quarto seducunt castra volatu;<br>
 tum duo diversa populi de parte feroces<br>
 bella gerunt rostrisque et aduncis unguibus iras<br>
 exercent alasque adversaque pectora lassant,<br>
 inferiaeque cadunt cineri cognata sepulto<br>
 corpora seque viro forti meminere creatas.<br>
 praepetibus subitis nomen facit auctor: ab illo<br>
 Memnonides dictae, cum sol duodena peregit<br>
 signa, parentali moriturae more rebellant.<br>
 ergo aliis latrasse Dymantida flebile visum est;<br>
 luctibus est Aurora suis intenta piasque<br>
 nunc quoque dat lacrimas et toto rorat in orbe.<br>
     Non tamen eversam Troiae cum moenibus esse<br>
 spem quoque fata sinunt: sacra et, sacra altera, patrem<br>
 fert umeris, venerabile onus, Cythereius heros.<br>
 de tantis opibus praedam pius eligit illam<br>
 Ascaniumque suum profugaque per aequora classe<br>
 fertur ab Antandro scelerataque limina Thracum<br>
 et Polydoreo manantem sanguine terram<br>
 linquit et utilibus ventis aestuque secundo<br>
 intrat Apollineam sociis comitantibus urbem.<br>
 hunc Anius, quo rege homines, antistite Phoebus<br>
 rite colebatur, temploque domoque recepit<br>
 urbemque ostendit delubraque nota duasque<br>
 Latona quondam stirpes pariente retentas.<br>
 ture dato flammis vinoque in tura profuso<br>
 caesarumque boum fibris de more crematis <br>
 regia tecta petunt, positique tapetibus altis<br>
 munera cum liquido capiunt Cerealia Baccho.<br>
 tum pius Anchises: 'o Phoebi lecte sacerdos,<br>
 fallor, an et natum, cum primum haec moenia vidi,<br>
 bisque duas natas, quantum reminiscor, habebas?'<br>
 huic Anius niveis circumdata tempora vittis<br>
 concutiens et tristis ait: 'non falleris, heros<br>
 maxime; vidisti natorum quinque parentem,<br>
 quem nunc (tanta homines rerum inconstantia versat)<br>
 paene vides orbum. quod enim mihi filius absens<br>
 auxilium, quem dicta suo de nomine tellus<br>
 Andros habet pro patre locumque et regna tenentem?<br>
 Delius augurium dedit huic, dedit altera Liber<br>
 femineae stirpi voto maiora fideque<br>
 munera: nam tactu natarum cuncta mearum<br>
 in segetem laticemque meri canaeque Minervae<br>
 transformabantur, divesque erat usus in illis.<br>
 hoc ubi cognovit Troiae populator Atrides,<br>
 (ne non ex aliqua vestram sensisse procellam<br>
 nos quoque parte putes), armorum viribus usus<br>
 abstrahit invitas gremio genitoris alantque<br>
 imperat Argolicam caelesti munere classem.<br>
 effugiunt, quo quaeque potest: Euboea duabus<br>
 et totidem natis Andros fraterna petita est.<br>
 miles adest et, ni dedantur, bella minatur:<br>
 victa metu pietas consortia corpora poenae<br>
 dedidit; et timido possis ignoscere fratri:<br>
 non hic Aeneas, non, qui defenderet Andron,<br>
 Hector erat, per quem decimum durastis in annum. <br>
 iamque parabantur captivis vincla lacertis:<br>
 illae tollentes etiamnum libera caelo<br>
 bracchia "Bacche pater, fer opem!" dixere, tulitque<br>
 muneris auctor opem,Æsi miro perdere more<br>
 ferre vocatur opem, nec qua ratione figuram<br>
 perdiderint, potui scire aut nunc dicere possum;<br>
 summa mali nota est: pennas sumpsere tuaeque<br>
 coniugis in volucres, niveas abiere columbas.'<br>
     Talibus atque aliis postquam convivia dictis<br>
 inplerunt, mensa somnum petiere remota<br>
 cumque die surgunt adeuntque oracula Phoebi,<br>
 qui petere antiquam matrem cognataque iussit<br>
 litora; prosequitur rex et dat munus ituris,<br>
 Anchisae sceptrum, chlamydem pharetramque nepoti,<br>
 cratera Aeneae, quem quondam transtulit illi<br>
 hospes ab Aoniis Therses Ismenius oris:<br>
 miserat hunc illi Therses, fabricaverat Alcon<br>
 Hyleus et longo caelaverat argumento.<br>
 urbs erat, et septem posses ostendere portas:<br>
 hae pro nomine erant, et quae foret illa, docebant;<br>
 ante urbem exequiae tumulique ignesque rogique<br>
 effusaeque comas et apertae pectora matres<br>
 significant luctum; nymphae quoque flere videntur<br>
 siccatosque queri fontes: sine frondibus arbor<br>
 nuda riget, rodunt arentia saxa capellae.<br>
 ecce facit mediis natas Orione Thebis<br>
 hac non femineum iugulo dare vulnus aperto,<br>
 illac demisso per fortia pectora telo <br>
 pro populo cecidisse suo pulchrisque per urbem<br>
 funeribus ferri celebrique in parte cremari.<br>
 tum de virginea geminos exire favilla,<br>
 ne genus intereat, iuvenes, quos fama Coronas<br>
 nominat, et cineri materno ducere pompam.<br>
 hactenus antiquo signis fulgentibus aere,<br>
 summus inaurato crater erat asper acantho.<br>
 nec leviora datis Troiani dona remittunt<br>
 dantque sacerdoti custodem turis acerram,<br>
 dant pateram claramque auro gemmisque coronam.<br>
     Inde recordati Teucros a sanguine Teucri<br>
 ducere principium Creten tenuere locique<br>
 ferre diu nequiere Iovem centumque relictis<br>
 urbibus Ausonios optant contingere portus,<br>
 saevit hiems iactatque viros, Strophadumque receptos<br>
 portubus infidis exterruit ales Aello.<br>
 et iam Dulichios portus Ithacamque Samonque<br>
 Neritiasque domus, regnum fallacis Ulixis,<br>
 praeter erant vecti: certatam lite deorum<br>
 Ambraciam versique vident sub imagine saxum<br>
 iudicis, Actiaco quae nunc ab Apolline nota est,<br>
 vocalemque sua terram Dodonida quercu<br>
 Chaoniosque sinus, ubi nati rege Molosso<br>
 inpia subiectis fugere incendia pennis.<br>
     Proxima Phaeacum felicibus obsita pomis<br>
 rura petunt, Epiros ab his regnataque vati<br>
 Buthrotos Phrygio simulataque Troia tenetur;<br>
 inde futurorum certi, quae cuncta fideli <br>
 Priamides Helenus monitu praedixerat, intrant<br>
 Sicaniam: tribus haec excurrit in aequora linguis,<br>
 e quibus imbriferos est versa Pachynos ad austros,<br>
 mollibus oppositum zephyris Lilybaeon, ad arctos<br>
 aequoris expertes spectat boreanque Peloros.<br>
 hac subeunt Teucri, et remis aestuque secundo<br>
 sub noctem potitur Zanclaea classis harena:<br>
 Scylla latus dextrum, laevum inrequieta Charybdis<br>
 infestat; vorat haec raptas revomitque carinas,<br>
 illa feris atram canibus succingitur alvum,<br>
 virginis ora gerens, et, si non omnia vates<br>
 ficta reliquerunt, aliquo quoque tempore virgo:<br>
 hanc multi petiere proci, quibus illa repulsis<br>
 ad pelagi nymphas, pelagi gratissima nymphis,<br>
 ibat et elusos iuvenum narrabat amores.<br>
 cui dum pectendos praebet Galatea capillos,<br>
 talibus adloquitur repetens suspiria dictis:<br>
 'te tamen, o virgo, genus haut inmite virorum<br>
 expetit, utque facis, potes his inpune negare;<br>
 at mihi, cui pater est Nereus, quam caerula Doris<br>
 enixa est, quae sum turba quoque tuta sororum,<br>
 non nisi per luctus licuit Cyclopis amorem<br>
 effugere.' et lacrimae vocem inpediere loquentis.<br>
 quas ubi marmoreo detersit pollice virgo<br>
 et solata deam est, 'refer, o carissima' dixit<br>
 'neve tui causam tege (sic sum fida) doloris!'<br>
 Nereis his contra resecuta Crataeide natam est:<br>
 'Acis erat Fauno nymphaque Symaethide cretus<br>
 magna quidem patrisque sui matrisque voluptas,<br>
 nostra tamen maior; nam me sibi iunxerat uni.<br>
 pulcher et octonis iterum natalibus actis<br>
 signarat teneras dubia lanugine malas. <br>
 hunc ego, me Cyclops nulla cum fine petebat.<br>
 nec, si quaesieris, odium Cyclopis amorne<br>
 Acidis in nobis fuerit praesentior, edam:<br>
 par utrumque fuit. pro! quanta potentia regni<br>
 est, Venus alma, tui! nempe ille inmitis et ipsis<br>
 horrendus silvis et visus ab hospite nullo<br>
 inpune et magni cum dis contemptor Olympi,<br>
 quid sit amor, sentit validaque cupidine captus<br>
 uritur oblitus pecorum antrorumque suorum.<br>
 iamque tibi formae, iamque est tibi cura placendi,<br>
 iam rigidos pectis rastris, Polypheme, capillos,<br>
 iam libet hirsutam tibi falce recidere barbam<br>
 et spectare feros in aqua et conponere vultus.<br>
 caedis amor feritasque sitisque inmensa cruoris<br>
 cessant, et tutae veniuntque abeuntque carinae.<br>
 Telemus interea Siculam delatus ad Aetnen,<br>
 Telemus Eurymides, quem nulla fefellerat ales,<br>
 terribilem Polyphemon adit "lumen" que, "quod unum<br>
 fronte geris media, rapiet tibi" dixit "Ulixes."<br>
 risit et "o vatum stolidissime, falleris," inquit,<br>
 "altera iam rapuit." sic frustra vera monentem<br>
 spernit et aut gradiens ingenti litora passu<br>
 degravat, aut fessus sub opaca revertitur antra.<br>
 prominet in pontum cuneatus acumine longo<br>
 collis (utrumque latus circumfluit aequoris unda):<br>
 huc ferus adscendit Cyclops mediusque resedit;<br>
 lanigerae pecudes nullo ducente secutae.<br>
 cui postquam pinus, baculi quae praebuit usum,<br>
 ante pedes posita est antemnis apta ferendis<br>
 sumptaque harundinibus conpacta est fistula centum,<br>
 senserunt toti pastoria sibila montes, <br>
 senserunt undae; latitans ego rupe meique<br>
 Acidis in gremio residens procul auribus hausi<br>
 talia dicta meis auditaque mente notavi:<br>
     '"Candidior folio nivei Galatea ligustri,<br>
 floridior pratis, longa procerior alno,<br>
 splendidior vitro, tenero lascivior haedo,<br>
 levior adsiduo detritis aequore conchis,<br>
 solibus hibernis, aestiva gratior umbra,<br>
 mobilior damma, platano conspectior alta,<br>
 lucidior glacie, matura dulcior uva,<br>
 mollior et cycni plumis et lacta coacto,<br>
 et, si non fugias, riguo formosior horto;<br>
     '"Saevior indomitis eadem Galatea iuvencis,<br>
 durior annosa quercu, fallacior undis,<br>
 lentior et salicis virgis et vitibus albis,<br>
 his inmobilior scopulis, violentior amne,<br>
 laudato pavone superbior, acrior igni,<br>
 asperior tribulis, feta truculentior ursa,<br>
 surdior aequoribus, calcato inmitior hydro,<br>
 et, quod praecipue vellem tibi demere possem,<br>
 non tantum cervo claris latratibus acto,<br>
 verum etiam ventis volucrique fugacior aura,<br>
 (at bene si noris, pigeat fugisse, morasque<br>
 ipsa tuas damnes et me retinere labores)<br>
 sunt mihi, pars montis, vivo pendentia saxo<br>
 antra, quibus nec sol medio sentitur in aestu,<br>
 nec sentitur hiems; sunt poma gravantia ramos,<br>
 sunt auro similes longis in vitibus uvae,<br>
 sunt et purpureae: tibi et has servamus et illas. <br>
 ipsa tuis manibus silvestri nata sub umbra<br>
 mollia fraga leges, ipsa autumnalia corna<br>
 prunaque non solum nigro liventia suco,<br>
 verum etiam generosa novasque imitantia ceras.<br>
 nec tibi castaneae me coniuge, nec tibi deerunt<br>
 arbutei fetus: omnis tibi serviet arbor.<br>
      '"Hoc pecus omne meum est, multae quoque vallibus errant,<br>
 multas silva tegit, multae stabulantur in antris,<br>
 nec, si forte roges, possim tibi dicere, quot sint:<br>
 pauperis est numerare pecus; de laudibus harum<br>
 nil mihi credideris, praesens potes ipsa videre,<br>
 ut vix circumeant distentum cruribus uber.<br>
 sunt, fetura minor, tepidis in ovilibus agni.<br>
 sunt quoque, par aetas, aliis in ovilibus haedi.<br>
 lac mihi semper adest niveum: pars inde bibenda<br>
 servatur, partem liquefacta coagula durant.<br>
     '"Nec tibi deliciae faciles vulgataque tantum<br>
 munera contingent, dammae leporesque caperque,<br>
 parve columbarum demptusve cacumine nidus:<br>
 inveni geminos, qui tecum ludere possint,<br>
 inter se similes, vix ut dignoscere possis,<br>
 villosae catulos in summis montibus ursae:<br>
 inveni et dixi 'dominae servabimus istos.'<br>
     '"Iam modo caeruleo nitidum caput exere ponto,<br>
 iam, Galatea, veni, nec munera despice nostra!<br>
 certe ego me novi liquidaeque in imagine vidi<br>
 nuper aquae, placuitque mihi mea forma videnti.<br>
 adspice, sim quantus: non est hoc corpore maior<br>
 Iuppiter in caelo, nam vos narrare soletis<br>
 nescio quem regnare Iovem; coma plurima torvos <br>
 prominet in vultus, umerosque, ut lucus, obumbrat;<br>
 nec mea quod rigidis horrent densissima saetis<br>
 corpora, turpe puta: turpis sine frondibus arbor,<br>
 turpis equus, nisi colla iubae flaventia velent;<br>
 pluma tegit volucres, ovibus sua lana decori est:<br>
 barba viros hirtaeque decent in corpore saetae.<br>
 unum est in media lumen mihi fronte, sed instar<br>
 ingentis clipei. quid? non haec omnia magnus<br>
 Sol videt e caelo? Soli tamen unicus orbis.<br>
     '"Adde, quod in vestro genitor meus aequore regnat:<br>
 hunc tibi do socerum; tantum miserere precesque<br>
 supplicis exaudi! tibi enim succumbimus uni,<br>
 quique Iovem et caelum sperno et penetrabile fulmen,<br>
 Nerei, te vereor, tua fulmine saevior ira est.<br>
 atque ego contemptus essem patientior huius,<br>
 si fugeres omnes; sed cur Cyclope repulso<br>
 Acin amas praefersque meis conplexibus Acin?<br>
 ille tamen placeatque sibi placeatque licebit,<br>
 quod nollem, Galatea, tibi; modo copia detur:<br>
 sentiet esse mihi tanto pro corpore vires!<br>
 viscera viva traham divulsaque membra per agros<br>
 perque tuas spargam (sic se tibi misceat!) undas.<br>
 uror enim, laesusque exaestuat acrius ignis,<br>
 cumque suis videor translatam viribus Aetnen<br>
 pectore ferre meo, nec tu, Galatea, moveris."<br>
     'Talia nequiquam questus (nam cuncta videbam)<br>
 surgit et ut taurus vacca furibundus adempta<br>
 stare nequit silvaque et notis saltibus errat, <br>
 cum ferus ignaros nec quicquam tale timentes<br>
 me videt atque Acin "video" que exclamat "et ista<br>
 ultima sit, faciam, Veneris concordia vestrae."<br>
 tantaque vox, quantam Cyclops iratus habere<br>
 debuit, illa fuit: clamore perhorruit Aetne.<br>
 ast ego vicino pavefacta sub aequore mergor;<br>
 terga fugae dederat conversa Symaethius heros<br>
 et "fer opem, Galatea, precor, mihi! ferte, parentes," <br>
 dixerat "et vestris periturum admittite regnis!"<br>
 insequitur Cyclops partemque e monte revulsam<br>
 mittit, et extremus quamvis pervenit ad illum<br>
 angulus e saxo, totum tamen obruit Acin,<br>
 at nos, quod fieri solum per fata licebat,<br>
 fecimus, ut vires adsumeret Acis avitas.<br>
 puniceus de mole cruor manabat, et intra<br>
 temporis exiguum rubor evanescere coepit,<br>
 fitque color primo turbati fluminis imbre<br>
 purgaturque mora; tum moles iacta dehiscit,<br>
 vivaque per rimas proceraque surgit harundo,<br>
 osque cavum saxi sonat exsultantibus undis,<br>
 miraque res, subito media tenus exstitit alvo<br>
 incinctus iuvenis flexis nova cornua cannis,<br>
 qui, nisi quod maior, quod toto caerulus ore,<br>
 Acis erat, sed sic quoque erat tamen Acis, in amnem<br>
 versus, et antiquum tenuerunt flumina nomen.'<br>
     Desierat Galatea loqui, coetuque soluto<br>
 discedunt placidisque natant Nereides undis.<br>
 Scylla redit; neque enim medio se credere ponto<br>
 audet, et aut bibula sine vestibus errat harena <br>
 aut, ubi lassata est, seductos nacta recessus<br>
 gurgitis, inclusa sua membra refrigerat unda:<br>
 ecce fretum stringens, alti novus incola ponti,<br>
 nuper in Euboica versis Anthedone membris,<br>
 Glaucus adest, visaeque cupidine virginis haeret<br>
 et, quaecumque putat fugientem posse morari,<br>
 verba refert; fugit illa tamen veloxque timore<br>
 pervenit in summum positi prope litora montis.<br>
 ante fretum est ingens, apicem conlectus in unum<br>
 longa sub arboribus convexus in aequora vertex:<br>
 constitit hic et tuta loco, monstrumne deusne<br>
 ille sit, ignorans admiraturque colorem<br>
 caesariemque umeros subiectaque terga tegentem,<br>
 ultimaque excipiat quod tortilis inguina piscis.<br>
 sensit et innitens, quae stabat proxima, moli<br>
 'non ego prodigium nec sum fera belua, virgo,<br>
 sed deus' inquit 'aquae: nec maius in aequora Proteus<br>
 ius habet et Triton Athamantiadesque Palaemon.<br>
 ante tamen mortalis eram, sed, scilicet altis<br>
 debitus aequoribus, iam tum exercebar in illis;<br>
 nam modo ducebam ducentia retia pisces,<br>
 nunc in mole sedens moderabar harundine linum.<br>
 sunt viridi prato confinia litora, quorum<br>
 altera pars undis, pars altera cingitur herbis,<br>
 quas neque cornigerae morsu laesere iuvencae,<br>
 nec placidae carpsistis oves hirtaeve capellae;<br>
 non apis inde tulit conlectos sedula flores, <br>
 non data sunt capiti genialia serta, neque umquam<br>
 falciferae secuere manus; ego primus in illo<br>
 caespite consedi, dum lina madentia sicco,<br>
 utque recenserem captivos ordine pisces,<br>
 insuper exposui, quos aut in retia casus<br>
 aut sua credulitas in aduncos egerat hamos.<br>
 res similis fictae, sed quid mihi fingere prodest?<br>
 gramine contacto coepit mea praeda moveri<br>
 et mutare latus terraque ut in aequore niti.<br>
 dumque moror mirorque simul, fugit omnis in undas<br>
 turba suas dominumque novum litusque relinquunt.<br>
 obstipui dubitoque diu causamque requiro,<br>
 num deus hoc aliquis, num sucus fecerit herbae:<br>
 "quae tamen has" inquam "vires habet herba?" manuque<br>
 pabula decerpsi decerptaque dente momordi.<br>
 vix bene conbiberant ignotos guttura sucos,<br>
 cum subito trepidare intus praecordia sensi<br>
 alteriusque rapi naturae pectus amore;<br>
 nec potui restare diu "repetenda" que "numquam<br>
 terra, vale!" dixi corpusque sub aequora mersi.<br>
 di maris exceptum socio dignantur honore,<br>
 utque mihi, quaecumque feram, mortalia demant,<br>
 Oceanum Tethynque rogant: ego lustror ab illis,<br>
 et purgante nefas noviens mihi carmine dicto<br>
 pectora fluminibus iubeor supponere centum;<br>
 nec mora, diversis lapsi de partibus amnes<br>
 totaque vertuntur supra caput aequora nostrum.<br>
 hactenus acta tibi possum memoranda referre,<br>
 hactenus haec memini, nec mens mea cetera sensit.<br>
 quae postquam rediit, alium me corpore toto, <br>
 ac fueram nuper, neque eundem mente recepi:<br>
 hanc ego tum primum viridem ferrugine barbam<br>
 caesariemque meam, quam longa per aequora verro,<br>
 ingentesque umeros et caerula bracchia vidi<br>
 cruraque pinnigero curvata novissima pisce.<br>
 quid tamen haec species, quid dis placuisse marinis,<br>
 quid iuvat esse deum, si tu non tangeris istis?'<br>
 talia dicentem, dicturum plura, reliquit<br>
 Scylla deum; furit ille inritatusque repulsa<br>
 prodigiosa petit Titanidos atria Circes.<br>
 </p>
 <p></p><hr>
 <center>
 <a href="metal14.htm">Next: Liber Quartus Decimus</a></center>
 </body>