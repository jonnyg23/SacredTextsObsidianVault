<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Ovid</a> 
 <a href="index.htm">Index</a> 
 
 <br>
 <a href="meta08.htm">English</a> 
 
 <br>
 <a href="metal07.htm">Previous</a> 
 <a href="metal09.htm">Next</a> 
 <hr><a href="https://www.amazon.com/exec/obidos/ASIN/1853267902/internetsacredte">Buy this Book at Amazon.com</a></center>
 <hr>
 <p align="CENTER"><font size="-1" color="GREEN"><i>Metamorphoses</i>, by Ovid, , tr. John Dryden, et al [1717], at sacred-texts.com</font></p><hr>
 <h1 align="CENTER">P. OVIDI NASONIS METAMORPHOSEN LIBER OCTAVVS</h1>
 <p>Iam nitidum retegente diem noctisque fugante<br>
 tempora Lucifero cadit Eurus, et umida surgunt<br>
 nubila: dant placidi cursum redeuntibus Austri<br>
 Aeacidis Cephaloque; quibus feliciter acti<br>
 ante exspectatum portus tenuere petitos.<br>
 interea Minos Lelegeia litora vastat<br>
 praetemptatque sui vires Mavortis in urbe<br>
 Alcathoi, quam Nisus habet, cui splendidus ostro<br>
 inter honoratos medioque in vertice canos<br>
 crinis inhaerebat, magni fiducia regni.<br>
     Sexta resurgebant orientis cornua lunae,<br>
 et pendebat adhuc belli fortuna, diuque<br>
 inter utrumque volat dubiis Victoria pennis.<br>
 regia turris erat vocalibus addita muris,<br>
 in quibus auratam proles Letoia fertur<br>
 deposuisse lyram: saxo sonus eius inhaesit.<br>
 saepe illuc solita est ascendere filia Nisi<br>
 et petere exiguo resonantia saxa lapillo,<br>
 tum cum pax esset; bello quoque saepe solebat<br>
 spectare ex illa rigidi certamina Martis,<br>
 iamque mora belli procerum quoque nomina norat<br>
 armaque equosque habitusque Cydoneasque pharetras; <br>
 noverat ante alios faciem ducis Europaei,<br>
 plus etiam, quam nosse sat est: hac iudice Minos,<br>
 seu caput abdiderat cristata casside pennis,<br>
 in galea formosus erat; seu sumpserat aere<br>
 fulgentem clipeum, clipeum sumpsisse decebat;<br>
 torserat adductis hastilia lenta lacertis:<br>
 laudabat virgo iunctam cum viribus artem;<br>
 inposito calamo patulos sinuaverat arcus:<br>
 sic Phoebum sumptis iurabat stare sagittis;<br>
 cum vero faciem dempto nudaverat aere<br>
 purpureusque albi stratis insignia pictis<br>
 terga premebat equi spumantiaque ora regebat,<br>
 vix sua, vix sanae virgo Niseia compos<br>
 mentis erat: felix iaculum, quod tangeret ille,<br>
 quaeque manu premeret, felicia frena vocabat.<br>
 impetus est illi, liceat modo, ferre per agmen<br>
 virgineos hostile gradus, est impetus illi<br>
 turribus e summis in Cnosia mittere corpus<br>
 castra vel aeratas hosti recludere portas,<br>
 vel siquid Minos aliud velit. utque sedebat<br>
 candida Dictaei spectans tentoria regis,<br>
 'laeter,' ait 'doleamne geri lacrimabile bellum,<br>
 in dubio est; doleo, quod Minos hostis amanti est.<br>
 sed nisi bella forent, numquam mihi cognitus esset!<br>
 me tamen accepta poterat deponere bellum<br>
 obside: me comitem, me pacis pignus haberet.<br>
 si quae te peperit, talis, pulcherrime regum,<br>
 qualis es ipse, fuit, merito deus arsit in illa.<br>
 o ego ter felix, si pennis lapsa per auras<br>
 Cnosiaci possem castris insistere regis<br>
 fassaque me flammasque meas, qua dote, rogarem, <br>
 vellet emi, tantum patrias ne posceret arces!<br>
 nam pereant potius sperata cubilia, quam sim<br>
 proditione potens! Æquamvis saepe utile vinci<br>
 victoris placidi fecit clementia multis.<br>
 iusta gerit certe pro nato bella perempto:<br>
 et causaque valet causamque tuentibus armis.<br>
 at, puto, vincemur; qui si manet exitus urbem,<br>
 cur suus haec illi reseret mea moenia Mavors<br>
 et non noster amor? melius sine caede moraque<br>
 inpensaque sui poterit superare cruoris.<br>
 non metuam certe, ne quis tua pectora, Minos,<br>
 vulneret inprudens: quis enim tam durus, ut in te<br>
 derigere inmitem non inscius audeat hastam?<br>
 coepta placent, et stat sententia tradere mecum<br>
 dotalem patriam finemque inponere bello;<br>
 verum velle parum est! aditus custodia servat,<br>
 claustraque portarum genitor tenet: hunc ego solum<br>
 infelix timeo, solus mea vota moratur.<br>
 di facerent, sine patre forem! sibi quisque profecto<br>
 est deus: ignavis precibus Fortuna repugnat.<br>
 altera iamdudum succensa cupidine tanto<br>
 perdere gauderet, quodcumque obstaret amori.<br>
 et cur ulla foret me fortior? ire per ignes<br>
 et gladios ausim; nec in hoc tamen ignibus ullis<br>
 aut gladiis opus est, opus est mihi crine paterno.<br>
 illa mihi est auro pretiosior, illa beatam<br>
 purpura me votique mei factura potentem.'<br>
     Talia dicenti curarum maxima nutrix<br>
 nox intervenit, tenebrisque audacia crevit.<br>
 prima quies aderat, qua curis fessa diurnis <br>
 pectora somnus habet: thalamos taciturna paternos<br>
 intrat et (heu facinus!) fatali nata parentem<br>
 crine suum spoliat praedaque potita nefanda<br>
 per medios hostes (meriti fiducia tanta est)<br>
 pervenit ad regem; quem sic adfata paventem est:<br>
 'suasit amor facinus: proles ego regia Nisi<br>
 Scylla tibi trado patriaeque meosque penates;<br>
 praemia nulla peto nisi te: cape pignus amoris<br>
 purpureum crinem nec me nunc tradere crinem,<br>
 sed patrium tibi crede caput!' scelerataque dextra<br>
 munera porrexit; Minos porrecta refugit<br>
 turbatusque novi respondit imagine facti:<br>
 'di te summoveant, o nostri infamia saecli,<br>
 orbe suo, tellusque tibi pontusque negetur!<br>
 certe ego non patiar Iovis incunabula, Creten,<br>
 qui meus est orbis, tantum contingere monstrum.'<br>
     Dixit, et ut leges captis iustissimus auctor<br>
 hostibus inposuit, classis retinacula solvi<br>
 iussit et aeratas impelli remige puppes.<br>
 Scylla freto postquam deductas nare carinas<br>
 nec praestare ducem sceleris sibi praemia vidit,<br>
 consumptis precibus violentam transit in iram<br>
 intendensque manus passis furibunda capillis<br>
 'quo fugis' exclamat 'meritorum auctore relicta,<br>
 o patriae praelate meae, praelate parenti?<br>
 quo fugis, inmitis, cuius victoria nostrum<br>
 et scelus et meritum est? nec te data munera, nec te<br>
 noster amor movit, nec quod spes omnis in unum <br>
 te mea congesta est? nam quo deserta revertar?<br>
 in patriam? superata iacet! sed finge manere:<br>
 proditione mea clausa est mihi! patris ad ora?<br>
 quem tibi donavi? cives odere merentem,<br>
 finitimi exemplum metuunt: exponimur orbae<br>
 terrarum, nobis ut Crete sola pateret.<br>
 hac quoque si prohibes et nos, ingrate, relinquis,<br>
 non genetrix Europa tibi est, sed inhospita Syrtis,<br>
 Armeniae tigres austroque agitata Charybdis.<br>
 Nec Iove tu natus, nec mater imagine tauri<br>
 ducta tua est: generis falsa est ea fabula! verus,<br>
 [et ferus et captus nullius amore iuvencae]<br>
 qui te progenuit, taurus fuit. exige poenas,<br>
 Nise pater! gaudete malis, modo prodita, nostris,<br>
 moenia! nam, fateor, merui et sum digna perire.<br>
 sed tamen ex illis aliquis, quos impia laesi,<br>
 me perimat! cur, qui vicisti crimine nostro,<br>
 insequeris crimen? scelus hoc patriaeque patrique est,<br>
 officium tibi sit! te vere coniuge digna est,<br>
 quae torvum ligno decepit adultera taurum<br>
 discordemque utero fetum tulit. ecquid ad aures<br>
 perveniunt mea dicta tuas, an inania venti<br>
 verba ferunt idemque tuas, ingrate, carinas?<br>
 iam iam Pasiphaen non est mirabile taurum<br>
 praeposuisse tibi: tu plus feritatis habebas.<br>
 me miseram! properare iubet! divulsaque remis<br>
 unda sonat, mecumque simul mea terra recedit. <br>
 nil agis, o frustra meritorum oblite meorum:<br>
 insequar invitum puppimque amplexa recurvam<br>
 per freta longa trahar.' Vix dixerat, insilit undis<br>
 consequiturque rates faciente cupidine vires<br>
 Cnosiacaeque haeret comes invidiosa carinae.<br>
 quam pater ut vidit (nam iam pendebat in aura<br>
 et modo factus erat fulvis haliaeetus alis),<br>
 ibat, ut haerentem rostro laceraret adunco;<br>
 illa metu puppim dimisit, et aura cadentem<br>
 sustinuisse levis, ne tangeret aequora, visa est.<br>
 pluma subit palmis: in avem mutata vocatur<br>
 Ciris et a tonso est hoc nomen adepta capillo.<br>
     Vota Iovi Minos taurorum corpora centum<br>
 solvit, ut egressus ratibus Curetida terram<br>
 contigit, et spoliis decorata est regia fixis.<br>
 creverat obprobrium generis, foedumque patebat<br>
 matris adulterium monstri novitate biformis;<br>
 destinat hunc Minos thalamo removere pudorem<br>
 multiplicique domo caecisque includere tectis.<br>
 Daedalus ingenio fabrae celeberrimus artis<br>
 ponit opus turbatque notas et lumina flexum<br>
 ducit in errorem variarum ambage viarum.<br>
 non secus ac liquidus Phrygiis Maeandros in arvis<br>
 ludit et ambiguo lapsu refluitque fluitque<br>
 occurrensque sibi venturas aspicit undas<br>
 et nunc ad fontes, nunc ad mare versus apertum<br>
 incertas exercet aquas: ita Daedalus implet <br>
 innumeras errore vias vixque ipse reverti<br>
 ad limen potuit: tanta est fallacia tecti.<br>
     Quo postquam geminam tauri iuvenisque figuram<br>
 clausit, et Actaeo bis pastum sanguine monstrum<br>
 tertia sors annis domuit repetita novenis,<br>
 utque ope virginea nullis iterata priorum<br>
 ianua difficilis filo est inventa relecto,<br>
 protinus Aegides rapta Minoide Diam<br>
 vela dedit comitemque suam crudelis in illo<br>
 litore destituit; desertae et multa querenti<br>
 amplexus et opem Liber tulit, utque perenni<br>
 sidere clara foret, sumptam de fronte coronam<br>
 inmisit caelo: tenues volat illa per auras<br>
 dumque volat, gemmae nitidos vertuntur in ignes<br>
 consistuntque loco specie remanente coronae,<br>
 qui medius Nixique genu est Anguemque tenentis.<br>
     Daedalus interea Creten longumque perosus<br>
 exilium tactusque loci natalis amore<br>
 clausus erat pelago. 'terras licet' inquit 'et undas<br>
 obstruat: et caelum certe patet; ibimus illac:<br>
 omnia possideat, non possidet aera Minos.'<br>
 dixit et ignotas animum dimittit in artes<br>
 naturamque novat. nam ponit in ordine pennas<br>
 a minima coeptas, longam breviore sequenti,<br>
 ut clivo crevisse putes: sic rustica quondam<br>
 fistula disparibus paulatim surgit avenis;<br>
 tum lino medias et ceris alligat imas<br>
 atque ita conpositas parvo curvamine flectit, <br>
 ut veras imitetur aves. puer Icarus una<br>
 stabat et, ignarus sua se tractare pericla,<br>
 ore renidenti modo, quas vaga moverat aura,<br>
 captabat plumas, flavam modo pollice ceram<br>
 mollibat lusuque suo mirabile patris<br>
 impediebat opus. postquam manus ultima coepto<br>
 inposita est, geminas opifex libravit in alas<br>
 ipse suum corpus motaque pependit in aura;<br>
 instruit et natum 'medio' que 'ut limite curras,<br>
 Icare,' ait 'moneo, ne, si demissior ibis,<br>
 unda gravet pennas, si celsior, ignis adurat:<br>
 inter utrumque vola. nec te spectare Booten<br>
 aut Helicen iubeo strictumque Orionis ensem:<br>
 me duce carpe viam!' pariter praecepta volandi<br>
 tradit et ignotas umeris accommodat alas.<br>
 inter opus monitusque genae maduere seniles,<br>
 et patriae tremuere manus; dedit oscula nato<br>
 non iterum repetenda suo pennisque levatus<br>
 ante volat comitique timet, velut ales, ab alto<br>
 quae teneram prolem produxit in aera nido,<br>
 hortaturque sequi damnosasque erudit artes<br>
 et movet ipse suas et nati respicit alas.<br>
 hos aliquis tremula dum captat harundine pisces,<br>
 aut pastor baculo stivave innixus arator<br>
 vidit et obstipuit, quique aethera carpere possent,<br>
 credidit esse deos. et iam Iunonia laeva<br>
 parte Samos (fuerant Delosque Parosque relictae)<br>
 dextra Lebinthos erat fecundaque melle Calymne,<br>
 cum puer audaci coepit gaudere volatu <br>
 deseruitque ducem caelique cupidine tractus<br>
 altius egit iter. rapidi vicinia solis<br>
 mollit odoratas, pennarum vincula, ceras;<br>
 tabuerant cerae: nudos quatit ille lacertos,<br>
 remigioque carens non ullas percipit auras,<br>
 oraque caerulea patrium clamantia nomen<br>
 excipiuntur aqua, quae nomen traxit ab illo.<br>
 at pater infelix, nec iam pater, 'Icare,' dixit,<br>
 'Icare,' dixit 'ubi es? qua te regione requiram?'<br>
 'Icare' dicebat: pennas aspexit in undis<br>
 devovitque suas artes corpusque sepulcro<br>
 condidit, et tellus a nomine dicta sepulti.<br>
     Hunc miseri tumulo ponentem corpora nati<br>
 garrula limoso prospexit ab elice perdix<br>
 et plausit pennis testataque gaudia cantu est,<br>
 unica tunc volucris nec visa prioribus annis,<br>
 factaque nuper avis longum tibi, Daedale, crimen.<br>
 namque huic tradiderat, fatorum ignara, docendam<br>
 progeniem germana suam, natalibus actis<br>
 bis puerum senis, animi ad praecepta capacis;<br>
 ille etiam medio spinas in pisce notatas<br>
 traxit in exemplum ferroque incidit acuto<br>
 perpetuos dentes et serrae repperit usum;<br>
 primus et ex uno duo ferrea bracchia nodo<br>
 vinxit, ut aequali spatio distantibus illis<br>
 altera pars staret, pars altera duceret orbem.<br>
 Daedalus invidit sacraque ex arce Minervae<br>
 praecipitem misit, lapsum mentitus; at illum,<br>
 quae favet ingeniis, excepit Pallas avemque<br>
 reddidit et medio velavit in aere pennis, <br>
 sed vigor ingenii quondam velocis in alas<br>
 inque pedes abiit; nomen, quod et ante, remansit.<br>
 non tamen haec alte volucris sua corpora tollit,<br>
 nec facit in ramis altoque cacumine nidos:<br>
 propter humum volitat ponitque in saepibus ova<br>
 antiquique memor metuit sublimia casus.<br>
     Iamque fatigatum tellus Aetnaea tenebat<br>
 Daedalon, et sumptis pro supplice Cocalus armis<br>
 mitis habebatur; iam lamentabile Athenae<br>
 pendere desierant Thesea laude tributum:<br>
 templa coronantur, bellatricemque Minervam<br>
 cum Iove disque vocant aliis, quos sanguine voto<br>
 muneribusque datis et acerris turis honorant;<br>
 sparserat Argolicas nomen vaga fama per urbes<br>
 Theseos, et populi, quos dives Achaia cepit,<br>
 huius opem magnis inploravere periclis,<br>
 huius opem Calydon, quamvis Meleagron haberet,<br>
 sollicita supplex petiit prece: causa petendi<br>
 sus erat, infestae famulus vindexque Dianae.<br>
 Oenea namque ferunt pleni successibus anni<br>
 primitias frugum Cereri, sua vina Lyaeo,<br>
 Palladios flavae latices libasse Minervae;<br>
 coeptus ab agricolis superos pervenit ad omnes<br>
 ambitiosus honor: solas sine ture relictas<br>
 praeteritae cessasse ferunt Latoidos aras.<br>
 tangit et ira deos. 'at non inpune feremus,<br>
 quaeque inhonoratae, non et dicemur inultae'<br>
 inquit, et Olenios ultorem spreta per agros <br>
 misit aprum, quanto maiores herbida tauros<br>
 non habet Epiros, sed habent Sicula arva minores:<br>
 sanguine et igne micant oculi, riget horrida cervix,<br>
 et setae similes rigidis hastilibus horrent:<br>
 fervida cum rauco latos stridore per armos<br>
 spuma fluit, dentes aequantur dentibus Indis,<br>
 fulmen ab ore venit, frondes afflatibus ardent.<br>
 is modo crescentes segetes proculcat in herba,<br>
 nunc matura metit fleturi vota coloni<br>
 et Cererem in spicis intercipit: area frustra<br>
 et frustra exspectant promissas horrea messes.<br>
 sternuntur gravidi longo cum palmite fetus<br>
 bacaque cum ramis semper frondentis olivae.<br>
 saevit et in pecudes: non has pastorve canisve,<br>
 non armenta truces possunt defendere tauri.<br>
 diffugiunt populi nec se nisi moenibus urbis<br>
 esse putant tutos, donec Meleagros et una<br>
 lecta manus iuvenum coiere cupidine laudis:<br>
 Tyndaridae gemini, praestantes caestibus alter,<br>
 alter equo, primaeque ratis molitor Iason,<br>
 et cum Pirithoo, felix concordia, Theseus,<br>
 et duo Thestiadae prolesque Aphareia, Lynceus<br>
 et velox Idas, et iam non femina Caeneus,<br>
 Leucippusque ferox iaculoque insignis Acastus<br>
 Hippothousque Dryasque et cretus Amyntore Phoenix<br>
 Actoridaeque pares et missus ab Elide Phyleus.<br>
 nec Telamon aberat magnique creator Achillis<br>
 cumque Pheretiade et Hyanteo Iolao <br>
 inpiger Eurytion et cursu invictus Echion<br>
 Naryciusque Lelex Panopeusque Hyleusque feroxque<br>
 Hippasus et primis etiamnum Nestor in annis,<br>
 et quos Hippocoon antiquis misit Amyclis,<br>
 Penelopaeque socer cum Parrhasio Ancaeo,<br>
 Ampycidesque sagax et adhuc a coniuge tutus<br>
 Oeclides nemorisque decus Tegeaea Lycaei:<br>
 rasilis huic summam mordebat fibula vestem,<br>
 crinis erat simplex, nodum conlectus in unum,<br>
 ex umero pendens resonabat eburnea laevo<br>
 telorum custos, arcum quoque laeva tenebat;<br>
 talis erat cultu, facies, quam dicere vere<br>
 virgineam in puero, puerilem in virgine possis.<br>
 hanc pariter vidit, pariter Calydonius heros<br>
 optavit renuente deo flammasque latentes<br>
 hausit et 'o felix, siquem dignabitur' inquit<br>
 'ista virum!' nec plura sinit tempusque pudorque<br>
 dicere: maius opus magni certaminis urguet.<br>
     Silva frequens trabibus, quam nulla ceciderat aetas,<br>
 incipit a plano devexaque prospicit arva:<br>
 quo postquam venere viri, pars retia tendunt,<br>
 vincula pars adimunt canibus, pars pressa sequuntur<br>
 signa pedum, cupiuntque suum reperire periclum.<br>
 concava vallis erat, quo se demittere rivi<br>
 adsuerant pluvialis aquae; tenet ima lacunae<br>
 lenta salix ulvaeque leves iuncique palustres<br>
 viminaque et longa parvae sub harundine cannae: <br>
 hinc aper excitus medios violentus in hostes<br>
 fertur, ut excussis elisi nubibus ignes.<br>
 sternitur incursu nemus, et propulsa fragorem<br>
 silva dat: exclamant iuvenes praetentaque forti<br>
 tela tenent dextra lato vibrantia ferro.<br>
 ille ruit spargitque canes, ut quisque furenti<br>
 obstat, et obliquo latrantes dissipat ictu.<br>
 cuspis Echionio primum contorta lacerto<br>
 vana fuit truncoque dedit leve vulnus acerno;<br>
 proxima, si nimiis mittentis viribus usa<br>
 non foret, in tergo visa est haesura petito:<br>
 longius it; auctor teli Pagasaeus Iason.<br>
 'Phoebe,' ait Ampycides, 'si te coluique coloque,<br>
 da mihi, quod petitur, certo contingere telo!'<br>
 qua potuit, precibus deus adnuit: ictus ab illo est,<br>
 sed sine vulnere aper: ferrum Diana volanti<br>
 abstulerat iaculo; lignum sine acumine venit.<br>
 ira feri mota est, nec fulmine lenius arsit:<br>
 emicat ex oculis, spirat quoque pectore flamma,<br>
 utque volat moles adducto concita nervo,<br>
 cum petit aut muros aut plenas milite turres,<br>
 in iuvenes certo sic impete vulnificus sus<br>
 fertur et Hippalmon Pelagonaque, dextra tuentes<br>
 cornua, prosternit: socii rapuere iacentes;<br>
 at non letiferos effugit Enaesimus ictus<br>
 Hippocoonte satus: trepidantem et terga parantem<br>
 vertere succiso liquerunt poplite nervi. <br>
 forsitan et Pylius citra Troiana perisset<br>
 tempora, sed sumpto posita conamine ab hasta<br>
 arboris insiluit, quae stabat proxima, ramis<br>
 despexitque, loco tutus, quem fugerat, hostem.<br>
 dentibus ille ferox in querno stipite tritis<br>
 inminet exitio fidensque recentibus armis<br>
 Eurytidae magni rostro femur hausit adunco.<br>
 at gemini, nondum caelestia sidera, fratres,<br>
 ambo conspicui, nive candidioribus ambo<br>
 vectabantur equis, ambo vibrata per auras<br>
 hastarum tremulo quatiebant spicula motu.<br>
 vulnera fecissent, nisi saetiger inter opacas<br>
 nec iaculis isset nec equo loca pervia silvas.<br>
 persequitur Telamon studioque incautus eundi<br>
 pronus ab arborea cecidit radice retentus.<br>
 dum levat hunc Peleus, celerem Tegeaea sagittam<br>
 inposuit nervo sinuatoque expulit arcu:<br>
 fixa sub aure feri summum destrinxit harundo<br>
 corpus et exiguo rubefecit sanguine saetas;<br>
 nec tamen illa sui successu laetior ictus<br>
 quam Meleagros erat: primus vidisse putatur<br>
 et primus sociis visum ostendisse cruorem<br>
 et 'meritum' dixisse 'feres virtutis honorem.'<br>
 erubuere viri seque exhortantur et addunt<br>
 cum clamore animos iaciuntque sine ordine tela:<br>
 turba nocet iactis et, quos petit, impedit ictus.<br>
 ecce furens contra sua fata bipennifer Arcas <br>
 'discite, femineis quid tela virilia praestent,<br>
 o iuvenes, operique meo concedite!' dixit.<br>
 'ipsa suis licet hunc Latonia protegat armis,<br>
 invita tamen hunc perimet mea dextra Diana.'<br>
 talia magniloquo tumidus memoraverat ore<br>
 ancipitemque manu tollens utraque securim<br>
 institerat digitis pronos suspensus in ictus:<br>
 occupat audentem, quaque est via proxima leto,<br>
 summa ferus geminos derexit ad inguina dentes.<br>
 concidit Ancaeus glomerataque sanguine multo<br>
 viscera lapsa fluunt: madefacta est terra cruore.<br>
 ibat in adversum proles Ixionis hostem<br>
 Pirithous valida quatiens venabula dextra;<br>
 cui 'procul' Aegides 'o me mihi carior' inquit<br>
 'pars animae consiste meae! licet eminus esse<br>
 fortibus: Ancaeo nocuit temeraria virtus.'<br>
 dixit et aerata torsit grave cuspide cornum;<br>
 quo bene librato votique potente futuro<br>
 obstitit aesculea frondosus ab arbore ramus.<br>
 misit et Aesonides iaculum: quod casus ab illo<br>
 vertit in inmeriti fatum latrantis et inter<br>
 ilia coniectum tellure per ilia fixum est.<br>
 at manus Oenidae variat, missisque duabus<br>
 hasta prior terra, medio stetit altera tergo.<br>
 nec mora, dum saevit, dum corpora versat in orbem<br>
 stridentemque novo spumam cum sanguine fundit,<br>
 vulneris auctor adest hostemque inritat ad iram<br>
 splendidaque adversos venabula condit in armos. <br>
 gaudia testantur socii clamore secundo<br>
 victricemque petunt dextrae coniungere dextram<br>
 inmanemque ferum multa tellure iacentem<br>
 mirantes spectant neque adhuc contingere tutum<br>
 esse putant, sed tela tamen sua quisque cruentat.<br>
     Ipse pede inposito caput exitiabile pressit<br>
 atque ita 'sume mei spolium, Nonacria, iuris,'<br>
 dixit 'et in partem veniat mea gloria tecum.'<br>
 protinus exuvias rigidis horrentia saetis<br>
 terga dat et magnis insignia dentibus ora.<br>
 illi laetitiae est cum munere muneris auctor;<br>
 invidere alii, totoque erat agmine murmur.<br>
 e quibus ingenti tendentes bracchia voce<br>
 'pone age nec titulos intercipe, femina, nostros,'<br>
 Thestiadae clamant, 'nec te fiducia formae<br>
 decipiat, ne sit longe tibi captus amore<br>
 auctor,' et huic adimunt munus, ius muneris illi.<br>
 non tulit et tumida frendens Mavortius ira<br>
 'discite, raptores alieni' dixit 'honoris,<br>
 facta minis quantum distent,' hausitque nefando<br>
 pectora Plexippi nil tale timentia ferro.<br>
 Toxea, quid faciat, dubium pariterque volentem<br>
 ulcisci fratrem fraternaque fata timentem<br>
 haud patitur dubitare diu calidumque priori<br>
 caede recalfecit consorti sanguine telum.<br>
     Dona deum templis nato victore ferebat,<br>
 cum videt exstinctos fratres Althaea referri.<br>
 quae plangore dato maestis clamoribus urbem <br>
 inplet et auratis mutavit vestibus atras;<br>
 at simul est auctor necis editus, excidit omnis<br>
 luctus et a lacrimis in poenae versus amorem est.<br>
     Stipes erat, quem, cum partus enixa iaceret<br>
 Thestias, in flammam triplices posuere sorores<br>
 staminaque inpresso fatalia pollice nentes<br>
 'tempora' dixerunt 'eadem lignoque tibique,<br>
 o modo nate, damus.' quo postquam carmine dicto<br>
 excessere deae, flagrantem mater ab igne<br>
 eripuit ramum sparsitque liquentibus undis.<br>
 ille diu fuerat penetralibus abditus imis<br>
 servatusque tuos, iuvenis, servaverat annos.<br>
 protulit hunc genetrix taedasque et fragmina poni<br>
 imperat et positis inimicos admovet ignes.<br>
 tum conata quater flammis inponere ramum<br>
 coepta quater tenuit: pugnat materque sororque,<br>
 et diversa trahunt unum duo nomina pectus.<br>
 saepe metu sceleris pallebant ora futuri,<br>
 saepe suum fervens oculis dabat ira ruborem,<br>
 et modo nescio quid similis crudele minanti<br>
 vultus erat, modo quem misereri credere posses;<br>
 cumque ferus lacrimas animi siccaverat ardor,<br>
 inveniebantur lacrimae tamen, utque carina,<br>
 quam ventus ventoque rapit contrarius aestus,<br>
 vim geminam sentit paretque incerta duobus,<br>
 Thestias haud aliter dubiis affectibus errat<br>
 inque vices ponit positamque resuscitat iram.<br>
 incipit esse tamen melior germana parente<br>
 et consanguineas ut sanguine leniat umbras,<br>
 inpietate pia est. nam postquam pestifer ignis <br>
 convaluit, 'rogus iste cremet mea viscera' dixit,<br>
 utque manu dira lignum fatale tenebat,<br>
 ante sepulcrales infelix adstitit aras<br>
 'poenarum' que 'deae triplices, furialibus,' inquit<br>
 'Eumenides, sacris vultus advertite vestros!<br>
 ulciscor facioque nefas; mors morte pianda est,<br>
 in scelus addendum scelus est, in funera funus:<br>
 per coacervatos pereat domus inpia luctus!<br>
 an felix Oeneus nato victore fruetur,<br>
 Thestius orbus erit? melius lugebitis ambo.<br>
 vos modo, fraterni manes animaeque recentes,<br>
 officium sentite meum magnoque paratas<br>
 accipite inferias, uteri mala pignora nostri!<br>
 ei mihi! quo rapior? fratres, ignoscite matri!<br>
 deficiunt ad coepta manus: meruisse fatemur<br>
 illum, cur pereat; mortis mihi displicet auctor.<br>
 ergo inpune feret vivusque et victor et ipso<br>
 successu tumidus regnum Calydonis habebit,<br>
 vos cinis exiguus gelidaeque iacebitis umbrae?<br>
 haud equidem patiar: pereat sceleratus et ille<br>
 spemque patris regnumque trahat patriaeque ruinam!<br>
 mens ubi materna est? ubi sunt pia iura parentum<br>
 et quos sustinui bis mensum quinque labores?<br>
 o utinam primis arsisses ignibus infans,<br>
 idque ego passa forem! vixisti munere nostro;<br>
 nunc merito moriere tuo! cape praemia facti<br>
 bisque datam, primum partu, mox stipite rapto,<br>
 redde animam vel me fraternis adde sepulcris!<br>
 et cupio et nequeo. quid agam? modo vulnera fratrum<br>
 ante oculos mihi sunt et tantae caedis imago, <br>
 nunc animum pietas maternaque nomina frangunt.<br>
 me miseram! male vincetis, sed vincite, fratres,<br>
 dummodo, quae dedero vobis, solacia vosque<br>
 ipsa sequar!' dixit dextraque aversa trementi<br>
 funereum torrem medios coniecit in ignes:<br>
 aut dedit aut visus gemitus est ipse dedisse<br>
 stipes, ut invitis conreptus ab ignibus arsit.<br>
     Inscius atque absens flamma Meleagros ab illa<br>
 uritur et caecis torreri viscera sentit<br>
 ignibus ac magnos superat virtute dolores.<br>
 quod tamen ignavo cadat et sine sanguine leto,<br>
 maeret et Ancaei felicia vulnera dicit<br>
 grandaevumque patrem fratresque piasque sorores<br>
 cum gemitu sociamque tori vocat ore supremo,<br>
 forsitan et matrem. crescunt ignisque dolorque<br>
 languescuntque iterum; simul est exstinctus uterque,<br>
 inque leves abiit paulatim spiritus auras<br>
 paulatim cana prunam velante favilla.<br>
     Alta iacet Calydon: lugent iuvenesque senesque,<br>
 vulgusque proceresque gemunt, scissaeque capillos<br>
 planguntur matres Calydonides Eueninae;<br>
 pulvere canitiem genitor vultusque seniles<br>
 foedat humi fusus spatiosumque increpat aevum.<br>
 nam de matre manus diri sibi conscia facti<br>
 exegit poenas acto per viscera ferro.<br>
 non mihi si centum deus ora sonantia linguis<br>
 ingeniumque capax totumque Helicona dedisset,<br>
 tristia persequerer miserarum fata sororum.<br>
 inmemores decoris liventia pectora tundunt,<br>
 dumque manet corpus, corpus refoventque foventque, <br>
 oscula dant ipsi, posito dant oscula lecto.<br>
 post cinerem cineres haustos ad pectora pressant<br>
 adfusaeque iacent tumulo signataque saxo<br>
 nomina conplexae lacrimas in nomina fundunt.<br>
 quas Parthaoniae tandem Latonia clade<br>
 exsatiata domus praeter Gorgenque nurumque<br>
 nobilis Alcmenae natis in corpore pennis<br>
 adlevat et longas per bracchia porrigit alas<br>
 corneaque ora facit versasque per aera mittit.<br>
     Interea Theseus sociati parte laboris<br>
 functus Erectheas Tritonidos ibat ad arces.<br>
 clausit iter fecitque moras Achelous eunti<br>
 imbre tumens: 'succede meis,' ait 'inclite, tectis,<br>
 Cecropide, nec te committe rapacibus undis:<br>
 ferre trabes solidas obliquaque volvere magno<br>
 murmure saxa solent. vidi contermina ripae<br>
 cum gregibus stabula alta trahi; nec fortibus illic<br>
 profuit armentis nec equis velocibus esse.<br>
 multa quoque hic torrens nivibus de monte solutis<br>
 corpora turbineo iuvenalia vertice mersit.<br>
 tutior est requies, solito dum flumina currant<br>
 limite, dum tenues capiat suus alveus undas.'<br>
 adnuit Aegides 'utar,' que 'Acheloe, domoque<br>
 consilioque tuo' respondit; et usus utroque est.<br>
 pumice multicavo nec levibus atria tophis<br>
 structa subit: molli tellus erat umida musco, <br>
 summa lacunabant alterno murice conchae.<br>
 iamque duas lucis partes Hyperione menso<br>
 discubuere toris Theseus comitesque laborum,<br>
 hac Ixionides, illa Troezenius heros<br>
 parte Lelex, raris iam sparsus tempora canis,<br>
 quosque alios parili fuerat dignatus honore<br>
 Amnis Acarnanum, laetissimus hospite tanto.<br>
 protinus adpositas nudae vestigia nymphae<br>
 instruxere epulis mensas dapibusque remotis<br>
 in gemma posuere merum. tum maximus heros,<br>
 aequora prospiciens oculis subiecta, 'quis' inquit<br>
 'ille locus?' (digitoque ostendit) 'et insula nomen<br>
 quod gerit illa, doce, quamquam non una videtur!'<br>
 Amnis ad haec 'non est' inquit 'quod cernitis unum:<br>
 quinque iacent terrae; spatium discrimina fallit.<br>
 quoque minus spretae factum mirere Dianae,<br>
 naides hae fuerant, quae cum bis quinque iuvencos<br>
 mactassent rurisque deos ad sacra vocassent,<br>
 inmemores nostri festas duxere choreas.<br>
 intumui, quantusque feror, cum plurimus umquam,<br>
 tantus eram, pariterque animis inmanis et undis<br>
 a silvis silvas et ab arvis arva revelli<br>
 cumque loco nymphas, memores tum denique nostri,<br>
 in freta provolvi. fluctus nosterque marisque<br>
 continuam diduxit humum partesque resolvit<br>
 in totidem, mediis quot cernis Echinadas undis.<br>
 ut tamen ipse vides, procul, en procul una recessit<br>
 insula, grata mihi; Perimelen navita dicit: <br>
 huic ego virgineum dilectae nomen ademi;<br>
 quod pater Hippodamas aegre tulit inque profundum<br>
 propulit e scopulo periturae corpora natae.<br>
 excepi nantemque ferens "o proxima mundi<br>
 regna vagae" dixi "sortite, Tridentifer, undae,<br>
 adfer opem, mersaeque, precor, feritate paterna<br>
 da, Neptune, locum, vel sit locus ipsa licebit!"<br>
 dum loquor, amplexa est artus nova terra natantes<br>
 et gravis increvit mutatis insula membris.'<br>
     Amnis ab his tacuit. factum mirabile cunctos<br>
 moverat: inridet credentes, utque deorum<br>
 spretor erat mentisque ferox, Ixione natus<br>
 'ficta refers nimiumque putas, Acheloe, potentes<br>
 esse deos,' dixit 'si dant adimuntque figuras.'<br>
 obstipuere omnes nec talia dicta probarunt,<br>
 ante omnesque Lelex animo maturus et aevo,<br>
 sic ait: 'inmensa est finemque potentia caeli<br>
 non habet, et quicquid superi voluere, peractum est,<br>
 quoque minus dubites, tiliae contermina quercus<br>
 collibus est Phrygiis modico circumdata muro;<br>
 ipse locum vidi; nam me Pelopeia Pittheus<br>
 misit in arva suo quondam regnata parenti.<br>
 haud procul hinc stagnum est, tellus habitabilis olim,<br>
 nunc celebres mergis fulicisque palustribus undae;<br>
 Iuppiter huc specie mortali cumque parente<br>
 venit Atlantiades positis caducifer alis.<br>
 mille domos adiere locum requiemque petentes,<br>
 mille domos clausere serae; tamen una recepit, <br>
 parva quidem, stipulis et canna tecta palustri,<br>
 sed pia Baucis anus parilique aetate Philemon<br>
 illa sunt annis iuncti iuvenalibus, illa<br>
 consenuere casa paupertatemque fatendo<br>
 effecere levem nec iniqua mente ferendo;<br>
 nec refert, dominos illic famulosne requiras:<br>
 tota domus duo sunt, idem parentque iubentque.<br>
 ergo ubi caelicolae parvos tetigere penates<br>
 summissoque humiles intrarunt vertice postes,<br>
 membra senex posito iussit relevare sedili;<br>
 cui superiniecit textum rude sedula Baucis<br>
 inque foco tepidum cinerem dimovit et ignes<br>
 suscitat hesternos foliisque et cortice sicco<br>
 nutrit et ad flammas anima producit anili<br>
 multifidasque faces ramaliaque arida tecto<br>
 detulit et minuit parvoque admovit aeno,<br>
 quodque suus coniunx riguo conlegerat horto,<br>
 truncat holus foliis; furca levat ille bicorni<br>
 sordida terga suis nigro pendentia tigno<br>
 servatoque diu resecat de tergore partem<br>
 exiguam sectamque domat ferventibus undis.<br>
 interea medias fallunt sermonibus horas<br>
 concutiuntque torum de molli fluminis ulva<br>
 inpositum lecto sponda pedibusque salignis.<br>
 vestibus hunc velant, quas non nisi tempore festo<br>
 sternere consuerant, sed et haec vilisque vetusque<br>
 vestis erat, lecto non indignanda saligno.<br>
 adcubuere dei. mensam succincta tremensque <br>
 ponit anus, mensae sed erat pes tertius inpar:<br>
 testa parem fecit; quae postquam subdita clivum<br>
 sustulit, aequatam mentae tersere virentes.<br>
 ponitur hic bicolor sincerae baca Minervae<br>
 conditaque in liquida corna autumnalia faece<br>
 intibaque et radix et lactis massa coacti<br>
 ovaque non acri leviter versata favilla,<br>
 omnia fictilibus. post haec caelatus eodem<br>
 sistitur argento crater fabricataque fago<br>
 pocula, qua cava sunt, flaventibus inlita ceris;<br>
 parva mora est, epulasque foci misere calentes,<br>
 nec longae rursus referuntur vina senectae<br>
 dantque locum mensis paulum seducta secundis:<br>
 hic nux, hic mixta est rugosis carica palmis<br>
 prunaque et in patulis redolentia mala canistris<br>
 et de purpureis conlectae vitibus uvae,<br>
 candidus in medio favus est; super omnia vultus<br>
 accessere boni nec iners pauperque voluntas.<br>
     'Interea totiens haustum cratera repleri<br>
 sponte sua per seque vident succrescere vina:<br>
 attoniti novitate pavent manibusque supinis<br>
 concipiunt Baucisque preces timidusque Philemon<br>
 et veniam dapibus nullisque paratibus orant.<br>
 unicus anser erat, minimae custodia villae:<br>
 quem dis hospitibus domini mactare parabant;<br>
 ille celer penna tardos aetate fatigat<br>
 eluditque diu tandemque est visus ad ipsos<br>
 confugisse deos: superi vetuere necari <br>
 "di" que "sumus, meritasque luet vicinia poenas<br>
 inpia" dixerunt; "vobis inmunibus huius<br>
 esse mali dabitur; modo vestra relinquite tecta<br>
 ac nostros comitate gradus et in ardua montis<br>
 ite simul!" parent ambo baculisque levati<br>
 nituntur longo vestigia ponere clivo.<br>
 tantum aberant summo, quantum semel ire sagitta<br>
 missa potest: flexere oculos et mersa palude<br>
 cetera prospiciunt, tantum sua tecta manere,<br>
 dumque ea mirantur, dum deflent fata suorum,<br>
 illa vetus dominis etiam casa parva duobus<br>
 vertitur in templum: furcas subiere columnae,<br>
 stramina flavescunt aurataque tecta videntur<br>
 caelataeque fores adopertaque marmore tellus.<br>
 talia tum placido Saturnius edidit ore:<br>
 "dicite, iuste senex et femina coniuge iusto<br>
 digna, quid optetis." cum Baucide pauca locutus<br>
 iudicium superis aperit commune Philemon:<br>
 "esse sacerdotes delubraque vestra tueri<br>
 poscimus, et quoniam concordes egimus annos,<br>
 auferat hora duos eadem, nec coniugis umquam<br>
 busta meae videam, neu sim tumulandus ab illa."<br>
 vota fides sequitur: templi tutela fuere,<br>
 donec vita data est; annis aevoque soluti<br>
 ante gradus sacros cum starent forte locique<br>
 narrarent casus, frondere Philemona Baucis,<br>
 Baucida conspexit senior frondere Philemon.<br>
 iamque super geminos crescente cacumine vultus<br>
 mutua, dum licuit, reddebant dicta "vale" que<br>
 "o coniunx" dixere simul, simul abdita texit <br>
 ora frutex: ostendit adhuc Thyneius illic<br>
 incola de gemino vicinos corpore truncos.<br>
 haec mihi non vani (neque erat, cur fallere vellent)<br>
 narravere senes; equidem pendentia vidi<br>
 serta super ramos ponensque recentia dixi<br>
 "cura deum di sint, et, qui coluere, colantur."'<br>
     Desierat, cunctosque et res et moverat auctor,<br>
 Thesea praecipue; quem facta audire volentem<br>
 mira deum innixus cubito Calydonius amnis<br>
 talibus adloquitur: 'sunt, o fortissime, quorum<br>
 forma semel mota est et in hoc renovamine mansit;<br>
 sunt, quibus in plures ius est transire figuras,<br>
 ut tibi, conplexi terram maris incola, Proteu.<br>
 nam modo te iuvenem, modo te videre leonem,<br>
 nunc violentus aper, nunc, quem tetigisse timerent,<br>
 anguis eras, modo te faciebant cornua taurum;<br>
 saepe lapis poteras, arbor quoque saepe videri,<br>
 interdum, faciem liquidarum imitatus aquarum,<br>
 flumen eras, interdum undis contrarius ignis.<br>
     'Nec minus Autolyci coniunx, Erysicthone nata,<br>
 iuris habet: pater huius erat, qui numina divum<br>
 sperneret et nullos aris adoleret odores;<br>
 ille etiam Cereale nemus violasse securi<br>
 dicitur et lucos ferro temerasse vetustos.<br>
 stabat in his ingens annoso robore quercus,<br>
 una nemus; vittae mediam memoresque tabellae<br>
 sertaque cingebant, voti argumenta potentum. <br>
 saepe sub hac dryades festas duxere choreas,<br>
 saepe etiam manibus nexis ex ordine trunci<br>
 circuiere modum, mensuraque roboris ulnas<br>
 quinque ter inplebat, nec non et cetera tantum<br>
 silva sub hac, silva quantum fuit herba sub omni.<br>
 non tamen idcirco ferrum Triopeius illa<br>
 abstinuit famulosque iubet succidere sacrum<br>
 robur, et ut iussos cunctari vidit, ab uno<br>
 edidit haec rapta sceleratus verba securi:<br>
 "non dilecta deae solum, sed et ipsa licebit<br>
 sit dea, iam tanget frondente cacumine terram."<br>
 dixit, et obliquos dum telum librat in ictus,<br>
 contremuit gemitumque dedit Deoia quercus,<br>
 et pariter frondes, pariter pallescere glandes<br>
 coepere ac longi pallorem ducere rami.<br>
 cuius ut in trunco fecit manus inpia vulnus,<br>
 haud aliter fluxit discusso cortice sanguis,<br>
 quam solet, ante aras ingens ubi victima taurus<br>
 concidit, abrupta cruor e cervice profundi.<br>
 obstipuere omnes, aliquisque ex omnibus audet<br>
 deterrere nefas saevamque inhibere bipennem:<br>
 aspicit hunc "mentis" que "piae cape praemia!" dixit<br>
 Thessalus inque virum convertit ab arbore ferrum<br>
 detruncatque caput repetitaque robora caedit,<br>
 redditus e medio sonus est cum robore talis:<br>
 "nympha sub hoc ego sum Cereri gratissima ligno,<br>
 quae tibi factorum poenas instare tuorum<br>
 vaticinor moriens, nostri solacia leti."<br>
 persequitur scelus ille suum, labefactaque tandem<br>
 ictibus innumeris adductaque funibus arbor<br>
 corruit et multam prostravit pondere silvam. <br>
     'Attonitae dryades damno nemorumque suoque,<br>
 omnes germanae, Cererem cum vestibus atris<br>
 maerentes adeunt poenamque Erysicthonis orant.<br>
 adnuit his capitisque sui pulcherrima motu<br>
 concussit gravidis oneratos messibus agros,<br>
 moliturque genus poenae miserabile, si non<br>
 ille suis esset nulli miserabilis actis,<br>
 pestifera lacerare Fame: quae quatenus ipsi<br>
 non adeunda deae est (neque enim Cereremque Famemque<br>
 fata coire sinunt), montani numinis unam<br>
 talibus agrestem conpellat oreada dictis:<br>
 "est locus extremis Scythiae glacialis in oris,<br>
 triste solum, sterilis, sine fruge, sine arbore tellus;<br>
 Frigus iners illic habitant Pallorque Tremorque<br>
 et ieiuna Fames: ea se in praecordia condat<br>
 sacrilegi scelerata, iube, nec copia rerum<br>
 vincat eam superetque meas certamine vires,<br>
 neve viae spatium te terreat, accipe currus,<br>
 accipe, quos frenis alte moderere, dracones!"<br>
 et dedit; illa dato subvecta per aera curru<br>
 devenit in Scythiam: rigidique cacumine montis<br>
 (Caucason appellant) serpentum colla levavit<br>
 quaesitamque Famem lapidoso vidit in agro<br>
 unguibus et raras vellentem dentibus herbas.<br>
 hirtus erat crinis, cava lumina, pallor in ore,<br>
 labra incana situ, scabrae rubigine fauces,<br>
 dura cutis, per quam spectari viscera possent;<br>
 ossa sub incurvis exstabant arida lumbis,<br>
 ventris erat pro ventre locus; pendere putares<br>
 pectus et a spinae tantummodo crate teneri. <br>
 auxerat articulos macies, genuumque tumebat<br>
 orbis, et inmodico prodibant tubere tali.<br>
     'Hanc procul ut vidit, (neque enim est accedere iuxta<br>
 ausa) refert mandata deae paulumque morata,<br>
 quamquam aberat longe, quamquam modo venerat illuc,<br>
 visa tamen sensisse famem est, retroque dracones<br>
 egit in Haemoniam versis sublimis habenis.<br>
     'Dicta Fames Cereris, quamvis contraria semper<br>
 illius est operi, peragit perque aera vento<br>
 ad iussam delata domum est, et protinus intrat<br>
 sacrilegi thalamos altoque sopore solutum<br>
 (noctis enim tempus) geminis amplectitur ulnis,<br>
 seque viro inspirat, faucesque et pectus et ora<br>
 adflat et in vacuis spargit ieiunia venis;<br>
 functaque mandato fecundum deserit orbem<br>
 inque domos inopes adsueta revertitur antra.<br>
     'Lenis adhuc Somnus placidis Erysicthona pennis<br>
 mulcebat: petit ille dapes sub imagine somni,<br>
 oraque vana movet dentemque in dente fatigat,<br>
 exercetque cibo delusum guttur inani<br>
 proque epulis tenues nequiquam devorat auras;<br>
 ut vero est expulsa quies, furit ardor edendi<br>
 perque avidas fauces incensaque viscera regnat.<br>
 nec mora; quod pontus, quod terra, quod educat aer,<br>
 poscit et adpositis queritur ieiunia mensis<br>
 inque epulis epulas quaerit; quodque urbibus esse,<br>
 quodque satis poterat populo, non sufficit uni,<br>
 plusque cupit, quo plura suam demittit in alvum.<br>
 utque fretum recipit de tota flumina terra <br>
 nec satiatur aquis peregrinosque ebibit amnes,<br>
 utque rapax ignis non umquam alimenta recusat<br>
 innumerasque trabes cremat et, quo copia maior<br>
 est data, plura petit turbaque voracior ipsa est:<br>
 sic epulas omnes Erysicthonis ora profani<br>
 accipiunt poscuntque simul. cibus omnis in illo<br>
 causa cibi est, semperque locus fit inanis edendo.<br>
     'Iamque fame patrias altique voragine ventris<br>
 attenuarat opes, sed inattenuata manebat<br>
 tum quoque dira fames, inplacataeque vigebat<br>
 flamma gulae. tandem, demisso in viscera censu,<br>
 filia restabat, non illo digna parente.<br>
 hanc quoque vendit inops: dominum generosa recusat<br>
 et vicina suas tendens super aequora palmas<br>
 "eripe me domino, qui raptae praemia nobis<br>
 virginitatis habes!" ait: haec Neptunus habebat;<br>
 qui prece non spreta, quamvis modo visa sequenti<br>
 esset ero, formamque novat vultumque virilem<br>
 induit et cultus piscem capientibus aptos.<br>
 hanc dominus spectans "o qui pendentia parvo<br>
 aera cibo celas, moderator harundinis," inquit<br>
 "sic mare conpositum, sic sit tibi piscis in unda<br>
 credulus et nullos, nisi fixus, sentiat hamos:<br>
 quae modo cum vili turbatis veste capillis<br>
 litore in hoc steterat (nam stantem in litore vidi),<br>
 dic, ubi sit: neque enim vestigia longius exstant."<br>
 illa dei munus bene cedere sensit et a se<br>
 se quaeri gaudens his est resecuta rogantem:<br>
 "quisquis es, ignoscas; in nullam lumina partem <br>
 gurgite ab hoc flexi studioque operatus inhaesi,<br>
 quoque minus dubites, sic has deus aequoris artes<br>
 adiuvet, ut nemo iamdudum litore in isto,<br>
 me tamen excepto, nec femina constitit ulla."<br>
 credidit et verso dominus pede pressit harenam<br>
 elususque abiit: illi sua reddita forma est.<br>
 ast ubi habere suam transformia corpora sensit,<br>
 saepe pater dominis Triopeida tradit, at illa<br>
 nunc equa, nunc ales, modo bos, modo cervus abibat<br>
 praebebatque avido non iusta alimenta parenti.<br>
 vis tamen illa mali postquam consumpserat omnem<br>
 materiam derantque gravi nova pabula morbo,<br>
 ipse suos artus lacerans divellere morsu<br>
 coepit et infelix minuendo corpus alebatæ<br>
     'Quid moror externis? etiam mihi nempe novandi est<br>
 corporis, o iuvenis, numero finita, potestas.<br>
 nam modo, qui nunc sum, videor, modo flector in anguem,<br>
 armenti modo dux vires in cornua sumoæ<br>
 cornua, dum potui. nunc pars caret altera telo<br>
 frontis, ut ipse vides.' gemitus sunt verba secuti.<br>
 </p>
 <p></p><hr>
 <center>
 <a href="metal09.htm">Next: Liber Nonus</a></center>
 </body>