<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Ovid</a> 
 <a href="index.htm">Index</a> 
 
 <br>
 <a href="meta15.htm">English</a> 
 
 <br>
 <a href="metal14.htm">Previous</a> 
 <hr><a href="https://www.amazon.com/exec/obidos/ASIN/1853267902/internetsacredte">Buy this Book at Amazon.com</a></center>
 <hr>
 <p align="CENTER"><font size="-1" color="GREEN"><i>Metamorphoses</i>, by Ovid, , tr. John Dryden, et al [1717], at sacred-texts.com</font></p><hr>
 <h2 align="CENTER">P. OVIDI NASONIS METAMORPHOSEN LIBER QVINTVS DECIMVS</h2>
 <p>Quaeritur interea qui tantae pondera molis<br>
 sustineat tantoque queat succedere regi:<br>
 destinat imperio clarum praenuntia veri<br>
 fama Numam; non ille satis cognosse Sabinae<br>
 gentis habet ritus, animo maiora capaci<br>
 concipit et, quae sit rerum natura, requirit.<br>
 huius amor curae patria Curibusque relictis<br>
 fecit ut Herculei penetraret ad hospitis urbem.<br>
 Graia quis Italicis auctor posuisset in oris<br>
 moenia, quaerenti sic e senioribus unus<br>
 rettulit indigenis, veteris non inscius aevi:<br>
 'dives ab Oceano bobus Iove natus Hiberis<br>
 litora felici tenuisse Lacinia cursu<br>
 fertur, et armento teneras errante per herbas<br>
 ipse domum magni nec inhospita tecta Crotonis<br>
 intrasse et requie longum relevasse laborem<br>
 atque ita discedens, "aevo" dixisse "nepotum<br>
 hic locus urbis erit," promissaque vera fuerunt.<br>
 nam fuit Argolico generatus Alemone quidam<br>
 Myscelus, illius dis acceptissimus aevi.<br>
 hunc super incumbens pressum gravitate soporis<br>
 claviger adloquitur: "patrias, age, desere sedes;<br>
 i, pete diversi lapidosas Aesaris undas!"<br>
 et, nisi paruerit, multa ac metuenda minatur;<br>
 post ea discedunt pariter somnusque deusque<br>
 surgit Alemonides tacitaque recentia mente<br>
 visa refert, pugnatque diu sententia secum:<br>
 numen abire iubet, prohibent discedere leges,<br>
 poenaque mors posita est patriam mutare volenti.<br>
 candidus Oceano nitidum caput abdiderat Sol,<br>
 et caput extulerat densissima sidereum Nox:<br>
 visus adesse idem deus est eademque monere<br>
 et, nisi paruerit, plura et graviora minari.<br>
 pertimuit patriumque simul transferre parabat<br>
 in sedes penetrale novas: fit murmur in urbe,<br>
 spretarumque agitur legum reus, utque peracta est<br>
 causa prior, crimenque patet sine teste probatum,<br>
 squalidus ad superos tollens reus ora manusque<br>
 "o cui ius caeli bis sex fecere labores,<br>
 fer, precor" inquit "opem! nam tu mihi criminis auctor."<br>
 mos erat antiquus niveis atrisque lapillis,<br>
 his damnare reos, illis absolvere culpa;<br>
 tunc quoque sic lata est sententia tristis, et omnis<br>
 calculus inmitem demittitur ater in urnam:<br>
 quae simul effudit numerandos versa lapillos,<br>
 omnibus e nigro color est mutatus in album,<br>
 candidaque Herculeo sententia numine facta <br>
 solvit Alemoniden: grates agit ille parenti<br>
 Amphitryoniadae ventisque faventibus aequor<br>
 navigat Ionium Sallentinumque Neretum<br>
 praeterit et Sybarin Lacedaemoniumque Tarentum<br>
 Sirinosque sinus Crimisenque et Iapygis arva,<br>
 vixque pererratis, quae spectant aequora, terris,<br>
 invenit Aesarei fatalia fluminis ora<br>
 nec procul hinc tumulum, sub quo sacrata Crotonis<br>
 ossa tegebat humus, iussaque ibi moenia terra<br>
 condidit et nomen tumulati traxit in urbem.'<br>
 talia constabat certa primordia fama<br>
 esse loci positaeque Italis in finibus urbis.<br>
     Vir fuit hic ortu Samius, sed fugerat una<br>
 et Samon et dominos odioque tyrannidis exul<br>
 sponte erat isque licet caeli regione remotos<br>
 mente deos adiit et, quae natura negabat<br>
 visibus humanis, oculis ea pectoris hausit,<br>
 cumque animo et vigili perspexerat omnia cura,<br>
 in medium discenda dabat coetusque silentum<br>
 dictaque mirantum magni primordia mundi<br>
 et rerum causas et, quid natura, docebat,<br>
 quid deus, unde nives, quae fulminis esset origo,<br>
 Iuppiter an venti discussa nube tonarent,<br>
 quid quateret terras, qua sidera lege mearent,<br>
 et quodcumque latet, primusque animalia mensis<br>
 arguit inponi, primus quoque talibus ora<br>
 docta quidem solvit, sed non et credita, verbis: <br>
     'Parcite, mortales, dapibus temerare nefandis<br>
 corpora! sunt fruges, sunt deducentia ramos<br>
 pondere poma suo tumidaeque in vitibus uvae,<br>
 sunt herbae dulces, sunt quae mitescere flamma<br>
 mollirique queant; nec vobis lacteus umor<br>
 eripitur, nec mella thymi redolentia florem:<br>
 prodiga divitias alimentaque mitia tellus<br>
 suggerit atque epulas sine caede et sanguine praebet.<br>
 carne ferae sedant ieiunia, nec tamen omnes:<br>
 quippe equus et pecudes armentaque gramine vivunt;<br>
 at quibus ingenium est inmansuetumque ferumque,<br>
 Armeniae tigres iracundique leones<br>
 cumque lupis ursi, dapibus cum sanguine gaudent.<br>
 heu quantum scelus est in viscera viscera condi<br>
 ingestoque avidum pinguescere corpore corpus<br>
 alteriusque animans animantis vivere leto!<br>
 scilicet in tantis opibus, quas, optima matrum,<br>
 terra parit, nil te nisi tristia mandere saevo<br>
 vulnera dente iuvat ritusque referre Cyclopum,<br>
 nec, nisi perdideris alium, placare voracis<br>
 et male morati poteris ieiunia ventris!<br>
     'At vetus illa aetas, cui fecimus aurea nomen,<br>
 fetibus arboreis et, quas humus educat, herbis<br>
 fortunata fuit nec polluit ora cruore.<br>
 tunc et aves tutae movere per aera pennas,<br>
 et lepus inpavidus mediis erravit in arvis,<br>
 nec sua credulitas piscem suspenderat hamo:<br>
 cuncta sine insidiis nullamque timentia fraudem<br>
 plenaque pacis erant. postquam non utilis auctor <br>
 victibus invidit, quisquis fuit ille, leonum<br>
 corporeasque dapes avidum demersit in alvum,<br>
 fecit iter sceleri, primoque e caede ferarum<br>
 incaluisse potest maculatum sanguine ferrum<br>
 (idque satis fuerat) nostrumque petentia letum<br>
 corpora missa neci salva pietate fatemur:<br>
 sed quam danda neci, tam non epulanda fuerunt.<br>
     'Longius inde nefas abiit, et prima putatur<br>
 hostia sus meruisse mori, quia semina pando<br>
 eruerit rostro spemque interceperit anni;<br>
 vite caper morsa Bacchi mactandus ad aras<br>
 ducitur ultoris: nocuit sua culpa duobus!<br>
 quid meruistis oves, placidum pecus inque tuendos<br>
 natum homines, pleno quae fertis in ubere nectar,<br>
 mollia quae nobis vestras velamina lanas<br>
 praebetis vitaque magis quam morte iuvatis?<br>
 quid meruere boves, animal sine fraude dolisque,<br>
 innocuum, simplex, natum tolerare labores?<br>
 inmemor est demum nec frugum munere dignus,<br>
 qui potuit curvi dempto modo pondere aratri<br>
 ruricolam mactare suum, qui trita labore<br>
 illa, quibus totiens durum renovaverat arvum,<br>
 quot dederat messes, percussit colla securi.<br>
 nec satis est, quod tale nefas committitur: ipsos<br>
 inscripsere deos sceleri numenque supernum<br>
 caede laboriferi credunt gaudere iuvenci!<br>
 victima labe carens et praestantissima forma <br>
 (nam placuisse nocet) vittis insignis et auro<br>
 sistitur ante aras auditque ignara precantem<br>
 inponique suae videt inter cornua fronti,<br>
 quas coluit, fruges percussaque sanguine cultros<br>
 inficit in liquida praevisos forsitan unda.<br>
 protinus ereptas viventi pectore fibras<br>
 inspiciunt mentesque deum scrutantur in illis;<br>
 inde (fames homini vetitorum tanta ciborum)<br>
 audetis vesci, genus o mortale! quod, oro,<br>
 ne facite, et monitis animos advertite nostris!<br>
 cumque boum dabitis caesorum membra palato,<br>
 mandere vos vestros scite et sentite colonos.<br>
     'Et quoniam deus ora movet, sequar ora moventem<br>
 rite deum Delphosque meos ipsumque recludam<br>
 aethera et augustae reserabo oracula mentis:<br>
 magna nec ingeniis investigata priorum<br>
 quaeque diu latuere, canam; iuvat ire per alta<br>
 astra, iuvat terris et inerti sede relicta<br>
 nube vehi validique umeris insistere Atlantis<br>
 palantesque homines passim et rationis egentes<br>
 despectare procul trepidosque obitumque timentes<br>
 sic exhortari seriemque evolvere fati!<br>
     'O genus attonitum gelidae formidine mortis,<br>
 quid Styga, quid tenebras et nomina vana timetis,<br>
 materiem vatum, falsi terricula mundi?<br>
 corpora, sive rogus flamma seu tabe vetustas <br>
 abstulerit, mala posse pati non ulla putetis!<br>
 morte carent animae semperque priore relicta<br>
 sede novis domibus vivunt habitantque receptae:<br>
 ipse ego (nam memini) Troiani tempore belli<br>
 Panthoides Euphorbus eram, cui pectore quondam<br>
 haesit in adverso gravis hasta minoris Atridae;<br>
 cognovi clipeum, laevae gestamina nostrae,<br>
 nuper Abanteis templo Iunonis in Argis!<br>
 omnia mutantur, nihil interit: errat et illinc<br>
 huc venit, hinc illuc, et quoslibet occupat artus<br>
 spiritus eque feris humana in corpora transit<br>
 inque feras noster, nec tempore deperit ullo,<br>
 utque novis facilis signatur cera figuris<br>
 nec manet ut fuerat nec formam servat eandem,<br>
 sed tamen ipsa eadem est, animam sic semper eandem<br>
 esse, sed in varias doceo migrare figuras.<br>
 ergo, ne pietas sit victa cupidine ventris,<br>
 parcite, vaticinor, cognatas caede nefanda<br>
 exturbare animas, nec sanguine sanguis alatur!<br>
     'Et quoniam magno feror aequore plenaque ventis<br>
 vela dedi: nihil est toto, quod perstet, in orbe.<br>
 cuncta fluunt, omnisque vagans formatur imago;<br>
 ipsa quoque adsiduo labuntur tempora motu,<br>
 non secus ac flumen; neque enim consistere flumen<br>
 nec levis hora potest: sed ut unda inpellitur unda<br>
 urgeturque prior veniente urgetque priorem,<br>
 tempora sic fugiunt pariter pariterque sequuntur<br>
 et nova sunt semper; nam quod fuit ante, relictum est,<br>
 fitque, quod haut fuerat, momentaque cuncta novantur. <br>
     'Cernis et emensas in lucem tendere noctes,<br>
 et iubar hoc nitidum nigrae succedere nocti;<br>
 nec color est idem caelo, cum lassa quiete<br>
 cuncta iacent media cumque albo Lucifer exit<br>
 clarus equo rursusque alius, cum praevia lucis<br>
 tradendum Phoebo Pallantias inficit orbem.<br>
 ipse dei clipeus, terra cum tollitur ima,<br>
 mane rubet, terraque rubet cum conditur ima,<br>
 candidus in summo est, melior natura quod illic<br>
 aetheris est terraeque procul contagia fugit.<br>
 nec par aut eadem nocturnae forma Dianae<br>
 esse potest umquam semperque hodierna sequente,<br>
 si crescit, minor est, maior, si contrahit orbem.<br>
     'Quid? non in species succedere quattuor annum<br>
 adspicis, aetatis peragentem imitamina nostrae?<br>
 nam tener et lactens puerique simillimus aevo<br>
 vere novo est: tunc herba recens et roboris expers<br>
 turget et insolida est et spe delectat agrestes;<br>
 omnia tunc florent, florumque coloribus almus<br>
 ludit ager, neque adhuc virtus in frondibus ulla est.<br>
 transit in aestatem post ver robustior annus<br>
 fitque valens iuvenis: neque enim robustior aetas<br>
 ulla nec uberior, nec quae magis ardeat, ulla est.<br>
 excipit autumnus, posito fervore iuventae<br>
 maturus mitisque inter iuvenemque senemque<br>
 temperie medius, sparsus quoque tempora canis.<br>
 inde senilis hiems tremulo venit horrida passu,<br>
 aut spoliata suos, aut, quos habet, alba capillos. <br>
     'Nostra quoque ipsorum semper requieque sine ulla<br>
 corpora vertuntur, nec quod fuimusve sumusve,<br>
 cras erimus; fuit illa dies, qua semina tantum<br>
 spesque hominum primae matris latitavimus alvo:<br>
 artifices natura manus admovit et angi<br>
 corpora visceribus distentae condita matris<br>
 noluit eque domo vacuas emisit in auras.<br>
 editus in lucem iacuit sine viribus infans;<br>
 mox quadrupes rituque tulit sua membra ferarum,<br>
 paulatimque tremens et nondum poplite firmo<br>
 constitit adiutis aliquo conamine nervis.<br>
 inde valens veloxque fuit spatiumque iuventae<br>
 transit et emeritis medii quoque temporis annis<br>
 labitur occiduae per iter declive senectae.<br>
 subruit haec aevi demoliturque prioris<br>
 robora: fletque Milon senior, cum spectat inanes<br>
 illos, qui fuerant solidorum mole tororum<br>
 Herculeis similes, fluidos pendere lacertos;<br>
 flet quoque, ut in speculo rugas adspexit aniles,<br>
 Tyndaris et secum, cur sit bis rapta, requirit.<br>
 tempus edax rerum, tuque, invidiosa vetustas,<br>
 omnia destruitis vitiataque dentibus aevi<br>
 paulatim lenta consumitis omnia morte!<br>
     'Haec quoque non perstant, quae nos elementa vocamus,<br>
 quasque vices peragant, animos adhibete: docebo.<br>
 quattuor aeternus genitalia corpora mundus<br>
 continet; ex illis duo sunt onerosa suoque<br>
 pondere in inferius, tellus atque unda, feruntur,<br>
 et totidem gravitate carent nulloque premente <br>
 alta petunt, aer atque aere purior ignis.<br>
 quae quamquam spatio distent, tamen omnia fiunt<br>
 ex ipsis et in ipsa cadunt: resolutaque tellus<br>
 in liquidas rarescit aquas, tenuatus in auras<br>
 aeraque umor abit, dempto quoque pondere rursus<br>
 in superos aer tenuissimus emicat ignes;<br>
 inde retro redeunt, idemque retexitur ordo.<br>
 ignis enim densum spissatus in aera transit,<br>
 hic in aquas, tellus glomerata cogitur unda.<br>
     'Nec species sua cuique manet, rerumque novatrix<br>
 ex aliis alias reparat natura figuras:<br>
 nec perit in toto quicquam, mihi credite, mundo,<br>
 sed variat faciemque novat, nascique vocatur<br>
 incipere esse aliud, quam quod fuit ante, morique<br>
 desinere illud idem. cum sint huc forsitan illa,<br>
 haec translata illuc, summa tamen omnia constant.<br>
     'Nil equidem durare diu sub imagine eadem<br>
 crediderim: sic ad ferrum venistis ab auro,<br>
 saecula, sic totiens versa est fortuna locorum.<br>
 vidi ego, quod fuerat quondam solidissima tellus,<br>
 esse fretum, vidi factas ex aequore terras;<br>
 et procul a pelago conchae iacuere marinae,<br>
 et vetus inventa est in montibus ancora summis;<br>
 quodque fuit campus, vallem decursus aquarum<br>
 fecit, et eluvie mons est deductus in aequor,<br>
 eque paludosa siccis humus aret harenis,<br>
 quaeque sitim tulerant, stagnata paludibus ument.<br>
 hic fontes natura novos emisit, at illic<br>
 clausit, et aut imis commota tremoribus orbis <br>
 flumina prosiliunt, aut exsiccata residunt.<br>
 sic ubi terreno Lycus est epotus hiatu,<br>
 existit procul hinc alioque renascitur ore;<br>
 sic modo conbibitur, tecto modo gurgite lapsus<br>
 redditur Argolicis ingens Erasinus in arvis,<br>
 et Mysum capitisque sui ripaeque prioris<br>
 paenituisse ferunt, alia nunc ire Caicum;<br>
 nec non Sicanias volvens Amenanus harenas<br>
 nunc fluit, interdum suppressis fontibus aret.<br>
 ante bibebatur, nunc, quas contingere nolis,<br>
 fundit Anigrus aquas, postquam, nisi vatibus omnis<br>
 eripienda fides, illic lavere bimembres<br>
 vulnera, clavigeri quae fecerat Herculis arcus.<br>
 quid? non et Scythicis Hypanis de montibus ortus,<br>
 qui fuerat dulcis, salibus vitiatur amaris?<br>
     'Fluctibus ambitae fuerant Antissa Pharosque<br>
 et Phoenissa Tyros: quarum nunc insula nulla est.<br>
 Leucada continuam veteres habuere coloni:<br>
 nunc freta circueunt; Zancle quoque iuncta fuisse<br>
 dicitur Italiae, donec confinia pontus<br>
 abstulit et media tellurem reppulit unda;<br>
 si quaeras Helicen et Burin, Achaidas urbes,<br>
 invenies sub aquis, et adhuc ostendere nautae<br>
 inclinata solent cum moenibus oppida mersis.<br>
 est prope Pittheam tumulus Troezena, sine ullis<br>
 arduus arboribus, quondam planissima campi<br>
 area, nunc tumulus; nam (res horrenda relatu)<br>
 vis fera ventorum, caecis inclusa cavernis,<br>
 exspirare aliqua cupiens luctataque frustra <br>
 liberiore frui caelo, cum carcere rima<br>
 nulla foret toto nec pervia flatibus esset,<br>
 extentam tumefecit humum, ceu spiritus oris<br>
 tendere vesicam solet aut derepta bicorni<br>
 terga capro; tumor ille loci permansit et alti<br>
 collis habet speciem longoque induruit aevo.<br>
     'Plurima cum subeant audita et cognita nobis,<br>
 pauca super referam. quid? non et lympha figuras<br>
 datque capitque novas? medio tua, corniger Ammon,<br>
 unda die gelida est, ortuque obituque calescit,<br>
 admotis Athamanas aquis accendere lignum<br>
 narratur, minimos cum luna recessit in orbes.<br>
 flumen habent Cicones, quod potum saxea reddit<br>
 viscera, quod tactis inducit marmora rebus;<br>
 Crathis et huic Subaris nostris conterminus oris<br>
 electro similes faciunt auroque capillos;<br>
 quodque magis mirum est, sunt, qui non corpora tantum,<br>
 verum animos etiam valeant mutare liquores:<br>
 cui non audita est obscenae Salmacis undae<br>
 Aethiopesque lacus? quos si quis faucibus hausit,<br>
 aut furit aut patitur mirum gravitate soporem;<br>
 Clitorio quicumque sitim de fonte levavit,<br>
 vina fugit gaudetque meris abstemius undis,<br>
 seu vis est in aqua calido contraria vino,<br>
 sive, quod indigenae memorant, Amythaone natus,<br>
 Proetidas attonitas postquam per carmen et herbas<br>
 eripuit furiis, purgamina mentis in illas<br>
 misit aquas, odiumque meri permansit in undis.<br>
 huic fluit effectu dispar Lyncestius amnis, <br>
 quem quicumque parum moderato gutture traxit,<br>
 haut aliter titubat, quam si mera vina bibisset.<br>
 est locus Arcadiae, Pheneon dixere priores,<br>
 ambiguis suspectus aquis, quas nocte timeto:<br>
 nocte nocent potae, sine noxa luce bibuntur;<br>
 sic alias aliasque lacus et flumina vires<br>
 concipiunt.Ætempusque fuit, quo navit in undis,<br>
 nunc sedet Ortygie; timuit concursibus Argo<br>
 undarum sparsas Symplegadas elisarum,<br>
 quae nunc inmotae perstant ventisque resistunt.<br>
 nec quae sulphureis ardet fornacibus Aetne,<br>
 ignea semper erit, neque enim fuit ignea semper.<br>
 nam sive est animal tellus et vivit habetque<br>
 spiramenta locis flammam exhalantia multis,<br>
 spirandi mutare vias, quotiensque movetur,<br>
 has finire potest, illas aperire cavernas;<br>
 sive leves imis venti cohibentur in antris<br>
 saxaque cum saxis et habentem semina flammae<br>
 materiam iactant, ea concipit ictibus ignem,<br>
 antra relinquentur sedatis frigida ventis;<br>
 sive bitumineae rapiunt incendia vires,<br>
 luteave exiguis ardescunt sulphura fumis,<br>
 nempe, ubi terra cibos alimentaque pinguia flammae<br>
 non dabit absumptis per longum viribus aevum,<br>
 naturaeque suum nutrimen deerit edaci,<br>
 non feret illa famem desertaque deseret ignis.<br>
     'Esse viros fama est in Hyperborea Pallene,<br>
 qui soleant levibus velari corpora plumis, <br>
 cum Tritoniacam noviens subiere paludem;<br>
 haut equidem credo: sparsae quoque membra venenis<br>
 exercere artes Scythides memorantur easdem.<br>
     'Siqua fides rebus tamen est addenda probatis,<br>
 nonne vides, quaecumque mora fluidove calore<br>
 corpora tabuerint, in parva animalia verti?<br>
 in scrobe deiecto mactatos obrue tauros<br>
 (cognita res usu): de putri viscere passim<br>
 florilegae nascuntur apes, quae more parentum<br>
 rura colunt operique favent in spemque laborant.<br>
 pressus humo bellator equus crabronis origo est;<br>
 concava litoreo si demas bracchia cancro,<br>
 cetera supponas terrae, de parte sepulta<br>
 scorpius exibit caudaque minabitur unca;<br>
 quaeque solent canis frondes intexere filis<br>
 agrestes tineae (res observata colonis)<br>
 ferali mutant cum papilione figuram.<br>
     'Semina limus habet virides generantia ranas,<br>
 et generat truncas pedibus, mox apta natando<br>
 crura dat, utque eadem sint longis saltibus apta,<br>
 posterior partes superat mensura priores.<br>
 nec catulus, partu quem reddidit ursa recenti,<br>
 sed male viva caro est; lambendo mater in artus<br>
 fingit et in formam, quantam capit ipse, reducit.<br>
 nonne vides, quos cera tegit sexangula fetus<br>
 melliferarum apium sine membris corpora nasci <br>
 et serosque pedes serasque adsumere pennas?<br>
 Iunonis volucrem, quae cauda sidera portat,<br>
 armigerumque Iovis Cythereiadasque columbas<br>
 et genus omne avium mediis e partibus ovi,<br>
 ni sciret fieri, fieri quis posse putaret?<br>
 sunt qui, cum clauso putrefacta est spina sepulcro,<br>
 mutari credant humanas angue medullas.<br>
     'Haec tamen ex aliis generis primordia ducunt,<br>
 una est, quae reparet seque ipsa reseminet, ales:<br>
 Assyrii phoenica vocant; non fruge neque herbis,<br>
 sed turis lacrimis et suco vivit amomi.<br>
 haec ubi quinque suae conplevit saecula vitae,<br>
 ilicet in ramis tremulaeque cacumine palmae<br>
 unguibus et puro nidum sibi construit ore,<br>
 quo simul ac casias et nardi lenis aristas<br>
 quassaque cum fulva substravit cinnama murra,<br>
 se super inponit finitque in odoribus aevum.<br>
 inde ferunt, totidem qui vivere debeat annos,<br>
 corpore de patrio parvum phoenica renasci;<br>
 cum dedit huic aetas vires, onerique ferendo est,<br>
 ponderibus nidi ramos levat arboris altae<br>
 fertque pius cunasque suas patriumque sepulcrum<br>
 perque leves auras Hyperionis urbe potitus<br>
 ante fores sacras Hyperionis aede reponit.<br>
     'Si tamen est aliquid mirae novitatis in istis,<br>
 alternare vices et, quae modo femina tergo<br>
 passa marem est, nunc esse marem miremur hyaenam; <br>
 id quoque, quod ventis animal nutritur et aura,<br>
 protinus adsimulat, tetigit quoscumque colores.<br>
 victa racemifero lyncas dedit India Baccho:<br>
 e quibus, ut memorant, quicquid vesica remisit,<br>
 vertitur in lapides et congelat aere tacto.<br>
 sic et curalium quo primum contigit auras<br>
 tempore, durescit: mollis fuit herba sub undis.<br>
     'Desinet ante dies et in alto Phoebus anhelos<br>
 aequore tinguet equos, quam consequar omnia verbis<br>
 in species translata novas: sic tempora verti<br>
 cernimus atque illas adsumere robora gentes,<br>
 concidere has; sic magna fuit censuque virisque<br>
 perque decem potuit tantum dare sanguinis annos,<br>
 nunc humilis veteres tantummodo Troia ruinas<br>
 et pro divitiis tumulos ostendit avorum.<br>
 clara fuit Sparte, magnae viguere Mycenae,<br>
 nec non et Cecropis, nec non Amphionis arces.<br>
 vile solum Sparte est, altae cecidere Mycenae,<br>
 Oedipodioniae quid sunt, nisi nomina, Thebae?<br>
 quid Pandioniae restant, nisi nomen, Athenae?<br>
 nunc quoque Dardaniam fama est consurgere Romam,<br>
 Appenninigenae quae proxima Thybridis undis<br>
 mole sub ingenti rerum fundamina ponit:<br>
 haec igitur formam crescendo mutat et olim<br>
 inmensi caput orbis erit! sic dicere vates<br>
 faticinasque ferunt sortes, quantumque recordor,<br>
 Priamides Helenus flenti dubioque salutis<br>
 dixerat Aeneae, cum res Troiana labaret:<br>
 "nate dea, si nota satis praesagia nostrae<br>
 mentis habes, non tota cadet te sospite Troia! <br>
 flamma tibi ferrumque dabunt iter: ibis et una<br>
 Pergama rapta feres, donec Troiaeque tibique<br>
 externum patria contingat amicius arvum,<br>
 urbem et iam cerno Phrygios debere nepotes,<br>
 quanta nec est nec erit nec visa prioribus annis.<br>
 hanc alii proceres per saecula longa potentem,<br>
 sed dominam rerum de sanguine natus Iuli<br>
 efficiet, quo cum tellus erit usa, fruentur<br>
 aetheriae sedes, caelumque erit exitus illi."<br>
 haec Helenum cecinisse penatigero Aeneae<br>
 mente memor refero cognataque moenia laetor<br>
 crescere et utiliter Phrygibus vicisse Pelasgos.<br>
     'Ne tamen oblitis ad metam tendere longe<br>
 exspatiemur equis, caelum et quodcumque sub illo est,<br>
 inmutat formas, tellusque et quicquid in illa est.<br>
 nos quoque, pars mundi, quoniam non corpora solum,<br>
 verum etiam volucres animae sumus, inque ferinas<br>
 possumus ire domos pecudumque in pectora condi,<br>
 corpora, quae possint animas habuisse parentum<br>
 aut fratrum aut aliquo iunctorum foedere nobis<br>
 aut hominum certe, tuta esse et honesta sinamus<br>
 neve Thyesteis cumulemus viscera mensis!<br>
 quam male consuescit, quem se parat ille cruori<br>
 inpius humano, vituli qui guttura ferro<br>
 rumpit et inmotas praebet mugitibus aures,<br>
 aut qui vagitus similes puerilibus haedum<br>
 edentem iugulare potest aut alite vesci,<br>
 cui dedit ipse cibos! quantum est, quod desit in istis <br>
 ad plenum facinus? quo transitus inde paratur?<br>
 bos aret aut mortem senioribus inputet annis,<br>
 horriferum contra borean ovis arma ministret,<br>
 ubera dent saturae manibus pressanda capellae!<br>
 retia cum pedicis laqueosque artesque dolosas<br>
 tollite! nec volucrem viscata fallite virga<br>
 nec formidatis cervos includite pinnis<br>
 nec celate cibis uncos fallacibus hamos;<br>
 perdite siqua nocent, verum haec quoque perdite tantum:<br>
 ora cruore vacent alimentaque mitia carpant!'<br>
     Talibus atque aliis instructo pectore dictis<br>
 in patriam remeasse ferunt ultroque petitum<br>
 accepisse Numam populi Latialis habenas.<br>
 coniuge qui felix nympha ducibusque Camenis<br>
 sacrificos docuit ritus gentemque feroci<br>
 adsuetam bello pacis traduxit ad artes.<br>
 qui postquam senior regnumque aevumque peregit,<br>
 exstinctum Latiaeque nurus populusque patresque<br>
 deflevere Numam; nam coniunx urbe relicta<br>
 vallis Aricinae densis latet abdita silvis<br>
 sacraque Oresteae gemitu questuque Dianae<br>
 inpedit. a! quotiens nymphae nemorisque lacusque,<br>
 ne faceret, monuere et consolantia verba<br>
 dixerunt! quotiens flenti Theseius heros<br>
 'siste modum,' dixit 'neque enim fortuna querenda<br>
 sola tua est; similes aliorum respice casus:<br>
 mitius ista feres, utinamque exempla dolentem<br>
 non mea te possent relevare! sed et mea possunt. <br>
     'Fando aliquem Hippolytum vestras si contigit aures<br>
 credulitate patris, sceleratae fraude novercae<br>
 occubuisse neci, mirabere, vixque probabo,<br>
 sed tamen ille ego sum. me Pasiphaeia quondam<br>
 temptatum frustra patrium temerare cubile,<br>
 quod voluit, finxit voluisse et, crimine verso<br>
 (indiciine metu magis offensane repulsae?)<br>
 damnavit, meritumque nihil pater eicit urbe<br>
 hostilique caput prece detestatur euntis.<br>
 Pittheam profugo curru Troezena petebam<br>
 iamque Corinthiaci carpebam litora ponti,<br>
 cum mare surrexit, cumulusque inmanis aquarum<br>
 in montis speciem curvari et crescere visus<br>
 et dare mugitus summoque cacumine findi;<br>
 corniger hinc taurus ruptis expellitur undis<br>
 pectoribusque tenus molles erectus in auras<br>
 naribus et patulo partem maris evomit ore.<br>
 corda pavent comitum, mihi mens interrita mansit<br>
 exiliis contenta suis, cum colla feroces<br>
 ad freta convertunt adrectisque auribus horrent<br>
 quadrupedes monstrique metu turbantur et altis<br>
 praecipitant currum scopulis; ego ducere vana<br>
 frena manu spumis albentibus oblita luctor<br>
 et retro lentas tendo resupinus habenas.<br>
 nec tamen has vires rabies superasset equorum,<br>
 ni rota, perpetuum qua circumvertitur axem,<br>
 stipitis occursu fracta ac disiecta fuisset.<br>
 excutior curru, lorisque tenentibus artus<br>
 viscera viva trahi, nervos in stipe teneri, <br>
 membra rapi partim partimque reprensa relinqui,<br>
 ossa gravem dare fracta sonum fessamque videres<br>
 exhalari animam nullasque in corpore partes,<br>
 noscere quas posses: unumque erat omnia vulnus.<br>
 num potes aut audes cladi conponere nostrae,<br>
 nympha, tuam? vidi quoque luce carentia regna<br>
 et lacerum fovi Phlegethontide corpus in unda,<br>
 nec nisi Apollineae valido medicamine prolis<br>
 reddita vita foret; quam postquam fortibus herbis<br>
 atque ope Paeonia Dite indignante recepi,<br>
 tum mihi, ne praesens augerem muneris huius<br>
 invidiam, densas obiecit Cynthia nubes,<br>
 utque forem tutus possemque inpune videri,<br>
 addidit aetatem nec cognoscenda reliquit<br>
 ora mihi Cretenque diu dubitavit habendam<br>
 traderet an Delon: Delo Creteque relictis<br>
 hic posuit nomenque simul, quod possit equorum<br>
 admonuisse, iubet deponere "qui" que "fuisti<br>
 Hippolytus," dixit "nunc idem Virbius esto!"<br>
 hoc nemus inde colo de disque minoribus unus<br>
 numine sub dominae lateo atque accenseor illi.'<br>
     Non tamen Egeriae luctus aliena levare<br>
 damna valent; montisque iacens radicibus imis<br>
 liquitur in lacrimas, donec pietate dolentis<br>
 mota soror Phoebi gelidum de corpore fontem<br>
 fecit et aeternas artus tenuavit in undas.<br>
     Et nymphas tetigit nova res, et Amazone natus <br>
 haut aliter stupuit, quam cum Tyrrhenus arator<br>
 fatalem glaebam mediis adspexit in arvis<br>
 sponte sua primum nulloque agitante moveri,<br>
 sumere mox hominis terraeque amittere formam<br>
 oraque venturis aperire recentia fatis:<br>
 indigenae dixere Tagen, qui primus Etruscam<br>
 edocuit gentem casus aperire futuros;<br>
 utve Palatinis haerentem collibus olim<br>
 cum subito vidit frondescere Romulus hastam,<br>
 quae radice nova, non ferro stabat adacto<br>
 et iam non telum, sed lenti viminis arbor<br>
 non exspectatas dabat admirantibus umbras;<br>
 aut sua fluminea cum vidit Cipus in unda<br>
 cornua (vidit enim) falsamque in imagine credens<br>
 esse fidem, digitis ad frontem saepe relatis,<br>
 quae vidit, tetigit, nec iam sua lumina damnans<br>
 restitit, ut victor domito remeabat ab hoste,<br>
 ad caelumque oculos et eodem bracchia tollens<br>
 'quicquid,' ait 'superi, monstro portenditur isto,<br>
 seu laetum est, patriae laetum populoque Quirini,<br>
 sive minax, mihi sit.' viridique e caespite factas<br>
 placat odoratis herbosas ignibus aras<br>
 vinaque dat pateris mactatarumque bidentum,<br>
 quid sibi significent, trepidantia consulit exta;<br>
 quae simul adspexit Tyrrhenae gentis haruspex,<br>
 magna quidem rerum molimina vidit in illis,<br>
 non manifesta tamen; cum vero sustulit acre<br>
 a pecudis fibris ad Cipi cornua lumen,<br>
 'rex,' ait 'o! salve! tibi enim, tibi, Cipe, tuisque <br>
 hic locus et Latiae parebunt cornibus arces.<br>
 tu modo rumpe moras portasque intrare patentes<br>
 adpropera! sic fata iubent; namque urbe receptus<br>
 rex eris et sceptro tutus potiere perenni.'<br>
 rettulit ille pedem torvamque a moenibus urbis<br>
 avertens faciem 'procul, a! procul omnia' dixit<br>
 'talia di pellant! multoque ego iustius aevum<br>
 exul agam, quam me videant Capitolia regem.'<br>
 dixit et extemplo populumque gravemque senatum<br>
 convocat, ante tamen pacali cornua lauro<br>
 velat et aggeribus factis a milite forti<br>
 insistit priscosque deos e more precatus<br>
 'est' ait 'hic unus, quem vos nisi pellitis urbe,<br>
 rex erit: is qui sit, signo, non nomine dicam:<br>
 cornua fronte gerit! quem vobis indicat augur,<br>
 si Romam intrarit, famularia iura daturum.<br>
 ille quidem potuit portas inrumpere apertas,<br>
 sed nos obstitimus, quamvis coniunctior illo<br>
 nemo mihi est: vos urbe virum prohibete, Quirites,<br>
 vel, si dignus erit, gravibus vincite catenis<br>
 aut finite metum fatalis morte tyranni!'<br>
 qualia succinctis, ubi trux insibilat eurus,<br>
 murmura pinetis fiunt, aut qualia fluctus<br>
 aequorei faciunt, siquis procul audiat illos,<br>
 tale sonat populus; sed per confusa frementis<br>
 verba tamen vulgi vox eminet una 'quis ille est?'<br>
 et spectant frontes praedictaque cornua quaerunt.<br>
 rursus ad hos Cipus 'quem poscitis,' inquit 'habetis' <br>
 et dempta capiti populo prohibente corona<br>
 exhibuit gemino praesignia tempora cornu.<br>
 demisere oculos omnes gemitumque dedere<br>
 atque illud meritis clarum (quis credere possit?)<br>
 inviti videre caput: nec honore carere<br>
 ulterius passi festam inposuere coronam;<br>
 at proceres, quoniam muros intrare vetaris,<br>
 ruris honorati tantum tibi, Cipe, dedere,<br>
 quantum depresso subiectis bobus aratro<br>
 conplecti posses ad finem lucis ab ortu.<br>
 cornuaque aeratis miram referentia formam<br>
 postibus insculpunt, longum mansura per aevum.<br>
     Pandite nunc, Musae, praesentia numina vatum,<br>
 (scitis enim, nec vos fallit spatiosa vetustas,)<br>
 unde Coroniden circumflua Thybridis alti<br>
 insula Romuleae sacris adiecerit urbis.<br>
     Dira lues quondam Latias vitiaverat auras,<br>
 pallidaque exsangui squalebant corpora morbo.<br>
 funeribus fessi postquam mortalia cernunt<br>
 temptamenta nihil, nihil artes posse medentum,<br>
 auxilium caeleste petunt mediamque tenentes<br>
 orbis humum Delphos adeunt, oracula Phoebi,<br>
 utque salutifera miseris succurrere rebus<br>
 sorte velit tantaeque urbis mala finiat, orant:<br>
 et locus et laurus et, quas habet ipse, pharetrae<br>
 intremuere simul, cortinaque reddidit imo<br>
 hanc adyto vocem pavefactaque pectora movit <br>
 'quod petis hinc, propiore loco, Romane, petisses,<br>
 et pete nunc propiore loco: nec Apolline vobis,<br>
 qui minuat luctus, opus est, sed Apolline nato.<br>
 ite bonis avibus prolemque accersite nostram.'<br>
 iussa dei prudens postquam accepere senatus,<br>
 quam colat, explorant, iuvenis Phoebeius urbem,<br>
 quique petant ventis Epidauria litora, mittunt;<br>
 quae simul incurva missi tetigere carina,<br>
 concilium Graiosque patres adiere, darentque,<br>
 oravere, deum, qui praesens funera gentis<br>
 finiat Ausoniae: certas ita dicere sortes.<br>
 dissidet et variat sententia, parsque negandum<br>
 non putat auxilium, multi retinere suamque<br>
 non emittere opem nec numina tradere suadent:<br>
 dum dubitant, seram pepulere crepuscula lucem;<br>
 umbraque telluris tenebras induxerat orbi,<br>
 cum deus in somnis opifer consistere visus<br>
 ante tuum, Romane, torum, sed qualis in aede<br>
 esse solet, baculumque tenens agreste sinistra<br>
 caesariem longae dextra deducere barbae<br>
 et placido tales emittere pectore voces:<br>
 'pone metus! veniam simulacraque nostra relinquam.<br>
 hunc modo serpentem, baculum qui nexibus ambit,<br>
 perspice et usque nota visu, ut cognoscere possis!<br>
 vertar in hunc: sed maior ero tantusque videbor,<br>
 in quantum verti caelestia corpora debent.'<br>
 extemplo cum voce deus, cum voce deoque<br>
 somnus abit, somnique fugam lux alma secuta est.<br>
 postera sidereos aurora fugaverat ignes: <br>
 incerti, quid agant, proceres ad templa petiti<br>
 conveniunt operosa dei, quaque ipse morari<br>
 sede velit, signis caelestibus indicet, orant.<br>
 vix bene desierant, cum cristis aureus altis<br>
 in serpente deus praenuntia sibila misit<br>
 adventuque suo signumque arasque foresque<br>
 marmoreumque solum fastigiaque aurea movit<br>
 pectoribusque tenus media sublimis in aede<br>
 constitit atque oculos circumtulit igne micantes:<br>
 territa turba pavet, cognovit numina castos<br>
 evinctus vitta crines albente sacerdos<br>
 et 'deus en, deus est! animis linguisque favete,<br>
 quisquis ades!' dixit 'sis, o pulcherrime, visus<br>
 utiliter populosque iuves tua sacra colentes!'<br>
 quisquis adest, iussum veneratur numen, et omnes<br>
 verba sacerdotis referunt geminata piumque<br>
 Aeneadae praestant et mente et voce favorem.<br>
 adnuit his motisque deus rata pignora cristis<br>
 ter repetita dedit vibrata sibila lingua;<br>
 tum gradibus nitidis delabitur oraque retro<br>
 flectit et antiquas abiturus respicit aras<br>
 adsuetasque domos habitataque templa salutat.<br>
 inde per iniectis adopertam floribus ingens<br>
 serpit humum flectitque sinus mediamque per urbem<br>
 tendit ad incurvo munitos aggere portus.<br>
 restitit hic agmenque suum turbaeque sequentis<br>
 officium placido visus dimittere vultu<br>
 corpus in Ausonia posuit rate: numinis illa <br>
 sensit onus, pressa estque dei gravitate carina;<br>
 Aeneadae gaudent caesoque in litore tauro<br>
 torta coronatae solvunt retinacula navis.<br>
 inpulerat levis aura ratem: deus eminet alte<br>
 inpositaque premens puppim cervice recurvam<br>
 caeruleas despectat aquas modicisque per aequor<br>
 Ionium zephyris sextae Pallantidos ortu<br>
 Italiam tenuit praeterque Lacinia templo<br>
 nobilitate deae Scylaceaque litora fertur;<br>
 linquit Iapygiam laevisque Amphrisia remis<br>
 saxa fugit, dextra praerupta Cocinthia parte,<br>
 Romethiumque legit Caulonaque Naryciamque<br>
 evincitque fretum Siculique angusta Pelori<br>
 Hippotadaeque domos regis Temesesque metalla<br>
 Leucosiamque petit tepidique rosaria Paesti.<br>
 inde legit Capreas promunturiumque Minervae<br>
 et Surrentino generosos palmite colles<br>
 Herculeamque urbem Stabiasque et in otia natam<br>
 Parthenopen et ab hac Cumaeae templa Sibyllae.<br>
 hinc calidi fontes lentisciferumque tenetur<br>
 Liternum multamque trahens sub gurgite harenam<br>
 Volturnus niveisque frequens Sinuessa columbis<br>
 Minturnaeque graves et quam tumulavit alumnus<br>
 Antiphataeque domus Trachasque obsessa palude<br>
 et tellus Circaea et spissi litoris Antium.<br>
 huc ubi veliferam nautae advertere carinam,<br>
 (asper enim iam pontus erat), deus explicat orbes<br>
 perque sinus crebros et magna volumina labens <br>
 templa parentis init flavum tangentia litus.<br>
 aequore placato patrias Epidaurius aras<br>
 linquit et hospitio iuncti sibi numinis usus<br>
 litoream tractu squamae crepitantis harenam<br>
 sulcat et innixus moderamine navis in alta<br>
 puppe caput posuit, donec Castrumque sacrasque<br>
 Lavini sedes Tiberinaque ad ostia venit.<br>
 huc omnis populi passim matrumque patrumque<br>
 obvia turba ruit, quaeque ignes, Troica, servant,<br>
 Vesta, tuos, laetoque deum clamore salutant.<br>
 quaque per adversas navis cita ducitur undas,<br>
 tura super ripas aris ex ordine factis<br>
 parte ab utraque sonant et odorant aera fumis,<br>
 ictaque coniectos incalfacit hostia cultros.<br>
 iamque caput rerum, Romanam intraverat urbem:<br>
 erigitur serpens summoque acclinia malo<br>
 colla movet sedesque sibi circumspicit aptas.<br>
 scinditur in geminas partes circumfluus amnis<br>
 (Insula nomen habet) laterumque a parte duorum<br>
 porrigit aequales media tellure lacertos:<br>
 huc se de Latia pinu Phoebeius anguis<br>
 contulit et finem specie caeleste resumpta<br>
 luctibus inposuit venitque salutifer urbi.<br>
     Hic tamen accessit delubris advena nostris:<br>
 Caesar in urbe sua deus est; quem Marte togaque<br>
 praecipuum non bella magis finita triumphis<br>
 resque domi gestae properataque gloria rerum<br>
 in sidus vertere novum stellamque comantem,<br>
 quam sua progenies; neque enim de Caesaris actis <br>
 ullum maius opus, quam quod pater exstitit huius:<br>
 scilicet aequoreos plus est domuisse Britannos<br>
 perque papyriferi septemflua flumina Nili<br>
 victrices egisse rates Numidasque rebelles<br>
 Cinyphiumque Iubam Mithridateisque tumentem<br>
 nominibus Pontum populo adiecisse Quirini<br>
 et multos meruisse, aliquos egisse triumphos,<br>
 quam tantum genuisse virum, quo praeside rerum<br>
 humano generi, superi, favistis abunde!<br>
 ne foret hic igitur mortali semine cretus,<br>
 ille deus faciendus erat; quod ut aurea vidit<br>
 Aeneae genetrix, vidit quoque triste parari<br>
 pontifici letum et coniurata arma moveri,<br>
 palluit et cunctis, ut cuique erat obvia, divis<br>
 'adspice,' dicebat 'quanta mihi mole parentur<br>
 insidiae, quantaque caput cum fraude petatur,<br>
 quod de Dardanio solum mihi restat Iulo.<br>
 solane semper ero iustis exercita curis,<br>
 quam modo Tydidae Calydonia vulneret hasta,<br>
 nunc male defensae confundant moenia Troiae,<br>
 quae videam natum longis erroribus actum<br>
 iactarique freto sedesque intrare silentum<br>
 bellaque cum Turno gerere, aut, si vera fatemur,<br>
 cum Iunone magis? quid nunc antiqua recordor<br>
 damna mei generis? timor hic meminisse priorum<br>
 non sinit; en acui sceleratos cernitis enses.<br>
 quos prohibete, precor, facinusque repellite neve<br>
 caede sacerdotis flammas exstinguite Vestae!' <br>
     Talia nequiquam toto Venus anxia caelo<br>
 verba iacit superosque movet, qui rumpere quamquam<br>
 ferrea non possunt veterum decreta sororum,<br>
 signa tamen luctus dant haut incerta futuri;<br>
 arma ferunt inter nigras crepitantia nubes<br>
 terribilesque tubas auditaque cornua caelo<br>
 praemonuisse nefas; solis quoque tristis imago<br>
 lurida sollicitis praebebat lumina terris;<br>
 saepe faces visae mediis ardere sub astris,<br>
 saepe inter nimbos guttae cecidere cruentae;<br>
 caerulus et vultum ferrugine Lucifer atra<br>
 sparsus erat, sparsi lunares sanguine currus;<br>
 tristia mille locis Stygius dedit omina bubo,<br>
 mille locis lacrimavit ebur, cantusque feruntur<br>
 auditi sanctis et verba minantia lucis.<br>
 victima nulla litat, magnosque instare tumultus<br>
 fibra monet, caesumque caput reperitur in extis,<br>
 inque foro circumque domos et templa deorum<br>
 nocturnos ululasse canes umbrasque silentum<br>
 erravisse ferunt motamque tremoribus urbem.<br>
 non tamen insidias venturaque vincere fata<br>
 praemonitus potuere deum, strictique feruntur<br>
 in templum gladii: neque enim locus ullus in urbe<br>
 ad facinus diramque placet nisi curia caedem.<br>
 tum vero Cytherea manu percussit utraque<br>
 pectus et Aeneaden molitur condere nube,<br>
 qua prius infesto Paris est ereptus Atridae,<br>
 et Diomedeos Aeneas fugerat enses.<br>
 talibus hanc genitor: 'sola insuperabile fatum, <br>
 nata, movere paras? intres licet ipsa sororum<br>
 tecta trium: cernes illic molimine vasto<br>
 ex aere et solido rerum tabularia ferro,<br>
 quae neque concursum caeli neque fulminis iram<br>
 nec metuunt ullas tuta atque aeterna ruinas;<br>
 invenies illic incisa adamante perenni<br>
 fata tui generis: legi ipse animoque notavi<br>
 et referam, ne sis etiamnum ignara futuri.<br>
 hic sua conplevit, pro quo, Cytherea, laboras,<br>
 tempora, perfectis, quos terrae debuit, annis.<br>
 ut deus accedat caelo templisque colatur,<br>
 tu facies natusque suus, qui nominis heres<br>
 inpositum feret unus onus caesique parentis<br>
 nos in bella suos fortissimus ultor habebit.<br>
 illius auspiciis obsessae moenia pacem<br>
 victa petent Mutinae, Pharsalia sentiet illum,<br>
 Emathiique iterum madefient caede Philippi,<br>
 et magnum Siculis nomen superabitur undis,<br>
 Romanique ducis coniunx Aegyptia taedae<br>
 non bene fisa cadet, frustraque erit illa minata,<br>
 servitura suo Capitolia nostra Canopo.<br>
 quid tibi barbariam gentesque ab utroque iacentes<br>
 oceano numerem? quodcunque habitabile tellus<br>
 sustinet, huius erit: pontus quoque serviet illi! <br>
     'Pace data terris animum ad civilia vertet<br>
 iura suum legesque feret iustissimus auctor<br>
 exemploque suo mores reget inque futuri<br>
 temporis aetatem venturorumque nepotum<br>
 prospiciens prolem sancta de coniuge natam<br>
 ferre simul nomenque suum curasque iubebit,<br>
 nec nisi cum senior meritis aequaverit annos,<br>
 aetherias sedes cognataque sidera tanget.<br>
 hanc animam interea caeso de corpore raptam<br>
 fac iubar, ut semper Capitolia nostra forumque<br>
 divus ab excelsa prospectet Iulius aede!'<br>
     Vix ea fatus erat, medi cum sede senatus<br>
 constitit alma Venus nulli cernenda suique<br>
 Caesaris eripuit membris nec in aera solvi<br>
 passa recentem animam caelestibus intulit astris<br>
 dumque tulit, lumen capere atque ignescere sensit<br>
 emisitque sinu: luna volat altius illa<br>
 flammiferumque trahens spatioso limite crinem<br>
 stella micat natique videns bene facta fatetur<br>
 esse suis maiora et vinci gaudet ab illo.<br>
 hic sua praeferri quamquam vetat acta paternis,<br>
 libera fama tamen nullisque obnoxia iussis<br>
 invitum praefert unaque in parte repugnat:<br>
 sic magnus cedit titulis Agamemnonis Atreus,<br>
 Aegea sic Theseus, sic Pelea vicit Achilles;<br>
 denique, ut exemplis ipsos aequantibus utar,<br>
 sic et Saturnus minor est Iove: Iuppiter arces <br>
 temperat aetherias et mundi regna triformis,<br>
 terra sub Augusto est; pater est et rector uterque.<br>
 di, precor, Aeneae comites, quibus ensis et ignis<br>
 cesserunt, dique Indigetes genitorque Quirine<br>
 urbis et invicti genitor Gradive Quirini<br>
 Vestaque Caesareos inter sacrata penates,<br>
 et cum Caesarea tu, Phoebe domestice, Vesta,<br>
 quique tenes altus Tarpeias Iuppiter arces,<br>
 quosque alios vati fas appellare piumque est:<br>
 tarda sit illa dies et nostro serior aevo,<br>
 qua caput Augustum, quem temperat, orbe relicto<br>
 accedat caelo faveatque precantibus absens!<br>
     Iamque opus exegi, quod nec Iovis ira nec ignis<br>
 nec poterit ferrum nec edax abolere vetustas.<br>
 cum volet, illa dies, quae nil nisi corporis huius<br>
 ius habet, incerti spatium mihi finiat aevi:<br>
 parte tamen meliore mei super alta perennis<br>
 astra ferar, nomenque erit indelebile nostrum,<br>
 quaque patet domitis Romana potentia terris,<br>
 ore legar populi, perque omnia saecula fama,<br>
 si quid habent veri vatum prefagia, vivam.<br>
 </p>
 
 
 
 
 </body>