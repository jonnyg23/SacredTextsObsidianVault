<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili08.htm">English</a> 
 <a href="ili08.htm">Previous</a> 
 <a href="ili10.htm">Next</a> 
 </center>
 <hr>
 
 
 <h1 align="CENTER">The Iliad, Book 9</h1>
 <p>ὣς οἱ μὲν Τρῶες φυλακὰς ἔχον: αὐτὰρ Ἀχαιοὺς</p>
 <p>θεσπεσίη ἔχε φύζα φόβου κρυόεντος ἑταίρη,</p>
 <p>πένθεϊ δ' ἀτλήτῳ βεβολήατο πάντες ἄριστοι.</p>
 <p>ὡς δ' ἄνεμοι δύο πόντον ὀρίνετον ἰχθυόεντα</p>
 <p>Βορέης καὶ Ζέφυρος, τώ τε Θρῄκηθεν ἄητον <font color="GREEN">5</font></p>
 <p>ἐλθόντ' ἐξαπίνης: ἄμυδις δέ τε κῦμα κελαινὸν</p>
 <p>κορθύεται, πολλὸν δὲ παρὲξ ἅλα φῦκος ἔχευεν:</p>
 <p>ὣς ἐδαί̈ζετο θυμὸς ἐνὶ στήθεσσιν Ἀχαιῶν.</p>
 <p> </p>
 <p>Ἀτρεί̈δης δ' ἄχεϊ μεγάλῳ βεβολημένος ἦτορ</p>
 <p>φοίτα κηρύκεσσι λιγυφθόγγοισι κελεύων <font color="GREEN">10</font></p>
 <p>κλήδην εἰς ἀγορὴν κικλήσκειν ἄνδρα ἕκαστον,</p>
 <p>μὴ δὲ βοᾶν: αὐτὸς δὲ μετὰ πρώτοισι πονεῖτο.</p>
 <p>ἷζον δ' εἰν ἀγορῇ τετιηότες: ἂν δ' Ἀγαμέμνων</p>
 <p>ἵστατο δάκρυ χέων ὥς τε κρήνη μελάνυδρος</p>
 <p>ἥ τε κατ' αἰγίλιπος πέτρης δνοφερὸν χέει ὕδωρ: <font color="GREEN">15</font></p>
 <p>ὣς ὃ βαρὺ στενάχων ἔπε' Ἀργείοισι μετηύδα:</p>
 <p>ὦ φίλοι Ἀργείων ἡγήτορες ἠδὲ μέδοντες</p>
 <p>Ζεύς με μέγα Κρονίδης ἄτῃ ἐνέδησε βαρείῃ</p>
 <p>σχέτλιος, ὃς τότε μέν μοι ὑπέσχετο καὶ κατένευσεν</p>
 <p>Ἴλιον ἐκπέρσαντ' εὐτείχεον ἀπονέεσθαι, <font color="GREEN">20</font></p>
 <p>νῦν δὲ κακὴν ἀπάτην βουλεύσατο, καί με κελεύει</p>
 <p>δυσκλέα Ἄργος ἱκέσθαι, ἐπεὶ πολὺν ὤλεσα λαόν.</p>
 <p>οὕτω που Διὶ μέλλει ὑπερμενέϊ φίλον εἶναι,</p>
 <p>ὃς δὴ πολλάων πολίων κατέλυσε κάρηνα</p>
 <p>ἠδ' ἔτι καὶ λύσει: τοῦ γὰρ κράτος ἐστὶ μέγιστον. <font color="GREEN">25</font></p>
 <p>ἀλλ' ἄγεθ' ὡς ἂν ἐγὼ εἴπω πειθώμεθα πάντες:</p>
 <p>φεύγωμεν σὺν νηυσὶ φίλην ἐς πατρίδα γαῖαν:</p>
 <p>οὐ γὰρ ἔτι Τροίην αἱρήσομεν εὐρυάγυιαν.</p>
 <p> </p>
 <p>ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.</p>
 <p>δὴν δ' ἄνεῳ ἦσαν τετιηότες υἷες Ἀχαιῶν: <font color="GREEN">30</font></p>
 <p>ὀψὲ δὲ δὴ μετέειπε βοὴν ἀγαθὸς Διομήδης:</p>
 <p>Ἀτρεί̈δη σοὶ πρῶτα μαχήσομαι ἀφραδέοντι,</p>
 <p>ἣ θέμις ἐστὶν ἄναξ ἀγορῇ: σὺ δὲ μή τι χολωθῇς.</p>
 <p>ἀλκὴν μέν μοι πρῶτον ὀνείδισας ἐν Δαναοῖσι</p>
 <p>φὰς ἔμεν ἀπτόλεμον καὶ ἀνάλκιδα: ταῦτα δὲ πάντα <font color="GREEN">35</font></p>
 <p>ἴσασ' Ἀργείων ἠμὲν νέοι ἠδὲ γέροντες.</p>
 <p>σοὶ δὲ διάνδιχα δῶκε Κρόνου πάϊς ἀγκυλομήτεω:</p>
 <p>σκήπτρῳ μέν τοι δῶκε τετιμῆσθαι περὶ πάντων,</p>
 <p>ἀλκὴν δ' οὔ τοι δῶκεν, ὅ τε κράτος ἐστὶ μέγιστον.</p>
 <p>δαιμόνι' οὕτω που μάλα ἔλπεαι υἷας Ἀχαιῶν <font color="GREEN">40</font></p>
 <p>ἀπτολέμους τ' ἔμεναι καὶ ἀνάλκιδας ὡς ἀγορεύεις;</p>
 <p>εἰ δέ τοι αὐτῷ θυμὸς ἐπέσσυται ὥς τε νέεσθαι</p>
 <p>ἔρχεο: πάρ τοι ὁδός, νῆες δέ τοι ἄγχι θαλάσσης</p>
 <p>ἑστᾶσ', αἵ τοι ἕποντο Μυκήνηθεν μάλα πολλαί.</p>
 <p>ἀλλ' ἄλλοι μενέουσι κάρη κομόωντες Ἀχαιο? <font color="GREEN">45</font></p>
 <p>εἰς ὅ κέ περ Τροίην διαπέρσομεν. εἰ δὲ καὶ αὐτοὶ</p>
 <p>φευγόντων σὺν νηυσὶ φίλην ἐς πατρίδα γαῖαν:</p>
 <p>νῶϊ δ' ἐγὼ Σθένελός τε μαχησόμεθ' εἰς ὅ κε τέκμωρ</p>
 <p>Ἰλίου εὕρωμεν: σὺν γὰρ θεῷ εἰλήλουθμεν.</p>
 <p> </p>
 <p>ὣς ἔφαθ', οἳ δ' ἄρα πάντες ἐπίαχον υἷες Ἀχαιῶν <font color="GREEN">50</font></p>
 <p>μῦθον ἀγασσάμενοι Διομήδεος ἱπποδάμοιο.</p>
 <p>τοῖσι δ' ἀνιστάμενος μετεφώνεεν ἱππότα Νέστωρ:</p>
 <p>Τυδεί̈δη περὶ μὲν πολέμῳ ἔνι καρτερός ἐσσι,</p>
 <p>καὶ βουλῇ μετὰ πάντας ὁμήλικας ἔπλευ ἄριστος.</p>
 <p>οὔ τίς τοι τὸν μῦθον ὀνόσσεται ὅσσοι Ἀχαιοί, <font color="GREEN">55</font></p>
 <p>οὐδὲ πάλιν ἐρέει: ἀτὰρ οὐ τέλος ἵκεο μύθων.</p>
 <p>ἦ μὲν καὶ νέος ἐσσί, ἐμὸς δέ κε καὶ πάϊς εἴης</p>
 <p>ὁπλότατος γενεῆφιν: ἀτὰρ πεπνυμένα βάζεις</p>
 <p>Ἀργείων βασιλῆας, ἐπεὶ κατὰ μοῖραν ἔειπες.</p>
 <p>ἀλλ' ἄγ' ἐγών, ὃς σεῖο γεραίτερος εὔχομαι εἶναι, <font color="GREEN">60</font></p>
 <p>ἐξείπω καὶ πάντα διίξομαι: οὐδέ κέ τίς μοι</p>
 <p>μῦθον ἀτιμήσει', οὐδὲ κρείων Ἀγαμέμνων.</p>
 <p>ἀφρήτωρ ἀθέμιστος ἀνέστιός ἐστιν ἐκεῖνος</p>
 <p>ὃς πολέμου ἔραται ἐπιδημίου ὀκρυόεντος.</p>
 <p>ἀλλ' ἤτοι νῦν μὲν πειθώμεθα νυκτὶ μελαίνῃ <font color="GREEN">65</font></p>
 <p>δόρπά τ' ἐφοπλισόμεσθα: φυλακτῆρες δὲ ἕκαστοι</p>
 <p>λεξάσθων παρὰ τάφρον ὀρυκτὴν τείχεος ἐκτός.</p>
 <p>κούροισιν μὲν ταῦτ' ἐπιτέλλομαι: αὐτὰρ ἔπειτα</p>
 <p>Ἀτρεί̈δη σὺ μὲν ἄρχε: σὺ γὰρ βασιλεύτατός ἐσσι.</p>
 <p>δαίνυ δαῖτα γέρουσιν: ἔοικέ τοι, οὔ τοι ἀεικές. <font color="GREEN">70</font></p>
 <p>πλεῖαί τοι οἴνου κλισίαι, τὸν νῆες Ἀχαιῶν</p>
 <p>ἠμάτιαι Θρῄκηθεν ἐπ' εὐρέα πόντον ἄγουσι:</p>
 <p>πᾶσά τοί ἐσθ' ὑποδεξίη, πολέεσσι δ' ἀνάσσεις.</p>
 <p>πολλῶν δ' ἀγρομένων τῷ πείσεαι ὅς κεν ἀρίστην</p>
 <p>βουλὴν βουλεύσῃ: μάλα δὲ χρεὼ πάντας Ἀχαιοὺς <font color="GREEN">75</font></p>
 <p>ἐσθλῆς καὶ πυκινῆς, ὅτι δήϊοι ἐγγύθι νηῶν</p>
 <p>καίουσιν πυρὰ πολλά: τίς ἂν τάδε γηθήσειε;</p>
 <p>νὺξ δ' ἧδ' ἠὲ διαρραίσει στρατὸν ἠὲ σαώσει.</p>
 <p> </p>
 <p>ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο.</p>
 <p>ἐκ δὲ φυλακτῆρες σὺν τεύχεσιν ἐσσεύοντο <font color="GREEN">80</font></p>
 <p>ἀμφί τε Νεστορίδην Θρασυμήδεα ποιμένα λαῶν,</p>
 <p>ἠδ' ἀμφ' Ἀσκάλαφον καὶ Ἰάλμενον υἷας Ἄρηος</p>
 <p>ἀμφί τε Μηριόνην Ἀφαρῆά τε Δηί̈πυρόν τε,</p>
 <p>ἠδ' ἀμφὶ Κρείοντος υἱὸν Λυκομήδεα δῖον.</p>
 <p>ἕπτ' ἔσαν ἡγεμόνες φυλάκων, ἑκατὸν δὲ ἑκάστῳ <font color="GREEN">85</font></p>
 <p>κοῦροι ἅμα στεῖχον δολίχ' ἔγχεα χερσὶν ἔχοντες:</p>
 <p>κὰδ δὲ μέσον τάφρου καὶ τείχεος ἷζον ἰόντες:</p>
 <p>ἔνθα δὲ πῦρ κήαντο, τίθεντο δὲ δόρπα ἕκαστος.</p>
 <p>Ἀτρεί̈δης δὲ γέροντας ἀολλέας ἦγεν Ἀχαιῶν</p>
 <p>ἐς κλισίην, παρὰ δέ σφι τίθει μενοεικέα δαῖτα. <font color="GREEN">90</font></p>
 <p>οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>τοῖς ὁ γέρων πάμπρωτος ὑφαίνειν ἤρχετο μῆτιν</p>
 <p>Νέστωρ, οὗ καὶ πρόσθεν ἀρίστη φαίνετο βουλή:</p>
 <p>ὅ σφιν ἐϋφρονέων ἀγορήσατο καὶ μετέειπεν: <font color="GREEN">95</font></p>
 <p>Ἀτρεί̈δη κύδιστε ἄναξ ἀνδρῶν Ἀγάμεμνον</p>
 <p>ἐν σοὶ μὲν λήξω, σέο δ' ἄρξομαι, οὕνεκα πολλῶν</p>
 <p>λαῶν ἐσσι ἄναξ καί τοι Ζεὺς ἐγγυάλιξε</p>
 <p>σκῆπτρόν τ' ἠδὲ θέμιστας, ἵνά σφισι βουλεύῃσθα.</p>
 <p>τώ σε χρὴ περὶ μὲν φάσθαι ἔπος ἠδ' ἐπακοῦσαι, <font color="GREEN">100</font></p>
 <p>κρηῆναι δὲ καὶ ἄλλῳ, ὅτ' ἄν τινα θυμὸς ἀνώγῃ</p>
 <p>εἰπεῖν εἰς ἀγαθόν: σέο δ' ἕξεται ὅττί κεν ἄρχῃ.</p>
 <p>αὐτὰρ ἐγὼν ἐρέω ὥς μοι δοκεῖ εἶναι ἄριστα.</p>
 <p>οὐ γάρ τις νόον ἄλλος ἀμείνονα τοῦδε νοήσει</p>
 <p>οἷον ἐγὼ νοέω ἠμὲν πάλαι ἠδ' ἔτι καὶ νῦν <font color="GREEN">105</font></p>
 <p>ἐξ ἔτι τοῦ ὅτε διογενὲς Βρισηί̈δα κούρην</p>
 <p>χωομένου Ἀχιλῆος ἔβης κλισίηθεν ἀπούρας</p>
 <p>οὔ τι καθ' ἡμέτερόν γε νόον: μάλα γάρ τοι ἔγωγε</p>
 <p>πόλλ' ἀπεμυθεόμην: σὺ δὲ σῷ μεγαλήτορι θυμῷ</p>
 <p>εἴξας ἄνδρα φέριστον, ὃν ἀθάνατοί περ ἔτισαν, <font color="GREEN">110</font></p>
 <p>ἠτίμησας, ἑλὼν γὰρ ἔχεις γέρας: ἀλλ' ἔτι καὶ νῦν</p>
 <p>φραζώμεσθ' ὥς κέν μιν ἀρεσσάμενοι πεπίθωμεν</p>
 <p>δώροισίν τ' ἀγανοῖσιν ἔπεσσί τε μειλιχίοισι.</p>
 <p>τὸν δ' αὖτε προσέειπεν ἄναξ ἀνδρῶν Ἀγαμέμνων:</p>
 <p>ὦ γέρον οὔ τι ψεῦδος ἐμὰς ἄτας κατέλεξας: <font color="GREEN">115</font></p>
 <p>ἀασάμην, οὐδ' αὐτὸς ἀναίνομαι. ἀντί νυ πολλῶν</p>
 <p>λαῶν ἐστὶν ἀνὴρ ὅν τε Ζεὺς κῆρι φιλήσῃ,</p>
 <p>ὡς νῦν τοῦτον ἔτισε, δάμασσε δὲ λαὸν Ἀχαιῶν.</p>
 <p>ἀλλ' ἐπεὶ ἀασάμην φρεσὶ λευγαλέῃσι πιθήσας,</p>
 <p>ἂψ ἐθέλω ἀρέσαι δόμεναί τ' ἀπερείσι' ἄποινα. <font color="GREEN">120</font></p>
 <p>ὑμῖν δ' ἐν πάντεσσι περικλυτὰ δῶρ' ὀνομήνω</p>
 <p>ἕπτ' ἀπύρους τρίποδας, δέκα δὲ χρυσοῖο τάλαντα,</p>
 <p>αἴθωνας δὲ λέβητας ἐείκοσι, δώδεκα δ' ἵππους</p>
 <p>πηγοὺς ἀθλοφόρους, οἳ ἀέθλια ποσσὶν ἄροντο.</p>
 <p>οὔ κεν ἀλήϊος εἴη ἀνὴρ ᾧ τόσσα γένοιτο, <font color="GREEN">125</font></p>
 <p>οὐδέ κεν ἀκτήμων ἐριτίμοιο χρυσοῖο,</p>
 <p>ὅσσά μοι ἠνείκαντο ἀέθλια μώνυχες ἵπποι.</p>
 <p>δώσω δ' ἑπτὰ γυναῖκας ἀμύμονα ἔργα ἰδυίας</p>
 <p>Λεσβίδας, ἃς ὅτε Λέσβον ἐϋκτιμένην ἕλεν αὐτὸς</p>
 <p>ἐξελόμην, αἳ κάλλει ἐνίκων φῦλα γυναικῶν. <font color="GREEN">130</font></p>
 <p>τὰς μέν οἱ δώσω, μετὰ δ' ἔσσεται ἣν τότ' ἀπηύρων</p>
 <p>κούρη Βρισῆος: ἐπὶ δὲ μέγαν ὅρκον ὀμοῦμαι</p>
 <p>μή ποτε τῆς εὐνῆς ἐπιβήμεναι ἠδὲ μιγῆναι,</p>
 <p>ἣ θέμις ἀνθρώπων πέλει ἀνδρῶν ἠδὲ γυναικῶν.</p>
 <p>ταῦτα μὲν αὐτίκα πάντα παρέσσεται: εἰ δέ κεν αὖτε <font color="GREEN">135</font></p>
 <p>ἄστυ μέγα Πριάμοιο θεοὶ δώωσ' ἀλαπάξαι,</p>
 <p>νῆα ἅλις χρυσοῦ καὶ χαλκοῦ νηησάσθω</p>
 <p>εἰσελθών, ὅτε κεν δατεώμεθα ληί̈δ' Ἀχαιοί,</p>
 <p>Τρωϊάδας δὲ γυναῖκας ἐείκοσιν αὐτὸς ἑλέσθω,</p>
 <p>αἴ κε μετ' Ἀργείην Ἑλένην κάλλισται ἔωσιν. <font color="GREEN">140</font></p>
 <p>εἰ δέ κεν Ἄργος ἱκοίμεθ' Ἀχαιϊκὸν οὖθαρ ἀρούρης</p>
 <p>γαμβρός κέν μοι ἔοι: τίσω δέ μιν ἶσον Ὀρέστῃ,</p>
 <p>ὅς μοι τηλύγετος τρέφεται θαλίῃ ἔνι πολλῇ.</p>
 <p>τρεῖς δέ μοί εἰσι θύγατρες ἐνὶ μεγάρῳ εὐπήκτῳ</p>
 <p>Χρυσόθεμις καὶ Λαοδίκη καὶ Ἰφιάνασσα, <font color="GREEN">145</font></p>
 <p>τάων ἥν κ' ἐθέλῃσι φίλην ἀνάεδνον ἀγέσθω</p>
 <p>πρὸς οἶκον Πηλῆος: ἐγὼ δ' ἐπὶ μείλια δώσω</p>
 <p>πολλὰ μάλ', ὅσσ' οὔ πώ τις ἑῇ ἐπέδωκε θυγατρί:</p>
 <p>ἑπτὰ δέ οἱ δώσω εὖ ναιόμενα πτολίεθρα</p>
 <p>Καρδαμύλην Ἐνόπην τε καὶ Ἱρὴν ποιήεσσαν <font color="GREEN">150</font></p>
 <p>Φηράς τε ζαθέας ἠδ' Ἄνθειαν βαθύλειμον</p>
 <p>καλήν τ' Αἴπειαν καὶ Πήδασον ἀμπελόεσσαν.</p>
 <p>πᾶσαι δ' ἐγγὺς ἁλός, νέαται Πύλου ἠμαθόεντος:</p>
 <p>ἐν δ' ἄνδρες ναίουσι πολύρρηνες πολυβοῦται,</p>
 <p>οἵ κέ ἑ δωτίνῃσι θεὸν ὣς τιμήσουσι <font color="GREEN">155</font></p>
 <p>καί οἱ ὑπὸ σκήπτρῳ λιπαρὰς τελέουσι θέμιστας.</p>
 <p>ταῦτά κέ οἱ τελέσαιμι μεταλήξαντι χόλοιο.</p>
 <p>δμηθήτω: Ἀί̈δης τοι ἀμείλιχος ἠδ' ἀδάμαστος,</p>
 <p>τοὔνεκα καί τε βροτοῖσι θεῶν ἔχθιστος ἁπάντων:</p>
 <p>καί μοι ὑποστήτω ὅσσον βασιλεύτερός εἰμι <font color="GREEN">160</font></p>
 <p>ἠδ' ὅσσον γενεῇ προγενέστερος εὔχομαι εἶναι.</p>
 <p>τὸν δ' ἠμείβετ' ἔπειτα Γερήνιος ἱππότα Νέστωρ:</p>
 <p>Ἀτρεί̈δη κύδιστε ἄναξ ἀνδρῶν Ἀγάμεμνον</p>
 <p>δῶρα μὲν οὐκέτ' ὀνοστὰ διδοῖς Ἀχιλῆϊ ἄνακτι:</p>
 <p>ἀλλ' ἄγετε κλητοὺς ὀτρύνομεν, οἵ κε τάχιστα <font color="GREEN">165</font></p>
 <p>ἔλθωσ' ἐς κλισίην Πηληϊάδεω Ἀχιλῆος.</p>
 <p>εἰ δ' ἄγε τοὺς ἂν ἐγὼ ἐπιόψομαι οἳ δὲ πιθέσθων.</p>
 <p>Φοῖνιξ μὲν πρώτιστα Διὶ̈ φίλος ἡγησάσθω,</p>
 <p>αὐτὰρ ἔπειτ' Αἴας τε μέγας καὶ δῖος Ὀδυσσεύς:</p>
 <p>κηρύκων δ' Ὀδίος τε καὶ Εὐρυβάτης ἅμ' ἑπέσθων. <font color="GREEN">170</font></p>
 <p>φέρτε δὲ χερσὶν ὕδωρ, εὐφημῆσαί τε κέλεσθε,</p>
 <p>ὄφρα Διὶ Κρονίδῃ ἀρησόμεθ', αἴ κ' ἐλεήσῃ.</p>
 <p> </p>
 <p>ὣς φάτο, τοῖσι δὲ πᾶσιν ἑαδότα μῦθον ἔειπεν.</p>
 <p>αὐτίκα κήρυκες μὲν ὕδωρ ἐπὶ χεῖρας ἔχευαν,</p>
 <p>κοῦροι δὲ κρητῆρας ἐπεστέψαντο ποτοῖο, <font color="GREEN">175</font></p>
 <p>νώμησαν δ' ἄρα πᾶσιν ἐπαρξάμενοι δεπάεσσιν.</p>
 <p>αὐτὰρ ἐπεὶ σπεῖσάν τ' ἔπιόν θ' ὅσον ἤθελε θυμός,</p>
 <p>ὁρμῶντ' ἐκ κλισίης Ἀγαμέμνονος Ἀτρεί̈δαο.</p>
 <p>τοῖσι δὲ πόλλ' ἐπέτελλε Γερήνιος ἱππότα Νέστωρ</p>
 <p>δενδίλλων ἐς ἕκαστον, Ὀδυσσῆϊ δὲ μάλιστα, <font color="GREEN">180</font></p>
 <p>πειρᾶν ὡς πεπίθοιεν ἀμύμονα Πηλεί̈ωνα.</p>
 <p> </p>
 <p>τὼ δὲ βάτην παρὰ θῖνα πολυφλοίσβοιο θαλάσσης</p>
 <p>πολλὰ μάλ' εὐχομένω γαιηόχῳ ἐννοσιγαίῳ</p>
 <p>ῥηϊδίως πεπιθεῖν μεγάλας φρένας Αἰακίδαο.</p>
 <p>Μυρμιδόνων δ' ἐπί τε κλισίας καὶ νῆας ἱκέσθην, <font color="GREEN">185</font></p>
 <p>τὸν δ' εὗρον φρένα τερπόμενον φόρμιγγι λιγείῃ</p>
 <p>καλῇ δαιδαλέῃ, ἐπὶ δ' ἀργύρεον ζυγὸν ἦεν,</p>
 <p>τὴν ἄρετ' ἐξ ἐνάρων πόλιν Ἠετίωνος ὀλέσσας:</p>
 <p>τῇ ὅ γε θυμὸν ἔτερπεν, ἄειδε δ' ἄρα κλέα ἀνδρῶν.</p>
 <p>Πάτροκλος δέ οἱ οἶος ἐναντίος ἧστο σιωπῇ, <font color="GREEN">190</font></p>
 <p>δέγμενος Αἰακίδην ὁπότε λήξειεν ἀείδων,</p>
 <p>τὼ δὲ βάτην προτέρω, ἡγεῖτο δὲ δῖος Ὀδυσσεύς,</p>
 <p>στὰν δὲ πρόσθ' αὐτοῖο: ταφὼν δ' ἀνόρουσεν Ἀχιλλεὺς</p>
 <p>αὐτῇ σὺν φόρμιγγι λιπὼν ἕδος ἔνθα θάασσεν.</p>
 <p>ὣς δ' αὔτως Πάτροκλος, ἐπεὶ ἴδε φῶτας, ἀνέστη. <font color="GREEN">195</font></p>
 <p>τὼ καὶ δεικνύμενος προσέφη πόδας ὠκὺς Ἀχιλλεύς:</p>
 <p>χαίρετον: ἦ φίλοι ἄνδρες ἱκάνετον ἦ τι μάλα χρεώ,</p>
 <p>οἵ μοι σκυζομένῳ περ Ἀχαιῶν φίλτατοί ἐστον.</p>
 <p> </p>
 <p>ὣς ἄρα φωνήσας προτέρω ἄγε δῖος Ἀχιλλεύς,</p>
 <p>εἷσεν δ' ἐν κλισμοῖσι τάπησί τε πορφυρέοισιν. <font color="GREEN">200</font></p>
 <p>αἶψα δὲ Πάτροκλον προσεφώνεεν ἐγγὺς ἐόντα:</p>
 <p>μείζονα δὴ κρητῆρα Μενοιτίου υἱὲ καθίστα,</p>
 <p>ζωρότερον δὲ κέραιε, δέπας δ' ἔντυνον ἑκάστῳ:</p>
 <p>οἳ γὰρ φίλτατοι ἄνδρες ἐμῷ ὑπέασι μελάθρῳ.</p>
 <p> </p>
 <p>ὣς φάτο, Πάτροκλος δὲ φίλῳ ἐπεπείθεθ' ἑταίρῳ. <font color="GREEN">205</font></p>
 <p>αὐτὰρ ὅ γε κρεῖον μέγα κάββαλεν ἐν πυρὸς αὐγῇ,</p>
 <p>ἐν δ' ἄρα νῶτον ἔθηκ' ὄϊος καὶ πίονος αἰγός,</p>
 <p>ἐν δὲ συὸς σιάλοιο ῥάχιν τεθαλυῖαν ἀλοιφῇ.</p>
 <p>τῷ δ' ἔχεν Αὐτομέδων, τάμνεν δ' ἄρα δῖος Ἀχιλλεύς.</p>
 <p>καὶ τὰ μὲν εὖ μίστυλλε καὶ ἀμφ' ὀβελοῖσιν ἔπειρε, <font color="GREEN">210</font></p>
 <p>πῦρ δὲ Μενοιτιάδης δαῖεν μέγα ἰσόθεος φώς.</p>
 <p>αὐτὰρ ἐπεὶ κατὰ πῦρ ἐκάη καὶ φλὸξ ἐμαράνθη,</p>
 <p>ἀνθρακιὴν στορέσας ὀβελοὺς ἐφύπερθε τάνυσσε,</p>
 <p>πάσσε δ' ἁλὸς θείοιο κρατευτάων ἐπαείρας.</p>
 <p>αὐτὰρ ἐπεί ῥ' ὤπτησε καὶ εἰν ἐλεοῖσιν ἔχευε, <font color="GREEN">215</font></p>
 <p>Πάτροκλος μὲν σῖτον ἑλὼν ἐπένειμε τραπέζῃ</p>
 <p>καλοῖς ἐν κανέοισιν, ἀτὰρ κρέα νεῖμεν Ἀχιλλεύς.</p>
 <p>αὐτὸς δ' ἀντίον ἷζεν Ὀδυσσῆος θείοιο</p>
 <p>τοίχου τοῦ ἑτέροιο, θεοῖσι δὲ θῦσαι ἀνώγει</p>
 <p>Πάτροκλον ὃν ἑταῖρον: ὃ δ' ἐν πυρὶ βάλλε θυηλάς. <font color="GREEN">220</font></p>
 <p>οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>νεῦσ' Αἴας Φοίνικι: νόησε δὲ δῖος Ὀδυσσεύς,</p>
 <p>πλησάμενος δ' οἴνοιο δέπας δείδεκτ' Ἀχιλῆα:</p>
 <p>χαῖρ' Ἀχιλεῦ: δαιτὸς μὲν ἐί̈σης οὐκ ἐπιδευεῖς <font color="GREEN">225</font></p>
 <p>ἠμὲν ἐνὶ κλισίῃ Ἀγαμέμνονος Ἀτρεί̈δαο</p>
 <p>ἠδὲ καὶ ἐνθάδε νῦν, πάρα γὰρ μενοεικέα πολλὰ</p>
 <p>δαίνυσθ': ἀλλ' οὐ δαιτὸς ἐπηράτου ἔργα μέμηλεν,</p>
 <p>ἀλλὰ λίην μέγα πῆμα διοτρεφὲς εἰσορόωντες</p>
 <p>δείδιμεν: ἐν δοιῇ δὲ σαωσέμεν ἢ ἀπολέσθαι <font color="GREEN">230</font></p>
 <p>νῆας ἐϋσσέλμους, εἰ μὴ σύ γε δύσεαι ἀλκήν.</p>
 <p>ἐγγὺς γὰρ νηῶν καὶ τείχεος αὖλιν ἔθεντο</p>
 <p>Τρῶες ὑπέρθυμοι τηλεκλειτοί τ' ἐπίκουροι</p>
 <p>κηάμενοι πυρὰ πολλὰ κατὰ στρατόν, οὐδ' ἔτι φασὶ</p>
 <p>σχήσεσθ', ἀλλ' ἐν νηυσὶ μελαίνῃσιν πεσέεσθαι. <font color="GREEN">235</font></p>
 <p>Ζεὺς δέ σφι Κρονίδης ἐνδέξια σήματα φαίνων</p>
 <p>ἀστράπτει: Ἕκτωρ δὲ μέγα σθένεϊ βλεμεαίνων</p>
 <p>μαίνεται ἐκπάγλως πίσυνος Διί, οὐδέ τι τίει</p>
 <p>ἀνέρας οὐδὲ θεούς: κρατερὴ δέ ἑ λύσσα δέδυκεν.</p>
 <p>ἀρᾶται δὲ τάχιστα φανήμεναι Ἠῶ δῖαν: <font color="GREEN">240</font></p>
 <p>στεῦται γὰρ νηῶν ἀποκόψειν ἄκρα κόρυμβα</p>
 <p>αὐτάς τ' ἐμπρήσειν μαλεροῦ πυρός, αὐτὰρ Ἀχαιοὺς</p>
 <p>δῃώσειν παρὰ τῇσιν ὀρινομένους ὑπὸ καπνοῦ.</p>
 <p>ταῦτ' αἰνῶς δείδοικα κατὰ φρένα, μή οἱ ἀπειλὰς</p>
 <p>ἐκτελέσωσι θεοί, ἡμῖν δὲ δὴ αἴσιμον εἴη <font color="GREEN">245</font></p>
 <p>φθίσθαι ἐνὶ Τροίῃ ἑκὰς Ἄργεος ἱπποβότοιο.</p>
 <p>ἀλλ' ἄνα εἰ μέμονάς γε καὶ ὀψέ περ υἷας Ἀχαιῶν</p>
 <p>τειρομένους ἐρύεσθαι ὑπὸ Τρώων ὀρυμαγδοῦ.</p>
 <p>αὐτῷ τοι μετόπισθ' ἄχος ἔσσεται, οὐδέ τι μῆχος</p>
 <p>ῥεχθέντος κακοῦ ἔστ' ἄκος εὑρεῖν: ἀλλὰ πολὺ πρὶν <font color="GREEN">250</font></p>
 <p>φράζευ ὅπως Δαναοῖσιν ἀλεξήσεις κακὸν ἦμαρ.</p>
 <p>ὦ πέπον ἦ μὲν σοί γε πατὴρ ἐπετέλλετο Πηλεὺς</p>
 <p>ἤματι τῷ ὅτε σ' ἐκ Φθίης Ἀγαμέμνονι πέμπε:</p>
 <p>τέκνον ἐμὸν κάρτος μὲν Ἀθηναίη τε καὶ Ἥρη</p>
 <p>δώσουσ' αἴ κ' ἐθέλωσι, σὺ δὲ μεγαλήτορα θυμὸν <font color="GREEN">255</font></p>
 <p>ἴσχειν ἐν στήθεσσι: φιλοφροσύνη γὰρ ἀμείνων:</p>
 <p>ληγέμεναι δ' ἔριδος κακομηχάνου, ὄφρά σε μᾶλλον</p>
 <p>τίωσ' Ἀργείων ἠμὲν νέοι ἠδὲ γέροντες.</p>
 <p>ὣς ἐπέτελλ' ὃ γέρων, σὺ δὲ λήθεαι: ἀλλ' ἔτι καὶ νῦν</p>
 <p>παύε', ἔα δὲ χόλον θυμαλγέα: σοὶ δ' Ἀγαμέμνων <font color="GREEN">260</font></p>
 <p>ἄξια δῶρα δίδωσι μεταλήξαντι χόλοιο.</p>
 <p>εἰ δὲ σὺ μέν μευ ἄκουσον, ἐγὼ δέ κέ τοι καταλέξω</p>
 <p>ὅσσά τοι ἐν κλισίῃσιν ὑπέσχετο δῶρ' Ἀγαμέμνων:</p>
 <p>ἕπτ' ἀπύρους τρίποδας, δέκα δὲ χρυσοῖο τάλαντα,</p>
 <p>αἴθωνας δὲ λέβητας ἐείκοσι, δώδεκα δ' ἵππους <font color="GREEN">265</font></p>
 <p>πηγοὺς ἀθλοφόρους, οἳ ἀέθλια ποσσὶν ἄροντο.</p>
 <p>οὔ κεν ἀλήϊος εἴη ἀνὴρ ᾧ τόσσα γένοιτο</p>
 <p>οὐδέ κεν ἀκτήμων ἐριτίμοιο χρυσοῖο,</p>
 <p>ὅσσ' Ἀγαμέμνονος ἵπποι ἀέθλια ποσσὶν ἄροντο.</p>
 <p>δώσει δ' ἑπτὰ γυναῖκας ἀμύμονα ἔργα ἰδυίας <font color="GREEN">270</font></p>
 <p>Λεσβίδας, ἃς ὅτε Λέσβον ἐϋκτιμένην ἕλες αὐτὸς</p>
 <p>ἐξέλεθ', αἳ τότε κάλλει ἐνίκων φῦλα γυναικῶν.</p>
 <p>τὰς μέν τοι δώσει, μετὰ δ' ἔσσεται ἣν τότ' ἀπηύρα</p>
 <p>κούρη Βρισῆος: ἐπὶ δὲ μέγαν ὅρκον ὀμεῖται</p>
 <p>μή ποτε τῆς εὐνῆς ἐπιβήμεναι ἠδὲ μιγῆναι <font color="GREEN">275</font></p>
 <p>ἣ θέμις ἐστὶν ἄναξ ἤτ' ἀνδρῶν ἤτε γυναικῶν.</p>
 <p>ταῦτα μὲν αὐτίκα πάντα παρέσσεται: εἰ δέ κεν αὖτε</p>
 <p>ἄστυ μέγα Πριάμοιο θεοὶ δώωσ' ἀλαπάξαι,</p>
 <p>νῆα ἅλις χρυσοῦ καὶ χαλκοῦ νηήσασθαι</p>
 <p>εἰσελθών, ὅτε κεν δατεώμεθα ληί̈δ' Ἀχαιοί, <font color="GREEN">280</font></p>
 <p>Τρωϊάδας δὲ γυναῖκας ἐείκοσιν αὐτὸς ἑλέσθαι,</p>
 <p>αἵ κε μετ' Ἀργείην Ἑλένην κάλλισται ἔωσιν.</p>
 <p>εἰ δέ κεν Ἄργος ἱκοίμεθ' Ἀχαιϊκὸν οὖθαρ ἀρούρης</p>
 <p>γαμβρός κέν οἱ ἔοις: τίσει δέ σε ἶσον Ὀρέστῃ,</p>
 <p>ὅς οἱ τηλύγετος τρέφεται θαλίῃ ἔνι πολλῇ. <font color="GREEN">285</font></p>
 <p>τρεῖς δέ οἵ εἰσι θύγατρες ἐνὶ μεγάρῳ εὐπήκτῳ</p>
 <p>Χρυσόθεμις καὶ Λαοδίκη καὶ Ἰφιάνασσα,</p>
 <p>τάων ἥν κ' ἐθέλῃσθα φίλην ἀνάεδνον ἄγεσθαι</p>
 <p>πρὸς οἶκον Πηλῆος: ὃ δ' αὖτ' ἐπὶ μείλια δώσει</p>
 <p>πολλὰ μάλ', ὅσσ' οὔ πώ τις ἑῇ ἐπέδωκε θυγατρί: <font color="GREEN">290</font></p>
 <p>ἑπτὰ δέ τοι δώσει εὖ ναιόμενα πτολίεθρα</p>
 <p>Καρδαμύλην Ἐνόπην τε καὶ Ἱρὴν ποιήεσσαν</p>
 <p>Φηράς τε ζαθέας ἠδ' Ἄνθειαν βαθύλειμον</p>
 <p>καλήν τ' Αἴπειαν καὶ Πήδασον ἀμπελόεσσαν.</p>
 <p>πᾶσαι δ' ἐγγὺς ἁλός, νέαται Πύλου ἠμαθόεντος: <font color="GREEN">295</font></p>
 <p>ἐν δ' ἄνδρες ναίουσι πολύρρηνες πολυβοῦται,</p>
 <p>οἵ κέ σε δωτίνῃσι θεὸν ὣς τιμήσουσι</p>
 <p>καί τοι ὑπὸ σκήπτρῳ λιπαρὰς τελέουσι θέμιστας.</p>
 <p>ταῦτά κέ τοι τελέσειε μεταλήξαντι χόλοιο.</p>
 <p>εἰ δέ τοι Ἀτρεί̈δης μὲν ἀπήχθετο κηρόθι μᾶλλον <font color="GREEN">300</font></p>
 <p>αὐτὸς καὶ τοῦ δῶρα, σὺ δ' ἄλλους περ Παναχαιοὺς</p>
 <p>τειρομένους ἐλέαιρε κατὰ στρατόν, οἵ σε θεὸν ὣς</p>
 <p>τίσουσ': ἦ γάρ κέ σφι μάλα μέγα κῦδος ἄροιο:</p>
 <p>νῦν γάρ χ' Ἕκτορ' ἕλοις, ἐπεὶ ἂν μάλα τοι σχεδὸν ἔλθοι</p>
 <p>λύσσαν ἔχων ὀλοήν, ἐπεὶ οὔ τινά φησιν ὁμοῖον <font color="GREEN">305</font></p>
 <p>οἷ ἔμεναι Δαναῶν οὓς ἐνθάδε νῆες ἔνεικαν.</p>
 <p> </p>
 <p>τὸν δ' ἀπαμειβόμενος προσέφη πόδας ὠκὺς Ἀχιλλεύς:</p>
 <p>διογενὲς Λαερτιάδη πολυμήχαν' Ὀδυσσεῦ</p>
 <p>χρὴ μὲν δὴ τὸν μῦθον ἀπηλεγέως ἀποειπεῖν,</p>
 <p>ᾗ περ δὴ φρονέω τε καὶ ὡς τετελεσμένον ἔσται, <font color="GREEN">310</font></p>
 <p>ὡς μή μοι τρύζητε παρήμενοι ἄλλοθεν ἄλλος.</p>
 <p>ἐχθρὸς γάρ μοι κεῖνος ὁμῶς Ἀί̈δαο πύλῃσιν</p>
 <p>ὅς χ' ἕτερον μὲν κεύθῃ ἐνὶ φρεσίν, ἄλλο δὲ εἴπῃ.</p>
 <p>αὐτὰρ ἐγὼν ἐρέω ὥς μοι δοκεῖ εἶναι ἄριστα:</p>
 <p>οὔτ' ἔμεγ' Ἀτρεί̈δην Ἀγαμέμνονα πεισέμεν οἴω <font color="GREEN">315</font></p>
 <p>οὔτ' ἄλλους Δαναούς, ἐπεὶ οὐκ ἄρα τις χάρις ἦεν</p>
 <p>μάρνασθαι δηί̈οισιν ἐπ' ἀνδράσι νωλεμὲς αἰεί.</p>
 <p>ἴση μοῖρα μένοντι καὶ εἰ μάλα τις πολεμίζοι:</p>
 <p>ἐν δὲ ἰῇ τιμῇ ἠμὲν κακὸς ἠδὲ καὶ ἐσθλός:</p>
 <p>κάτθαν' ὁμῶς ὅ τ' ἀεργὸς ἀνὴρ ὅ τε πολλὰ ἐοργώς. <font color="GREEN">320</font></p>
 <p>οὐδέ τί μοι περίκειται, ἐπεὶ πάθον ἄλγεα θυμῷ</p>
 <p>αἰεὶ ἐμὴν ψυχὴν παραβαλλόμενος πολεμίζειν.</p>
 <p>ὡς δ' ὄρνις ἀπτῆσι νεοσσοῖσι προφέρῃσι</p>
 <p>μάστακ' ἐπεί κε λάβῃσι, κακῶς δ' ἄρα οἱ πέλει αὐτῇ,</p>
 <p>ὣς καὶ ἐγὼ πολλὰς μὲν ἀύ̈πνους νύκτας ἴαυον, <font color="GREEN">325</font></p>
 <p>ἤματα δ' αἱματόεντα διέπρησσον πολεμίζων</p>
 <p>ἀνδράσι μαρνάμενος ὀάρων ἕνεκα σφετεράων.</p>
 <p>δώδεκα δὴ σὺν νηυσὶ πόλεις ἀλάπαξ' ἀνθρώπων,</p>
 <p>πεζὸς δ' ἕνδεκά φημι κατὰ Τροίην ἐρίβωλον:</p>
 <p>τάων ἐκ πασέων κειμήλια πολλὰ καὶ ἐσθλὰ <font color="GREEN">330</font></p>
 <p>ἐξελόμην, καὶ πάντα φέρων Ἀγαμέμνονι δόσκον</p>
 <p>Ἀτρεί̈δῃ: ὃ δ' ὄπισθε μένων παρὰ νηυσὶ θοῇσι</p>
 <p>δεξάμενος διὰ παῦρα δασάσκετο, πολλὰ δ' ἔχεσκεν.</p>
 <p>ἄλλα δ' ἀριστήεσσι δίδου γέρα καὶ βασιλεῦσι:</p>
 <p>τοῖσι μὲν ἔμπεδα κεῖται, ἐμεῦ δ' ἀπὸ μούνου Ἀχαιῶν <font color="GREEN">335</font></p>
 <p>εἵλετ', ἔχει δ' ἄλοχον θυμαρέα: τῇ παριαύων</p>
 <p>τερπέσθω. τί δὲ δεῖ πολεμιζέμεναι Τρώεσσιν</p>
 <p>Ἀργείους; τί δὲ λαὸν ἀνήγαγεν ἐνθάδ' ἀγείρας</p>
 <p>Ἀτρεί̈δης; ἦ οὐχ Ἑλένης ἕνεκ' ἠϋκόμοιο;</p>
 <p>ἦ μοῦνοι φιλέουσ' ἀλόχους μερόπων ἀνθρώπων <font color="GREEN">340</font></p>
 <p>Ἀτρεί̈δαι; ἐπεὶ ὅς τις ἀνὴρ ἀγαθὸς καὶ ἐχέφρων</p>
 <p>τὴν αὐτοῦ φιλέει καὶ κήδεται, ὡς καὶ ἐγὼ τὴν</p>
 <p>ἐκ θυμοῦ φίλεον δουρικτητήν περ ἐοῦσαν.</p>
 <p>νῦν δ' ἐπεὶ ἐκ χειρῶν γέρας εἵλετο καί μ' ἀπάτησε</p>
 <p>μή μευ πειράτω εὖ εἰδότος: οὐδέ με πείσει. <font color="GREEN">345</font></p>
 <p>ἀλλ' Ὀδυσεῦ σὺν σοί τε καὶ ἄλλοισιν βασιλεῦσι</p>
 <p>φραζέσθω νήεσσιν ἀλεξέμεναι δήϊον πῦρ.</p>
 <p>ἦ μὲν δὴ μάλα πολλὰ πονήσατο νόσφιν ἐμεῖο,</p>
 <p>καὶ δὴ τεῖχος ἔδειμε, καὶ ἤλασε τάφρον ἐπ' αὐτῷ</p>
 <p>εὐρεῖαν μεγάλην, ἐν δὲ σκόλοπας κατέπηξεν: <font color="GREEN">350</font></p>
 <p>ἀλλ' οὐδ' ὧς δύναται σθένος Ἕκτορος ἀνδροφόνοιο</p>
 <p>ἴσχειν: ὄφρα δ' ἐγὼ μετ' Ἀχαιοῖσιν πολέμιζον</p>
 <p>οὐκ ἐθέλεσκε μάχην ἀπὸ τείχεος ὀρνύμεν Ἕκτωρ,</p>
 <p>ἀλλ' ὅσον ἐς Σκαιάς τε πύλας καὶ φηγὸν ἵκανεν:</p>
 <p>ἔνθά ποτ' οἶον ἔμιμνε, μόγις δέ μευ ἔκφυγεν ὁρμήν. <font color="GREEN">355</font></p>
 <p>νῦν δ' ἐπεὶ οὐκ ἐθέλω πολεμιζέμεν Ἕκτορι δίῳ</p>
 <p>αὔριον ἱρὰ Διὶ ῥέξας καὶ πᾶσι θεοῖσι</p>
 <p>νηήσας εὖ νῆας, ἐπὴν ἅλα δὲ προερύσσω,</p>
 <p>ὄψεαι, αἴ κ' ἐθέλῃσθα καὶ αἴ κέν τοι τὰ μεμήλῃ,</p>
 <p>ἦρι μάλ' Ἑλλήσποντον ἐπ' ἰχθυόεντα πλεούσας <font color="GREEN">360</font></p>
 <p>νῆας ἐμάς, ἐν δ' ἄνδρας ἐρεσσέμεναι μεμαῶτας:</p>
 <p>εἰ δέ κεν εὐπλοίην δώῃ κλυτὸς ἐννοσίγαιος</p>
 <p>ἤματί κε τριτάτῳ Φθίην ἐρίβωλον ἱκοίμην.</p>
 <p>ἔστι δέ μοι μάλα πολλά, τὰ κάλλιπον ἐνθάδε ἔρρων:</p>
 <p>ἄλλον δ' ἐνθένδε χρυσὸν καὶ χαλκὸν ἐρυθρὸν <font color="GREEN">365</font></p>
 <p>ἠδὲ γυναῖκας ἐϋζώνους πολιόν τε σίδηρον</p>
 <p>ἄξομαι, ἅσσ' ἔλαχόν γε: γέρας δέ μοι, ὅς περ ἔδωκεν,</p>
 <p>αὖτις ἐφυβρίζων ἕλετο κρείων Ἀγαμέμνων</p>
 <p>Ἀτρεί̈δης: τῷ πάντ' ἀγορευέμεν ὡς ἐπιτέλλω</p>
 <p>ἀμφαδόν, ὄφρα καὶ ἄλλοι ἐπισκύζωνται Ἀχαιοὶ <font color="GREEN">370</font></p>
 <p>εἴ τινά που Δαναῶν ἔτι ἔλπεται ἐξαπατήσειν</p>
 <p>αἰὲν ἀναιδείην ἐπιειμένος: οὐδ' ἂν ἔμοιγε</p>
 <p>τετλαίη κύνεός περ ἐὼν εἰς ὦπα ἰδέσθαι:</p>
 <p>οὐδέ τί οἱ βουλὰς συμφράσσομαι, οὐδὲ μὲν ἔργον:</p>
 <p>ἐκ γὰρ δή μ' ἀπάτησε καὶ ἤλιτεν: οὐδ' ἂν ἔτ' αὖτις <font color="GREEN">375</font></p>
 <p>ἐξαπάφοιτ' ἐπέεσσιν: ἅλις δέ οἱ: ἀλλὰ ἕκηλος</p>
 <p>ἐρρέτω: ἐκ γάρ εὑ φρένας εἵλετο μητίετα Ζεύς.</p>
 <p>ἐχθρὰ δέ μοι τοῦ δῶρα, τίω δέ μιν ἐν καρὸς αἴσῃ.</p>
 <p>οὐδ' εἴ μοι δεκάκις τε καὶ εἰκοσάκις τόσα δοίη</p>
 <p>ὅσσά τέ οἱ νῦν ἔστι, καὶ εἴ ποθεν ἄλλα γένοιτο, <font color="GREEN">380</font></p>
 <p>οὐδ' ὅσ' ἐς Ὀρχομενὸν ποτινίσεται, οὐδ' ὅσα Θήβας</p>
 <p>Αἰγυπτίας, ὅθι πλεῖστα δόμοις ἐν κτήματα κεῖται,</p>
 <p>αἵ θ' ἑκατόμπυλοί εἰσι, διηκόσιοι δ' ἀν' ἑκάστας</p>
 <p>ἀνέρες ἐξοιχνεῦσι σὺν ἵπποισιν καὶ ὄχεσφιν:</p>
 <p>οὐδ' εἴ μοι τόσα δοίη ὅσα ψάμαθός τε κόνις τε, <font color="GREEN">385</font></p>
 <p>οὐδέ κεν ὧς ἔτι θυμὸν ἐμὸν πείσει' Ἀγαμέμνων</p>
 <p>πρίν γ' ἀπὸ πᾶσαν ἐμοὶ δόμεναι θυμαλγέα λώβην.</p>
 <p>κούρην δ' οὐ γαμέω Ἀγαμέμνονος Ἀτρεί̈δαο,</p>
 <p>οὐδ' εἰ χρυσείῃ Ἀφροδίτῃ κάλλος ἐρίζοι,</p>
 <p>ἔργα δ' Ἀθηναίῃ γλαυκώπιδι ἰσοφαρίζοι: <font color="GREEN">390</font></p>
 <p>οὐδέ μιν ὧς γαμέω: ὃ δ' Ἀχαιῶν ἄλλον ἑλέσθω,</p>
 <p>ὅς τις οἷ τ' ἐπέοικε καὶ ὃς βασιλεύτερός ἐστιν.</p>
 <p>ἢν γὰρ δή με σαῶσι θεοὶ καὶ οἴκαδ' ἵκωμαι,</p>
 <p>Πηλεύς θήν μοι ἔπειτα γυναῖκά γε μάσσεται αὐτός.</p>
 <p>πολλαὶ Ἀχαιί̈δες εἰσὶν ἀν' Ἑλλάδα τε Φθίην τε <font color="GREEN">395</font></p>
 <p>κοῦραι ἀριστήων, οἵ τε πτολίεθρα ῥύονται,</p>
 <p>τάων ἥν κ' ἐθέλωμι φίλην ποιήσομ' ἄκοιτιν.</p>
 <p>ἔνθα δέ μοι μάλα πολλὸν ἐπέσσυτο θυμὸς ἀγήνωρ</p>
 <p>γήμαντα μνηστὴν ἄλοχον ἐϊκυῖαν ἄκοιτιν</p>
 <p>κτήμασι τέρπεσθαι τὰ γέρων ἐκτήσατο Πηλεύς: <font color="GREEN">400</font></p>
 <p>οὐ γὰρ ἐμοὶ ψυχῆς ἀντάξιον οὐδ' ὅσα φασὶν</p>
 <p>Ἴλιον ἐκτῆσθαι εὖ ναιόμενον πτολίεθρον</p>
 <p>τὸ πρὶν ἐπ' εἰρήνης, πρὶν ἐλθεῖν υἷας Ἀχαιῶν,</p>
 <p>οὐδ' ὅσα λάϊνος οὐδὸς ἀφήτορος ἐντὸς ἐέργει</p>
 <p>Φοίβου Ἀπόλλωνος Πυθοῖ ἔνι πετρηέσσῃ. <font color="GREEN">405</font></p>
 <p>ληϊστοὶ μὲν γάρ τε βόες καὶ ἴφια μῆλα,</p>
 <p>κτητοὶ δὲ τρίποδές τε καὶ ἵππων ξανθὰ κάρηνα,</p>
 <p>ἀνδρὸς δὲ ψυχὴ πάλιν ἐλθεῖν οὔτε λεϊστὴ</p>
 <p>οὔθ' ἑλετή, ἐπεὶ ἄρ κεν ἀμείψεται ἕρκος ὀδόντων.</p>
 <p>μήτηρ γάρ τέ μέ φησι θεὰ Θέτις ἀργυρόπεζα <font color="GREEN">410</font></p>
 <p>διχθαδίας κῆρας φερέμεν θανάτοιο τέλος δέ.</p>
 <p>εἰ μέν κ' αὖθι μένων Τρώων πόλιν ἀμφιμάχωμαι,</p>
 <p>ὤλετο μέν μοι νόστος, ἀτὰρ κλέος ἄφθιτον ἔσται:</p>
 <p>εἰ δέ κεν οἴκαδ' ἵκωμι φίλην ἐς πατρίδα γαῖαν,</p>
 <p>ὤλετό μοι κλέος ἐσθλόν, ἐπὶ δηρὸν δέ μοι αἰὼν <font color="GREEN">415</font></p>
 <p>ἔσσεται, οὐδέ κέ μ' ὦκα τέλος θανάτοιο κιχείη.</p>
 <p>καὶ δ' ἂν τοῖς ἄλλοισιν ἐγὼ παραμυθησαίμην</p>
 <p>οἴκαδ' ἀποπλείειν, ἐπεὶ οὐκέτι δήετε τέκμωρ</p>
 <p>Ἰλίου αἰπεινῆς: μάλα γάρ ἑθεν εὐρύοπα Ζεὺς</p>
 <p>χεῖρα ἑὴν ὑπερέσχε, τεθαρσήκασι δὲ λαοί. <font color="GREEN">420</font></p>
 <p>ἀλλ' ὑμεῖς μὲν ἰόντες ἀριστήεσσιν Ἀχαιῶν</p>
 <p>ἀγγελίην ἀπόφασθε: τὸ γὰρ γέρας ἐστὶ γερόντων:</p>
 <p>ὄφρ' ἄλλην φράζωνται ἐνὶ φρεσὶ μῆτιν ἀμείνω,</p>
 <p>ἥ κέ σφιν νῆάς τε σαῷ καὶ λαὸν Ἀχαιῶν</p>
 <p>νηυσὶν ἔπι γλαφυρῇς, ἐπεὶ οὔ σφισιν ἥδέ γ' ἑτοίμη <font color="GREEN">425</font></p>
 <p>ἣν νῦν ἐφράσσαντο ἐμεῦ ἀπομηνίσαντος:</p>
 <p>Φοῖνιξ δ' αὖθι παρ' ἄμμι μένων κατακοιμηθήτω,</p>
 <p>ὄφρά μοι ἐν νήεσσι φίλην ἐς πατρίδ' ἕπηται</p>
 <p>αὔριον ἢν ἐθέλῃσιν: ἀνάγκῃ δ' οὔ τί μιν ἄξω.</p>
 <p> </p>
 <p>ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ <font color="GREEN">430</font></p>
 <p>μῦθον ἀγασσάμενοι: μάλα γὰρ κρατερῶς ἀπέειπεν:</p>
 <p>ὀψὲ δὲ δὴ μετέειπε γέρων ἱππηλάτα Φοῖνιξ</p>
 <p>δάκρυ' ἀναπρήσας: περὶ γὰρ δίε νηυσὶν Ἀχαιῶν:</p>
 <p>εἰ μὲν δὴ νόστόν γε μετὰ φρεσὶ φαίδιμ' Ἀχιλλεῦ</p>
 <p>βάλλεαι, οὐδέ τι πάμπαν ἀμύνειν νηυσὶ θοῇσι <font color="GREEN">435</font></p>
 <p>πῦρ ἐθέλεις ἀί̈δηλον, ἐπεὶ χόλος ἔμπεσε θυμῷ,</p>
 <p>πῶς ἂν ἔπειτ' ἀπὸ σεῖο φίλον τέκος αὖθι λιποίμην</p>
 <p>οἶος; σοὶ δέ μ' ἔπεμπε γέρων ἱππηλάτα Πηλεὺς</p>
 <p>ἤματι τῷ ὅτε σ' ἐκ Φθίης Ἀγαμέμνονι πέμπε</p>
 <p>νήπιον οὔ πω εἰδόθ' ὁμοιί̈ου πολέμοιο <font color="GREEN">440</font></p>
 <p>οὐδ' ἀγορέων, ἵνα τ' ἄνδρες ἀριπρεπέες τελέθουσι.</p>
 <p>τοὔνεκά με προέηκε διδασκέμεναι τάδε πάντα,</p>
 <p>μύθων τε ῥητῆρ' ἔμεναι πρηκτῆρά τε ἔργων.</p>
 <p>ὡς ἂν ἔπειτ' ἀπὸ σεῖο φίλον τέκος οὐκ ἐθέλοιμι</p>
 <p>λείπεσθ', οὐδ' εἴ κέν μοι ὑποσταίη θεὸς αὐτὸς <font color="GREEN">445</font></p>
 <p>γῆρας ἀποξύσας θήσειν νέον ἡβώοντα,</p>
 <p>οἷον ὅτε πρῶτον λίπον Ἑλλάδα καλλιγύναικα</p>
 <p>φεύγων νείκεα πατρὸς Ἀμύντορος Ὀρμενίδαο,</p>
 <p>ὅς μοι παλλακίδος περιχώσατο καλλικόμοιο,</p>
 <p>τὴν αὐτὸς φιλέεσκεν, ἀτιμάζεσκε δ' ἄκοιτιν <font color="GREEN">450</font></p>
 <p>μητέρ' ἐμήν: ἣ δ' αἰὲν ἐμὲ λισσέσκετο γούνων</p>
 <p>παλλακίδι προμιγῆναι, ἵν' ἐχθήρειε γέροντα.</p>
 <p> </p>
 <p>τῇ πιθόμην καὶ ἔρεξα: πατὴρ δ' ἐμὸς αὐτίκ' ὀϊσθεὶς</p>
 <p>πολλὰ κατηρᾶτο, στυγερὰς δ' ἐπεκέκλετ' Ἐρινῦς,</p>
 <p>μή ποτε γούνασιν οἷσιν ἐφέσσεσθαι φίλον υἱὸν <font color="GREEN">455</font></p>
 <p>ἐξ ἐμέθεν γεγαῶτα: θεοὶ δ' ἐτέλειον ἐπαρὰς</p>
 <p>Ζεύς τε καταχθόνιος καὶ ἐπαινὴ Περσεφόνεια.</p>
 <p>ἔνθ' ἐμοὶ οὐκέτι πάμπαν ἐρητύετ' ἐν φρεσὶ θυμὸς</p>
 <p>πατρὸς χωομένοιο κατὰ μέγαρα στρωφᾶσθαι.</p>
 <p>ἦ μὲν πολλὰ ἔται καὶ ἀνεψιοὶ ἀμφὶς ἐόντες <font color="GREEN">460</font></p>
 <p>αὐτοῦ λισσόμενοι κατερήτυον ἐν μεγάροισι,</p>
 <p>πολλὰ δὲ ἴφια μῆλα καὶ εἰλίποδας ἕλικας βοῦς</p>
 <p>ἔσφαζον, πολλοὶ δὲ σύες θαλέθοντες ἀλοιφῇ</p>
 <p>εὑόμενοι τανύοντο διὰ φλογὸς Ἡφαίστοιο,</p>
 <p>πολλὸν δ' ἐκ κεράμων μέθυ πίνετο τοῖο γέροντος. <font color="GREEN">465</font></p>
 <p>εἰνάνυχες δέ μοι ἀμφ' αὐτῷ παρὰ νύκτας ἴαυον:</p>
 <p>οἳ μὲν ἀμειβόμενοι φυλακὰς ἔχον, οὐδέ ποτ' ἔσβη</p>
 <p>πῦρ, ἕτερον μὲν ὑπ' αἰθούσῃ εὐερκέος αὐλῆς,</p>
 <p>ἄλλο δ' ἐνὶ προδόμῳ, πρόσθεν θαλάμοιο θυράων.</p>
 <p>ἀλλ' ὅτε δὴ δεκάτη μοι ἐπήλυθε νὺξ ἐρεβεννή, <font color="GREEN">470</font></p>
 <p>καὶ τότ' ἐγὼ θαλάμοιο θύρας πυκινῶς ἀραρυίας</p>
 <p>ῥήξας ἐξῆλθον, καὶ ὑπέρθορον ἑρκίον αὐλῆς</p>
 <p>ῥεῖα, λαθὼν φύλακάς τ' ἄνδρας δμῳάς τε γυναῖκας.</p>
 <p>φεῦγον ἔπειτ' ἀπάνευθε δι' Ἑλλάδος εὐρυχόροιο,</p>
 <p>Φθίην δ' ἐξικόμην ἐριβώλακα μητέρα μήλων <font color="GREEN">475</font></p>
 <p>ἐς Πηλῆα ἄναχθ': ὃ δέ με πρόφρων ὑπέδεκτο,</p>
 <p>καί μ' ἐφίλησ' ὡς εἴ τε πατὴρ ὃν παῖδα φιλήσῃ</p>
 <p>μοῦνον τηλύγετον πολλοῖσιν ἐπὶ κτεάτεσσι,</p>
 <p>καί μ' ἀφνειὸν ἔθηκε, πολὺν δέ μοι ὤπασε λαόν:</p>
 <p>ναῖον δ' ἐσχατιὴν Φθίης Δολόπεσσιν ἀνάσσων. <font color="GREEN">480</font></p>
 <p>καί σε τοσοῦτον ἔθηκα θεοῖς ἐπιείκελ' Ἀχιλλεῦ,</p>
 <p>ἐκ θυμοῦ φιλέων, ἐπεὶ οὐκ ἐθέλεσκες ἅμ' ἄλλῳ</p>
 <p>οὔτ' ἐς δαῖτ' ἰέναι οὔτ' ἐν μεγάροισι πάσασθαι,</p>
 <p>πρίν γ' ὅτε δή σ' ἐπ' ἐμοῖσιν ἐγὼ γούνεσσι καθίσσας</p>
 <p>ὄψου τ' ἄσαιμι προταμὼν καὶ οἶνον ἐπισχών. <font color="GREEN">485</font></p>
 <p>πολλάκι μοι κατέδευσας ἐπὶ στήθεσσι χιτῶνα</p>
 <p>οἴνου ἀποβλύζων ἐν νηπιέῃ ἀλεγεινῇ.</p>
 <p> </p>
 <p>ὣς ἐπὶ σοὶ μάλα πολλὰ πάθον καὶ πολλὰ μόγησα,</p>
 <p>τὰ φρονέων ὅ μοι οὔ τι θεοὶ γόνον ἐξετέλειον</p>
 <p>ἐξ ἐμεῦ: ἀλλὰ σὲ παῖδα θεοῖς ἐπιείκελ' Ἀχιλλεῦ <font color="GREEN">490</font></p>
 <p>ποιεύμην, ἵνα μοί ποτ' ἀεικέα λοιγὸν ἀμύνῃς.</p>
 <p>ἀλλ' Ἀχιλεῦ δάμασον θυμὸν μέγαν: οὐδέ τί σε χρὴ</p>
 <p>νηλεὲς ἦτορ ἔχειν: στρεπτοὶ δέ τε καὶ θεοὶ αὐτοί,</p>
 <p>τῶν περ καὶ μείζων ἀρετὴ τιμή τε βίη τε.</p>
 <p>καὶ μὲν τοὺς θυέεσσι καὶ εὐχωλῇς ἀγανῇσι <font color="GREEN">495</font></p>
 <p>λοιβῇ τε κνίσῃ τε παρατρωπῶσ' ἄνθρωποι</p>
 <p>λισσόμενοι, ὅτε κέν τις ὑπερβήῃ καὶ ἁμάρτῃ.</p>
 <p>καὶ γάρ τε λιταί εἰσι Διὸς κοῦραι μεγάλοιο</p>
 <p>χωλαί τε ῥυσαί τε παραβλῶπές τ' ὀφθαλμώ,</p>
 <p>αἵ ῥά τε καὶ μετόπισθ' ἄτης ἀλέγουσι κιοῦσαι. <font color="GREEN">500</font></p>
 <p>ἣ δ' ἄτη σθεναρή τε καὶ ἀρτίπος, οὕνεκα πάσας</p>
 <p>πολλὸν ὑπεκπροθέει, φθάνει δέ τε πᾶσαν ἐπ' αἶαν</p>
 <p>βλάπτουσ' ἀνθρώπους: αἳ δ' ἐξακέονται ὀπίσσω.</p>
 <p>ὃς μέν τ' αἰδέσεται κούρας Διὸς ἆσσον ἰούσας,</p>
 <p>τὸν δὲ μέγ' ὤνησαν καί τ' ἔκλυον εὐχομένοιο: <font color="GREEN">505</font></p>
 <p>ὃς δέ κ' ἀνήνηται καί τε στερεῶς ἀποείπῃ,</p>
 <p>λίσσονται δ' ἄρα ταί γε Δία Κρονίωνα κιοῦσαι</p>
 <p>τῷ ἄτην ἅμ' ἕπεσθαι, ἵνα βλαφθεὶς ἀποτίσῃ.</p>
 <p>ἀλλ' Ἀχιλεῦ πόρε καὶ σὺ Διὸς κούρῃσιν ἕπεσθαι</p>
 <p>τιμήν, ἥ τ' ἄλλων περ ἐπιγνάμπτει νόον ἐσθλῶν. <font color="GREEN">510</font></p>
 <p>εἰ μὲν γὰρ μὴ δῶρα φέροι τὰ δ' ὄπισθ' ὀνομάζοι</p>
 <p>Ἀτρεί̈δης, ἀλλ' αἰὲν ἐπιζαφελῶς χαλεπαίνοι,</p>
 <p>οὐκ ἂν ἔγωγέ σε μῆνιν ἀπορρίψαντα κελοίμην</p>
 <p>Ἀργείοισιν ἀμυνέμεναι χατέουσί περ ἔμπης:</p>
 <p>νῦν δ' ἅμα τ' αὐτίκα πολλὰ διδοῖ τὰ δ' ὄπισθεν ὑπέστη, <font color="GREEN">515</font></p>
 <p>ἄνδρας δὲ λίσσεσθαι ἐπιπροέηκεν ἀρίστους</p>
 <p>κρινάμενος κατὰ λαὸν Ἀχαιϊκόν, οἵ τε σοὶ αὐτῷ</p>
 <p>φίλτατοι Ἀργείων: τῶν μὴ σύ γε μῦθον ἐλέγξῃς</p>
 <p>μηδὲ πόδας: πρὶν δ' οὔ τι νεμεσσητὸν κεχολῶσθαι.</p>
 <p>οὕτω καὶ τῶν πρόσθεν ἐπευθόμεθα κλέα ἀνδρῶν <font color="GREEN">520</font></p>
 <p>ἡρώων, ὅτε κέν τιν' ἐπιζάφελος χόλος ἵκοι:</p>
 <p>δωρητοί τε πέλοντο παράρρητοί τ' ἐπέεσσι.</p>
 <p>μέμνημαι τόδε ἔργον ἐγὼ πάλαι οὔ τι νέον γε</p>
 <p>ὡς ἦν: ἐν δ' ὑμῖν ἐρέω πάντεσσι φίλοισι.</p>
 <p>Κουρῆτές τ' ἐμάχοντο καὶ Αἰτωλοὶ μενεχάρμαι <font color="GREEN">525</font></p>
 <p>ἀμφὶ πόλιν Καλυδῶνα καὶ ἀλλήλους ἐνάριζον,</p>
 <p>Αἰτωλοὶ μὲν ἀμυνόμενοι Καλυδῶνος ἐραννῆς,</p>
 <p>Κουρῆτες δὲ διαπραθέειν μεμαῶτες Ἄρηϊ.</p>
 <p>καὶ γὰρ τοῖσι κακὸν χρυσόθρονος Ἄρτεμις ὦρσε</p>
 <p>χωσαμένη ὅ οἱ οὔ τι θαλύσια γουνῷ ἀλωῆς <font color="GREEN">530</font></p>
 <p>Οἰνεὺς ῥέξ': ἄλλοι δὲ θεοὶ δαίνυνθ' ἑκατόμβας,</p>
 <p>οἴῃ δ' οὐκ ἔρρεξε Διὸς κούρῃ μεγάλοιο.</p>
 <p>ἢ λάθετ' ἢ οὐκ ἐνόησεν: ἀάσατο δὲ μέγα θυμῷ.</p>
 <p>ἣ δὲ χολωσαμένη δῖον γένος ἰοχέαιρα</p>
 <p>ὦρσεν ἔπι χλούνην σῦν ἄγριον ἀργιόδοντα, <font color="GREEN">535</font></p>
 <p>ὃς κακὰ πόλλ' ἕρδεσκεν ἔθων Οἰνῆος ἀλωήν:</p>
 <p>πολλὰ δ' ὅ γε προθέλυμνα χαμαὶ βάλε δένδρεα μακρὰ</p>
 <p>αὐτῇσιν ῥίζῃσι καὶ αὐτοῖς ἄνθεσι μήλων.</p>
 <p>τὸν δ' υἱὸς Οἰνῆος ἀπέκτεινεν Μελέαγρος</p>
 <p>πολλέων ἐκ πολίων θηρήτορας ἄνδρας ἀγείρας <font color="GREEN">540</font></p>
 <p>καὶ κύνας: οὐ μὲν γάρ κε δάμη παύροισι βροτοῖσι:</p>
 <p>τόσσος ἔην, πολλοὺς δὲ πυρῆς ἐπέβησ' ἀλεγεινῆς.</p>
 <p>ἣ δ' ἀμφ' αὐτῷ θῆκε πολὺν κέλαδον καὶ ἀϋτὴν</p>
 <p>ἀμφὶ συὸς κεφαλῇ καὶ δέρματι λαχνήεντι,</p>
 <p>Κουρήτων τε μεσηγὺ καὶ Αἰτωλῶν μεγαθύμων. <font color="GREEN">545</font></p>
 <p>ὄφρα μὲν οὖν Μελέαγρος ἄρηι φίλος πολέμιζε,</p>
 <p>τόφρα δὲ Κουρήτεσσι κακῶς ἦν, οὐδὲ δύναντο</p>
 <p>τείχεος ἔκτοσθεν μίμνειν πολέες περ ἐόντες:</p>
 <p>ἀλλ' ὅτε δὴ Μελέαγρον ἔδυ χόλος, ὅς τε καὶ ἄλλων</p>
 <p>οἰδάνει ἐν στήθεσσι νόον πύκα περ φρονεόντων, <font color="GREEN">550</font></p>
 <p>ἤτοι ὃ μητρὶ φίλῃ Ἀλθαίῃ χωόμενος κῆρ</p>
 <p>κεῖτο παρὰ μνηστῇ ἀλόχῳ καλῇ Κλεοπάτρῃ</p>
 <p>κούρῃ Μαρπήσσης καλλισφύρου Εὐηνίνης</p>
 <p>Ἴδεώ θ', ὃς κάρτιστος ἐπιχθονίων γένετ' ἀνδρῶν</p>
 <p>τῶν τότε: καί ῥα ἄνακτος ἐναντίον εἵλετο τόξον <font color="GREEN">555</font></p>
 <p>Φοίβου Ἀπόλλωνος καλλισφύρου εἵνεκα νύμφης,</p>
 <p>τὴν δὲ τότ' ἐν μεγάροισι πατὴρ καὶ πότνια μήτηρ</p>
 <p>Ἀλκυόνην καλέεσκον ἐπώνυμον, οὕνεκ' ἄρ' αὐτῆς</p>
 <p>μήτηρ ἀλκυόνος πολυπενθέος οἶτον ἔχουσα</p>
 <p>κλαῖεν ὅ μιν ἑκάεργος ἀνήρπασε Φοῖβος Ἀπόλλων: <font color="GREEN">560</font></p>
 <p>τῇ ὅ γε παρκατέλεκτο χόλον θυμαλγέα πέσσων</p>
 <p>ἐξ ἀρέων μητρὸς κεχολωμένος, ἥ ῥα θεοῖσι</p>
 <p>πόλλ' ἀχέουσ' ἠρᾶτο κασιγνήτοιο φόνοιο,</p>
 <p>πολλὰ δὲ καὶ γαῖαν πολυφόρβην χερσὶν ἀλοία</p>
 <p>κικλήσκουσ' Ἀί̈δην καὶ ἐπαινὴν Περσεφόνειαν <font color="GREEN">565</font></p>
 <p>πρόχνυ καθεζομένη, δεύοντο δὲ δάκρυσι κόλποι,</p>
 <p>παιδὶ δόμεν θάνατον: τῆς δ' ἠεροφοῖτις Ἐρινὺς</p>
 <p>ἔκλυεν ἐξ Ἐρέβεσφιν ἀμείλιχον ἦτορ ἔχουσα.</p>
 <p>τῶν δὲ τάχ' ἀμφὶ πύλας ὅμαδος καὶ δοῦπος ὀρώρει</p>
 <p>πύργων βαλλομένων: τὸν δὲ λίσσοντο γέροντες <font color="GREEN">570</font></p>
 <p>Αἰτωλῶν, πέμπον δὲ θεῶν ἱερῆας ἀρίστους,</p>
 <p>ἐξελθεῖν καὶ ἀμῦναι ὑποσχόμενοι μέγα δῶρον:</p>
 <p>ὁππόθι πιότατον πεδίον Καλυδῶνος ἐραννῆς,</p>
 <p>ἔνθά μιν ἤνωγον τέμενος περικαλλὲς ἑλέσθαι</p>
 <p>πεντηκοντόγυον, τὸ μὲν ἥμισυ οἰνοπέδοιο, <font color="GREEN">575</font></p>
 <p>ἥμισυ δὲ ψιλὴν ἄροσιν πεδίοιο ταμέσθαι.</p>
 <p>πολλὰ δέ μιν λιτάνευε γέρων ἱππηλάτα Οἰνεὺς</p>
 <p>οὐδοῦ ἐπεμβεβαὼς ὑψηρεφέος θαλάμοιο</p>
 <p>σείων κολλητὰς σανίδας γουνούμενος υἱόν:</p>
 <p>πολλὰ δὲ τόν γε κασίγνηται καὶ πότνια μήτηρ <font color="GREEN">580</font></p>
 <p>ἐλλίσσονθ': ὃ δὲ μᾶλλον ἀναίνετο: πολλὰ δ' ἑταῖροι,</p>
 <p>οἵ οἱ κεδνότατοι καὶ φίλτατοι ἦσαν ἁπάντων:</p>
 <p>ἀλλ' οὐδ' ὧς τοῦ θυμὸν ἐνὶ στήθεσσιν ἔπειθον,</p>
 <p>πρίν γ' ὅτε δὴ θάλαμος πύκ' ἐβάλλετο, τοὶ δ' ἐπὶ πύργων</p>
 <p>βαῖνον Κουρῆτες καὶ ἐνέπρηθον μέγα ἄστυ. <font color="GREEN">585</font></p>
 <p>καὶ τότε δὴ Μελέαγρον ἐύ̈ζωνος παράκοιτις</p>
 <p>λίσσετ' ὀδυρομένη, καί οἱ κατέλεξεν ἅπαντα</p>
 <p>κήδε', ὅσ' ἀνθρώποισι πέλει τῶν ἄστυ ἁλώῃ:</p>
 <p>ἄνδρας μὲν κτείνουσι, πόλιν δέ τε πῦρ ἀμαθύνει,</p>
 <p>τέκνα δέ τ' ἄλλοι ἄγουσι βαθυζώνους τε γυναῖκας. <font color="GREEN">590</font></p>
 <p>τοῦ δ' ὠρίνετο θυμὸς ἀκούοντος κακὰ ἔργα,</p>
 <p>βῆ δ' ἰέναι, χροὶ̈ δ' ἔντε' ἐδύσετο παμφανόωντα.</p>
 <p>ὣς ὃ μὲν Αἰτωλοῖσιν ἀπήμυνεν κακὸν ἦμαρ</p>
 <p>εἴξας ᾧ θυμῷ: τῷ δ' οὐκέτι δῶρα τέλεσσαν</p>
 <p>πολλά τε καὶ χαρίεντα, κακὸν δ' ἤμυνε καὶ αὔτως. <font color="GREEN">595</font></p>
 <p>ἀλλὰ σὺ μή μοι ταῦτα νόει φρεσί, μὴ δέ σε δαίμων</p>
 <p>ἐνταῦθα τρέψειε φίλος: κάκιον δέ κεν εἴη</p>
 <p>νηυσὶν καιομένῃσιν ἀμυνέμεν: ἀλλ' ἐπὶ δώρων</p>
 <p>ἔρχεο: ἶσον γάρ σε θεῷ τίσουσιν Ἀχαιοί.</p>
 <p>εἰ δέ κ' ἄτερ δώρων πόλεμον φθισήνορα δύῃς <font color="GREEN">600</font></p>
 <p>οὐκέθ' ὁμῶς τιμῆς ἔσεαι πόλεμόν περ ἀλαλκών,</p>
 <p> </p>
 <p>τὸν δ' ἀπαμειβόμενος προσέφη πόδας ὠκὺς Ἀχιλλεύς:</p>
 <p>Φοῖνιξ ἄττα γεραιὲ διοτρεφὲς οὔ τί με ταύτης</p>
 <p>χρεὼ τιμῆς: φρονέω δὲ τετιμῆσθαι Διὸς αἴσῃ,</p>
 <p>ἥ μ' ἕξει παρὰ νηυσὶ κορωνίσιν εἰς ὅ κ' ἀϋτμὴ <font color="GREEN">605</font></p>
 <p>ἐν στήθεσσι μένῃ καί μοι φίλα γούνατ' ὀρώρῃ.</p>
 <p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:</p>
 <p>μή μοι σύγχει θυμὸν ὀδυρόμενος καὶ ἀχεύων</p>
 <p>Ἀτρεί̈δῃ ἥρωϊ φέρων χάριν: οὐδέ τί σε χρὴ</p>
 <p>τὸν φιλέειν, ἵνα μή μοι ἀπέχθηαι φιλέοντι. <font color="GREEN">610</font></p>
 <p>καλόν τοι σὺν ἐμοὶ τὸν κήδειν ὅς κ' ἐμὲ κήδῃ:</p>
 <p>ἶσον ἐμοὶ βασίλευε καὶ ἥμισυ μείρεο τιμῆς.</p>
 <p>οὗτοι δ' ἀγγελέουσι, σὺ δ' αὐτόθι λέξεο μίμνων</p>
 <p>εὐνῇ ἔνι μαλακῇ: ἅμα δ' ἠοῖ φαινομένηφι</p>
 <p>φρασσόμεθ' ἤ κε νεώμεθ' ἐφ' ἡμέτερ' ἦ κε μένωμεν. <font color="GREEN">615</font></p>
 <p> </p>
 <p>ἦ καὶ Πατρόκλῳ ὅ γ' ἐπ' ὀφρύσι νεῦσε σιωπῇ</p>
 <p>Φοίνικι στορέσαι πυκινὸν λέχος, ὄφρα τάχιστα</p>
 <p>ἐκ κλισίης νόστοιο μεδοίατο: τοῖσι δ' ἄρ' Αἴας</p>
 <p>ἀντίθεος Τελαμωνιάδης μετὰ μῦθον ἔειπε:</p>
 <p>διογενὲς Λαερτιάδη πολυμήχαν' Ὀδυσσεῦ <font color="GREEN">620</font></p>
 <p>ἴομεν: οὐ γάρ μοι δοκέει μύθοιο τελευτὴ</p>
 <p>τῇδέ γ' ὁδῷ κρανέεσθαι: ἀπαγγεῖλαι δὲ τάχιστα</p>
 <p>χρὴ μῦθον Δαναοῖσι καὶ οὐκ ἀγαθόν περ ἐόντα</p>
 <p>οἵ που νῦν ἕαται ποτιδέγμενοι. αὐτάρ Ἀχιλλεὺς</p>
 <p>ἄγριον ἐν στήθεσσι θέτο μεγαλήτορα θυμὸν <font color="GREEN">625</font></p>
 <p>σχέτλιος, οὐδὲ μετατρέπεται φιλότητος ἑταίρων</p>
 <p>τῆς ᾗ μιν παρὰ νηυσὶν ἐτίομεν ἔξοχον ἄλλων</p>
 <p>νηλής: καὶ μέν τίς τε κασιγνήτοιο φονῆος</p>
 <p>ποινὴν ἢ οὗ παιδὸς ἐδέξατο τεθνηῶτος:</p>
 <p>καί ῥ' ὃ μὲν ἐν δήμῳ μένει αὐτοῦ πόλλ' ἀποτίσας, <font color="GREEN">630</font></p>
 <p>τοῦ δέ τ' ἐρητύεται κραδίη καὶ θυμὸς ἀγήνωρ</p>
 <p>ποινὴν δεξαμένῳ: σοὶ δ' ἄληκτόν τε κακόν τε</p>
 <p>θυμὸν ἐνὶ στήθεσσι θεοὶ θέσαν εἵνεκα κούρης</p>
 <p>οἴης: νῦν δέ τοι ἑπτὰ παρίσχομεν ἔξοχ' ἀρίστας,</p>
 <p>ἄλλά τε πόλλ' ἐπὶ τῇσι: σὺ δ' ἵλαον ἔνθεο θυμόν, <font color="GREEN">635</font></p>
 <p>αἴδεσσαι δὲ μέλαθρον: ὑπωρόφιοι δέ τοί εἰμεν</p>
 <p>πληθύος ἐκ Δαναῶν, μέμαμεν δέ τοι ἔξοχον ἄλλων</p>
 <p>κήδιστοί τ' ἔμεναι καὶ φίλτατοι ὅσσοι Ἀχαιοί.</p>
 <p> </p>
 <p>τὸν δ' ἀπαμειβόμενος προσέφη πόδας ὠκὺς Ἀχιλλεύς:</p>
 <p>Αἶαν διογενὲς Τελαμώνιε κοίρανε λαῶν <font color="GREEN">640</font></p>
 <p>πάντά τί μοι κατὰ θυμὸν ἐείσαο μυθήσασθαι:</p>
 <p>ἀλλά μοι οἰδάνεται κραδίη χόλῳ ὁππότε κείνων</p>
 <p>μνήσομαι ὥς μ' ἀσύφηλον ἐν Ἀργείοισιν ἔρεξεν</p>
 <p>Ἀτρεί̈δης ὡς εἴ τιν' ἀτίμητον μετανάστην.</p>
 <p>ἀλλ' ὑμεῖς ἔρχεσθε καὶ ἀγγελίην ἀπόφασθε: <font color="GREEN">645</font></p>
 <p>οὐ γὰρ πρὶν πολέμοιο μεδήσομαι αἱματόεντος</p>
 <p>πρίν γ' υἱὸν Πριάμοιο δαί̈φρονος Ἕκτορα δῖον</p>
 <p>Μυρμιδόνων ἐπί τε κλισίας καὶ νῆας ἱκέσθαι</p>
 <p>κτείνοντ' Ἀργείους, κατά τε σμῦξαι πυρὶ νῆας.</p>
 <p>ἀμφὶ δέ τοι τῇ ἐμῇ κλισίῃ καὶ νηὶ̈ μελαίνῃ <font color="GREEN">650</font></p>
 <p>Ἕκτορα καὶ μεμαῶτα μάχης σχήσεσθαι ὀί̈ω.</p>
 <p> </p>
 <p>ὣς ἔφαθ', οἳ δὲ ἕκαστος ἑλὼν δέπας ἀμφικύπελλον</p>
 <p>σπείσαντες παρὰ νῆας ἴσαν πάλιν: ἦρχε δ' Ὀδυσσεύς.</p>
 <p>Πάτροκλος δ' ἑτάροισιν ἰδὲ δμωῇσι κέλευσε</p>
 <p>Φοίνικι στορέσαι πυκινὸν λέχος ὅττι τάχιστα. <font color="GREEN">655</font></p>
 <p>αἳ δ' ἐπιπειθόμεναι στόρεσαν λέχος ὡς ἐκέλευσε</p>
 <p>κώεά τε ῥῆγός τε λίνοιό τε λεπτὸν ἄωτον.</p>
 <p>ἔνθ' ὃ γέρων κατέλεκτο καὶ ἠῶ δῖαν ἔμιμνεν.</p>
 <p>αὐτὰρ Ἀχιλλεὺς εὗδε μυχῷ κλισίης εὐπήκτου:</p>
 <p>τῷ δ' ἄρα παρκατέλεκτο γυνή, τὴν Λεσβόθεν ἦγε, <font color="GREEN">660</font></p>
 <p>Φόρβαντος θυγάτηρ Διομήδη καλλιπάρῃος.</p>
 <p>Πάτροκλος δ' ἑτέρωθεν ἐλέξατο: πὰρ δ' ἄρα καὶ τῷ</p>
 <p>Ἶφις ἐύ̈ζωνος, τήν οἱ πόρε δῖος Ἀχιλλεὺς</p>
 <p>Σκῦρον ἑλὼν αἰπεῖαν Ἐνυῆος πτολίεθρον.</p>
 <p>οἳ δ' ὅτε δὴ κλισίῃσιν ἐν Ἀτρεί̈δαο γένοντο. <font color="GREEN">665</font></p>
 <p>τοὺς μὲν ἄρα χρυσέοισι κυπέλλοις υἷες Ἀχαιῶν</p>
 <p>δειδέχατ' ἄλλοθεν ἄλλος ἀνασταδόν, ἔκ τ' ἐρέοντο:</p>
 <p>πρῶτος δ' ἐξερέεινεν ἄναξ ἀνδρῶν Ἀγαμέμνων:</p>
 <p>εἴπ' ἄγε μ' ὦ πολύαιν' Ὀδυσεῦ μέγα κῦδος Ἀχαιῶν</p>
 <p>ἤ ῥ' ἐθέλει νήεσσιν ἀλεξέμεναι δήϊον πῦρ, <font color="GREEN">670</font></p>
 <p>ἦ ἀπέειπε, χόλος δ' ἔτ' ἔχει μεγαλήτορα θυμόν;</p>
 <p> </p>
 <p>τὸν δ' αὖτε προσέειπε πολύτλας δῖος Ὀδυσσεύς:</p>
 <p>Ἀτρεί̈δη κύδιστε ἄναξ ἀνδρῶν Ἀγάμεμνον</p>
 <p>κεῖνός γ' οὐκ ἐθέλει σβέσσαι χόλον, ἀλλ' ἔτι μᾶλλον</p>
 <p>πιμπλάνεται μένεος, σὲ δ' ἀναίνεται ἠδὲ σὰ δῶρα. <font color="GREEN">675</font></p>
 <p>αὐτόν σε φράζεσθαι ἐν Ἀργείοισιν ἄνωγεν</p>
 <p>ὅππως κεν νῆάς τε σαῷς καὶ λαὸν Ἀχαιῶν:</p>
 <p>αὐτὸς δ' ἠπείλησεν ἅμ' ἠοῖ φαινομένηφι</p>
 <p>νῆας ἐϋσσέλμους ἅλαδ' ἑλκέμεν ἀμφιελίσσας.</p>
 <p>καὶ δ' ἂν τοῖς ἄλλοισιν ἔφη παραμυθήσασθαι <font color="GREEN">680</font></p>
 <p>οἴκαδ' ἀποπλείειν, ἐπεὶ οὐκέτι δήετε τέκμωρ</p>
 <p>Ἰλίου αἰπεινῆς: μάλα γάρ ἑθεν εὐρύοπα Ζεὺς</p>
 <p>χεῖρα ἑὴν ὑπερέσχε, τεθαρσήκασι δὲ λαοί.</p>
 <p>ὣς ἔφατ': εἰσὶ καὶ οἵδε τάδ' εἰπέμεν, οἵ μοι ἕποντο,</p>
 <p>Αἴας καὶ κήρυκε δύω πεπνυμένω ἄμφω. <font color="GREEN">685</font></p>
 <p>Φοῖνιξ δ' αὖθ' ὃ γέρων κατελέξατο, ὡς γὰρ ἀνώγει,</p>
 <p>ὄφρά οἱ ἐν νήεσσι φίλην ἐς πατρίδ' ἕπηται</p>
 <p>αὔριον, ἢν ἐθέλῃσιν: ἀνάγκῃ δ' οὔ τί μιν ἄξει.</p>
 <p> </p>
 <p>ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ</p>
 <p>μῦθον ἀγασσάμενοι: μάλα γὰρ κρατερῶς ἀγόρευσε. <font color="GREEN">690</font></p>
 <p>δὴν δ' ἄνεῳ ἦσαν τετιηότες υἷες Ἀχαιῶν:</p>
 <p>ὀψὲ δὲ δὴ μετέειπε βοὴν ἀγαθὸς Διομήδης:</p>
 <p>Ἀτρεί̈δη κύδιστε ἄναξ ἀνδρῶν Ἀγάμεμνον</p>
 <p>μὴ ὄφελες λίσσεσθαι ἀμύμονα Πηλεί̈ωνα</p>
 <p>μυρία δῶρα διδούς: ὃ δ' ἀγήνωρ ἐστὶ καὶ ἄλλως: <font color="GREEN">695</font></p>
 <p>νῦν αὖ μιν πολὺ μᾶλλον ἀγηνορίῃσιν ἐνῆκας.</p>
 <p>ἀλλ' ἤτοι κεῖνον μὲν ἐάσομεν ἤ κεν ἴῃσιν</p>
 <p>ἦ κε μένῃ: τότε δ' αὖτε μαχήσεται ὁππότε κέν μιν</p>
 <p>θυμὸς ἐνὶ στήθεσσιν ἀνώγῃ καὶ θεὸς ὄρσῃ.</p>
 <p>ἀλλ' ἄγεθ' ὡς ἂν ἐγὼ εἴπω πειθώμεθα πάντες: <font color="GREEN">700</font></p>
 <p>νῦν μὲν κοιμήσασθε τεταρπόμενοι φίλον ἦτορ</p>
 <p>σίτου καὶ οἴνοιο: τὸ γὰρ μένος ἐστὶ καὶ ἀλκή:</p>
 <p>αὐτὰρ ἐπεί κε φανῇ καλὴ ῥοδοδάκτυλος Ἠώς,</p>
 <p>καρπαλίμως πρὸ νεῶν ἐχέμεν λαόν τε καὶ ἵππους</p>
 <p>ὀτρύνων, καὶ δ' αὐτὸς ἐνὶ πρώτοισι μάχεσθαι. <font color="GREEN">705</font></p>
 <p> </p>
 <p>ὣς ἔφαθ', οἳ δ' ἄρα πάντες ἐπῄνησαν βασιλῆες</p>
 <p>μῦθον ἀγασσάμενοι Διομήδεος ἱπποδάμοιο.</p>
 <p>καὶ τότε δὴ σπείσαντες ἔβαν κλισίην δὲ ἕκαστος,</p>
 <p>ἔνθα δὲ κοιμήσαντο καὶ ὕπνου δῶρον ἕλοντο.</p>
 
 
 <p></p><hr>
 <center>
 <a href="ili10.htm">Next: Book 10</a></center>
 </body>