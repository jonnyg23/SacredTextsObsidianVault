<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody16.htm">English</a> 
 <a href="ody16.htm">Previous</a> 
 <a href="ody18.htm">Next</a> 
 </center>
 <hr>
 
 
 <h1 align="CENTER">The Odyssey, Book 17</h1>
 <p>ἦμος δ' ἠριγένεια φάνη ῥοδοδάκτυλος Ἠώς,</p>
 <p>δὴ τότ' ἔπειθ' ὑπὸ ποσσὶν ἐδήσατο καλὰ πέδιλα</p>
 <p>Τηλέμαχος, φίλος υἱὸς Ὀδυσσῆος θείοιο,</p>
 <p>εἵλετο δ' ἄλκιμον ἔγχος, ὅ οἱ παλάμηφιν ἀρήρει,</p>
 <p>ἄστυδε ἱέμενος, καὶ ἑὸν προσέειπε συβώτην: <font color="GREEN">5</font></p>
 <p> </p>
 <p>"ἄττ', ἦ τοι μὲν ἐγὼν εἶμ' ἐς πόλιν, ὄφρα με μήτηρ</p>
 <p>ὄψεται: οὐ γάρ μιν πρόσθεν παύσεσθαι ὀί̈ω</p>
 <p>κλαυθμοῦ τε στυγεροῖο γόοιό τε δακρυόεντος,</p>
 <p>πρίν γ' αὐτόν με ἴδηται: ἀτὰρ σοί γ' ὧδ' ἐπιτέλλω.</p>
 <p>τὸν ξεῖνον δύστηνον ἄγ' ἐς πόλιν, ὄφρ' ἂν ἐκεῖθι <font color="GREEN">10</font></p>
 <p>δαῖτα πτωχεύῃ: δώσει δέ οἱ ὅς κ' ἐθέλῃσι</p>
 <p>πύρνον καὶ κοτύλην: ἐμὲ δ' οὔ πως ἔστιν ἅπαντας</p>
 <p>ἀνθρώπους ἀνέχεσθαι, ἔχοντά περ ἄλγεα θυμῷ:</p>
 <p>ὁ ξεῖνος δ' εἴ περ μάλα μηνίει, ἄλγιον αὐτῷ</p>
 <p>ἔσσεται: ἦ γὰρ ἐμοὶ φίλ' ἀληθέα μυθήσασθαι." <font color="GREEN">15</font></p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς:</p>
 <p>"ὦ φίλος, οὐδέ τοι αὐτὸς ἐρύκεσθαι μενεαίνω:</p>
 <p>πτωχῷ βέλτερόν ἐστι κατὰ πτόλιν ἠὲ κατ' ἀγροὺς</p>
 <p>δαῖτα πτωχεύειν: δώσει δέ μοι ὅς κ' ἐθέλῃσιν.</p>
 <p>οὐ γὰρ ἐπὶ σταθμοῖσι μένειν ἔτι τηλίκος εἰμί, <font color="GREEN">20</font></p>
 <p>ὥστ' ἐπιτειλαμένῳ σημάντορι πάντα πιθέσθαι.</p>
 <p>ἀλλ' ἔρχευ: ἐμὲ δ' ἄξει ἀνὴρ ὅδε, τὸν σὺ κελεύεις,</p>
 <p>αὐτίκ' ἐπεί κε πυρὸς θερέω ἀλέη τε γένηται.</p>
 <p>αἰνῶς γὰρ τάδε εἵματ' ἔχω κακά: μή με δαμάσσῃ</p>
 <p>στίβη ὑπηοίη: ἕκαθεν δέ τε ἄστυ φάτ' εἶναι." <font color="GREEN">25</font></p>
 <p> </p>
 <p>ὣς φάτο, Τηλέμαχος δὲ διὰ σταθμοῖο βεβήκει,</p>
 <p>κραιπνὰ ποσὶ προβιβάς, κακὰ δὲ μνηστῆρσι φύτευεν.</p>
 <p>αὐτὰρ ἐπεί ῥ' ἵκανε δόμους εὖ ναιετάοντας,</p>
 <p>ἔγχος μέν ῥ' ἔστησε φέρων πρὸς κίονα μακρήν,</p>
 <p>αὐτὸς δ' εἴσω ἴεν καὶ ὑπέρβη λάϊνον οὐδόν. <font color="GREEN">30</font></p>
 <p> </p>
 <p>τὸν δὲ πολὺ πρώτη εἶδε τροφὸς Εὐρύκλεια,</p>
 <p>κώεα καστορνῦσα θρόνοις ἔνι δαιδαλέοισι,</p>
 <p>δακρύσασα δ' ἔπειτ' ἰθὺς κίεν: ἀμφὶ δ' ἄρ' ἄλλαι</p>
 <p>δμῳαὶ Ὀδυσσῆος ταλασίφρονος ἠγερέθοντο,</p>
 <p>καὶ κύνεον ἀγαπαζόμεναι κεφαλήν τε καὶ ὤμους. <font color="GREEN">35</font></p>
 <p> </p>
 <p>ἡ δ' ἴεν ἐκ θαλάμοιο περίφρων Πηνελόπεια,</p>
 <p>Ἀρτέμιδι ἰκέλη ἠὲ χρυσέῃ Ἀφροδίτῃ,</p>
 <p>ἀμφὶ δὲ παιδὶ φίλῳ βάλε πήχεε δακρύσασα,</p>
 <p>κύσσε δέ μιν κεφαλήν τε καὶ ἄμφω φάεα καλά,</p>
 <p>καί ῥ' ὀλοφυρομένη ἔπεα πτερόεντα προσηύδα: <font color="GREEN">40</font></p>
 <p> </p>
 <p>"ἦλθες, Τηλέμαχε, γλυκερὸν φάος. οὔ σ' ἔτ' ἐγώ γε</p>
 <p>ὄψεσθαι ἐφάμην, ἐπεὶ ᾤχεο νηὶ̈ Πύλονδε</p>
 <p>λάθρη, ἐμεῦ ἀέκητι, φίλου μετὰ πατρὸς ἀκουήν.</p>
 <p>ἀλλ' ἄγε μοι κατάλεξον ὅπως ἤντησας ὀπωπῆς."</p>
 <p>τὴν δ' αὖ Τηλέμαχος πεπνυμένος ἀντίον ηὔδα: <font color="GREEN">45</font></p>
 <p>"μῆτερ ἐμή, μή μοι γόον ὄρνυθι μηδέ μοι ἦτορ</p>
 <p>ἐν στήθεσσιν ὄρινε φυγόντι περ αἰπὺν ὄλεθρον:</p>
 <p>ἀλλ' ὑδρηναμένη, καθαρὰ χροὶ̈ εἵμαθ' ἑλοῦσα,</p>
 <p>εἰς ὑπερῷ' ἀναβᾶσα σὺν ἀμφιπόλοισι γυναιξὶν</p>
 <p>εὔχεο πᾶσι θεοῖσι τεληέσσας ἑκατόμβας <font color="GREEN">50</font></p>
 <p>ῥέξειν, αἴ κέ ποθι Ζεὺς ἄντιτα ἔργα τελέσσῃ.</p>
 <p>αὐτὰρ ἐγὼν ἀγορὴν ἐσελεύσομαι, ὄφρα καλέσσω</p>
 <p>ξεῖνον, ὅτις μοι κεῖθεν ἅμ' ἕσπετο δεῦρο κιόντι.</p>
 <p>τὸν μὲν ἐγὼ προὔπεμψα σὺν ἀντιθέοις ἑτάροισι,</p>
 <p>Πείραιον δέ μιν ἠνώγεα προτὶ οἶκον ἄγοντα <font color="GREEN">55</font></p>
 <p>ἐνδυκέως φιλέειν καὶ τιέμεν, εἰς ὅ κεν ἔλθω."</p>
 <p> </p>
 <p>ὣς ἄρ' ἐφώνησεν, τῇ δ' ἄπτερος ἔπλετο μῦθος.</p>
 <p>ἡ δ' ὑδρηναμένη, καθαρὰ χροὶ̈ εἵμαθ' ἑλοῦσα,</p>
 <p>εὔχετο πᾶσι θεοῖσι τεληέσσας ἑκατόμβας</p>
 <p>ῥέξειν, αἴ κέ ποθι Ζεὺς ἄντιτα ἔργα τελέσσῃ. <font color="GREEN">60</font></p>
 <p> </p>
 <p>Τηλέμαχος δ' ἄρ' ἔπειτα διὲκ μεγάροιο βεβήκει</p>
 <p>ἔγχος ἔχων: ἅμα τῷ γε δύω κύνες ἀργοὶ ἕποντο.</p>
 <p>θεσπεσίην δ' ἄρα τῷ γε χάριν κατέχευεν Ἀθήνη:</p>
 <p>τὸν δ' ἄρα πάντες λαοὶ ἐπερχόμενον θηεῦντο.</p>
 <p>ἀμφὶ δέ μιν μνηστῆρες ἀγήνορες ἠγερέθοντο <font color="GREEN">65</font></p>
 <p>ἔσθλ' ἀγορεύοντες, κακὰ δὲ φρεσὶ βυσσοδόμευον.</p>
 <p>αὐτὰρ ὁ τῶν μὲν ἔπειτα ἀλεύατο πουλὺν ὅμιλον,</p>
 <p>ἀλλ' ἵνα Μέντωρ ἧστο καὶ Ἄντιφος ἠδ' Ἁλιθέρσης,</p>
 <p>οἵ τε οἱ ἐξ ἀρχῆς πατρώϊοι ἦσαν ἑταῖροι,</p>
 <p>ἔνθα καθέζετ' ἰών: τοὶ δ' ἐξερέεινον ἕκαστα. <font color="GREEN">70</font></p>
 <p>τοῖσι δὲ Πείραιος δουρικλυτὸς ἐγγύθεν ἦλθεν</p>
 <p>ξεῖνον ἄγων ἀγορήνδε διὰ πτόλιν: οὐδ' ἄρ' ἔτι δὴν</p>
 <p>Τηλέμαχος ξείνοιο ἑκὰς τράπετ', ἀλλὰ παρέστη.</p>
 <p>τὸν καὶ Πείραιος πρότερος πρὸς μῦθον ἔειπε:</p>
 <p> </p>
 <p>"Τηλέμαχ', αἶψ' ὄτρυνον ἐμὸν ποτὶ δῶμα γυναῖκας, <font color="GREEN">75</font></p>
 <p>ὥς τοι δῶρ' ἀποπέμψω, ἅ τοι Μενέλαος ἔδωκε."</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"Πείραι', οὐ γάρ τ' ἴδμεν ὅπως ἔσται τάδε ἔργα.</p>
 <p>εἴ κεν ἐμὲ μνηστῆρες ἀγήνορες ἐν μεγάροισι</p>
 <p>λάθρη κτείναντες πατρώϊα πάντα δάσωνται, <font color="GREEN">80</font></p>
 <p>αὐτὸν ἔχοντά σε βούλομ' ἐπαυρέμεν, ἤ τινα τῶνδε:</p>
 <p>εἰ δέ κ' ἐγὼ τούτοισι φόνον καὶ κῆρα φυτεύσω,</p>
 <p>δὴ τότε μοι χαίροντι φέρειν πρὸς δώματα χαίρων."</p>
 <p>ὣς εἰπὼν ξεῖνον ταλαπείριον ἦγεν ἐς οἶκον.</p>
 <p>αὐτὰρ ἐπεί ῥ' ἵκοντο δόμους εὖ ναιετάοντας, <font color="GREEN">85</font></p>
 <p>χλαίνας μὲν κατέθεντο κατὰ κλισμούς τε θρόνους τε,</p>
 <p>ἐς δ' ἀσαμίνθους βάντες ἐϋξέστας λούσαντο.</p>
 <p>τοὺς δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,</p>
 <p>ἀμφὶ δ' ἄρα χλαίνας οὔλας βάλον ἠδὲ χιτῶνας,</p>
 <p>ἔκ ῥ' ἀσαμίνθων βάντες ἐπὶ κλισμοῖσι καθῖζον. <font color="GREEN">90</font></p>
 <p>χέρνιβα δ' ἀμφίπολος προχόῳ ἐπέχευε φέρουσα</p>
 <p>καλῇ χρυσείῃ, ὑπὲρ ἀργυρέοιο λέβητος,</p>
 <p>νίψασθαι: παρὰ δὲ ξεστὴν ἐτάνυσσε τράπεζαν.</p>
 <p>σῖτον δ' αἰδοίη ταμίη παρέθηκε φέρουσα,</p>
 <p>εἴδατα πόλλ' ἐπιθεῖσα, χαριζομένη παρεόντων. <font color="GREEN">95</font></p>
 <p>μήτηρ δ' ἀντίον ἷζε παρὰ σταθμὸν μεγάροιο</p>
 <p>κλισμῷ κεκλιμένη, λέπτ' ἠλάκατα στρωφῶσα.</p>
 <p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον,</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>τοῖσι δὲ μύθων ἦρχε περίφρων Πηνελόπεια: <font color="GREEN">100</font></p>
 <p> </p>
 <p>"Τηλέμαχ', ἦ τοι ἐγὼν ὑπερώϊον εἰσαναβᾶσα</p>
 <p>λέξομαι εἰς εὐνήν, ἥ μοι στονόεσσα τέτυκται,</p>
 <p>αἰεὶ δάκρυσ' ἐμοῖσι πεφυρμένη, ἐξ οὗ Ὀδυσσεὺς</p>
 <p>ᾤχεθ' ἅμ' Ἀτρεί̈δῃσιν ἐς Ἴλιον: οὐδέ μοι ἔτλης,</p>
 <p>πρὶν ἐλθεῖν μνηστῆρας ἀγήνορας ἐς τόδε δῶμα, <font color="GREEN">105</font></p>
 <p>νόστον σοῦ πατρὸς σάφα εἰπέμεν, εἴ που ἄκουσας."</p>
 <p> </p>
 <p>τὴν δ' αὖ Τηλέμαχος πεπνυμένος ἀντίον ηὔδα:</p>
 <p>"τοιγὰρ ἐγώ τοι, μῆτερ, ἀληθείην καταλέξω.</p>
 <p>ᾠχόμεθ' ἔς τε Πύλον καὶ Νέστορα, ποιμένα λαῶν:</p>
 <p>δεξάμενος δέ με κεῖνος ἐν ὑψηλοῖσι δόμοισιν <font color="GREEN">110</font></p>
 <p>ἐνδυκέως ἐφίλει, ὡς εἴ τε πατὴρ ἑὸν υἱὸν</p>
 <p>ἐλθόντα χρόνιον νέον ἄλλοθεν: ὣς ἐμὲ κεῖνος</p>
 <p>ἐνδυκέως ἐκόμιζε σὺν υἱάσι κυδαλίμοισιν.</p>
 <p>αὐτὰρ Ὀδυσσῆος ταλασίφρονος οὔ ποτ' ἔφασκεν,</p>
 <p>ζωοῦ οὐδὲ θανόντος, ἐπιχθονίων τευ ἀκοῦσαι: <font color="GREEN">115</font></p>
 <p>ἀλλά μ' ἐς Ἀτρεί̈δην, δουρικλειτὸν Μενέλαον,</p>
 <p>ἵπποισι προὔπεμψε καὶ ἅρμασι κολλητοῖσιν.</p>
 <p>ἔνθ' ἴδον Ἀργείην Ἑλένην, ἧς εἵνεκα πολλὰ</p>
 <p>Ἀργεῖοι Τρῶές τε θεῶν ἰότητι μόγησαν.</p>
 <p>εἴρετο δ' αὐτίκ' ἔπειτα βοὴν ἀγαθὸς Μενέλαος <font color="GREEN">120</font></p>
 <p>ὅττευ χρηί̈ζων ἱκόμην Λακεδαίμονα δῖαν:</p>
 <p>αὐτὰρ ἐγὼ τῷ πᾶσαν ἀληθείην κατέλεξα:</p>
 <p>καὶ τότε δή με ἔπεσσιν ἀμειβόμενος προσέειπεν:</p>
 <p> </p>
 <p>"ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ</p>
 <p>ἤθελον εὐνηθῆναι, ἀνάλκιδες αὐτοὶ ἐόντες. <font color="GREEN">125</font></p>
 <p>ὡς δ' ὁπότ' ἐν ξυλόχῳ ἔλαφος κρατεροῖο λέοντος</p>
 <p>νεβροὺς κοιμήσασα νεηγενέας γαλαθηνοὺς</p>
 <p>κνημοὺς ἐξερέῃσι καὶ ἄγκεα ποιήεντα</p>
 <p>βοσκομένη, ὁ δ' ἔπειτα ἑὴν εἰσήλυθεν εὐνήν,</p>
 <p>ἀμφοτέροισι δὲ τοῖσιν ἀεικέα πότμον ἐφῆκεν, <font color="GREEN">130</font></p>
 <p>ὣς Ὀδυσεὺς κείνοισιν ἀεικέα πότμον ἐφήσει.</p>
 <p>αἲ γάρ, Ζεῦ τε πάτερ καὶ Ἀθηναίη καὶ Ἄπολλον,</p>
 <p>τοῖος ἐὼν οἷός ποτ' ἐϋκτιμένῃ ἐνὶ Λέσβῳ</p>
 <p>ἐξ ἔριδος Φιλομηλεί̈δῃ ἐπάλαισεν ἀναστάς,</p>
 <p>κὰδ δ' ἔβαλε κρατερῶς, κεχάροντο δὲ πάντες Ἀχαιοί, <font color="GREEN">135</font></p>
 <p>τοῖος ἐὼν μνηστῆρσιν ὁμιλήσειεν Ὀδυσσεύς:</p>
 <p>πάντες κ' ὠκύμοροί τε γενοίατο πικρόγαμοί τε.</p>
 <p>ταῦτα δ' ἅ μ' εἰρωτᾷς καὶ λίσσεαι, οὐκ ἂν ἐγώ γε</p>
 <p>ἄλλα παρὲξ εἴποιμι παρακλιδὸν οὐδ' ἀπατήσω,</p>
 <p>ἀλλὰ τὰ μέν μοι ἔειπε γέρων ἅλιος νημερτής, <font color="GREEN">140</font></p>
 <p>τῶν οὐδέν τοι ἐγὼ κρύψω ἔπος οὐδ' ἐπικεύσω.</p>
 <p>φῆ μιν ὅ γ' ἐν νήσῳ ἰδέειν κρατέρ' ἄλγε' ἔχοντα,</p>
 <p>νύμφης ἐν μεγάροισι Καλυψοῦς, ἥ μιν ἀνάγκῃ</p>
 <p>ἴσχει: ὁ δ' οὐ δύναται ἣν πατρίδα γαῖαν ἱκέσθαι.</p>
 <p>οὐ γάρ οἱ πάρα νῆες ἐπήρετμοι καὶ ἑταῖροι, <font color="GREEN">145</font></p>
 <p>οἵ κέν μιν πέμποιεν ἐπ' εὐρέα νῶτα θαλάσσης"</p>
 <p> </p>
 <p>"ὣς ἔφατ' Ἀτρεί̈δης, δουρικλειτὸς Μενέλαος.</p>
 <p>ταῦτα τελευτήσας νεόμην: ἔδοσαν δέ μοι οὖρον</p>
 <p>ἀθάνατοι, τοί μ' ὦκα φίλην ἐς πατρίδ' ἔπεμψαν."</p>
 <p> </p>
 <p>ὣς φάτο, τῇ δ' ἄρα θυμὸν ἐνὶ στήθεσσιν ὄρινε. <font color="GREEN">150</font></p>
 <p>τοῖσι δὲ καὶ μετέειπε Θεοκλύμενος θεοειδής:</p>
 <p> </p>
 <p>"ὦ γύναι αἰδοίη Λαερτιάδεω Ὀδυσῆος,</p>
 <p>ἦ τοι ὅ γ' οὐ σάφα οἶδεν, ἐμεῖο δὲ σύνθεο μῦθον:</p>
 <p>ἀτρεκέως γάρ σοι μαντεύσομαι οὐδ' ἐπικεύσω:</p>
 <p>ἴστω νῦν Ζεὺς πρῶτα θεῶν, ξενίη τε τράπεζα <font color="GREEN">155</font></p>
 <p>ἱστίη τ' Ὀδυσῆος ἀμύμονος, ἣν ἀφικάνω,</p>
 <p>ὡς ἦ τοι Ὀδυσεὺς ἤδη ἐν πατρίδι γαίῃ,</p>
 <p>ἥμενος ἢ ἕρπων, τάδε πευθόμενος κακὰ ἔργα,</p>
 <p>ἔστιν, ἀτὰρ μνηστῆρσι κακὸν πάντεσσι φυτεύει:</p>
 <p>τοῖον ἐγὼν οἰωνὸν ἐϋσσέλμου ἐπὶ νηὸς <font color="GREEN">160</font></p>
 <p>ἥμενος ἐφρασάμην καὶ Τηλεμάχῳ ἐγεγώνευν."</p>
 <p> </p>
 <p>τὸν δ' αὖτε προσέειπε περίφρων Πηνελόπεια:</p>
 <p>"αἲ γὰρ τοῦτο, ξεῖνε, ἔπος τετελεσμένον εἴη:</p>
 <p>τῷ κε τάχα γνοίης φιλότητά τε πολλά τε δῶρα</p>
 <p>ἐξ ἐμεῦ, ὡς ἄν τίς σε συναντόμενος μακαρίζοι." <font color="GREEN">165</font></p>
 <p>ὣς οἱ μὲν τοιαῦτα πρὸς ἀλλήλους ἀγόρευον,</p>
 <p>μνηστῆρες δὲ πάροιθεν Ὀδυσσῆος μεγάροιο</p>
 <p>δίσκοισιν τέρποντο καὶ αἰγανέῃσιν ἱέντες,</p>
 <p>ἐν τυκτῷ δαπέδῳ, ὅθι περ πάρος ὕβριν ἔχοντες.</p>
 <p>ἀλλ' ὅτε δὴ δείπνηστος ἔην καὶ ἐπήλυθε μῆλα <font color="GREEN">170</font></p>
 <p>πάντοθεν ἐξ ἀγρῶν, οἱ δ' ἤγαγον οἳ τὸ πάρος περ,</p>
 <p>καὶ τότε δή σφιν ἔειπε Μέδων: ὃς γάρ ῥα μάλιστα</p>
 <p>ἥνδανε κηρύκων, καὶ σφιν παρεγίγνετο δαιτί:</p>
 <p> </p>
 <p>"κοῦροι, ἐπεὶ δὴ πάντες ἐτέρφθητε φρέν' ἀέθλοις,</p>
 <p>ἔρχεσθε πρὸς δώμαθ', ἵν' ἐντυνώμεθα δαῖτα: <font color="GREEN">175</font></p>
 <p>οὐ μὲν γάρ τι χέρειον ἐν ὥρῃ δεῖπνον ἑλέσθαι."</p>
 <p> </p>
 <p>ὣς ἔφαθ', οἱ δ' ἀνστάντες ἔβαν πείθοντό τε μύθῳ.</p>
 <p>αὐτὰρ ἐπεί ῥ' ἵκοντο δόμους εὖ ναιετάοντας,</p>
 <p>χλαίνας μὲν κατέθεντο κατὰ κλισμούς τε θρόνους τε,</p>
 <p>οἱ δ' ἱέρευον ὄϊς μεγάλους καὶ πίονας αἶγας, <font color="GREEN">180</font></p>
 <p>ἵρευον δὲ σύας σιάλους καὶ βοῦν ἀγελαίην,</p>
 <p>δαῖτ' ἐντυνόμενοι. τοὶ δ' ἐξ ἀγροῖο πόλινδε</p>
 <p>ὠτρύνοντ' Ὀδυσεύς τ' ἰέναι καὶ δῖος ὑφορβός.</p>
 <p>τοῖσι δὲ μύθων ἦρχε συβώτης, ὄρχαμος ἀνδρῶν:</p>
 <p> </p>
 <p>"ξεῖν', ἐπεὶ ἂρ δὴ ἔπειτα πόλινδ' ἰέναι μενεαίνεις <font color="GREEN">185</font></p>
 <p>σήμερον, ὡς ἐπέτελλεν ἄναξ ἐμός--ἦ σ' ἂν ἐγώ γε</p>
 <p>αὐτοῦ βουλοίμην σταθμῶν ῥυτῆρα λιπέσθαι:</p>
 <p>ἀλλὰ τὸν αἰδέομαι καὶ δείδια, μή μοι ὀπίσσω</p>
 <p>νεικείῃ: χαλεπαὶ δέ τ' ἀνάκτων εἰσὶν ὁμοκλαί--</p>
 <p>ἀλλ' ἄγε νῦν ἴομεν: δὴ γὰρ μέμβλωκε μάλιστα <font color="GREEN">190</font></p>
 <p>ἦμαρ, ἀτὰρ τάχα τοι ποτὶ ἕσπερα ῥίγιον ἔσται."</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς:</p>
 <p>"γιγνώσκω, φρονέω: τά γε δὴ νοέοντι κελεύεις.</p>
 <p>ἀλλ' ἴομεν, σὺ δ' ἔπειτα διαμπερὲς ἡγεμόνευε.</p>
 <p>δὸς δέ μοι, εἴ ποθί τοι ῥόπαλον τετμημένον ἐστίν, <font color="GREEN">195</font></p>
 <p>σκηρίπτεσθ', ἐπεὶ ἦ φατ' ἀρισφαλέ' ἔμμεναι οὐδόν."</p>
 <p> </p>
 <p>ἦ ῥα καὶ ἀμφ' ὤμοισιν ἀεικέα βάλλετο πήρην,</p>
 <p>πυκνὰ ῥωγαλέην: ἐν δὲ στρόφος ἦεν ἀορτήρ:</p>
 <p>Εὔμαιος δ' ἄρα οἱ σκῆπτρον θυμαρὲς ἔδωκε.</p>
 <p>τὼ βήτην, σταθμὸν δὲ κύνες καὶ βώτορες ἄνδρες <font color="GREEN">200</font></p>
 <p>ῥύατ' ὄπισθε μένοντες: ὁ δ' ἐς πόλιν ἦγεν ἄνακτα</p>
 <p>πτωχῷ λευγαλέῳ ἐναλίγκιον ἠδὲ γέροντι,</p>
 <p>σκηπτόμενον: τὰ δὲ λυγρὰ περὶ χροὶ̈ εἵματα ἕστο.</p>
 <p>ἀλλ' ὅτε δὴ στείχοντες ὁδὸν κάτα παιπαλόεσσαν</p>
 <p>ἄστεος ἐγγὺς ἔσαν καὶ ἐπὶ κρήνην ἀφίκοντο <font color="GREEN">205</font></p>
 <p>τυκτὴν καλλίροον, ὅθεν ὑδρεύοντο πολῖται,</p>
 <p>τὴν ποίησ' Ἴθακος καὶ Νήριτος ἠδὲ Πολύκτωρ:</p>
 <p>ἀμφὶ δ' ἄρ' αἰγείρων ὑδατοτρεφέων ἦν ἄλσος,</p>
 <p>πάντοσε κυκλοτερές, κατὰ δὲ ψυχρὸν ῥέεν ὕδωρ</p>
 <p>ὑψόθεν ἐκ πέτρης: βωμὸς δ' ἐφύπερθε τέτυκτο <font color="GREEN">210</font></p>
 <p>νυμφάων, ὅθι πάντες ἐπιρρέζεσκον ὁδῖται:</p>
 <p>ἔνθα σφέας ἐκίχαν' υἱὸς Δολίοιο Μελανθεὺς</p>
 <p>αἶγας ἄγων, αἳ πᾶσι μετέπρεπον αἰπολίοισι,</p>
 <p>δεῖπνον μνηστήρεσσι: δύω δ' ἅμ' ἕποντο νομῆες.</p>
 <p>τοὺς δὲ ἰδὼν νείκεσσεν ἔπος τ' ἔφατ' ἔκ τ' ὀνόμαζεν, <font color="GREEN">215</font></p>
 <p>ἔκπαγλον καὶ ἀεικές: ὄρινε δὲ κῆρ Ὀδυσῆος:</p>
 <p> </p>
 <p>"νῦν μὲν δὴ μάλα πάγχυ κακὸς κακὸν ἡγηλάζει,</p>
 <p>ὡς αἰεὶ τὸν ὁμοῖον ἄγει θεὸς ὡς τὸν ὁμοῖν.</p>
 <p>πῇ δὴ τόνδε μολοβρὸν ἄγεις, ἀμέγαρτε συβῶτα,</p>
 <p>πτωχὸν ἀνιηρόν δαιτῶν ἀπολυμαντῆρα; <font color="GREEN">220</font></p>
 <p>ὃς πολλῇς φλιῇσι παραστὰς θλίψεται ὤμους,</p>
 <p>αἰτίζων ἀκόλους, οὐκ ἄορας οὐδὲ λέβητας:</p>
 <p>τόν κ' εἴ μοι δοίης σταθμῶν ῥυτῆρα γενέσθαι</p>
 <p>σηκοκόρον τ' ἔμεναι θαλλόν τ' ἐρίφοισι φορῆναι,</p>
 <p>καί κεν ὀρὸν πίνων μεγάλην ἐπιγουνίδα θεῖτο. <font color="GREEN">225</font></p>
 <p>ἀλλ' ἐπεὶ οὖν δὴ ἔργα κάκ' ἔμμαθεν, οὐκ ἐθελήσει</p>
 <p>ἔργον ἐποίχεσθαι, ἀλλὰ πτώσσων κατὰ δῆμον</p>
 <p>βούλεται αἰτίζων βόσκειν ἣν γαστέρ' ἄναλτον.</p>
 <p>ἀλλ' ἔκ τοι ἐρέω, τὸ δὲ καὶ τετελεσμένον ἔσται:</p>
 <p>αἴ κ' ἔλθῃ πρὸς δώματ' Ὀδυσσῆος θείοιο, <font color="GREEN">230</font></p>
 <p>πολλά οἱ ἀμφὶ κάρη σφέλα ἀνδρῶν ἐκ παλαμάων</p>
 <p>πλευραὶ ἀποτρίψουσι δόμον κάτα βαλλομένοιο."</p>
 <p> </p>
 <p>ὣς φάτο, καὶ παριὼν λὰξ ἔνθορεν ἀφραδίῃσιν</p>
 <p>ἰσχίῳ: οὐδέ μιν ἐκτὸς ἀταρπιτοῦ ἐστυφέλιξεν,</p>
 <p>ἀλλ' ἔμεν' ἀσφαλέως: ὁ δὲ μερμήριξεν Ὀδυσσεὺς <font color="GREEN">235</font></p>
 <p>ἠὲ μεταί̈ξας ῥοπάλῳ ἐκ θυμὸν ἕλοιτο,</p>
 <p>ἦ πρὸς γῆν ἐλάσειε κάρη ἀμφουδὶς ἀείρας.</p>
 <p>ἀλλ' ἐπετόλμησε, φρεσὶ δ' ἔσχετο: τὸν δὲ συβώτης</p>
 <p>νείκεσ' ἐσάντα ἰδών, μέγα δ' εὔξατο χεῖρας ἀνασχών:</p>
 <p> </p>
 <p>"νύμφαι κρηναῖαι, κοῦραι Διός, εἴ ποτ' Ὀδυσσεὺς <font color="GREEN">240</font></p>
 <p>ὔμμ' ἐπὶ μηρί' ἔκηε, καλύψας πίονι δημῷ,</p>
 <p>ἀρνῶν ἠδ' ἐρίφων, τόδε μοι κρηήνατ' ἐέλδωρ,</p>
 <p>ὡς ἔλθοι μὲν κεῖνος ἀνήρ, ἀγάγοι δέ ἑ δαίμων:</p>
 <p>τῷ κέ τοι ἀγλαί̈ας γε διασκεδάσειεν ἁπάσας,</p>
 <p>τὰς νῦν ὑβρίζων φορέεις, ἀλαλήμενος αἰεὶ <font color="GREEN">245</font></p>
 <p>ἄστυ κάτ': αὐτὰρ μῆλα κακοὶ φθείρουσι νομῆες."</p>
 <p>τὸν δ' αὖτε προσέειπε Μελάνθιος, αἰπόλος αἰγῶν:</p>
 <p>"ὢ πόποι, οἶον ἔειπε κύων ὀλοφώϊα εἰδώς,</p>
 <p>τόν ποτ' ἐγὼν ἐπὶ νηὸς ἐϋσσέλμοιο μελαίνης</p>
 <p>ἄξω τῆλ' Ἰθάκης, ἵνα μοι βίοτον πολὺν ἄλφοι. <font color="GREEN">250</font></p>
 <p>αἲ γὰρ Τηλέμαχον βάλοι ἀργυρότοξος Ἀπόλλων</p>
 <p>σήμερον ἐν μεγάροις, ἢ ὑπὸ μνηστῆρσι δαμείη,</p>
 <p>ὡς Ὀδυσῆί̈ γε τηλοῦ ἀπώλετο νόστιμον ἦμαρ."</p>
 <p> </p>
 <p>ὣς εἰπὼν τοὺς μὲν λίπεν αὐτοῦ ἦκα κιόντας,</p>
 <p>αὐτὰρ ὁ βῆ, μάλα δ' ὦκα δόμους ἵκανεν ἄνακτος. <font color="GREEN">255</font></p>
 <p>αὐτίκα δ' εἴσω ἴεν, μετὰ δὲ μνηστῆρσι καθῖζεν,</p>
 <p>ἀντίον Εὐρυμάχου: τὸν γὰρ φιλέεσκε μάλιστα.</p>
 <p>τῷ πάρα μὲν κρειῶν μοῖραν θέσαν οἳ πονέοντο,</p>
 <p>σῖτον δ' αἰδοίη ταμίη παρέθηκε φέρουσα</p>
 <p>ἔδμεναι. ἀγχίμολον δ' Ὀδυσεὺς καὶ δῖος ὑφορβὸς <font color="GREEN">260</font></p>
 <p>στήτην ἐρχομένω, περὶ δέ σφεας ἤλυθ' ἰωὴ</p>
 <p>φόρμιγγος γλαφυρῆς: ἀνὰ γάρ σφισι βάλλετ' ἀείδειν</p>
 <p>Φήμιος: αὐτὰρ ὁ χειρὸς ἑλὼν προσέειπε συβώτην:</p>
 <p> </p>
 <p>"Εὔμαι', ἦ μάλα δὴ τάδε δώματα κάλ' Ὀδυσῆος,</p>
 <p>ῥεῖα δ' ἀρίγνωτ' ἐστὶ καὶ ἐν πολλοῖσιν ἰδέσθαι. <font color="GREEN">265</font></p>
 <p>ἐξ ἑτέρων ἕτερ' ἐστίν, ἐπήσκηται δέ οἱ αὐλὴ</p>
 <p>τοίχῳ καὶ θριγκοῖσι, θύραι δ' εὐερκέες εἰσὶ</p>
 <p>δικλίδες: οὐκ ἄν τίς μιν ἀνὴρ ὑπεροπλίσσαιτο.</p>
 <p>γιγνώσκω δ' ὅτι πολλοὶ ἐν αὐτῷ δαῖτα τίθενται</p>
 <p>ἄνδρες, ἐπεὶ κνίση μὲν ἀνήνοθεν, ἐν δέ τε φόρμιγξ <font color="GREEN">270</font></p>
 <p>ἠπύει, ἣν ἄρα δαιτὶ θεοὶ ποίησαν ἑταίρην."</p>
 <p> </p>
 <p>τὸν δ' ἀπαμειβόμενος προσέφης, Εὔμαιε συβῶτα:</p>
 <p>"ῥεῖ' ἔγνως, ἐπεὶ οὐδὲ τά τ' ἄλλα πέρ ἐσσ' ἀνοήμων.</p>
 <p>ἀλλ' ἄγε δὴ φραζώμεθ' ὅπως ἔσται τάδε ἔργα.</p>
 <p>ἠὲ σὺ πρῶτος ἔσελθε δόμους εὖ ναιετάοντας, <font color="GREEN">275</font></p>
 <p>δύσεο δὲ μνηστῆρας, ἐγὼ δ' ὑπολείψομαι αὐτοῦ:</p>
 <p>εἰ δ' ἐθέλεις, ἐπίμεινον, ἐγὼ δ' εἶμι προπάροιθε:</p>
 <p>μηδὲ σὺ δηθύνειν, μή τίς σ' ἔκτοσθε νοήσας</p>
 <p>ἢ βάλῃ ἢ ἐλάσῃ: τὰ δέ σε φράζεσθαι ἄνωγα."</p>
 <p>τὸν δ' ἠμείβετ' ἔπειτα πολύτλας δῖος Ὀδυσσεύς: <font color="GREEN">280</font></p>
 <p> </p>
 <p>γιγνώσκω, φρονέω: τά γε δὴ νοέοντι κελεύεις.</p>
 <p>ἀλλ' ἔρχευ προπάροιθεν, ἐγὼ δ' ὑπολείψομαι αὐτοῦ.</p>
 <p>οὐ γάρ τι πληγέων ἀδαήμων οὐδὲ βολάων:</p>
 <p>τολμήεις μοι θυμός, ἐπεὶ κακὰ πολλὰ πέπονθα</p>
 <p>κύμασι καὶ πολέμῳ: μετὰ καὶ τόδε τοῖσι γενέσθω: <font color="GREEN">285</font></p>
 <p>γαστέρα δ' οὔ πως ἔστιν ἀποκρύψαι μεμαυῖαν,</p>
 <p>οὐλομένην, ἣ πολλὰ κάκ' ἀνθρώποισι δίδωσι,</p>
 <p>τῆς ἕνεκεν καὶ νῆες ἐύ̈ζυγοι ὁπλίζονται</p>
 <p>πόντον ἐπ' ἀτρύγετον, κακὰ δυσμενέεσσι φέρουσαι."</p>
 <p>ὣς οἱ μὲν τοιαῦτα πρὸς ἀλλήλους ἀγόρευον: <font color="GREEN">290</font></p>
 <p>ἂν δὲ κύων κεφαλήν τε καὶ οὔατα κείμενος ἔσχεν,</p>
 <p>Ἄργος, Ὀδυσσῆος ταλασίφρονος, ὅν ῥά ποτ' αὐτὸς</p>
 <p>θρέψε μέν, οὐδ' ἀπόνητο, πάρος δ' εἰς Ἴλιον ἱρὴν</p>
 <p>ᾤχετο. τὸν δὲ πάροιθεν ἀγίνεσκον νέοι ἄνδρες</p>
 <p>αἶγας ἐπ' ἀγροτέρας ἠδὲ πρόκας ἠδὲ λαγωούς: <font color="GREEN">295</font></p>
 <p>δὴ τότε κεῖτ' ἀπόθεστος ἀποιχομένοιο ἄνακτος,</p>
 <p>ἐν πολλῇ κόπρῳ, ἥ οἱ προπάροιθε θυράων</p>
 <p>ἡμιόνων τε βοῶν τε ἅλις κέχυτ', ὄφρ' ἂν ἄγοιεν</p>
 <p>δμῶες Ὀδυσσῆος τέμενος μέγα κοπρήσοντες:</p>
 <p>ἔνθα κύων κεῖτ' Ἄργος, ἐνίπλειος κυνοραιστέων. <font color="GREEN">300</font></p>
 <p>δὴ τότε γ', ὡς ἐνόησεν Ὀδυσσέα ἐγγὺς ἐόντα,</p>
 <p>οὐρῇ μέν ῥ' ὅ γ' ἔσηνε καὶ οὔατα κάββαλεν ἄμφω,</p>
 <p>ἆσσον δ' οὐκέτ' ἔπειτα δυνήσατο οἷο ἄνακτος</p>
 <p>ἐλθέμεν: αὐτὰρ ὁ νόσφιν ἰδὼν ἀπομόρξατο δάκρυ,</p>
 <p>ῥεῖα λαθὼν Εὔμαιον, ἄφαρ δ' ἐρεείνετο μύθῳ: <font color="GREEN">305</font></p>
 <p> </p>
 <p>"Εὔμαι', ἦ μάλα θαῦμα, κύων ὅδε κεῖτ' ἐνὶ κόπρῳ.</p>
 <p>καλὸς μὲν δέμας ἐστίν, ἀτὰρ τόδε γ' οὐ σάφα οἶδα,</p>
 <p>εἰ δὴ καὶ ταχὺς ἔσκε θέειν ἐπὶ εἴδεϊ τῷδε,</p>
 <p>ἦ αὔτως οἷοί τε τραπεζῆες κύνες ἀνδρῶν</p>
 <p>γίγνοντ': ἀγλαί̈ης δ' ἕνεκεν κομέουσιν ἄνακτες." <font color="GREEN">310</font></p>
 <p> </p>
 <p>τὸν δ' ἀπαμειβόμενος προσέφης, Εὔμαιε συβῶτα:</p>
 <p>"καὶ λίην ἀνδρός γε κύων ὅδε τῆλε θανόντος.</p>
 <p>εἰ τοιόσδ' εἴη ἠμὲν δέμας ἠδὲ καὶ ἔργα,</p>
 <p>οἷόν μιν Τροίηνδε κιὼν κατέλειπεν Ὀδυσσεύς,</p>
 <p>αἶψά κε θηήσαιο ἰδὼν ταχυτῆτα καὶ ἀλκήν. <font color="GREEN">315</font></p>
 <p>οὐ μὲν γάρ τι φύγεσκε βαθείης βένθεσιν ὕλης</p>
 <p>κνώδαλον, ὅττι δίοιτο: καὶ ἴχνεσι γὰρ περιῄδη:</p>
 <p>νῦν δ' ἔχεται κακότητι, ἄναξ δέ οἱ ἄλλοθι πάτρης</p>
 <p>ὤλετο, τὸν δὲ γυναῖκες ἀκηδέες οὐ κομέουσι.</p>
 <p>δμῶες δ', εὖτ' ἂν μηκέτ' ἐπικρατέωσιν ἄνακτες, <font color="GREEN">320</font></p>
 <p>οὐκέτ' ἔπειτ' ἐθέλουσιν ἐναίσιμα ἐργάζεσθαι:</p>
 <p>ἥμισυ γάρ τ' ἀρετῆς ἀποαίνυται εὐρύοπα Ζεὺς</p>
 <p>ἀνέρος, εὖτ' ἄν μιν κατὰ δούλιον ἦμαρ ἕλῃσιν."</p>
 <p> </p>
 <p>ὣς εἰπὼν εἰσῆλθε δόμους εὖ ναιετάοντας,</p>
 <p>βῆ δ' ἰθὺς μεγάροιο μετὰ μνηστῆρας ἀγαυούς. <font color="GREEN">325</font></p>
 <p>Ἄργον δ' αὖ κατὰ μοῖρ' ἔλαβεν μέλανος θανάτοιο,</p>
 <p>αὐτίκ' ἰδόντ' Ὀδυσῆα ἐεικοστῷ ἐνιαυτῷ.</p>
 <p> </p>
 <p>τὸν δὲ πολὺ πρῶτος ἴδε Τηλέμαχος θεοειδὴς</p>
 <p>ἐρχόμενον κατὰ δῶμα συβώτην, ὦκα δ' ἔπειτα</p>
 <p>νεῦσ' ἐπὶ οἷ καλέσας: ὁ δὲ παπτήνας ἕλε δίφρον <font color="GREEN">330</font></p>
 <p>κείμενον, ἔνθα τε δαιτρὸς ἐφίζεσκε κρέα πολλὰ</p>
 <p>δαιόμενος μνηστῆρσι δόμον κάτα δαινυμένοισι:</p>
 <p>τὸν κατέθηκε φέρων πρὸς Τηλεμάχοιο τράπεζαν</p>
 <p>ἀντίον, ἔνθα δ' ἄρ' αὐτὸς ἐφέζετο: τῷ δ' ἄρα κῆρυξ</p>
 <p>μοῖραν ἑλὼν ἐτίθει κανέου τ' ἐκ σῖτον ἀείρας. <font color="GREEN">335</font></p>
 <p>ἀγχίμολον δὲ μετ' αὐτὸν ἐδύσετο δώματ' Ὀδυσσεύς,</p>
 <p>πτωχῷ λευγαλέῳ ἐναλίγκιος ἠδὲ γέροντι,</p>
 <p>σκηπτόμενος: τὰ δὲ λυγρὰ περὶ χροί̈ εἵματα ἕστο.</p>
 <p>ἷζε δ' ἐπὶ μελίνου οὐδοῦ ἔντοσθε θυράων,</p>
 <p>κλινάμενος σταθμῷ κυπαρισσίνῳ, ὅν ποτε τέκτων <font color="GREEN">340</font></p>
 <p>ξέσσεν ἐπισταμένως καὶ ἐπὶ στάθμην ἴθυνεν.</p>
 <p>Τηλέμαχος δ' ἐπὶ οἷ καλέσας προσέειπε συβώτην,</p>
 <p>ἄρτον τ' οὖλον ἑλὼν περικαλλέος ἐκ κανέοιο</p>
 <p>καὶ κρέας, ὥς οἱ χεῖρες ἐχάνδανον ἀμφιβαλόντι:</p>
 <p>"δὸς τῷ ξείνῳ ταῦτα φέρων αὐτόν τε κέλευε <font color="GREEN">345</font></p>
 <p>αἰτίζειν μάλα πάντας ἐποιχόμενον μνηστῆρας:</p>
 <p>αἰδὼς δ' οὐκ ἀγαθὴ κεχρημένῳ ἀνδρὶ παρεῖναι."</p>
 <p> </p>
 <p>ὣς φάτο, βῆ δὲ συφορβός, ἐπεὶ τὸν μῦθον ἄκουσεν,</p>
 <p>ἀγχοῦ δ' ἱστάμενος ἔπεα πτερόεντ' ἀγόρευε:</p>
 <p> </p>
 <p>"Τηλέμαχός τοι, ξεῖνε, διδοῖ τάδε, καί σε κελεύει <font color="GREEN">350</font></p>
 <p>αἰτίζειν μάλα πάντας ἐποιχόμενον μνηστῆρας:</p>
 <p>αἰδῶ δ' οὐκ ἀγαθήν φησ' ἔμμεναι ἀνδρὶ προί̈κτῃ."</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς:</p>
 <p>"Ζεῦ ἄνα, Τηλέμαχόν μοι ἐν ἀνδράσιν ὄλβιον εἶναι,</p>
 <p>καί οἱ πάντα γένοιθ' ὅσσα φρεσὶν ᾗσι μενοινᾷ." <font color="GREEN">355</font></p>
 <p> </p>
 <p>ἦ ῥα καὶ ἀμφοτέρῃσιν ἐδέξατο καὶ κατέθηκεν</p>
 <p>αὖθι ποδῶν προπάροιθεν, ἀεικελίης ἐπὶ πήρης,</p>
 <p>ἤσθιε δ' ἧος ἀοιδὸς ἐνὶ μεγάροισιν ἄειδεν:</p>
 <p>εὖθ' ὁ δεδειπνήκειν, ὁ δ' ἐπαύετο θεῖος ἀοιδός.</p>
 <p>μνηστῆρες δ' ὁμάδησαν ἀνὰ μέγαρ'. αὐτὰρ Ἀθήνη, <font color="GREEN">360</font></p>
 <p>ἄγχι παρισταμένη Λαερτιάδην Ὀδυσῆα</p>
 <p>ὤτρυν', ὡς ἂν πύρνα κατὰ μνηστῆρας ἀγείροι,</p>
 <p>γνοίη θ' οἵ τινές εἰσιν ἐναίσιμοι οἵ τ' ἀθέμιστοι:</p>
 <p>ἀλλ' οὐδ' ὥς τιν' ἔμελλ' ἀπαλεξήσειν κακότητος.</p>
 <p>βῆ δ' ἴμεν αἰτήσων ἐνδέξια φῶτα ἕκαστον, <font color="GREEN">365</font></p>
 <p>πάντοσε χεῖρ' ὀρέγων, ὡς εἰ πτωχὸς πάλαι εἴη.</p>
 <p>οἱ δ' ἐλεαίροντες δίδοσαν, καὶ ἐθάμβεον αὐτόν,</p>
 <p>ἀλλήλους τ' εἴροντο τίς εἴη καὶ πόθεν ἔλθοι.</p>
 <p> </p>
 <p>τοῖσι δὲ καὶ μετέειπε Μελάνθιος, αἰπόλος αἰγῶν:</p>
 <p>"κέκλυτέ μευ, μνηστῆρες ἀγακλειτῆς βασιλείης, <font color="GREEN">370</font></p>
 <p>τοῦδε περὶ ξείνου: ἦ γάρ μιν πρόσθεν ὄπωπα.</p>
 <p>ἦ τοι μέν οἱ δεῦρο συβώτης ἡγεμόνευεν,</p>
 <p>αὐτὸν δ' οὐ σάφα οἶδα, πόθεν γένος εὔχεται εἶναι."</p>
 <p> </p>
 <p>ὣς ἔφατ', Ἀντίνοος δ' ἔπεσιν νείκεσσε συβώτην:</p>
 <p>"ὦ ἀρίγνωτε συβῶτα, τίη δὲ σὺ τόνδε πόλινδε <font color="GREEN">375</font></p>
 <p>ἤγαγες; ἦ οὐχ ἅλις ἧμιν ἀλήμονές εἰσι καὶ ἄλλοι,</p>
 <p>πτωχοὶ ἀνιηροί, δαιτῶν ἀπολυμαντῆρες;</p>
 <p>ἦ ὄνοσαι ὅτι τοι βίοτον κατέδουσιν ἄνακτος</p>
 <p>ἐνθάδ' ἀγειρόμενοι, σὺ δὲ καὶ προτὶ τόνδ' ἐκάλεσσας;"</p>
 <p> </p>
 <p>τὸν δ' ἀπαμειβόμενος προσέφης, Εὔμαιε συβῶτα: <font color="GREEN">380</font></p>
 <p>"Ἀντίνο', οὐ μὲν καλὰ καὶ ἐσθλὸς ἐὼν ἀγορεύεις:</p>
 <p>τίς γὰρ δὴ ξεῖνον καλεῖ ἄλλοθεν αὐτὸς ἐπελθὼν</p>
 <p>ἄλλον γ', εἰ μὴ τῶν οἳ δημιοεργοὶ ἔασι,</p>
 <p>μάντιν ἢ ἰητῆρα κακῶν ἢ τέκτονα δούρων,</p>
 <p>ἢ καὶ θέσπιν ἀοιδόν, ὅ κεν τέρπῃσιν ἀείδων; <font color="GREEN">385</font></p>
 <p>οὗτοι γὰρ κλητοί γε βροτῶν ἐπ' ἀπείρονα γαῖαν:</p>
 <p>πτωχὸν δ' οὐκ ἄν τις καλέοι τρύξοντα ἓ αὐτόν.</p>
 <p>ἀλλ' αἰεὶ χαλεπὸς περὶ πάντων εἶς μνηστήρων</p>
 <p>δμωσὶν Ὀδυσσῆος, πέρι δ' αὖτ' ἐμοί: αὐτὰρ ἐγώ γε</p>
 <p>οὐκ ἀλέγω, ἧός μοι ἐχέφρων Πηνελόπεια <font color="GREEN">390</font></p>
 <p>ζώει ἐνὶ μεγάροις καὶ Τηλέμαχος θεοειδής."</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"σίγα, μή μοι τοῦτον ἀμείβεο πολλὰ ἔπεσσιν:</p>
 <p>Ἀντίνοος δ' εἴωθε κακῶς ἐρεθιζέμεν αἰεὶ</p>
 <p>μύθοισιν χαλεποῖσιν, ἐποτρύνει δὲ καὶ ἄλλους." <font color="GREEN">395</font></p>
 <p> </p>
 <p>ἦ ῥα καὶ Ἀντίνοον ἔπεα πτερόεντα προσηύδα:</p>
 <p>"Ἀντίνο', ἦ μευ καλὰ πατὴρ ὣς κήδεαι υἷος,</p>
 <p>ὃς τὸν ξεῖνον ἄνωγας ἀπὸ μεγάροιο διέσθαι</p>
 <p>μύθῳ ἀναγκαίῳ: μὴ τοῦτο θεὸς τελέσειε.</p>
 <p>δός οἱ ἑλών: οὔ τοι φθονέω: κέλομαι γὰρ ἐγώ γε: <font color="GREEN">400</font></p>
 <p>μήτ' οὖν μητέρ' ἐμὴν ἅζευ τό γε μήτε τιν' ἄλλον</p>
 <p>δμώων, οἳ κατὰ δώματ' Ὀδυσσῆος θείοιο.</p>
 <p>ἀλλ' οὔ τοι τοιοῦτον ἐνὶ στήθεσσι νόημα:</p>
 <p>αὐτὸς γὰρ φαγέμεν πολὺ βούλεαι ἢ δόμεν ἄλλῳ."</p>
 <p>τὸν δ' αὖτ' Ἀντίνοος ἀπαμειβόμενος προσέειπε: <font color="GREEN">405</font></p>
 <p>"Τηλέμαχ' ὑψαγόρη, μένος ἄσχετε, ποῖον ἔειπες.</p>
 <p>εἴ οἱ τόσσον ἅπαντες ὀρέξειαν μνηστῆρες,</p>
 <p>καί κέν μιν τρεῖς μῆνας ἀπόπροθεν οἶκος ἐρύκοι."</p>
 <p> </p>
 <p>ὣς ἄρ' ἔφη, καὶ θρῆνυν ἑλὼν ὑπέφηνε τραπέζης</p>
 <p>κείμενον, ᾧ ῥ' ἔπεχεν λιπαροὺς πόδας εἰλαπινάζων: <font color="GREEN">410</font></p>
 <p>οἱ δ' ἄλλοι πάντες δίδοσαν, πλῆσαν δ' ἄρα πήρην</p>
 <p>σίτου καὶ κρειῶν: τάχα δὴ καὶ ἔμελλεν Ὀδυσσεὺς</p>
 <p>αὖτις ἐπ' οὐδὸν ἰὼν προικὸς γεύσεσθαι Ἀχαιῶν:</p>
 <p>στῆ δὲ παρ' Ἀντίνοον, καί μιν πρὸς μῦθον ἔειπε:</p>
 <p> </p>
 <p>"δός, φίλος: οὐ μέν μοι δοκέεις ὁ κάκιστος Ἀχαιῶν <font color="GREEN">415</font></p>
 <p>ἔμμεναι, ἀλλ' ὤριστος, ἐπεὶ βασιλῆϊ ἔοικας.</p>
 <p>τῷ σε χρὴ δόμεναι καὶ λώϊον ἠέ περ ἄλλοι</p>
 <p>σίτου: ἐγὼ δέ κέ σε κλείω κατ' ἀπείρονα γαῖαν.</p>
 <p>καὶ γὰρ ἐγώ ποτε οἶκον ἐν ἀνθρώποισιν ἔναιον</p>
 <p>ὄλβιος ἀφνειὸν καὶ πολλάκι δόσκον ἀλήτῃ, <font color="GREEN">420</font></p>
 <p>τοίῳ ὁποῖος ἔοι καὶ ὅτευ κεχρημένος ἔλθοι:</p>
 <p>ἦσαν δὲ δμῶες μάλα μυρίοι ἄλλα τε πολλὰ</p>
 <p>οἷσίν τ' εὖ ζώουσι καὶ ἀφνειοὶ καλέονται.</p>
 <p>ἀλλὰ Ζεὺς ἀλάπαξε Κρονίων--ἤθελε γάρ που--</p>
 <p>ὅς μ' ἅμα ληϊστῆρσι πολυπλάγκτοισιν ἀνῆκεν <font color="GREEN">425</font></p>
 <p>Αἴγυπτόνδ' ἰέναι, δολιχὴν ὁδόν, ὄφρ' ἀπολοίμην.</p>
 <p>στῆσα δ' ἐν Αἰγύπτῳ ποταμῷ νέας ἀμφιελίσσας.</p>
 <p>ἔνθ' ἦ τοι μὲν ἐγὼ κελόμην ἐρίηρας ἑταίρους</p>
 <p>αὐτοῦ πὰρ νήεσσι μένειν καὶ νῆας ἔρυσθαι,</p>
 <p>ὀπτῆρας δὲ κατὰ σκοπιὰς ὤτρυνα νέεσθαι. <font color="GREEN">430</font></p>
 <p>οἱ δ' ὕβρει εἴξαντες, ἐπισπόμενοι μένεϊ σφῷ,</p>
 <p>αἶψα μάλ' Αἰγυπτίων ἀνδρῶν περικαλλέας ἀγροὺς</p>
 <p>πόρθεον, ἐκ δὲ γυναῖκας ἄγον καὶ νήπια τέκνα,</p>
 <p>αὐτούς τ' ἔκτεινον: τάχα δ' ἐς πόλιν ἵκετ' ἀϋτή.</p>
 <p>οἱ δὲ βοῆς ἀί̈οντες ἅμ' ἠοῖ φαινομένηφιν <font color="GREEN">435</font></p>
 <p>ἦλθον: πλῆτο δὲ πᾶν πεδίον πεζῶν τε καὶ ἵππων</p>
 <p>χαλκοῦ τε στεροπῆς: ἐν δὲ Ζεὺς τερπικέραυνος</p>
 <p>φύζαν ἐμοῖς ἑτάροισι κακὴν βάλεν, οὐδέ τις ἔτλη</p>
 <p>στῆναι ἐναντίβιον: περὶ γὰρ κακὰ πάντοθεν ἔστη.</p>
 <p>ἔνθ' ἡμέων πολλοὺς μὲν ἀπέκτανον ὀξέϊ χαλκῷ, <font color="GREEN">440</font></p>
 <p>τοὺς δ' ἄναγον ζωούς, σφίσιν ἐργάζεσθαι ἀνάγκῃ.</p>
 <p>αὐτὰρ ἔμ' ἐς Κύπρον ξείνῳ δόσαν ἀντιάσαντι,</p>
 <p>Δμήτορι Ἰασίδῃ, ὃς Κύπρου ἶφι ἄνασσεν:</p>
 <p>ἔνθεν δὴ νῦν δεῦρο τόδ' ἵκω πήματα πάσχων."</p>
 <p>τὸν δ' αὖτ' Ἀντίνοος ἀπαμείβετο φώνησέν τε: <font color="GREEN">445</font></p>
 <p>"τίς δαίμων τόδε πῆμα προσήγαγε, δαιτὸς ἀνίην;</p>
 <p>στῆθ' οὕτως ἐς μέσσον, ἐμῆς ἀπάνευθε τραπέζης,</p>
 <p>μὴ τάχα πικρὴν Αἴγυπτον καὶ Κύπρον ἵκηαι:</p>
 <p>ὥς τις θαρσαλέος καὶ ἀναιδής ἐσσι προί̈κτης.</p>
 <p>ἑξείης πάντεσσι παρίστασαι: οἱ δὲ διδοῦσι <font color="GREEN">450</font></p>
 <p>μαψιδίως, ἐπεὶ οὔ τις ἐπίσχεσις οὐδ' ἐλεητὺς</p>
 <p>ἀλλοτρίων χαρίσασθαι, ἐπεὶ πάρα πολλὰ ἑκάστῳ."</p>
 <p> </p>
 <p>τὸν δ' ἀναχωρήσας προσέφη πολύμητις Ὀδυσσεύς:</p>
 <p>"ὢ πόποι, οὐκ ἄρα σοί γ' ἐπὶ εἴδεϊ καὶ φρένες ἦσαν:</p>
 <p>οὐ σύ γ' ἂν ἐξ οἴκου σῷ ἐπιστάτῃ οὐδ' ἅλα δοίης, <font color="GREEN">455</font></p>
 <p>ὃς νῦν ἀλλοτρίοισι παρήμενος οὔ τί μοι ἔτλης</p>
 <p>σίτου ἀποπροελὼν δόμεναι: τὰ δὲ πολλὰ πάρεστιν."</p>
 <p> </p>
 <p>ὣς ἔφατ', Ἀντίνοος δ' ἐχολώσατο κηρόθι μᾶλλον,</p>
 <p>καί μιν ὑπόδρα ἰδὼν ἔπεα πτερόεντα προσηύδα:</p>
 <p>"νῦν δή σ' οὐκέτι καλὰ διὲκ μεγάροιό γ' ὀί̈ω <font color="GREEN">460</font></p>
 <p>ἂψ ἀναχωρήσειν, ὅτε δὴ καὶ ὀνείδεα βάζεις."</p>
 <p>ὣς ἄρ' ἔφη, καὶ θρῆνυν ἑλὼν βάλε δεξιὸν ὦμον,</p>
 <p>πρυμνότατον κατὰ νῶτον: ὁ δ' ἐστάθη ἠύ̈τε πέτρη</p>
 <p>ἔμπεδον, οὐδ' ἄρα μιν σφῆλεν βέλος Ἀντινόοιο,</p>
 <p>ἀλλ' ἀκέων κίνησε κάρη, κακὰ βυσσοδομεύων. <font color="GREEN">465</font></p>
 <p>ἂψ δ' ὅ γ' ἐπ' οὐδὸν ἰὼν κατ' ἄρ' ἕζετο, κὰδ δ' ἄρα πήρην</p>
 <p>θῆκεν ἐϋπλείην, μετὰ δὲ μνηστῆρσιν ἔειπε:</p>
 <p> </p>
 <p>"κέκλυτέ μευ, μνηστῆρες ἀγακλειτῆς βασιλείης,</p>
 <p>ὄφρ' εἴπω τά με θυμὸς ἐνὶ στήθεσσι κελεύει.</p>
 <p>οὐ μὰν οὔτ' ἄχος ἐστὶ μετὰ φρεσὶν οὔτε τι πένθος, <font color="GREEN">470</font></p>
 <p>ὁππότ' ἀνὴρ περὶ οἷσι μαχειόμενος κτεάτεσσι</p>
 <p>βλήεται, ἢ περὶ βουσὶν ἢ ἀργεννῇς ὀί̈εσσιν:</p>
 <p>αὐτὰρ ἔμ' Ἀντίνοος βάλε γαστέρος εἵνεκα λυγρῆς,</p>
 <p>οὐλομένης, ἣ πολλὰ κάκ' ἀνθρώποισι δίδωσιν.</p>
 <p>ἀλλ' εἴ που πτωχῶν γε θεοὶ καὶ Ἐρινύες εἰσίν, <font color="GREEN">475</font></p>
 <p>Ἀντίνοον πρὸ γάμοιο τέλος θανάτοιο κιχείη."</p>
 <p> </p>
 <p>τὸν δ' αὖτ' Ἀντίνοος προσέφη, Εὐπείθεος υἱός:</p>
 <p>"ἔσθι' ἕκηλος, ξεῖνε, καθήμενος, ἢ ἄπιθ' ἄλλῃ,</p>
 <p>μή σε νέοι διὰ δώματ' ἐρύσσωσ', οἷ' ἀγορεύεις,</p>
 <p>ἢ ποδὸς ἢ καὶ χειρός, ἀποδρύψωσι δὲ πάντα." <font color="GREEN">480</font></p>
 <p> </p>
 <p>ὣς ἔφαθ', οἱ δ' ἄρα πάντες ὑπερφιάλως νεμέσησαν:</p>
 <p>ὧδε δέ τις εἴπεσκε νέων ὑπερηνορεόντων:</p>
 <p> </p>
 <p>"Ἀντίνο', οὐ μὲν κάλ' ἔβαλες δύστηνον ἀλήτην,</p>
 <p>οὐλόμεν', εἰ δή πού τις ἐπουράνιος θεός ἐστιν.</p>
 <p>καί τε θεοὶ ξείνοισιν ἐοικότες ἀλλοδαποῖσι, <font color="GREEN">485</font></p>
 <p>παντοῖοι τελέθοντες, ἐπιστρωφῶσι πόληας,</p>
 <p>ἀνθρώπων ὕβριν τε καὶ εὐνομίην ἐφορῶντες."</p>
 <p> </p>
 <p>ὣς ἄρ' ἔφαν μνηστῆρες, ὁ δ' οὐκ ἐμπάζετο μύθων.</p>
 <p>Τηλέμαχος δ' ἐν μὲν κραδίῃ μέγα πένθος ἄεξε</p>
 <p>βλημένου, οὐδ' ἄρα δάκρυ χαμαὶ βάλεν ἐκ βλεφάροιϊν, <font color="GREEN">490</font></p>
 <p>ἀλλ' ἀκέων κίνησε κάρη, κακὰ βυσσοδομεύων.</p>
 <p> </p>
 <p>τοῦ δ' ὡς οὖν ἤκουσε περίφρων Πηνελόπεια</p>
 <p>βλημένου ἐν μεγάρῳ, μετ' ἄρα δμῳῇσιν ἔειπεν:</p>
 <p>"αἴθ' οὕτως αὐτόν σε βάλοι κλυτότοξος Ἀπόλλων."</p>
 <p>τὴν δ' αὖτ' Εὐρυνόμη ταμίη πρὸς μῦθον ἔειπεν: <font color="GREEN">495</font></p>
 <p>"εἰ γὰρ ἐπ' ἀρῇσιν τέλος ἡμετέρῃσι γένοιτο:</p>
 <p>οὐκ ἄν τις τούτων γε ἐύ̈θρονον Ἠῶ ἵκοιτο."</p>
 <p> </p>
 <p>τὴν δ' αὖτε προσέειπε περίφρων Πηνελόπεια:</p>
 <p>"μαῖ', ἐχθροὶ μὲν πάντες, ἐπεὶ κακὰ μηχανόωνται:</p>
 <p>Ἀντίνοος δὲ μάλιστα μελαίνῃ κηρὶ ἔοικε. <font color="GREEN">500</font></p>
 <p>ξεῖνός τις δύστηνος ἀλητεύει κατὰ δῶμα</p>
 <p>ἀνέρας αἰτίζων: ἀχρημοσύνη γὰρ ἀνώγει:</p>
 <p>ἔνθ' ἄλλοι μὲν πάντες ἐνέπλησάν τ' ἔδοσάν τε,</p>
 <p>οὗτος δὲ θρήνυι πρυμνὸν βάλε δεξιὸν ὦμον."</p>
 <p> </p>
 <p>ἡ μὲν ἄρ' ὣς ἀγόρευε μετὰ δμῳῇσι γυναιξίν, <font color="GREEN">505</font></p>
 <p>ἡμένη ἐν θαλάμῳ: ὁ δ' ἐδείπνεε δῖος Ὀδυσσεύς:</p>
 <p>ἡ δ' ἐπὶ οἷ καλέσασα προσηύδα δῖον ὑφορβόν:</p>
 <p> </p>
 <p>"ἔρχεο, δῖ' Εὔμαιε, κιὼν τὸν ξεῖνον ἄνωχθι</p>
 <p>ἐλθέμεν, ὄφρα τί μιν προσπτύξομαι ἠδ' ἐρέωμαι</p>
 <p>εἴ που Ὀδυσσῆος ταλασίφρονος ἠὲ πέπυσται <font color="GREEN">510</font></p>
 <p>ἢ ἴδεν ὀφθαλμοῖσι: πολυπλάγκτῳ γὰρ ἔοικε."</p>
 <p> </p>
 <p>τὴν δ' ἀπαμειβόμενος προσέφης, Εὔμαιε συβῶτα</p>
 <p>"εἰ γάρ τοι, βασίλεια, σιωπήσειαν Ἀχαιοί:</p>
 <p>οἷ' ὅ γε μυθεῖται, θέλγοιτό κέ τοι φίλον ἦτορ.</p>
 <p>τρεῖς γὰρ δή μιν νύκτας ἔχον, τρία δ' ἤματ' ἔρυξα <font color="GREEN">515</font></p>
 <p>ἐν κλισίῃ: πρῶτον γὰρ ἔμ' ἵκετο νηὸς ἀποδράς:</p>
 <p>ἀλλ' οὔ πω κακότητα διήνυσεν ἣν ἀγορεύων.</p>
 <p>ὡς δ' ὅτ' ἀοιδὸν ἀνὴρ ποτιδέρκεται, ὅς τε θεῶν ἒξ</p>
 <p>ἀείδει δεδαὼς ἔπε' ἱμερόεντα βροτοῖσι,</p>
 <p>τοῦ δ' ἄμοτον μεμάασιν ἀκουέμεν, ὁππότ' ἀείδῃ: <font color="GREEN">520</font></p>
 <p>ὣς ἐμὲ κεῖνος ἔθελγε παρήμενος ἐν μεγάροισι.</p>
 <p>φησὶ δ' Ὀδυσσῆος ξεῖνος πατρώϊος εἶναι,</p>
 <p>Κρήτῃ ναιετάων, ὅθι Μίνωος γένος ἐστίν.</p>
 <p>ἔνθεν δὴ νῦν δεῦρο τόδ' ἵκετο πήματα πάσχων,</p>
 <p>προπροκυλινδόμενος: στεῦται δ' Ὀδυσῆος ἀκοῦσαι, <font color="GREEN">525</font></p>
 <p>ἀγχοῦ, Θεσπρωτῶν ἀνδρῶν ἐν πίονι δήμῳ,</p>
 <p>ζωοῦ: πολλὰ δ' ἄγει κειμήλια ὅνδε δόμονδε."</p>
 <p> </p>
 <p>τὸν δ' αὖτε προσέειπε περίφρων Πηνελόπεια:</p>
 <p>"ἔρχεο, δεῦρο κάλεσσον, ἵν' ἀντίον αὐτὸς ἐνίσπῃ.</p>
 <p>οὗτοι δ' ἠὲ θύρῃσι καθήμενοι ἑψιαάσθων. <font color="GREEN">530</font></p>
 <p>ἢ αὐτοῦ κατὰ δώματ', ἐπεί σφισι θυμὸς ἐύ̈φρων.</p>
 <p>αὐτῶν μὲν γὰρ κτήματ' ἀκήρατα κεῖτ' ἐνὶ οἴκῳ,</p>
 <p>σῖτος καὶ μέθυ ἡδύ: τὰ μὲν οἰκῆες ἔδουσιν,</p>
 <p>οἱ δ' εἰς ἡμέτερον πωλεύμενοι ἤματα πάντα,</p>
 <p>βοῦς ἱερεύοντες καὶ ὄϊς καὶ πίονας αἶγας, <font color="GREEN">535</font></p>
 <p>εἰλαπινάζουσιν πίνουσί τε αἴθοπα οἶνον,</p>
 <p>μαψιδίως: τὰ δὲ πολλὰ κατάνεται. οὐ γὰρ ἔπ' ἀνήρ,</p>
 <p>οἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι.</p>
 <p>εἰ δ' Ὀδυσεὺς ἔλθοι καὶ ἵκοιτ' ἐς πατρίδα γαῖαν,</p>
 <p>αἶψά κε σὺν ᾧ παιδὶ βίας ἀποτίσεται ἀνδρῶν." <font color="GREEN">540</font></p>
 <p> </p>
 <p>ὣς φάτο, Τηλέμαχος δὲ μέγ' ἔπταρεν, ἀμφὶ δὲ δῶμα</p>
 <p>σμερδαλέον κονάβησε: γέλασσε δὲ Πηνελόπεια,</p>
 <p>αἶψα δ' ἄρ' Εὔμαιον ἔπεα πτερόεντα προσηύδα:</p>
 <p> </p>
 <p>"ἔρχεό μοι, τὸν ξεῖνον ἐναντίον ὧδε κάλεσσον.</p>
 <p>οὐχ ὁράᾳς ὅ μοι υἱὸς ἐπέπταρε πᾶσιν ἔπεσσι; <font color="GREEN">545</font></p>
 <p>τῷ κε καὶ οὐκ ἀτελὴς θάνατος μνηστῆρσι γένοιτο</p>
 <p>πᾶσι μάλ', οὐδέ κέ τις θάνατον καὶ κῆρας ἀλύξει.</p>
 <p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:</p>
 <p>αἴ κ' αὐτὸν γνώω νημερτέα πάντ' ἐνέποντα,</p>
 <p>ἕσσω μιν χλαῖνάν τε χιτῶνά τε, εἵματα καλά." <font color="GREEN">550</font></p>
 <p> </p>
 <p>ὣς φάτο, βῆ δὲ συφορβός, ἐπεὶ τὸν μῦθον ἄκουσεν:</p>
 <p>ἀγχοῦ δ' ἱστάμενος ἔπεα πτερόεντα προσηύδα:</p>
 <p> </p>
 <p>"ξεῖνε πάτερ, καλέει σε περίφρων Πηνελόπεια,</p>
 <p>μήτηρ Τηλεμάχοιο: μεταλλῆσαί τί ἑ θυμὸς</p>
 <p>ἀμφὶ πόσει κέλεται, καὶ κήδεά περ πεπαθυίῃ. <font color="GREEN">555</font></p>
 <p>εἰ δέ κέ σε γνώῃ νημερτέα πάντ' ἐνέποντα,</p>
 <p>ἕσσει σε χλαῖνάν τε χιτῶνά τε, τῶν σὺ μάλιστα</p>
 <p>χρηί̈ζεις: σῖτον δὲ καὶ αἰτίζων κατὰ δῆμον</p>
 <p>γαστέρα βοσκήσεις: δώσει δέ τοι ὅς κ' ἐθέλῃσι."</p>
 <p> </p>
 <p>τὸν δ' αὖτε προσέειπε πολύτλας δῖος Ὀδυσσεύς: <font color="GREEN">560</font></p>
 <p>"Εὔμαι', αἶψά κ' ἐγὼ νημερτέα πάντ' ἐνέποιμι</p>
 <p>κούρῃ Ἰκαρίοιο, περίφρονι Πηνελοπείῃ:</p>
 <p>οἶδα γὰρ εὖ περὶ κείνου, ὁμὴν δ' ἀνεδέγμεθ' ὀϊζύν.</p>
 <p>ἀλλὰ μνηστήρων χαλεπῶν ὑποδείδι' ὅμιλον,</p>
 <p>τῶν ὕβρις τε βίη τε σιδήρεον οὐρανὸν ἵκει. <font color="GREEN">565</font></p>
 <p>καὶ γὰρ νῦν, ὅτε μ' οὗτος ἀνὴρ κατὰ δῶμα κιόντα</p>
 <p>οὔ τι κακὸν ῥέξαντα βαλὼν ὀδύνῃσιν ἔδωκεν,</p>
 <p>οὔτε τι Τηλέμαχος τό γ' ἐπήρκεσεν οὔτε τις ἄλλος.</p>
 <p>τῷ νῦν Πηνελόπειαν ἐνὶ μεγάροισιν ἄνωχθι</p>
 <p>μεῖναι, ἐπειγομένην περ, ἐς ἠέλιον καταδύντα: <font color="GREEN">570</font></p>
 <p>καὶ τότε μ' εἰρέσθω πόσιος πέρι νόστιμον ἦμαρ,</p>
 <p>ἀσσοτέρω καθίσασα παραὶ πυρί: εἵματα γάρ τοι</p>
 <p>λύγρ' ἔχω: οἶσθα καὶ αὐτός, ἐπεί σε πρῶθ' ἱκέτευσα."</p>
 <p> </p>
 <p>ὣς φάτο, βῆ δὲ συφορβός, ἐπεὶ τὸν μῦθον ἄκουσε.</p>
 <p>τὸν δ' ὑπὲρ οὐδοῦ βάντα προσηύδα Πηνελόπεια: <font color="GREEN">575</font></p>
 <p> </p>
 <p>"οὐ σύ γ' ἄγεις, Εὔμαιε: τί τοῦτ' ἐνόησεν ἀλήτης;</p>
 <p>ἦ τινά που δείσας ἐξαίσιον ἦε καὶ ἄλλως</p>
 <p>αἰδεῖται κατὰ δῶμα; κακὸς δ' αἰδοῖος ἀλήτης."</p>
 <p> </p>
 <p>τὴν δ' ἀπαμειβόμενος προσέφης, Εὔμαιε συβῶτα:</p>
 <p>"μυθεῖται κατὰ μοῖραν, ἅ πέρ κ' οἴοιτο καὶ ἄλλος, <font color="GREEN">580</font></p>
 <p>ὕβριν ἀλυσκάζων ἀνδρῶν ὑπερηνορεόντων.</p>
 <p>ἀλλά σε μεῖναι ἄνωγεν ἐς ἠέλιον καταδύντα.</p>
 <p>καὶ δὲ σοὶ ὧδ' αὐτῇ πολὺ κάλλιον, ὦ βασίλεια,</p>
 <p>οἴην πρὸς ξεῖνον φάσθαι ἔπος ἠδ' ἐπακοῦσαι."</p>
 <p>τὸν δ' αὖτε προσέειπε περίφρων Πηνελόπεια: <font color="GREEN">585</font></p>
 <p>"οὐκ ἄφρων ὁ ξεῖνος: ὀί̈εται, ὥς περ ἂν εἴη:</p>
 <p>οὐ γάρ πού τινες ὧδε καταθνητῶν ἀνθρώπων</p>
 <p>ἀνέρες ὑβρίζοντες ἀτάσθαλα μηχανόωνται."</p>
 <p> </p>
 <p>ἡ μὲν ἄρ' ὣς ἀγόρευεν, ὁ δ' ᾤχετο δῖος ὑφορβὸς</p>
 <p>μνηστήρων ἐς ὅμιλον, ἐπεὶ διεπέφραδε πάντα. <font color="GREEN">590</font></p>
 <p>αἶψα δὲ Τηλέμαχον ἔπεα πτερόεντα προσηύδα,</p>
 <p>ἄγχι σχὼν κεφαλήν, ἵνα μὴ πευθοίαθ' οἱ ἄλλοι:</p>
 <p> </p>
 <p>"ὦ φίλ', ἐγὼ μὲν ἄπειμι, σύας καὶ κεῖνα φυλάξων,</p>
 <p>σὸν καὶ ἐμὸν βίοτον: σοὶ δ' ἐνθάδε πάντα μελόντων.</p>
 <p>αὐτὸν μέν σε πρῶτα σάω, καὶ φράζεο θυμῷ <font color="GREEN">595</font></p>
 <p>μή τι πάθῃς: πολλοὶ δὲ κακὰ φρονέουσιν Ἀχαιῶν,</p>
 <p>τοὺς Ζεὺς ἐξολέσειε πρὶν ἡμῖν πῆμα γενέσθαι."</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"ἔσσεται οὕτως, ἄττα: σὺ δ' ἔρχεο δειελιήσας:</p>
 <p>ἠῶθεν δ' ἰέναι καὶ ἄγειν ἱερήϊα καλά: <font color="GREEN">600</font></p>
 <p>αὐτὰρ ἐμοὶ τάδε πάντα καὶ ἀθανάτοισι μελήσει."</p>
 <p> </p>
 <p>ὣς φάθ', ὁ δ' αὖτις ἄρ' ἕζετ' ἐϋξέστου ἐπὶ δίφρου,</p>
 <p>πλησάμενος δ' ἄρα θυμὸν ἐδητύος ἠδὲ ποτῆτος</p>
 <p>βῆ ῥ' ἴμεναι μεθ' ὕας, λίπε δ' ἕρκεά τε μέγαρόν τε,</p>
 <p>πλεῖον δαιτυμόνων: οἱ δ' ὀρχηστυῖ καὶ ἀοιδῇ <font color="GREEN">605</font></p>
 <p>τέρποντ': ἤδη γὰρ καὶ ἐπήλυθε δείελον ἦμαρ.</p>
 
 
 <p></p><hr>
 <center>
 <a href="ody18.htm">Next: Book 18</a></center>
 </body>