<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili13.htm">English</a> 
 <a href="ili13.htm">Previous</a> 
 <a href="ili15.htm">Next</a> 
 </center>
 <hr>
 
 
 <h1 align="CENTER">The Iliad, Book 14</h1>
 <p>Νέστορα δ' οὐκ ἔλαθεν ἰαχὴ πίνοντά περ ἔμπης,</p>
 <p>ἀλλ' Ἀσκληπιάδην ἔπεα πτερόεντα προσηύδα:</p>
 <p>φράζεο δῖε Μαχᾶον ὅπως ἔσται τάδε ἔργα:</p>
 <p>μείζων δὴ παρὰ νηυσὶ βοὴ θαλερῶν αἰζηῶν.</p>
 <p>ἀλλὰ σὺ μὲν νῦν πῖνε καθήμενος αἴθοπα οἶνον <font color="GREEN">5</font></p>
 <p>εἰς ὅ κε θερμὰ λοετρὰ ἐϋπλόκαμος Ἑκαμήδη</p>
 <p>θερμήνῃ καὶ λούσῃ ἄπο βρότον αἱματόεντα:</p>
 <p>αὐτὰρ ἐγὼν ἐλθὼν τάχα εἴσομαι ἐς περιωπήν.</p>
 <p> </p>
 <p>ὣς εἰπὼν σάκος εἷλε τετυγμένον υἷος ἑοῖο</p>
 <p>κείμενον ἐν κλισίῃ Θρασυμήδεος ἱπποδάμοιο <font color="GREEN">10</font></p>
 <p>χαλκῷ παμφαῖνον: ὃ δ' ἔχ' ἀσπίδα πατρὸς ἑοῖο.</p>
 <p>εἵλετο δ' ἄλκιμον ἔγχος ἀκαχμένον ὀξέϊ χαλκῷ,</p>
 <p>στῆ δ' ἐκτὸς κλισίης, τάχα δ' εἴσιδεν ἔργον ἀεικὲς</p>
 <p>τοὺς μὲν ὀρινομένους, τοὺς δὲ κλονέοντας ὄπισθε</p>
 <p>Τρῶας ὑπερθύμους: ἐρέριπτο δὲ τεῖχος Ἀχαιῶν. <font color="GREEN">15</font></p>
 <p>ὡς δ' ὅτε πορφύρῃ πέλαγος μέγα κύματι κωφῷ</p>
 <p>ὀσσόμενον λιγέων ἀνέμων λαιψηρὰ κέλευθα</p>
 <p>αὔτως, οὐδ' ἄρα τε προκυλίνδεται οὐδετέρωσε,</p>
 <p>πρίν τινα κεκριμένον καταβήμεναι ἐκ Διὸς οὖρον,</p>
 <p>ὣς ὃ γέρων ὅρμαινε δαϊζόμενος κατὰ θυμὸν <font color="GREEN">20</font></p>
 <p>διχθάδι', ἢ μεθ' ὅμιλον ἴοι Δαναῶν ταχυπώλων,</p>
 <p>ἦε μετ' Ἀτρεί̈δην Ἀγαμέμνονα ποιμένα λαῶν.</p>
 <p>ὧδε δέ οἱ φρονέοντι δοάσσατο κέρδιον εἶναι</p>
 <p>βῆναι ἐπ' Ἀτρεί̈δην. οἳ δ' ἀλλήλους ἐνάριζον</p>
 <p>μαρνάμενοι: λάκε δέ σφι περὶ χροὶ̈ χαλκὸς ἀτειρὴς <font color="GREEN">25</font></p>
 <p>νυσσομένων ξίφεσίν τε καὶ ἔγχεσιν ἀμφιγύοισι.</p>
 <p>Νέστορι δὲ ξύμβληντο διοτρεφέες βασιλῆες</p>
 <p>πὰρ νηῶν ἀνιόντες ὅσοι βεβλήατο χαλκῷ</p>
 <p>Τυδεί̈δης Ὀδυσεύς τε καὶ Ἀτρεί̈δης Ἀγαμέμνων.</p>
 <p>πολλὸν γάρ ῥ' ἀπάνευθε μάχης εἰρύατο νῆες <font color="GREEN">30</font></p>
 <p>θῖν' ἔφ' ἁλὸς πολιῆς: τὰς γὰρ πρώτας πεδίον δὲ</p>
 <p>εἴρυσαν, αὐτὰρ τεῖχος ἐπὶ πρύμνῃσιν ἔδειμαν.</p>
 <p>οὐδὲ γὰρ οὐδ' εὐρύς περ ἐὼν ἐδυνήσατο πάσας</p>
 <p>αἰγιαλὸς νῆας χαδέειν, στείνοντο δὲ λαοί:</p>
 <p>τώ ῥα προκρόσσας ἔρυσαν, καὶ πλῆσαν ἁπάσης <font color="GREEN">35</font></p>
 <p>ἠϊόνος στόμα μακρόν, ὅσον συνεέργαθον ἄκραι.</p>
 <p>τώ ῥ' οἵ γ' ὀψείοντες ἀϋτῆς καὶ πολέμοιο</p>
 <p>ἔγχει ἐρειδόμενοι κίον ἀθρόοι: ἄχνυτο δέ σφι</p>
 <p>θυμὸς ἐνὶ στήθεσσιν. ὃ δὲ ξύμβλητο γεραιὸς</p>
 <p>Νέστωρ, πτῆξε δὲ θυμὸν ἐνὶ στήθεσσιν Ἀχαιῶν. <font color="GREEN">40</font></p>
 <p>τὸν καὶ φωνήσας προσέφη κρείων Ἀγαμέμνων:</p>
 <p>ὦ Νέστορ Νηληϊάδη μέγα κῦδος Ἀχαιῶν</p>
 <p>τίπτε λιπὼν πόλεμον φθισήνορα δεῦρ' ἀφικάνεις;</p>
 <p>δείδω μὴ δή μοι τελέσῃ ἔπος ὄβριμος Ἕκτωρ,</p>
 <p>ὥς ποτ' ἐπηπείλησεν ἐνὶ Τρώεσσ' ἀγορεύων <font color="GREEN">45</font></p>
 <p>μὴ πρὶν πὰρ νηῶν προτὶ Ἴλιον ἀπονέεσθαι</p>
 <p>πρὶν πυρὶ νῆας ἐνιπρῆσαι, κτεῖναι δὲ καὶ αὐτούς.</p>
 <p>κεῖνος τὼς ἀγόρευε: τὰ δὴ νῦν πάντα τελεῖται.</p>
 <p>ὢ πόποι ἦ ῥα καὶ ἄλλοι ἐϋκνήμιδες Ἀχαιοὶ</p>
 <p>ἐν θυμῷ βάλλονται ἐμοὶ χόλον ὥς περ Ἀχιλλεὺς <font color="GREEN">50</font></p>
 <p>οὐδ' ἐθέλουσι μάχεσθαι ἐπὶ πρυμνῇσι νέεσσι.</p>
 <p> </p>
 <p>τὸν δ' ἠμείβετ' ἔπειτα Γερήνιος ἱππότα Νέστωρ:</p>
 <p>ἦ δὴ ταῦτά γ' ἑτοῖμα τετεύχαται, οὐδέ κεν ἄλλως</p>
 <p>Ζεὺς ὑψιβρεμέτης αὐτὸς παρατεκτήναιτο.</p>
 <p>τεῖχος μὲν γὰρ δὴ κατερήριπεν, ᾧ ἐπέπιθμεν <font color="GREEN">55</font></p>
 <p>ἄρρηκτον νηῶν τε καὶ αὐτῶν εἶλαρ ἔσεσθαι:</p>
 <p>οἳ δ' ἐπὶ νηυσὶ θοῇσι μάχην ἀλίαστον ἔχουσι</p>
 <p>νωλεμές: οὐδ' ἂν ἔτι γνοίης μάλα περ σκοπιάζων</p>
 <p>ὁπποτέρωθεν Ἀχαιοὶ ὀρινόμενοι κλονέονται,</p>
 <p>ὡς ἐπιμὶξ κτείνονται, ἀϋτὴ δ' οὐρανὸν ἵκει. <font color="GREEN">60</font></p>
 <p>ἡμεῖς δὲ φραζώμεθ' ὅπως ἔσται τάδε ἔργα</p>
 <p>εἴ τι νόος ῥέξει: πόλεμον δ' οὐκ ἄμμε κελεύω</p>
 <p>δύμεναι: οὐ γάρ πως βεβλημένον ἐστὶ μάχεσθαι.</p>
 <p>τὸν δ' αὖτε προσέειπεν ἄναξ ἀνδρῶν Ἀγαμέμνων:</p>
 <p>Νέστορ ἐπεὶ δὴ νηυσὶν ἔπι πρυμνῇσι μάχονται, <font color="GREEN">65</font></p>
 <p>τεῖχος δ' οὐκ ἔχραισμε τετυγμένον, οὐδέ τι τάφρος,</p>
 <p>ᾗ ἔπι πολλὰ πάθον Δαναοί, ἔλποντο δὲ θυμῷ</p>
 <p>ἄρρηκτον νηῶν τε καὶ αὐτῶν εἶλαρ ἔσεσθαι:</p>
 <p>οὕτω που Διὶ μέλλει ὑπερμενέϊ φίλον εἶναι</p>
 <p>νωνύμνους ἀπολέσθαι ἀπ' Ἄργεος ἐνθάδ' Ἀχαιούς. <font color="GREEN">70</font></p>
 <p>ᾔδεα μὲν γὰρ ὅτε πρόφρων Δαναοῖσιν ἄμυνεν,</p>
 <p>οἶδα δὲ νῦν ὅτε τοὺς μὲν ὁμῶς μακάρεσσι θεοῖσι</p>
 <p>κυδάνει, ἡμέτερον δὲ μένος καὶ χεῖρας ἔδησεν.</p>
 <p>ἀλλ' ἄγεθ' ὡς ἂν ἐγὼν εἴπω πειθώμεθα πάντες.</p>
 <p>νῆες ὅσαι πρῶται εἰρύαται ἄγχι θαλάσσης <font color="GREEN">75</font></p>
 <p>ἕλκωμεν, πάσας δὲ ἐρύσσομεν εἰς ἅλα δῖαν,</p>
 <p>ὕψι δ' ἐπ' εὐνάων ὁρμίσσομεν, εἰς ὅ κεν ἔλθῃ</p>
 <p>νὺξ ἀβρότη, ἢν καὶ τῇ ἀπόσχωνται πολέμοιο</p>
 <p>Τρῶες: ἔπειτα δέ κεν ἐρυσαίμεθα νῆας ἁπάσας.</p>
 <p>οὐ γάρ τις νέμεσις φυγέειν κακόν, οὐδ' ἀνὰ νύκτα. <font color="GREEN">80</font></p>
 <p>βέλτερον ὃς φεύγων προφύγῃ κακὸν ἠὲ ἁλώῃ.</p>
 <p> </p>
 <p>τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς:</p>
 <p>Ἀτρεί̈δη ποῖόν σε ἔπος φύγεν ἕρκος ὀδόντων:</p>
 <p>οὐλόμεν' αἴθ' ὤφελλες ἀεικελίου στρατοῦ ἄλλου</p>
 <p>σημαίνειν, μὴ δ' ἄμμιν ἀνασσέμεν, οἷσιν ἄρα Ζεὺς <font color="GREEN">85</font></p>
 <p>ἐκ νεότητος ἔδωκε καὶ ἐς γῆρας τολυπεύειν</p>
 <p>ἀργαλέους πολέμους, ὄφρα φθιόμεσθα ἕκαστος.</p>
 <p>οὕτω δὴ μέμονας Τρώων πόλιν εὐρυάγυιαν</p>
 <p>καλλείψειν, ἧς εἵνεκ' ὀϊζύομεν κακὰ πολλά;</p>
 <p>σίγα, μή τίς τ' ἄλλος Ἀχαιῶν τοῦτον ἀκούσῃ <font color="GREEN">90</font></p>
 <p>μῦθον, ὃν οὔ κεν ἀνήρ γε διὰ στόμα πάμπαν ἄγοιτο</p>
 <p>ὅς τις ἐπίσταιτο ᾗσι φρεσὶν ἄρτια βάζειν</p>
 <p>σκηπτοῦχός τ' εἴη, καί οἱ πειθοίατο λαοὶ</p>
 <p>τοσσοίδ' ὅσσοισιν σὺ μετ' Ἀργείοισιν ἀνάσσεις:</p>
 <p>νῦν δέ σευ ὠνοσάμην πάγχυ φρένας, οἷον ἔειπες: <font color="GREEN">95</font></p>
 <p>ὃς κέλεαι πολέμοιο συνεσταότος καὶ ἀϋτῆς</p>
 <p>νῆας ἐϋσσέλμους ἅλαδ' ἑλκέμεν, ὄφρ' ἔτι μᾶλλον</p>
 <p>Τρωσὶ μὲν εὐκτὰ γένηται ἐπικρατέουσί περ ἔμπης,</p>
 <p>ἡμῖν δ' αἰπὺς ὄλεθρος ἐπιρρέπῃ. οὐ γὰρ Ἀχαιοὶ</p>
 <p>σχήσουσιν πόλεμον νηῶν ἅλα δ' ἑλκομενάων, <font color="GREEN">100</font></p>
 <p>ἀλλ' ἀποπαπτανέουσιν, ἐρωήσουσι δὲ χάρμης.</p>
 <p>ἔνθά κε σὴ βουλὴ δηλήσεται ὄρχαμε λαῶν.</p>
 <p>τὸν δ' ἠμείβετ' ἔπειτα ἄναξ ἀνδρῶν Ἀγαμέμνων:</p>
 <p>ὦ Ὀδυσεῦ μάλα πώς με καθίκεο θυμὸν ἐνιπῇ</p>
 <p>ἀργαλέῃ: ἀτὰρ οὐ μὲν ἐγὼν ἀέκοντας ἄνωγα <font color="GREEN">105</font></p>
 <p>νῆας ἐϋσσέλμους ἅλα δ' ἑλκέμεν υἷας Ἀχαιῶν.</p>
 <p>νῦν δ' εἴη ὃς τῆσδέ γ' ἀμείνονα μῆτιν ἐνίσποι</p>
 <p>ἢ νέος ἠὲ παλαιός: ἐμοὶ δέ κεν ἀσμένῳ εἴη.</p>
 <p> </p>
 <p>τοῖσι δὲ καὶ μετέειπε βοὴν ἀγαθὸς Διομήδης:</p>
 <p>ἐγγὺς ἀνήρ: οὐ δηθὰ ματεύσομεν: αἴ κ' ἐθέλητε <font color="GREEN">110</font></p>
 <p>πείθεσθαι, καὶ μή τι κότῳ ἀγάσησθε ἕκαστος</p>
 <p>οὕνεκα δὴ γενεῆφι νεώτατός εἰμι μεθ' ὑμῖν:</p>
 <p>πατρὸς δ' ἐξ ἀγαθοῦ καὶ ἐγὼ γένος εὔχομαι εἶναι</p>
 <p>Τυδέος, ὃν Θήβῃσι χυτὴ κατὰ γαῖα καλύπτει.</p>
 <p>πορθεῖ γὰρ τρεῖς παῖδες ἀμύμονες ἐξεγένοντο, <font color="GREEN">115</font></p>
 <p>οἴκεον δ' ἐν Πλευρῶνι καὶ αἰπεινῇ Καλυδῶνι</p>
 <p>Ἄγριος ἠδὲ Μέλας, τρίτατος δ' ἦν ἱππότα Οἰνεὺς</p>
 <p>πατρὸς ἐμοῖο πατήρ: ἀρετῇ δ' ἦν ἔξοχος αὐτῶν.</p>
 <p>ἀλλ' ὃ μὲν αὐτόθι μεῖνε, πατὴρ δ' ἐμὸς Ἄργεϊ νάσθη</p>
 <p>πλαγχθείς: ὡς γάρ που Ζεὺς ἤθελε καὶ θεοὶ ἄλλοι. <font color="GREEN">120</font></p>
 <p>Ἀδρήστοιο δ' ἔγημε θυγατρῶν, ναῖε δὲ δῶμα</p>
 <p>ἀφνειὸν βιότοιο, ἅλις δέ οἱ ἦσαν ἄρουραι</p>
 <p>πυροφόροι, πολλοὶ δὲ φυτῶν ἔσαν ὄρχατοι ἀμφίς,</p>
 <p>πολλὰ δέ οἱ πρόβατ' ἔσκε: κέκαστο δὲ πάντας Ἀχαιοὺς</p>
 <p>ἐγχείῃ: τὰ δὲ μέλλετ' ἀκουέμεν, εἰ ἐτεόν περ. <font color="GREEN">125</font></p>
 <p>τὼ οὐκ ἄν με γένος γε κακὸν καὶ ἀνάλκιδα φάντες</p>
 <p>μῦθον ἀτιμήσαιτε πεφασμένον ὅν κ' ἐὺ̈ εἴπω.</p>
 <p>δεῦτ' ἴομεν πόλεμον δὲ καὶ οὐτάμενοί περ ἀνάγκῃ.</p>
 <p>ἔνθα δ' ἔπειτ' αὐτοὶ μὲν ἐχώμεθα δηϊοτῆτος</p>
 <p>ἐκ βελέων, μή πού τις ἐφ' ἕλκεϊ ἕλκος ἄρηται: <font color="GREEN">130</font></p>
 <p>ἄλλους δ' ὀτρύνοντες ἐνήσομεν, οἳ τὸ πάρος περ</p>
 <p>θυμῷ ἦρα φέροντες ἀφεστᾶσ' οὐδὲ μάχονται.</p>
 <p> </p>
 <p>ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο:</p>
 <p>βὰν δ' ἴμεν, ἦρχε δ' ἄρά σφιν ἄναξ ἀνδρῶν Ἀγαμέμνων.</p>
 <p> </p>
 <p>οὐδ' ἀλαοσκοπιὴν εἶχε κλυτὸς ἐννοσίγαιος, <font color="GREEN">135</font></p>
 <p>ἀλλὰ μετ' αὐτοὺς ἦλθε παλαιῷ φωτὶ ἐοικώς,</p>
 <p>δεξιτερὴν δ' ἕλε χεῖρ' Ἀγαμέμνονος Ἀτρεί̈δαο,</p>
 <p>καί μιν φωνήσας ἔπεα πτερόεντα προσηύδα:</p>
 <p>Ἀτρεί̈δη νῦν δή που Ἀχιλλῆος ὀλοὸν κῆρ</p>
 <p>γηθεῖ ἐνὶ στήθεσσι φόνον καὶ φύζαν Ἀχαιῶν <font color="GREEN">140</font></p>
 <p>δερκομένῳ, ἐπεὶ οὔ οἱ ἔνι φρένες οὐδ' ἠβαιαί.</p>
 <p>ἀλλ' ὃ μὲν ὣς ἀπόλοιτο, θεὸς δέ ἑ σιφλώσειε:</p>
 <p>σοὶ δ' οὔ πω μάλα πάγχυ θεοὶ μάκαρες κοτέουσιν,</p>
 <p>ἀλλ' ἔτι που Τρώων ἡγήτορες ἠδὲ μέδοντες</p>
 <p>εὐρὺ κονίσουσιν πεδίον, σὺ δ' ἐπόψεαι αὐτὸς <font color="GREEN">145</font></p>
 <p>φεύγοντας προτὶ ἄστυ νεῶν ἄπο καὶ κλισιάων.</p>
 <p> </p>
 <p>ὣς εἰπὼν μέγ' ἄϋσεν ἐπεσσύμενος πεδίοιο.</p>
 <p>ὅσσόν τ' ἐννεάχιλοι ἐπίαχον ἢ δεκάχιλοι</p>
 <p>ἀνέρες ἐν πολέμῳ ἔριδα ξυνάγοντες Ἄρηος,</p>
 <p>τόσσην ἐκ στήθεσφιν ὄπα κρείων ἐνοσίχθων <font color="GREEN">150</font></p>
 <p>ἧκεν: Ἀχαιοῖσιν δὲ μέγα σθένος ἔμβαλ' ἑκάστῳ</p>
 <p>καρδίῃ, ἄληκτον πολεμίζειν ἠδὲ μάχεσθαι.</p>
 <p>Ἥρη δ' εἰσεῖδε χρυσόθρονος ὀφθαλμοῖσι</p>
 <p>στᾶσ' ἐξ Οὐλύμποιο ἀπὸ ῥίου: αὐτίκα δ' ἔγνω</p>
 <p>τὸν μὲν ποιπνύοντα μάχην ἀνὰ κυδιάνειραν <font color="GREEN">155</font></p>
 <p>αὐτοκασίγνητον καὶ δαέρα, χαῖρε δὲ θυμῷ:</p>
 <p>Ζῆνα δ' ἐπ' ἀκροτάτης κορυφῆς πολυπίδακος Ἴδης</p>
 <p>ἥμενον εἰσεῖδε, στυγερὸς δέ οἱ ἔπλετο θυμῷ.</p>
 <p>μερμήριξε δ' ἔπειτα βοῶπις πότνια Ἥρη</p>
 <p>ὅππως ἐξαπάφοιτο Διὸς νόον αἰγιόχοιο: <font color="GREEN">160</font></p>
 <p>ἥδε δέ οἱ κατὰ θυμὸν ἀρίστη φαίνετο βουλὴ</p>
 <p>ἐλθεῖν εἰς Ἴδην εὖ ἐντύνασαν ἓ αὐτήν,</p>
 <p>εἴ πως ἱμείραιτο παραδραθέειν φιλότητι</p>
 <p>ᾗ χροιῇ, τῷ δ' ὕπνον ἀπήμονά τε λιαρόν τε</p>
 <p>χεύῃ ἐπὶ βλεφάροισιν ἰδὲ φρεσὶ πευκαλίμῃσι. <font color="GREEN">165</font></p>
 <p>βῆ δ' ἴμεν ἐς θάλαμον, τόν οἱ φίλος υἱὸς ἔτευξεν</p>
 <p>Ἥφαιστος, πυκινὰς δὲ θύρας σταθμοῖσιν ἐπῆρσε</p>
 <p>κληῖ̈δι κρυπτῇ, τὴν δ' οὐ θεὸς ἄλλος ἀνῷγεν:</p>
 <p>ἔνθ' ἥ γ' εἰσελθοῦσα θύρας ἐπέθηκε φαεινάς.</p>
 <p>ἀμβροσίῃ μὲν πρῶτον ἀπὸ χροὸς ἱμερόεντος <font color="GREEN">170</font></p>
 <p>λύματα πάντα κάθηρεν, ἀλείψατο δὲ λίπ' ἐλαίῳ</p>
 <p>ἀμβροσίῳ ἑδανῷ, τό ῥά οἱ τεθυωμένον ἦεν:</p>
 <p>τοῦ καὶ κινυμένοιο Διὸς κατὰ χαλκοβατὲς δῶ</p>
 <p>ἔμπης ἐς γαῖάν τε καὶ οὐρανὸν ἵκετ' ἀϋτμή.</p>
 <p>τῷ ῥ' ἥ γε χρόα καλὸν ἀλειψαμένη ἰδὲ χαίτας <font color="GREEN">175</font></p>
 <p>πεξαμένη χερσὶ πλοκάμους ἔπλεξε φαεινοὺς</p>
 <p>καλοὺς ἀμβροσίους ἐκ κράατος ἀθανάτοιο.</p>
 <p>ἀμφὶ δ' ἄρ' ἀμβρόσιον ἑανὸν ἕσαθ', ὅν οἱ Ἀθήνη</p>
 <p>ἔξυσ' ἀσκήσασα, τίθει δ' ἐνὶ δαίδαλα πολλά:</p>
 <p>χρυσείῃς δ' ἐνετῇσι κατὰ στῆθος περονᾶτο. <font color="GREEN">180</font></p>
 <p>ζώσατο δὲ ζώνῃ ἑκατὸν θυσάνοις ἀραρυίῃ,</p>
 <p>ἐν δ' ἄρα ἕρματα ἧκεν ἐϋτρήτοισι λοβοῖσι</p>
 <p>τρίγληνα μορόεντα: χάρις δ' ἀπελάμπετο πολλή.</p>
 <p>κρηδέμνῳ δ' ἐφύπερθε καλύψατο δῖα θεάων</p>
 <p>καλῷ νηγατέῳ: λευκὸν δ' ἦν ἠέλιος ὥς: <font color="GREEN">185</font></p>
 <p>ποσσὶ δ' ὑπὸ λιπαροῖσιν ἐδήσατο καλὰ πέδιλα.</p>
 <p>αὐτὰρ ἐπεὶ δὴ πάντα περὶ χροὶ̈ θήκατο κόσμον</p>
 <p>βῆ ῥ' ἴμεν ἐκ θαλάμοιο, καλεσσαμένη δ' Ἀφροδίτην</p>
 <p>τῶν ἄλλων ἀπάνευθε θεῶν πρὸς μῦθον ἔειπε:</p>
 <p>ἦ ῥά νύ μοί τι πίθοιο φίλον τέκος ὅττί κεν εἴπω, <font color="GREEN">190</font></p>
 <p>ἦέ κεν ἀρνήσαιο κοτεσσαμένη τό γε θυμῷ,</p>
 <p>οὕνεκ' ἐγὼ Δαναοῖσι, σὺ δὲ Τρώεσσιν ἀρήγεις;</p>
 <p>τὴν δ' ἠμείβετ' ἔπειτα Διὸς θυγάτηρ Ἀφροδίτη:</p>
 <p>Ἥρη πρέσβα θεὰ θύγατερ μεγάλοιο Κρόνοιο</p>
 <p>αὔδα ὅ τι φρονέεις: τελέσαι δέ με θυμὸς ἄνωγεν, <font color="GREEN">195</font></p>
 <p>εἰ δύναμαι τελέσαι γε καὶ εἰ τετελεσμένον ἐστίν.</p>
 <p> </p>
 <p>τὴν δὲ δολοφρονέουσα προσηύδα πότνια Ἥρη:</p>
 <p>δὸς νῦν μοι φιλότητα καὶ ἵμερον, ᾧ τε σὺ πάντας</p>
 <p>δαμνᾷ ἀθανάτους ἠδὲ θνητοὺς ἀνθρώπους.</p>
 <p>εἶμι γὰρ ὀψομένη πολυφόρβου πείρατα γαίης, <font color="GREEN">200</font></p>
 <p>Ὠκεανόν τε θεῶν γένεσιν καὶ μητέρα Τηθύν,</p>
 <p>οἵ μ' ἐν σφοῖσι δόμοισιν ἐὺ̈ τρέφον ἠδ' ἀτίταλλον</p>
 <p>δεξάμενοι Ῥείας, ὅτε τε Κρόνον εὐρύοπα Ζεὺς</p>
 <p>γαίης νέρθε καθεῖσε καὶ ἀτρυγέτοιο θαλάσσης:</p>
 <p>τοὺς εἶμ' ὀψομένη, καί σφ' ἄκριτα νείκεα λύσω: <font color="GREEN">205</font></p>
 <p>ἤδη γὰρ δηρὸν χρόνον ἀλλήλων ἀπέχονται</p>
 <p>εὐνῆς καὶ φιλότητος, ἐπεὶ χόλος ἔμπεσε θυμῷ.</p>
 <p>εἰ κείνω ἐπέεσσι παραιπεπιθοῦσα φίλον κῆρ</p>
 <p>εἰς εὐνὴν ἀνέσαιμι ὁμωθῆναι φιλότητι,</p>
 <p>αἰεί κέ σφι φίλη τε καὶ αἰδοίη καλεοίμην. <font color="GREEN">210</font></p>
 <p> </p>
 <p>τὴν δ' αὖτε προσέειπε φιλομειδὴς Ἀφροδίτη:</p>
 <p>οὐκ ἔστ' οὐδὲ ἔοικε τεὸν ἔπος ἀρνήσασθαι:</p>
 <p>Ζηνὸς γὰρ τοῦ ἀρίστου ἐν ἀγκοίνῃσιν ἰαύεις.</p>
 <p> </p>
 <p>ἦ, καὶ ἀπὸ στήθεσφιν ἐλύσατο κεστὸν ἱμάντα</p>
 <p>ποικίλον, ἔνθα δέ οἱ θελκτήρια πάντα τέτυκτο: <font color="GREEN">215</font></p>
 <p>ἔνθ' ἔνι μὲν φιλότης, ἐν δ' ἵμερος, ἐν δ' ὀαριστὺς</p>
 <p>πάρφασις, ἥ τ' ἔκλεψε νόον πύκα περ φρονεόντων.</p>
 <p>τόν ῥά οἱ ἔμβαλε χερσὶν ἔπος τ' ἔφατ' ἔκ τ' ὀνόμαζε:</p>
 <p>τῆ νῦν τοῦτον ἱμάντα τεῷ ἐγκάτθεο κόλπῳ</p>
 <p>ποικίλον, ᾧ ἔνι πάντα τετεύχαται: οὐδέ σέ φημι <font color="GREEN">220</font></p>
 <p>ἄπρηκτόν γε νέεσθαι, ὅ τι φρεσὶ σῇσι μενοινᾷς.</p>
 <p> </p>
 <p>ὣς φάτο, μείδησεν δὲ βοῶπις πότνια Ἥρη,</p>
 <p>μειδήσασα δ' ἔπειτα ἑῷ ἐγκάτθετο κόλπῳ.</p>
 <p> </p>
 <p>ἣ μὲν ἔβη πρὸς δῶμα Διὸς θυγάτηρ Ἀφροδίτη,</p>
 <p>Ἥρη δ' ἀί̈ξασα λίπεν ῥίον Οὐλύμποιο, <font color="GREEN">225</font></p>
 <p>Πιερίην δ' ἐπιβᾶσα καὶ Ἠμαθίην ἐρατεινὴν</p>
 <p>σεύατ' ἐφ' ἱπποπόλων Θρῃκῶν ὄρεα νιφόεντα</p>
 <p>ἀκροτάτας κορυφάς: οὐδὲ χθόνα μάρπτε ποδοῖιν:</p>
 <p>ἐξ Ἀθόω δ' ἐπὶ πόντον ἐβήσετο κυμαίνοντα,</p>
 <p>Λῆμνον δ' εἰσαφίκανε πόλιν θείοιο Θόαντος. <font color="GREEN">230</font></p>
 <p>ἔνθ' Ὕπνῳ ξύμβλητο κασιγνήτῳ Θανάτοιο,</p>
 <p>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζεν:</p>
 <p>Ὕπνε ἄναξ πάντων τε θεῶν πάντων τ' ἀνθρώπων,</p>
 <p>ἠμὲν δή ποτ' ἐμὸν ἔπος ἔκλυες, ἠδ' ἔτι καὶ νῦν</p>
 <p>πείθευ: ἐγὼ δέ κέ τοι ἰδέω χάριν ἤματα πάντα. <font color="GREEN">235</font></p>
 <p>κοίμησόν μοι Ζηνὸς ὑπ' ὀφρύσιν ὄσσε φαεινὼ</p>
 <p>αὐτίκ' ἐπεί κεν ἐγὼ παραλέξομαι ἐν φιλότητι.</p>
 <p>δῶρα δέ τοι δώσω καλὸν θρόνον ἄφθιτον αἰεὶ</p>
 <p>χρύσεον: Ἥφαιστος δέ κ' ἐμὸς πάϊς ἀμφιγυήεις</p>
 <p>τεύξει' ἀσκήσας, ὑπὸ δὲ θρῆνυν ποσὶν ἥσει, <font color="GREEN">240</font></p>
 <p>τῷ κεν ἐπισχοίης λιπαροὺς πόδας εἰλαπινάζων.</p>
 <p> </p>
 <p>τὴν δ' ἀπαμειβόμενος προσεφώνεε νήδυμος Ὕπνος:</p>
 <p>Ἥρη πρέσβα θεὰ θύγατερ μεγάλοιο Κρόνοιο</p>
 <p>ἄλλον μέν κεν ἔγωγε θεῶν αἰειγενετάων</p>
 <p>ῥεῖα κατευνήσαιμι, καὶ ἂν ποταμοῖο ῥέεθρα <font color="GREEN">245</font></p>
 <p>Ὠκεανοῦ, ὅς περ γένεσις πάντεσσι τέτυκται:</p>
 <p>Ζηνὸς δ' οὐκ ἂν ἔγωγε Κρονίονος ἆσσον ἱκοίμην</p>
 <p>οὐδὲ κατευνήσαιμ', ὅτε μὴ αὐτός γε κελεύοι.</p>
 <p>ἤδη γάρ με καὶ ἄλλο τεὴ ἐπίνυσσεν ἐφετμὴ</p>
 <p>ἤματι τῷ ὅτε κεῖνος ὑπέρθυμος Διὸς υἱὸς <font color="GREEN">250</font></p>
 <p>ἔπλεεν Ἰλιόθεν Τρώων πόλιν ἐξαλαπάξας.</p>
 <p>ἤτοι ἐγὼ μὲν ἔλεξα Διὸς νόον αἰγιόχοιο</p>
 <p>νήδυμος ἀμφιχυθείς: σὺ δέ οἱ κακὰ μήσαο θυμῷ</p>
 <p>ὄρσασ' ἀργαλέων ἀνέμων ἐπὶ πόντον ἀήτας,</p>
 <p>καί μιν ἔπειτα Κόων δ' εὖ ναιομένην ἀπένεικας <font color="GREEN">255</font></p>
 <p>νόσφι φίλων πάντων. ὃ δ' ἐπεγρόμενος χαλέπαινε</p>
 <p>ῥιπτάζων κατὰ δῶμα θεούς, ἐμὲ δ' ἔξοχα πάντων</p>
 <p>ζήτει: καί κέ μ' ἄϊστον ἀπ' αἰθέρος ἔμβαλε πόντῳ,</p>
 <p>εἰ μὴ Νὺξ δμήτειρα θεῶν ἐσάωσε καὶ ἀνδρῶν:</p>
 <p>τὴν ἱκόμην φεύγων, ὃ δ' ἐπαύσατο χωόμενός περ. <font color="GREEN">260</font></p>
 <p>ἅζετο γὰρ μὴ Νυκτὶ θοῇ ἀποθύμια ἕρδοι.</p>
 <p>νῦν αὖ τοῦτό μ' ἄνωγας ἀμήχανον ἄλλο τελέσσαι.</p>
 <p> </p>
 <p>τὸν δ' αὖτε προσέειπε βοῶπις πότνια Ἥρη:</p>
 <p>Ὕπνε τί ἢ δὲ σὺ ταῦτα μετὰ φρεσὶ σῇσι μενοινᾷς;</p>
 <p>ἦ φῂς ὣς Τρώεσσιν ἀρηξέμεν εὐρύοπα Ζῆν <font color="GREEN">265</font></p>
 <p>ὡς Ἡρακλῆος περιχώσατο παῖδος ἑοῖο;</p>
 <p>ἀλλ' ἴθ', ἐγὼ δέ κέ τοι Χαρίτων μίαν ὁπλοτεράων</p>
 <p>δώσω ὀπυιέμεναι καὶ σὴν κεκλῆσθαι ἄκοιτιν.</p>
 <p> </p>
 <p>ὣς φάτο, χήρατο δ' Ὕπνος, ἀμειβόμενος δὲ προσηύδα:</p>
 <p>ἄγρει νῦν μοι ὄμοσσον ἀάατον Στυγὸς ὕδωρ, <font color="GREEN">270</font></p>
 <p>χειρὶ δὲ τῇ ἑτέρῃ μὲν ἕλε χθόνα πουλυβότειραν,</p>
 <p>τῇ δ' ἑτέρῃ ἅλα μαρμαρέην, ἵνα νῶϊν ἅπαντες</p>
 <p>μάρτυροι ὦσ' οἳ ἔνερθε θεοὶ Κρόνον ἀμφὶς ἐόντες,</p>
 <p>ἦ μὲν ἐμοὶ δώσειν Χαρίτων μίαν ὁπλοτεράων</p>
 <p>Πασιθέην, ἧς τ' αὐτὸς ἐέλδομαι ἤματα πάντα. <font color="GREEN">275</font></p>
 <p> </p>
 <p>ὣς ἔφατ', οὐδ' ἀπίθησε θεὰ λευκώλενος Ἥρη,</p>
 <p>ὄμνυε δ' ὡς ἐκέλευε, θεοὺς δ' ὀνόμηνεν ἅπαντας</p>
 <p>τοὺς ὑποταρταρίους οἳ Τιτῆνες καλέονται.</p>
 <p>αὐτὰρ ἐπεί ῥ' ὄμοσέν τε τελεύτησέν τε τὸν ὅρκον,</p>
 <p>τὼ βήτην Λήμνου τε καὶ Ἴμβρου ἄστυ λιπόντε <font color="GREEN">280</font></p>
 <p>ἠέρα ἑσσαμένω ῥίμφα πρήσσοντε κέλευθον.</p>
 <p>Ἴδην δ' ἱκέσθην πολυπίδακα μητέρα θηρῶν</p>
 <p>Λεκτόν, ὅθι πρῶτον λιπέτην ἅλα: τὼ δ' ἐπὶ χέρσου</p>
 <p>βήτην, ἀκροτάτη δὲ ποδῶν ὕπο σείετο ὕλη.</p>
 <p>ἔνθ' Ὕπνος μὲν ἔμεινε πάρος Διὸς ὄσσε ἰδέσθαι <font color="GREEN">285</font></p>
 <p>εἰς ἐλάτην ἀναβὰς περιμήκετον, ἣ τότ' ἐν Ἴδῃ</p>
 <p>μακροτάτη πεφυυῖα δι' ἠέρος αἰθέρ' ἵκανεν:</p>
 <p>ἔνθ' ἧστ' ὄζοισιν πεπυκασμένος εἰλατίνοισιν</p>
 <p>ὄρνιθι λιγυρῇ ἐναλίγκιος, ἥν τ' ἐν ὄρεσσι</p>
 <p>χαλκίδα κικλήσκουσι θεοί, ἄνδρες δὲ κύμινδιν. <font color="GREEN">290</font></p>
 <p> </p>
 <p>Ἥρη δὲ κραιπνῶς προσεβήσετο Γάργαρον ἄκρον</p>
 <p>Ἴδης ὑψηλῆς: ἴδε δὲ νεφεληγερέτα Ζεύς.</p>
 <p>ὡς δ' ἴδεν, ὥς μιν ἔρως πυκινὰς φρένας ἀμφεκάλυψεν,</p>
 <p>οἷον ὅτε πρῶτόν περ ἐμισγέσθην φιλότητι</p>
 <p>εἰς εὐνὴν φοιτῶντε, φίλους λήθοντε τοκῆας. <font color="GREEN">295</font></p>
 <p>στῆ δ' αὐτῆς προπάροιθεν ἔπος τ' ἔφατ' ἔκ τ' ὀνόμαζεν:</p>
 <p>Ἥρη πῇ μεμαυῖα κατ' Οὐλύμπου τόδ' ἱκάνεις;</p>
 <p>ἵπποι δ' οὐ παρέασι καὶ ἅρματα τῶν κ' ἐπιβαίης.</p>
 <p> </p>
 <p>τὸν δὲ δολοφρονέουσα προσηύδα πότνια Ἥρη:</p>
 <p>ἔρχομαι ὀψομένη πολυφόρβου πείρατα γαίης, <font color="GREEN">300</font></p>
 <p>Ὠκεανόν τε θεῶν γένεσιν καὶ μητέρα Τηθύν,</p>
 <p>οἵ με σφοῖσι δόμοισιν ἐὺ̈ τρέφον ἠδ' ἀτίταλλον:</p>
 <p>τοὺς εἶμ' ὀψομένη, καί σφ' ἄκριτα νείκεα λύσω:</p>
 <p>ἤδη γὰρ δηρὸν χρόνον ἀλλήλων ἀπέχονται</p>
 <p>εὐνῆς καὶ φιλότητος, ἐπεὶ χόλος ἔμπεσε θυμῷ. <font color="GREEN">305</font></p>
 <p>ἵπποι δ' ἐν πρυμνωρείῃ πολυπίδακος Ἴδης</p>
 <p>ἑστᾶσ', οἵ μ' οἴσουσιν ἐπὶ τραφερήν τε καὶ ὑγρήν.</p>
 <p>νῦν δὲ σεῦ εἵνεκα δεῦρο κατ' Οὐλύμπου τόδ' ἱκάνω,</p>
 <p>μή πώς μοι μετέπειτα χολώσεαι, αἴ κε σιωπῇ</p>
 <p>οἴχωμαι πρὸς δῶμα βαθυρρόου Ὠκεανοῖο. <font color="GREEN">310</font></p>
 <p>τὴν δ' ἀπαμειβόμενος προσέφη νεφεληγερέτα Ζεύς:</p>
 <p>Ἥρη κεῖσε μὲν ἔστι καὶ ὕστερον ὁρμηθῆναι,</p>
 <p>νῶϊ δ' ἄγ' ἐν φιλότητι τραπείομεν εὐνηθέντε.</p>
 <p>οὐ γάρ πώ ποτέ μ' ὧδε θεᾶς ἔρος οὐδὲ γυναικὸς</p>
 <p>θυμὸν ἐνὶ στήθεσσι περιπροχυθεὶς ἐδάμασσεν, <font color="GREEN">315</font></p>
 <p>οὐδ' ὁπότ' ἠρασάμην Ἰξιονίης ἀλόχοιο,</p>
 <p>ἣ τέκε Πειρίθοον θεόφιν μήστωρ' ἀτάλαντον:</p>
 <p>οὐδ' ὅτε περ Δανάης καλλισφύρου Ἀκρισιώνης,</p>
 <p>ἣ τέκε Περσῆα πάντων ἀριδείκετον ἀνδρῶν:</p>
 <p>οὐδ' ὅτε Φοίνικος κούρης τηλεκλειτοῖο, <font color="GREEN">320</font></p>
 <p>ἣ τέκε μοι Μίνων τε καὶ ἀντίθεον Ῥαδάμανθυν:</p>
 <p>οὐδ' ὅτε περ Σεμέλης οὐδ' Ἀλκμήνης ἐνὶ Θήβῃ,</p>
 <p>ἥ ῥ' Ἡρακλῆα κρατερόφρονα γείνατο παῖδα:</p>
 <p>ἣ δὲ Διώνυσον Σεμέλη τέκε χάρμα βροτοῖσιν:</p>
 <p>οὐδ' ὅτε Δήμητρος καλλιπλοκάμοιο ἀνάσσης, <font color="GREEN">325</font></p>
 <p>οὐδ' ὁπότε Λητοῦς ἐρικυδέος, οὐδὲ σεῦ αὐτῆς,</p>
 <p>ὡς σέο νῦν ἔραμαι καί με γλυκὺς ἵμερος αἱρεῖ.</p>
 <p> </p>
 <p>τὸν δὲ δολοφρονέουσα προσηύδα πότνια Ἥρη:</p>
 <p>αἰνότατε Κρονίδη ποῖον τὸν μῦθον ἔειπες.</p>
 <p>εἰ νῦν ἐν φιλότητι λιλαίεαι εὐνηθῆναι <font color="GREEN">330</font></p>
 <p>Ἴδης ἐν κορυφῇσι, τὰ δὲ προπέφανται ἅπαντα:</p>
 <p>πῶς κ' ἔοι εἴ τις νῶϊ θεῶν αἰειγενετάων</p>
 <p>εὕδοντ' ἀθρήσειε, θεοῖσι δὲ πᾶσι μετελθὼν</p>
 <p>πεφράδοι; οὐκ ἂν ἔγωγε τεὸν πρὸς δῶμα νεοίμην</p>
 <p>ἐξ εὐνῆς ἀνστᾶσα, νεμεσσητὸν δέ κεν εἴη. <font color="GREEN">335</font></p>
 <p>ἀλλ' εἰ δή ῥ' ἐθέλεις καί τοι φίλον ἔπλετο θυμῷ,</p>
 <p>ἔστιν τοι θάλαμος, τόν τοι φίλος υἱὸς ἔτευξεν</p>
 <p>Ἥφαιστος, πυκινὰς δὲ θύρας σταθμοῖσιν ἐπῆρσεν:</p>
 <p>ἔνθ' ἴομεν κείοντες, ἐπεί νύ τοι εὔαδεν εὐνή.</p>
 <p> </p>
 <p>τὴν δ' ἀπαμειβόμενος προσέφη νεφεληγερέτα Ζεύς: <font color="GREEN">340</font></p>
 <p>Ἥρη μήτε θεῶν τό γε δείδιθι μήτέ τιν' ἀνδρῶν</p>
 <p>ὄψεσθαι: τοῖόν τοι ἐγὼ νέφος ἀμφικαλύψω</p>
 <p>χρύσεον: οὐδ' ἂν νῶϊ διαδράκοι Ἠέλιός περ,</p>
 <p>οὗ τε καὶ ὀξύτατον πέλεται φάος εἰσοράασθαι.</p>
 <p> </p>
 <p>ἦ ῥα καὶ ἀγκὰς ἔμαρπτε Κρόνου παῖς ἣν παράκοιτιν: <font color="GREEN">345</font></p>
 <p>τοῖσι δ' ὑπὸ χθὼν δῖα φύεν νεοθηλέα ποίην,</p>
 <p>λωτόν θ' ἑρσήεντα ἰδὲ κρόκον ἠδ' ὑάκινθον</p>
 <p>πυκνὸν καὶ μαλακόν, ὃς ἀπὸ χθονὸς ὑψόσ' ἔεργε.</p>
 <p>τῷ ἔνι λεξάσθην, ἐπὶ δὲ νεφέλην ἕσσαντο</p>
 <p>καλὴν χρυσείην: στιλπναὶ δ' ἀπέπιπτον ἔερσαι. <font color="GREEN">350</font></p>
 <p>ὣς ὃ μὲν ἀτρέμας εὗδε πατὴρ ἀνὰ Γαργάρῳ ἄκρῳ,</p>
 <p>ὕπνῳ καὶ φιλότητι δαμείς, ἔχε δ' ἀγκὰς ἄκοιτιν:</p>
 <p>βῆ δὲ θέειν ἐπὶ νῆας Ἀχαιῶν νήδυμος Ὕπνος</p>
 <p>ἀγγελίην ἐρέων γαιηόχῳ ἐννοσιγαίῳ:</p>
 <p>ἀγχοῦ δ' ἱστάμενος ἔπεα πτερόεντα προσηύδα: <font color="GREEN">355</font></p>
 <p>πρόφρων νῦν Δαναοῖσι Ποσείδαον ἐπάμυνε,</p>
 <p>καί σφιν κῦδος ὄπαζε μίνυνθά περ, ὄφρ' ἔτι εὕδει</p>
 <p>Ζεύς, ἐπεὶ αὐτῷ ἐγὼ μαλακὸν περὶ κῶμ' ἐκάλυψα:</p>
 <p>Ἥρη δ' ἐν φιλότητι παρήπαφεν εὐνηθῆναι.</p>
 <p> </p>
 <p>ὣς εἰπὼν ὃ μὲν ᾤχετ' ἐπὶ κλυτὰ φῦλ' ἀνθρώπων, <font color="GREEN">360</font></p>
 <p>τὸν δ' ἔτι μᾶλλον ἀνῆκεν ἀμυνέμεναι Δαναοῖσιν.</p>
 <p>αὐτίκα δ' ἐν πρώτοισι μέγα προθορὼν ἐκέλευσεν:</p>
 <p>Ἀργεῖοι καὶ δ' αὖτε μεθίεμεν Ἕκτορι νίκην</p>
 <p>Πριαμίδῃ, ἵνα νῆας ἕλῃ καὶ κῦδος ἄρηται;</p>
 <p>ἀλλ' ὃ μὲν οὕτω φησὶ καὶ εὔχεται οὕνεκ' Ἀχιλλεὺς <font color="GREEN">365</font></p>
 <p>νηυσὶν ἔπι γλαφυρῇσι μένει κεχολωμένος ἦτορ:</p>
 <p>κείνου δ' οὔ τι λίην ποθὴ ἔσσεται, εἴ κεν οἳ ἄλλοι</p>
 <p>ἡμεῖς ὀτρυνώμεθ' ἀμυνέμεν ἀλλήλοισιν.</p>
 <p>ἀλλ' ἄγεθ' ὡς ἂν ἐγὼ εἴπω πειθώμεθα πάντες:</p>
 <p>ἀσπίδες ὅσσαι ἄρισται ἐνὶ στρατῷ ἠδὲ μέγισται <font color="GREEN">370</font></p>
 <p>ἑσσάμενοι, κεφαλὰς δὲ παναίθῃσιν κορύθεσσι</p>
 <p>κρύψαντες, χερσίν τε τὰ μακρότατ' ἔγχε' ἑλόντες</p>
 <p>ἴομεν: αὐτὰρ ἐγὼν ἡγήσομαι, οὐδ' ἔτι φημὶ</p>
 <p>Ἕκτορα Πριαμίδην μενέειν μάλα περ μεμαῶτα.</p>
 <p>ὃς δέ κ' ἀνὴρ μενέχαρμος, ἔχει δ' ὀλίγον σάκος ὤμῳ, <font color="GREEN">375</font></p>
 <p>χείρονι φωτὶ δότω, ὃ δ' ἐν ἀσπίδι μείζονι δύτω.</p>
 <p>ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο:</p>
 <p>τοὺς δ' αὐτοὶ βασιλῆες ἐκόσμεον οὐτάμενοί περ</p>
 <p>Τυδεί̈δης Ὀδυσεύς τε καὶ Ἀτρεί̈δης Ἀγαμέμνων:</p>
 <p>οἰχόμενοι δ' ἐπὶ πάντας ἀρήϊα τεύχε' ἄμειβον: <font color="GREEN">380</font></p>
 <p>ἐσθλὰ μὲν ἐσθλὸς ἔδυνε, χέρεια δὲ χείρονι δόσκεν.</p>
 <p>αὐτὰρ ἐπεί ῥ' ἕσσαντο περὶ χροὶ̈ νώροπα χαλκὸν</p>
 <p>βάν ῥ' ἴμεν: ἦρχε δ' ἄρά σφι Ποσειδάων ἐνοσίχθων</p>
 <p>δεινὸν ἄορ τανύηκες ἔχων ἐν χειρὶ παχείῃ</p>
 <p>εἴκελον ἀστεροπῇ: τῷ δ' οὐ θέμις ἐστὶ μιγῆναι <font color="GREEN">385</font></p>
 <p>ἐν δαὶ̈ λευγαλέῃ, ἀλλὰ δέος ἰσχάνει ἄνδρας.</p>
 <p> </p>
 <p>Τρῶας δ' αὖθ' ἑτέρωθεν ἐκόσμει φαίδιμος Ἕκτωρ.</p>
 <p>δή ῥα τότ' αἰνοτάτην ἔριδα πτολέμοιο τάνυσσαν</p>
 <p>κυανοχαῖτα Ποσειδάων καὶ φαίδιμος Ἕκτωρ,</p>
 <p>ἤτοι ὃ μὲν Τρώεσσιν, ὃ δ' Ἀργείοισιν ἀρήγων. <font color="GREEN">390</font></p>
 <p>ἐκλύσθη δὲ θάλασσα ποτὶ κλισίας τε νέας τε</p>
 <p>Ἀργείων: οἳ δὲ ξύνισαν μεγάλῳ ἀλαλητῷ.</p>
 <p>οὔτε θαλάσσης κῦμα τόσον βοάᾳ ποτὶ χέρσον</p>
 <p>ποντόθεν ὀρνύμενον πνοιῇ Βορέω ἀλεγεινῇ:</p>
 <p>οὔτε πυρὸς τόσσός γε ποτὶ βρόμος αἰθομένοιο <font color="GREEN">395</font></p>
 <p>οὔρεος ἐν βήσσῃς, ὅτε τ' ὤρετο καιέμεν ὕλην:</p>
 <p>οὔτ' ἄνεμος τόσσόν γε περὶ δρυσὶν ὑψικόμοισι</p>
 <p>ἠπύει, ὅς τε μάλιστα μέγα βρέμεται χαλεπαίνων,</p>
 <p>ὅσση ἄρα Τρώων καὶ Ἀχαιῶν ἔπλετο φωνὴ</p>
 <p>δεινὸν ἀϋσάντων, ὅτ' ἐπ' ἀλλήλοισιν ὄρουσαν. <font color="GREEN">400</font></p>
 <p> </p>
 <p>Αἴαντος δὲ πρῶτος ἀκόντισε φαίδιμος Ἕκτωρ</p>
 <p>ἔγχει, ἐπεὶ τέτραπτο πρὸς ἰθύ οἱ, οὐδ' ἀφάμαρτε,</p>
 <p>τῇ ῥα δύω τελαμῶνε περὶ στήθεσσι τετάσθην,</p>
 <p>ἤτοι ὃ μὲν σάκεος, ὃ δὲ φασγάνου ἀργυροήλου:</p>
 <p>τώ οἱ ῥυσάσθην τέρενα χρόα. χώσατο δ' Ἕκτωρ, <font color="GREEN">405</font></p>
 <p>ὅττί ῥά οἱ βέλος ὠκὺ ἐτώσιον ἔκφυγε χειρός,</p>
 <p>ἂψ δ' ἑτάρων εἰς ἔθνος ἐχάζετο κῆρ' ἀλεείνων.</p>
 <p>τὸν μὲν ἔπειτ' ἀπιόντα μέγας Τελαμώνιος Αἴας</p>
 <p>χερμαδίῳ, τά ῥα πολλὰ θοάων ἔχματα νηῶν</p>
 <p>πὰρ ποσὶ μαρναμένων ἐκυλίνδετο, τῶν ἓν ἀείρας <font color="GREEN">410</font></p>
 <p>στῆθος βεβλήκει ὑπὲρ ἄντυγος ἀγχόθι δειρῆς,</p>
 <p>στρόμβον δ' ὣς ἔσσευε βαλών, περὶ δ' ἔδραμε πάντῃ.</p>
 <p>ὡς δ' ὅθ' ὑπὸ πληγῆς πατρὸς Διὸς ἐξερίπῃ δρῦς</p>
 <p>πρόρριζος, δεινὴ δὲ θεείου γίγνεται ὀδμὴ</p>
 <p>ἐξ αὐτῆς, τὸν δ' οὔ περ ἔχει θράσος ὅς κεν ἴδηται <font color="GREEN">415</font></p>
 <p>ἐγγὺς ἐών, χαλεπὸς δὲ Διὸς μεγάλοιο κεραυνός,</p>
 <p>ὣς ἔπεσ' Ἕκτορος ὦκα χαμαὶ μένος ἐν κονίῃσι:</p>
 <p>χειρὸς δ' ἔκβαλεν ἔγχος, ἐπ' αὐτῷ δ' ἀσπὶς ἑάφθη</p>
 <p>καὶ κόρυς, ἀμφὶ δέ οἱ βράχε τεύχεα ποικίλα χαλκῷ.</p>
 <p>οἳ δὲ μέγα ἰάχοντες ἐπέδραμον υἷες Ἀχαιῶν <font color="GREEN">420</font></p>
 <p>ἐλπόμενοι ἐρύεσθαι, ἀκόντιζον δὲ θαμειὰς</p>
 <p>αἰχμάς: ἀλλ' οὔ τις ἐδυνήσατο ποιμένα λαῶν</p>
 <p>οὐτάσαι οὐδὲ βαλεῖν: πρὶν γὰρ περίβησαν ἄριστοι</p>
 <p>Πουλυδάμας τε καὶ Αἰνείας καὶ δῖος Ἀγήνωρ</p>
 <p>Σαρπηδών τ' ἀρχὸς Λυκίων καὶ Γλαῦκος ἀμύμων. <font color="GREEN">425</font></p>
 <p>τῶν δ' ἄλλων οὔ τίς εὑ ἀκήδεσεν, ἀλλὰ πάροιθεν</p>
 <p>ἀσπίδας εὐκύκλους σχέθον αὐτοῦ. τὸν δ' ἄρ' ἑταῖροι</p>
 <p>χερσὶν ἀείραντες φέρον ἐκ πόνου, ὄφρ' ἵκεθ' ἵππους</p>
 <p>ὠκέας, οἵ οἱ ὄπισθε μάχης ἠδὲ πτολέμοιο</p>
 <p>ἕστασαν ἡνίοχόν τε καὶ ἅρματα ποικίλ' ἔχοντες: <font color="GREEN">430</font></p>
 <p>οἳ τόν γε προτὶ ἄστυ φέρον βαρέα στενάχοντα.</p>
 <p> </p>
 <p>ἀλλ' ὅτε δὴ πόρον ἷξον ἐϋρρεῖος ποταμοῖο</p>
 <p>Ξάνθου δινήεντος, ὃν ἀθάνατος τέκετο Ζεύς,</p>
 <p>ἔνθά μιν ἐξ ἵππων πέλασαν χθονί, κὰδ δέ οἱ ὕδωρ</p>
 <p>χεῦαν: ὃ δ' ἀμπνύνθη καὶ ἀνέδρακεν ὀφθαλμοῖσιν, <font color="GREEN">435</font></p>
 <p>ἑζόμενος δ' ἐπὶ γοῦνα κελαινεφὲς αἷμ' ἀπέμεσσεν:</p>
 <p>αὖτις δ' ἐξοπίσω πλῆτο χθονί, τὼ δέ οἱ ὄσσε</p>
 <p>νὺξ ἐκάλυψε μέλαινα: βέλος δ' ἔτι θυμὸν ἐδάμνα.</p>
 <p> </p>
 <p> </p>
 <p>Ἀργεῖοι δ' ὡς οὖν ἴδον Ἕκτορα νόσφι κιόντα</p>
 <p>μᾶλλον ἐπὶ Τρώεσσι θόρον, μνήσαντο δὲ χάρμης. <font color="GREEN">440</font></p>
 <p>ἔνθα πολὺ πρώτιστος Ὀϊλῆος ταχὺς Αἴας</p>
 <p>Σάτνιον οὔτασε δουρὶ μετάλμενος ὀξυόεντι</p>
 <p>Ἠνοπίδην, ὃν ἄρα νύμφη τέκε νηὶ̈ς ἀμύμων</p>
 <p>Ἤνοπι βουκολέοντι παρ' ὄχθας Σατνιόεντος.</p>
 <p>τὸν μὲν Ὀϊλιάδης δουρὶ κλυτὸς ἐγγύθεν ἐλθὼν <font color="GREEN">445</font></p>
 <p>οὖτα κατὰ λαπάρην: ὃ δ' ἀνετράπετ', ἀμφὶ δ' ἄρ' αὐτῷ</p>
 <p>Τρῶες καὶ Δαναοὶ σύναγον κρατερὴν ὑσμίνην.</p>
 <p>τῷ δ' ἐπὶ Πουλυδάμας ἐγχέσπαλος ἦλθεν ἀμύντωρ</p>
 <p>Πανθοί̈δης, βάλε δὲ Προθοήνορα δεξιὸν ὦμον</p>
 <p>υἱὸν Ἀρηϊλύκοιο, δι' ὤμου δ' ὄβριμον ἔγχος <font color="GREEN">450</font></p>
 <p>ἔσχεν, ὃ δ' ἐν κονίῃσι πεσὼν ἕλε γαῖαν ἀγοστῷ.</p>
 <p>Πουλυδάμας δ' ἔκπαγλον ἐπεύξατο μακρὸν ἀύ̈σας:</p>
 <p>οὐ μὰν αὖτ' ὀί̈ω μεγαθύμου Πανθοί̈δαο</p>
 <p>χειρὸς ἄπο στιβαρῆς ἅλιον πηδῆσαι ἄκοντα,</p>
 <p>ἀλλά τις Ἀργείων κόμισε χροί̈, καί μιν ὀί̈ω <font color="GREEN">455</font></p>
 <p>αὐτῷ σκηπτόμενον κατίμεν δόμον Ἄϊδος εἴσω.</p>
 <p> </p>
 <p>ὣς ἔφατ', Ἀργείοισι δ' ἄχος γένετ' εὐξαμένοιο:</p>
 <p>Αἴαντι δὲ μάλιστα δαί̈φρονι θυμὸν ὄρινε</p>
 <p>τῷ Τελαμωνιάδῃ: τοῦ γὰρ πέσεν ἄγχι μάλιστα.</p>
 <p>καρπαλίμως δ' ἀπιόντος ἀκόντισε δουρὶ φαεινῷ. <font color="GREEN">460</font></p>
 <p>Πουλυδάμας δ' αὐτὸς μὲν ἀλεύατο κῆρα μέλαιναν</p>
 <p>λικριφὶς ἀί̈ξας, κόμισεν δ' Ἀντήνορος υἱὸς</p>
 <p>Ἀρχέλοχος: τῷ γάρ ῥα θεοὶ βούλευσαν ὄλεθρον.</p>
 <p>τόν ῥ' ἔβαλεν κεφαλῆς τε καὶ αὐχένος ἐν συνεοχμῷ,</p>
 <p>νείατον ἀστράγαλον, ἀπὸ δ' ἄμφω κέρσε τένοντε: <font color="GREEN">465</font></p>
 <p>τοῦ δὲ πολὺ προτέρη κεφαλὴ στόμα τε ῥῖνές τε</p>
 <p>οὔδεϊ πλῆντ' ἤ περ κνῆμαι καὶ γοῦνα πεσόντος.</p>
 <p>Αἴας δ' αὖτ' ἐγέγωνεν ἀμύμονι Πουλυδάμαντι:</p>
 <p>φράζεο Πουλυδάμα καί μοι νημερτὲς ἐνίσπες</p>
 <p>ἦ ῥ' οὐχ οὗτος ἀνὴρ Προθοήνορος ἀντὶ πεφάσθαι <font color="GREEN">470</font></p>
 <p>ἄξιος; οὐ μέν μοι κακὸς εἴδεται οὐδὲ κακῶν ἔξ,</p>
 <p>ἀλλὰ κασίγνητος Ἀντήνορος ἱπποδάμοιο</p>
 <p>ἢ πάϊς: αὐτῷ γὰρ γενεὴν ἄγχιστα ἐῴκει.</p>
 <p> </p>
 <p>ἦ ῥ' εὖ γιγνώσκων, Τρῶας δ' ἄχος ἔλλαβε θυμόν.</p>
 <p>ἔνθ' Ἀκάμας Πρόμαχον Βοιώτιον οὔτασε δουρὶ <font color="GREEN">475</font></p>
 <p>ἀμφὶ κασιγνήτῳ βεβαώς: ὃ δ' ὕφελκε ποδοῖιν.</p>
 <p>τῷ δ' Ἀκάμας ἔκπαγλον ἐπεύξατο μακρὸν ἀύ̈σας:</p>
 <p>Ἀργεῖοι ἰόμωροι ἀπειλάων ἀκόρητοι</p>
 <p>οὔ θην οἴοισίν γε πόνος τ' ἔσεται καὶ ὀϊζὺς</p>
 <p>ἡμῖν, ἀλλά ποθ' ὧδε κατακτενέεσθε καὶ ὔμμες. <font color="GREEN">480</font></p>
 <p>φράζεσθ' ὡς ὑμῖν Πρόμαχος δεδμημένος εὕδει</p>
 <p>ἔγχει ἐμῷ, ἵνα μή τι κασιγνήτοιό γε ποινὴ</p>
 <p>δηρὸν ἄτιτος ἔῃ: τὼ καί κέ τις εὔχεται ἀνὴρ</p>
 <p>γνωτὸν ἐνὶ μεγάροισιν ἀρῆς ἀλκτῆρα λιπέσθαι.</p>
 <p> </p>
 <p>ὣς ἔφατ', Ἀργείοισι δ' ἄχος γένετ' εὐξαμένοιο: <font color="GREEN">485</font></p>
 <p>Πηνέλεῳ δὲ μάλιστα δαί̈φρονι θυμὸν ὄρινεν:</p>
 <p>ὁρμήθη δ' Ἀκάμαντος: ὃ δ' οὐχ ὑπέμεινεν ἐρωὴν</p>
 <p>Πηνελέωο ἄνακτος: ὃ δ' οὔτασεν Ἰλιονῆα</p>
 <p>υἱὸν Φόρβαντος πολυμήλου, τόν ῥα μάλιστα</p>
 <p>Ἑρμείας Τρώων ἐφίλει καὶ κτῆσιν ὄπασσε: <font color="GREEN">490</font></p>
 <p>τῷ δ' ἄρ' ὑπὸ μήτηρ μοῦνον τέκεν Ἰλιονῆα.</p>
 <p>τὸν τόθ' ὑπ' ὀφρύος οὖτα κατ' ὀφθαλμοῖο θέμεθλα,</p>
 <p>ἐκ δ' ὦσε γλήνην: δόρυ δ' ὀφθαλμοῖο διὰ πρὸ</p>
 <p>καὶ διὰ ἰνίου ἦλθεν, ὃ δ' ἕζετο χεῖρε πετάσσας</p>
 <p>ἄμφω: Πηνέλεως δὲ ἐρυσσάμενος ξίφος ὀξὺ <font color="GREEN">495</font></p>
 <p>αὐχένα μέσσον ἔλασσεν, ἀπήραξεν δὲ χαμᾶζε</p>
 <p>αὐτῇ σὺν πήληκι κάρη: ἔτι δ' ὄβριμον ἔγχος</p>
 <p>ἦεν ἐν ὀφθαλμῷ: ὃ δὲ φὴ κώδειαν ἀνασχὼν</p>
 <p>πέφραδέ τε Τρώεσσι καὶ εὐχόμενος ἔπος ηὔδα:</p>
 <p>εἰπέμεναί μοι Τρῶες ἀγαυοῦ Ἰλιονῆος <font color="GREEN">500</font></p>
 <p>πατρὶ φίλῳ καὶ μητρὶ γοήμεναι ἐν μεγάροισιν:</p>
 <p>οὐδὲ γὰρ ἣ Προμάχοιο δάμαρ Ἀλεγηνορίδαο</p>
 <p>ἀνδρὶ φίλῳ ἐλθόντι γανύσσεται, ὁππότε κεν δὴ</p>
 <p>ἐκ Τροίης σὺν νηυσὶ νεώμεθα κοῦροι Ἀχαιῶν.</p>
 <p> </p>
 <p>ὣς φάτο, τοὺς δ' ἄρα πάντας ὑπὸ τρόμος ἔλλαβε γυῖα, <font color="GREEN">505</font></p>
 <p>πάπτηνεν δὲ ἕκαστος ὅπῃ φύγοι αἰπὺν ὄλεθρον.</p>
 <p> </p>
 <p>ἔσπετε νῦν μοι Μοῦσαι Ὀλύμπια δώματ' ἔχουσαι</p>
 <p>ὅς τις δὴ πρῶτος βροτόεντ' ἀνδράγρι' Ἀχαιῶν</p>
 <p>ἤρατ', ἐπεί ῥ' ἔκλινε μάχην κλυτὸς ἐννοσίγαιος.</p>
 <p>Αἴας ῥα πρῶτος Τελαμώνιος Ὕρτιον οὖτα <font color="GREEN">510</font></p>
 <p>Γυρτιάδην Μυσῶν ἡγήτορα καρτεροθύμων:</p>
 <p>Φάλκην δ' Ἀντίλοχος καὶ Μέρμερον ἐξενάριξε:</p>
 <p>Μηριόνης δὲ Μόρυν τε καὶ Ἱπποτίωνα κατέκτα,</p>
 <p>Τεῦκρος δὲ Προθόωνά τ' ἐνήρατο καὶ Περιφήτην:</p>
 <p>Ἀτρεί̈δης δ' ἄρ' ἔπειθ' Ὑπερήνορα ποιμένα λαῶν <font color="GREEN">515</font></p>
 <p>οὖτα κατὰ λαπάρην, διὰ δ' ἔντερα χαλκὸς ἄφυσσε</p>
 <p>δῃώσας: ψυχὴ δὲ κατ' οὐταμένην ὠτειλὴν</p>
 <p>ἔσσυτ' ἐπειγομένη, τὸν δὲ σκότος ὄσσε κάλυψε.</p>
 <p>πλείστους δ' Αἴας εἷλεν Ὀϊλῆος ταχὺς υἱός:</p>
 <p>οὐ γάρ οἵ τις ὁμοῖος ἐπισπέσθαι ποσὶν ἦεν <font color="GREEN">520</font></p>
 <p>ἀνδρῶν τρεσσάντων, ὅτε τε Ζεὺς ἐν φόβον ὄρσῃ.</p>
 
 
 <p></p><hr>
 <center>
 <a href="ili15.htm">Next: Book 15</a></center>
 </body>