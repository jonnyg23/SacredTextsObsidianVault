<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili17.htm">English</a> 
 <a href="ili17.htm">Previous</a> 
 <a href="ili19.htm">Next</a> 
 </center>
 <hr>
 
 
 <h1 align="CENTER">The Iliad, Book 18</h1>
 <p>ὣς οἳ μὲν μάρναντο δέμας πυρὸς αἰθομένοιο,</p>
 <p>Ἀντίλοχος δ' Ἀχιλῆϊ πόδας ταχὺς ἄγγελος ἦλθε.</p>
 <p>τὸν δ' εὗρε προπάροιθε νεῶν ὀρθοκραιράων</p>
 <p>τὰ φρονέοντ' ἀνὰ θυμὸν ἃ δὴ τετελεσμένα ἦεν:</p>
 <p>ὀχθήσας δ' ἄρα εἶπε πρὸς ὃν μεγαλήτορα θυμόν: <font color="GREEN">5</font></p>
 <p>ὤ μοι ἐγώ, τί τ' ἄρ' αὖτε κάρη κομόωντες Ἀχαιοὶ</p>
 <p>νηυσὶν ἔπι κλονέονται ἀτυζόμενοι πεδίοιο;</p>
 <p>μὴ δή μοι τελέσωσι θεοὶ κακὰ κήδεα θυμῷ,</p>
 <p>ὥς ποτέ μοι μήτηρ διεπέφραδε καί μοι ἔειπε</p>
 <p>Μυρμιδόνων τὸν ἄριστον ἔτι ζώοντος ἐμεῖο <font color="GREEN">10</font></p>
 <p>χερσὶν ὕπο Τρώων λείψειν φάος ἠελίοιο.</p>
 <p>ἦ μάλα δὴ τέθνηκε Μενοιτίου ἄλκιμος υἱὸς</p>
 <p>σχέτλιος: ἦ τ' ἐκέλευον ἀπωσάμενον δήϊον πῦρ</p>
 <p>ἂψ ἐπὶ νῆας ἴμεν, μηδ' Ἕκτορι ἶφι μάχεσθαι.</p>
 <p> </p>
 <p>εἷος ὃ ταῦθ' ὥρμαινε κατὰ φρένα καὶ κατὰ θυμόν, <font color="GREEN">15</font></p>
 <p>τόφρά οἱ ἐγγύθεν ἦλθεν ἀγαυοῦ Νέστορος υἱὸς</p>
 <p>δάκρυα θερμὰ χέων, φάτο δ' ἀγγελίην ἀλεγεινήν:</p>
 <p>ὤ μοι Πηλέος υἱὲ δαί̈φρονος ἦ μάλα λυγρῆς</p>
 <p>πεύσεαι ἀγγελίης, ἣ μὴ ὤφελλε γενέσθαι.</p>
 <p>κεῖται Πάτροκλος, νέκυος δὲ δὴ ἀμφιμάχονται <font color="GREEN">20</font></p>
 <p>γυμνοῦ: ἀτὰρ τά γε τεύχε' ἔχει κορυθαίολος Ἕκτωρ.</p>
 <p> </p>
 <p>ὣς φάτο, τὸν δ' ἄχεος νεφέλη ἐκάλυψε μέλαινα:</p>
 <p>ἀμφοτέρῃσι δὲ χερσὶν ἑλὼν κόνιν αἰθαλόεσσαν</p>
 <p>χεύατο κὰκ κεφαλῆς, χαρίεν δ' ᾔσχυνε πρόσωπον:</p>
 <p>νεκταρέῳ δὲ χιτῶνι μέλαιν' ἀμφίζανε τέφρη. <font color="GREEN">25</font></p>
 <p>αὐτὸς δ' ἐν κονίῃσι μέγας μεγαλωστὶ τανυσθεὶς</p>
 <p>κεῖτο, φίλῃσι δὲ χερσὶ κόμην ᾔσχυνε δαί̈ζων.</p>
 <p>δμῳαὶ δ' ἃς Ἀχιλεὺς ληί̈σσατο Πάτροκλός τε</p>
 <p>θυμὸν ἀκηχέμεναι μεγάλ' ἴαχον, ἐκ δὲ θύραζε</p>
 <p>ἔδραμον ἀμφ' Ἀχιλῆα δαί̈φρονα, χερσὶ δὲ πᾶσαι <font color="GREEN">30</font></p>
 <p>στήθεα πεπλήγοντο, λύθεν δ' ὑπὸ γυῖα ἑκάστης.</p>
 <p>Ἀντίλοχος δ' ἑτέρωθεν ὀδύρετο δάκρυα λείβων</p>
 <p>χεῖρας ἔχων Ἀχιλῆος: ὃ δ' ἔστενε κυδάλιμον κῆρ:</p>
 <p>δείδιε γὰρ μὴ λαιμὸν ἀπαμήσειε σιδήρῳ.</p>
 <p>σμερδαλέον δ' ᾤμωξεν: ἄκουσε δὲ πότνια μήτηρ <font color="GREEN">35</font></p>
 <p>ἡμένη ἐν βένθεσσιν ἁλὸς παρὰ πατρὶ γέροντι,</p>
 <p>κώκυσέν τ' ἄρ' ἔπειτα: θεαὶ δέ μιν ἀμφαγέροντο</p>
 <p>πᾶσαι ὅσαι κατὰ βένθος ἁλὸς Νηρηί̈δες ἦσαν.</p>
 <p>ἔνθ' ἄρ' ἔην Γλαύκη τε Θάλειά τε Κυμοδόκη τε</p>
 <p>Νησαίη Σπειώ τε Θόη θ' Ἁλίη τε βοῶπις <font color="GREEN">40</font></p>
 <p>Κυμοθόη τε καὶ Ἀκταίη καὶ Λιμνώρεια</p>
 <p>καὶ Μελίτη καὶ Ἴαιρα καὶ Ἀμφιθόη καὶ Ἀγαυὴ</p>
 <p>Δωτώ τε Πρωτώ τε Φέρουσά τε Δυναμένη τε</p>
 <p>Δεξαμένη τε καὶ Ἀμφινόμη καὶ Καλλιάνειρα</p>
 <p>Δωρὶς καὶ Πανόπη καὶ ἀγακλειτὴ Γαλάτεια <font color="GREEN">45</font></p>
 <p>Νημερτής τε καὶ Ἀψευδὴς καὶ Καλλιάνασσα:</p>
 <p>ἔνθα δ' ἔην Κλυμένη Ἰάνειρά τε καὶ Ἰάνασσα</p>
 <p>Μαῖρα καὶ Ὠρείθυια ἐϋπλόκαμός τ' Ἀμάθεια</p>
 <p>ἄλλαι θ' αἳ κατὰ βένθος ἁλὸς Νηρηί̈δες ἦσαν.</p>
 <p>τῶν δὲ καὶ ἀργύφεον πλῆτο σπέος: αἳ δ' ἅμα πᾶσαι <font color="GREEN">50</font></p>
 <p>στήθεα πεπλήγοντο, Θέτις δ' ἐξῆρχε γόοιο:</p>
 <p>κλῦτε κασίγνηται Νηρηί̈δες, ὄφρ' ἐὺ̈ πᾶσαι</p>
 <p>εἴδετ' ἀκούουσαι ὅσ' ἐμῷ ἔνι κήδεα θυμῷ.</p>
 <p>ὤ μοι ἐγὼ δειλή, ὤ μοι δυσαριστοτόκεια,</p>
 <p>ἥ τ' ἐπεὶ ἂρ τέκον υἱὸν ἀμύμονά τε κρατερόν τε <font color="GREEN">55</font></p>
 <p>ἔξοχον ἡρώων: ὃ δ' ἀνέδραμεν ἔρνεϊ ἶσος:</p>
 <p>τὸν μὲν ἐγὼ θρέψασα φυτὸν ὣς γουνῷ ἀλωῆς</p>
 <p>νηυσὶν ἐπιπροέηκα κορωνίσιν Ἴλιον εἴσω</p>
 <p>Τρωσὶ μαχησόμενον: τὸν δ' οὐχ ὑποδέξομαι αὖτις</p>
 <p>οἴκαδε νοστήσαντα δόμον Πηλήϊον εἴσω. <font color="GREEN">60</font></p>
 <p>ὄφρα δέ μοι ζώει καὶ ὁρᾷ φάος ἠελίοιο</p>
 <p>ἄχνυται, οὐδέ τί οἱ δύναμαι χραισμῆσαι ἰοῦσα.</p>
 <p>ἀλλ' εἶμ', ὄφρα ἴδωμι φίλον τέκος, ἠδ' ἐπακούσω</p>
 <p>ὅττί μιν ἵκετο πένθος ἀπὸ πτολέμοιο μένοντα.</p>
 <p> </p>
 <p>ὣς ἄρα φωνήσασα λίπε σπέος: αἳ δὲ σὺν αὐτῇ <font color="GREEN">65</font></p>
 <p>δακρυόεσσαι ἴσαν, περὶ δέ σφισι κῦμα θαλάσσης</p>
 <p>ῥήγνυτο: ταὶ δ' ὅτε δὴ Τροίην ἐρίβωλον ἵκοντο</p>
 <p>ἀκτὴν εἰσανέβαινον ἐπισχερώ, ἔνθα θαμειαὶ</p>
 <p>Μυρμιδόνων εἴρυντο νέες ταχὺν ἀμφ' Ἀχιλῆα.</p>
 <p>τῷ δὲ βαρὺ στενάχοντι παρίστατο πότνια μήτηρ, <font color="GREEN">70</font></p>
 <p>ὀξὺ δὲ κωκύσασα κάρη λάβε παιδὸς ἑοῖο,</p>
 <p>καί ῥ' ὀλοφυρομένη ἔπεα πτερόεντα προσηύδα:</p>
 <p>τέκνον τί κλαίεις; τί δέ σε φρένας ἵκετο πένθος;</p>
 <p>ἐξαύδα, μὴ κεῦθε: τὰ μὲν δή τοι τετέλεσται</p>
 <p>ἐκ Διός, ὡς ἄρα δὴ πρίν γ' εὔχεο χεῖρας ἀνασχὼν <font color="GREEN">75</font></p>
 <p>πάντας ἐπὶ πρύμνῃσιν ἀλήμεναι υἷας Ἀχαιῶν</p>
 <p>σεῦ ἐπιδευομένους, παθέειν τ' ἀεκήλια ἔργα.</p>
 <p> </p>
 <p>τὴν δὲ βαρὺ στενάχων προσέφη πόδας ὠκὺς Ἀχιλλεύς:</p>
 <p>μῆτερ ἐμή, τὰ μὲν ἄρ μοι Ὀλύμπιος ἐξετέλεσσεν:</p>
 <p>ἀλλὰ τί μοι τῶν ἦδος ἐπεὶ φίλος ὤλεθ' ἑταῖρος <font color="GREEN">80</font></p>
 <p>Πάτροκλος, τὸν ἐγὼ περὶ πάντων τῖον ἑταίρων</p>
 <p>ἶσον ἐμῇ κεφαλῇ; τὸν ἀπώλεσα, τεύχεα δ' Ἕκτωρ</p>
 <p>δῃώσας ἀπέδυσε πελώρια θαῦμα ἰδέσθαι</p>
 <p>καλά: τὰ μὲν Πηλῆϊ θεοὶ δόσαν ἀγλαὰ δῶρα</p>
 <p>ἤματι τῷ ὅτε σε βροτοῦ ἀνέρος ἔμβαλον εὐνῇ. <font color="GREEN">85</font></p>
 <p>αἴθ' ὄφελες σὺ μὲν αὖθι μετ' ἀθανάτῃς ἁλίῃσι</p>
 <p>ναίειν, Πηλεὺς δὲ θνητὴν ἀγαγέσθαι ἄκοιτιν.</p>
 <p>νῦν δ' ἵνα καὶ σοὶ πένθος ἐνὶ φρεσὶ μυρίον εἴη</p>
 <p>παιδὸς ἀποφθιμένοιο, τὸν οὐχ ὑποδέξεαι αὖτις</p>
 <p>οἴκαδε νοστήσαντ', ἐπεὶ οὐδ' ἐμὲ θυμὸς ἄνωγε <font color="GREEN">90</font></p>
 <p>ζώειν οὐδ' ἄνδρεσσι μετέμμεναι, αἴ κε μὴ Ἕκτωρ</p>
 <p>πρῶτος ἐμῷ ὑπὸ δουρὶ τυπεὶς ἀπὸ θυμὸν ὀλέσσῃ,</p>
 <p>Πατρόκλοιο δ' ἕλωρα Μενοιτιάδεω ἀποτίσῃ.</p>
 <p> </p>
 <p>τὸν δ' αὖτε προσέειπε Θέτις κατὰ δάκρυ χέουσα:</p>
 <p>ὠκύμορος δή μοι τέκος ἔσσεαι, οἷ' ἀγορεύεις: <font color="GREEN">95</font></p>
 <p>αὐτίκα γάρ τοι ἔπειτα μεθ' Ἕκτορα πότμος ἑτοῖμος.</p>
 <p> </p>
 <p>τὴν δὲ μέγ' ὀχθήσας προσέφη πόδας ὠκὺς Ἀχιλλεύς:</p>
 <p>αὐτίκα τεθναίην, ἐπεὶ οὐκ ἄρ' ἔμελλον ἑταίρῳ</p>
 <p>κτεινομένῳ ἐπαμῦναι: ὃ μὲν μάλα τηλόθι πάτρης</p>
 <p>ἔφθιτ', ἐμεῖο δὲ δῆσεν ἀρῆς ἀλκτῆρα γενέσθαι. <font color="GREEN">100</font></p>
 <p>νῦν δ' ἐπεὶ οὐ νέομαί γε φίλην ἐς πατρίδα γαῖαν,</p>
 <p>οὐδέ τι Πατρόκλῳ γενόμην φάος οὐδ' ἑτάροισι</p>
 <p>τοῖς ἄλλοις, οἳ δὴ πολέες δάμεν Ἕκτορι δίῳ,</p>
 <p>ἀλλ' ἧμαι παρὰ νηυσὶν ἐτώσιον ἄχθος ἀρούρης,</p>
 <p>τοῖος ἐὼν οἷος οὔ τις Ἀχαιῶν χαλκοχιτώνων <font color="GREEN">105</font></p>
 <p>ἐν πολέμῳ: ἀγορῇ δέ τ' ἀμείνονές εἰσι καὶ ἄλλοι.</p>
 <p>ὡς ἔρις ἔκ τε θεῶν ἔκ τ' ἀνθρώπων ἀπόλοιτο</p>
 <p>καὶ χόλος, ὅς τ' ἐφέηκε πολύφρονά περ χαλεπῆναι,</p>
 <p>ὅς τε πολὺ γλυκίων μέλιτος καταλειβομένοιο</p>
 <p>ἀνδρῶν ἐν στήθεσσιν ἀέξεται ἠύ̈τε καπνός: <font color="GREEN">110</font></p>
 <p>ὡς ἐμὲ νῦν ἐχόλωσεν ἄναξ ἀνδρῶν Ἀγαμέμνων.</p>
 <p>ἀλλὰ τὰ μὲν προτετύχθαι ἐάσομεν ἀχνύμενοί περ,</p>
 <p>θυμὸν ἐνὶ στήθεσσι φίλον δαμάσαντες ἀνάγκῃ:</p>
 <p>νῦν δ' εἶμ' ὄφρα φίλης κεφαλῆς ὀλετῆρα κιχείω</p>
 <p>Ἕκτορα: κῆρα δ' ἐγὼ τότε δέξομαι ὁππότε κεν δὴ <font color="GREEN">115</font></p>
 <p>Ζεὺς ἐθέλῃ τελέσαι ἠδ' ἀθάνατοι θεοὶ ἄλλοι.</p>
 <p>οὐδὲ γὰρ οὐδὲ βίη Ἡρακλῆος φύγε κῆρα,</p>
 <p>ὅς περ φίλτατος ἔσκε Διὶ Κρονίωνι ἄνακτι:</p>
 <p>ἀλλά ἑ μοῖρα δάμασσε καὶ ἀργαλέος χόλος Ἥρης.</p>
 <p>ὣς καὶ ἐγών, εἰ δή μοι ὁμοίη μοῖρα τέτυκται, <font color="GREEN">120</font></p>
 <p>κείσομ' ἐπεί κε θάνω: νῦν δὲ κλέος ἐσθλὸν ἀροίμην,</p>
 <p>καί τινα Τρωϊάδων καὶ Δαρδανίδων βαθυκόλπων</p>
 <p>ἀμφοτέρῃσιν χερσὶ παρειάων ἁπαλάων</p>
 <p>δάκρυ' ὀμορξαμένην ἁδινὸν στοναχῆσαι ἐφείην,</p>
 <p>γνοῖεν δ' ὡς δὴ δηρὸν ἐγὼ πολέμοιο πέπαυμαι: <font color="GREEN">125</font></p>
 <p>μὴ δέ μ' ἔρυκε μάχης φιλέουσά περ: οὐδέ με πείσεις.</p>
 <p>τὸν δ' ἠμείβετ' ἔπειτα θεὰ Θέτις ἀργυρόπεζα:</p>
 <p>ναὶ δὴ ταῦτά γε τέκνον ἐτήτυμον οὐ κακόν ἐστι</p>
 <p>τειρομένοις ἑτάροισιν ἀμυνέμεν αἰπὺν ὄλεθρον.</p>
 <p>ἀλλά τοι ἔντεα καλὰ μετὰ Τρώεσσιν ἔχονται <font color="GREEN">130</font></p>
 <p>χάλκεα μαρμαίροντα: τὰ μὲν κορυθαίολος Ἕκτωρ</p>
 <p>αὐτὸς ἔχων ὤμοισιν ἀγάλλεται: οὐδέ ἕ φημι</p>
 <p>δηρὸν ἐπαγλαϊεῖσθαι, ἐπεὶ φόνος ἐγγύθεν αὐτῷ.</p>
 <p>ἀλλὰ σὺ μὲν μή πω καταδύσεο μῶλον Ἄρηος</p>
 <p>πρίν γ' ἐμὲ δεῦρ' ἐλθοῦσαν ἐν ὀφθαλμοῖσιν ἴδηαι: <font color="GREEN">135</font></p>
 <p>ἠῶθεν γὰρ νεῦμαι ἅμ' ἠελίῳ ἀνιόντι</p>
 <p>τεύχεα καλὰ φέρουσα παρ' Ἡφαίστοιο ἄνακτος.</p>
 <p> </p>
 <p>ὣς ἄρα φωνήσασα πάλιν τράπεθ' υἷος ἑοῖο,</p>
 <p>καὶ στρεφθεῖσ' ἁλίῃσι κασιγνήτῃσι μετηύδα:</p>
 <p>ὑμεῖς μὲν νῦν δῦτε θαλάσσης εὐρέα κόλπον <font color="GREEN">140</font></p>
 <p>ὀψόμεναί τε γέρονθ' ἅλιον καὶ δώματα πατρός,</p>
 <p>καί οἱ πάντ' ἀγορεύσατ': ἐγὼ δ' ἐς μακρὸν Ὄλυμπον</p>
 <p>εἶμι παρ' Ἥφαιστον κλυτοτέχνην, αἴ κ' ἐθέλῃσιν</p>
 <p>υἱεῖ ἐμῷ δόμεναι κλυτὰ τεύχεα παμφανόωντα.</p>
 <p> </p>
 <p>ὣς ἔφαθ', αἳ δ' ὑπὸ κῦμα θαλάσσης αὐτίκ' ἔδυσαν: <font color="GREEN">145</font></p>
 <p>ἣ δ' αὖτ' Οὔλυμπον δὲ θεὰ Θέτις ἀργυρόπεζα</p>
 <p>ἤϊεν ὄφρα φίλῳ παιδὶ κλυτὰ τεύχε' ἐνείκαι.</p>
 <p>τὴν μὲν ἄρ' Οὔλυμπον δὲ πόδες φέρον: αὐτὰρ Ἀχαιοὶ</p>
 <p>θεσπεσίῳ ἀλαλητῷ ὑφ' Ἕκτορος ἀνδροφόνοιο</p>
 <p>φεύγοντες νῆάς τε καὶ Ἑλλήσποντον ἵκοντο. <font color="GREEN">150</font></p>
 <p>οὐδέ κε Πάτροκλόν περ ἐϋκνήμιδες Ἀχαιοὶ</p>
 <p>ἐκ βελέων ἐρύσαντο νέκυν θεράποντ' Ἀχιλῆος:</p>
 <p>αὖτις γὰρ δὴ τόν γε κίχον λαός τε καὶ ἵπποι</p>
 <p>Ἕκτωρ τε Πριάμοιο πάϊς φλογὶ εἴκελος ἀλκήν.</p>
 <p>τρὶς μέν μιν μετόπισθε ποδῶν λάβε φαίδιμος Ἕκτωρ <font color="GREEN">155</font></p>
 <p>ἑλκέμεναι μεμαώς, μέγα δὲ Τρώεσσιν ὁμόκλα:</p>
 <p>τρὶς δὲ δύ' Αἴαντες θοῦριν ἐπιειμένοι ἀλκὴν</p>
 <p>νεκροῦ ἀπεστυφέλιξαν: ὃ δ' ἔμπεδον ἀλκὶ πεποιθὼς</p>
 <p>ἄλλοτ' ἐπαί̈ξασκε κατὰ μόθον, ἄλλοτε δ' αὖτε</p>
 <p>στάσκε μέγα ἰάχων: ὀπίσω δ' οὐ χάζετο πάμπαν. <font color="GREEN">160</font></p>
 <p>ὡς δ' ἀπὸ σώματος οὔ τι λέοντ' αἴθωνα δύνανται</p>
 <p>ποιμένες ἄγραυλοι μέγα πεινάοντα δίεσθαι,</p>
 <p>ὥς ῥα τὸν οὐκ ἐδύναντο δύω Αἴαντε κορυστὰ</p>
 <p>Ἕκτορα Πριαμίδην ἀπὸ νεκροῦ δειδίξασθαι.</p>
 <p>καί νύ κεν εἴρυσσέν τε καὶ ἄσπετον ἤρατο κῦδος, <font color="GREEN">165</font></p>
 <p>εἰ μὴ Πηλεί̈ωνι ποδήνεμος ὠκέα Ἶρις</p>
 <p>ἄγγελος ἦλθε θέουσ' ἀπ' Ὀλύμπου θωρήσσεσθαι</p>
 <p>κρύβδα Διὸς ἄλλων τε θεῶν: πρὸ γὰρ ἧκέ μιν Ἥρη.</p>
 <p>ἀγχοῦ δ' ἱσταμένη ἔπεα πτερόεντα προσηύδα:</p>
 <p>ὄρσεο Πηλεί̈δη, πάντων ἐκπαγλότατ' ἀνδρῶν: <font color="GREEN">170</font></p>
 <p>Πατρόκλῳ ἐπάμυνον, οὗ εἵνεκα φύλοπις αἰνὴ</p>
 <p>ἕστηκε πρὸ νεῶν: οἳ δ' ἀλλήλους ὀλέκουσιν</p>
 <p>οἳ μὲν ἀμυνόμενοι νέκυος πέρι τεθνηῶτος,</p>
 <p>οἳ δὲ ἐρύσσασθαι ποτὶ Ἴλιον ἠνεμόεσσαν</p>
 <p>Τρῶες ἐπιθύουσι: μάλιστα δὲ φαίδιμος Ἕκτωρ <font color="GREEN">175</font></p>
 <p>ἑλκέμεναι μέμονεν: κεφαλὴν δέ ἑ θυμὸς ἄνωγε</p>
 <p>πῆξαι ἀνὰ σκολόπεσσι ταμόνθ' ἁπαλῆς ἀπὸ δειρῆς.</p>
 <p>ἀλλ' ἄνα μηδ' ἔτι κεῖσο: σέβας δέ σε θυμὸν ἱκέσθω</p>
 <p>Πάτροκλον Τρῳῇσι κυσὶν μέλπηθρα γενέσθαι:</p>
 <p>σοὶ λώβη, αἴ κέν τι νέκυς ᾐσχυμμένος ἔλθῃ. <font color="GREEN">180</font></p>
 <p> </p>
 <p>τὴν δ' ἠμείβετ' ἔπειτα ποδάρκης δῖος Ἀχιλλεύς:</p>
 <p>Ἶρι θεὰ τίς γάρ σε θεῶν ἐμοὶ ἄγγελον ἧκε;</p>
 <p> </p>
 <p>τὸν δ' αὖτε προσέειπε ποδήνεμος ὠκέα Ἶρις:</p>
 <p>Ἥρη με προέηκε Διὸς κυδρὴ παράκοιτις:</p>
 <p>οὐδ' οἶδε Κρονίδης ὑψίζυγος οὐδέ τις ἄλλος <font color="GREEN">185</font></p>
 <p>ἀθανάτων, οἳ Ὄλυμπον ἀγάννιφον ἀμφινέμονται.</p>
 <p> </p>
 <p>τὴν δ' ἀπαμειβόμενος προσέφη πόδας ὠκὺς Ἀχιλλεύς:</p>
 <p>πῶς τὰρ ἴω μετὰ μῶλον; ἔχουσι δὲ τεύχε' ἐκεῖνοι:</p>
 <p>μήτηρ δ' οὔ με φίλη πρίν γ' εἴα θωρήσσεσθαι</p>
 <p>πρίν γ' αὐτὴν ἐλθοῦσαν ἐν ὀφθαλμοῖσιν ἴδωμαι: <font color="GREEN">190</font></p>
 <p>στεῦτο γὰρ Ἡφαίστοιο πάρ' οἰσέμεν ἔντεα καλά.</p>
 <p>ἄλλου δ' οὔ τευ οἶδα τεῦ ἂν κλυτὰ τεύχεα δύω,</p>
 <p>εἰ μὴ Αἴαντός γε σάκος Τελαμωνιάδαο.</p>
 <p>ἀλλὰ καὶ αὐτὸς ὅ γ' ἔλπομ' ἐνὶ πρώτοισιν ὁμιλεῖ</p>
 <p>ἔγχεϊ δηϊόων περὶ Πατρόκλοιο θανόντος. <font color="GREEN">195</font></p>
 <p> </p>
 <p>τὸν δ' αὖτε προσέειπε ποδήνεμος ὠκέα Ἶρις:</p>
 <p>εὖ νυ καὶ ἡμεῖς ἴδμεν ὅ τοι κλυτὰ τεύχε' ἔχονται:</p>
 <p>ἀλλ' αὔτως ἐπὶ τάφρον ἰὼν Τρώεσσι φάνηθι,</p>
 <p>αἴ κέ σ' ὑποδείσαντες ἀπόσχωνται πολέμοιο</p>
 <p>Τρῶες, ἀναπνεύσωσι δ' ἀρήϊοι υἷες Ἀχαιῶν <font color="GREEN">200</font></p>
 <p>τειρόμενοι: ὀλίγη δέ τ' ἀνάπνευσις πολέμοιο.</p>
 <p> </p>
 <p>ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις,</p>
 <p>αὐτὰρ Ἀχιλλεὺς ὦρτο Διὶ̈ φίλος: ἀμφὶ δ' Ἀθήνη</p>
 <p>ὤμοις ἰφθίμοισι βάλ' αἰγίδα θυσσανόεσσαν,</p>
 <p>ἀμφὶ δέ οἱ κεφαλῇ νέφος ἔστεφε δῖα θεάων <font color="GREEN">205</font></p>
 <p>χρύσεον, ἐκ δ' αὐτοῦ δαῖε φλόγα παμφανόωσαν.</p>
 <p>ὡς δ' ὅτε καπνὸς ἰὼν ἐξ ἄστεος αἰθέρ' ἵκηται</p>
 <p>τηλόθεν ἐκ νήσου, τὴν δήϊοι ἀμφιμάχωνται,</p>
 <p>οἵ τε πανημέριοι στυγερῷ κρίνονται Ἄρηϊ</p>
 <p>ἄστεος ἐκ σφετέρου: ἅμα δ' ἠελίῳ καταδύντι <font color="GREEN">210</font></p>
 <p>πυρσοί τε φλεγέθουσιν ἐπήτριμοι, ὑψόσε δ' αὐγὴ</p>
 <p>γίγνεται ἀί̈σσουσα περικτιόνεσσιν ἰδέσθαι,</p>
 <p>αἴ κέν πως σὺν νηυσὶν ἄρεω ἀλκτῆρες ἵκωνται:</p>
 <p>ὣς ἀπ' Ἀχιλλῆος κεφαλῆς σέλας αἰθέρ' ἵκανε:</p>
 <p>στῆ δ' ἐπὶ τάφρον ἰὼν ἀπὸ τείχεος, οὐδ' ἐς Ἀχαιοὺς <font color="GREEN">215</font></p>
 <p>μίσγετο: μητρὸς γὰρ πυκινὴν ὠπίζετ' ἐφετμήν.</p>
 <p>ἔνθα στὰς ἤϋσ', ἀπάτερθε δὲ Παλλὰς Ἀθήνη</p>
 <p>φθέγξατ': ἀτὰρ Τρώεσσιν ἐν ἄσπετον ὦρσε κυδοιμόν.</p>
 <p>ὡς δ' ὅτ' ἀριζήλη φωνή, ὅτε τ' ἴαχε σάλπιγξ</p>
 <p>ἄστυ περιπλομένων δηί̈ων ὕπο θυμοραϊστέων, <font color="GREEN">220</font></p>
 <p>ὣς τότ' ἀριζήλη φωνὴ γένετ' Αἰακίδαο.</p>
 <p>οἳ δ' ὡς οὖν ἄϊον ὄπα χάλκεον Αἰακίδαο,</p>
 <p>πᾶσιν ὀρίνθη θυμός: ἀτὰρ καλλίτριχες ἵπποι</p>
 <p>ἂψ ὄχεα τρόπεον: ὄσσοντο γὰρ ἄλγεα θυμῷ.</p>
 <p>ἡνίοχοι δ' ἔκπληγεν, ἐπεὶ ἴδον ἀκάματον πῦρ <font color="GREEN">225</font></p>
 <p>δεινὸν ὑπὲρ κεφαλῆς μεγαθύμου Πηλεί̈ωνος</p>
 <p>δαιόμενον: τὸ δὲ δαῖε θεὰ γλαυκῶπις Ἀθήνη.</p>
 <p>τρὶς μὲν ὑπὲρ τάφρου μεγάλ' ἴαχε δῖος Ἀχιλλεύς,</p>
 <p>τρὶς δὲ κυκήθησαν Τρῶες κλειτοί τ' ἐπίκουροι.</p>
 <p>ἔνθα δὲ καὶ τότ' ὄλοντο δυώδεκα φῶτες ἄριστοι <font color="GREEN">230</font></p>
 <p>ἀμφὶ σφοῖς ὀχέεσσι καὶ ἔγχεσιν. αὐτὰρ Ἀχαιοὶ</p>
 <p>ἀσπασίως Πάτροκλον ὑπ' ἐκ βελέων ἐρύσαντες</p>
 <p>κάτθεσαν ἐν λεχέεσσι: φίλοι δ' ἀμφέσταν ἑταῖροι</p>
 <p>μυρόμενοι: μετὰ δέ σφι ποδώκης εἵπετ' Ἀχιλλεὺς</p>
 <p>δάκρυα θερμὰ χέων, ἐπεὶ εἴσιδε πιστὸν ἑταῖρον <font color="GREEN">235</font></p>
 <p>κείμενον ἐν φέρτρῳ δεδαϊγμένον ὀξέϊ χαλκῷ,</p>
 <p>τόν ῥ' ἤτοι μὲν ἔπεμπε σὺν ἵπποισιν καὶ ὄχεσφιν</p>
 <p>ἐς πόλεμον, οὐδ' αὖτις ἐδέξατο νοστήσαντα.</p>
 <p> </p>
 <p>Ἠέλιον δ' ἀκάμαντα βοῶπις πότνια Ἥρη</p>
 <p>πέμψεν ἐπ' Ὠκεανοῖο ῥοὰς ἀέκοντα νέεσθαι: <font color="GREEN">240</font></p>
 <p>ἠέλιος μὲν ἔδυ, παύσαντο δὲ δῖοι Ἀχαιοὶ</p>
 <p>φυλόπιδος κρατερῆς καὶ ὁμοιί̈ου πολέμοιο.</p>
 <p> </p>
 <p>Τρῶες δ' αὖθ' ἑτέρωθεν ἀπὸ κρατερῆς ὑσμίνης</p>
 <p>χωρήσαντες ἔλυσαν ὑφ' ἅρμασιν ὠκέας ἵππους,</p>
 <p>ἐς δ' ἀγορὴν ἀγέροντο πάρος δόρποιο μέδεσθαι. <font color="GREEN">245</font></p>
 <p>ὀρθῶν δ' ἑσταότων ἀγορὴ γένετ', οὐδέ τις ἔτλη</p>
 <p>ἕζεσθαι: πάντας γὰρ ἔχε τρόμος, οὕνεκ' Ἀχιλλεὺς</p>
 <p>ἐξεφάνη, δηρὸν δὲ μάχης ἐπέπαυτ' ἀλεγεινῆς.</p>
 <p>τοῖσι δὲ Πουλυδάμας πεπνυμένος ἦρχ' ἀγορεύειν</p>
 <p>Πανθοί̈δης: ὃ γὰρ οἶος ὅρα πρόσσω καὶ ὀπίσσω: <font color="GREEN">250</font></p>
 <p>Ἕκτορι δ' ἦεν ἑταῖρος, ἰῇ δ' ἐν νυκτὶ γένοντο,</p>
 <p>ἀλλ' ὃ μὲν ἂρ μύθοισιν, ὃ δ' ἔγχεϊ πολλὸν ἐνίκα:</p>
 <p>ὅ σφιν ἐϋφρονέων ἀγορήσατο καὶ μετέειπεν:</p>
 <p>ἀμφὶ μάλα φράζεσθε φίλοι: κέλομαι γὰρ ἔγωγε</p>
 <p>ἄστυδε νῦν ἰέναι, μὴ μίμνειν ἠῶ δῖαν <font color="GREEN">255</font></p>
 <p>ἐν πεδίῳ παρὰ νηυσίν: ἑκὰς δ' ἀπὸ τείχεός εἰμεν.</p>
 <p>ὄφρα μὲν οὗτος ἀνὴρ Ἀγαμέμνονι μήνιε δίῳ</p>
 <p>τόφρα δὲ ῥηί̈τεροι πολεμίζειν ἦσαν Ἀχαιοί:</p>
 <p>χαίρεσκον γὰρ ἔγωγε θοῇς ἐπὶ νηυσὶν ἰαύων</p>
 <p>ἐλπόμενος νῆας αἱρησέμεν ἀμφιελίσσας. <font color="GREEN">260</font></p>
 <p>νῦν δ' αἰνῶς δείδοικα ποδώκεα Πηλεί̈ωνα:</p>
 <p>οἷος κείνου θυμὸς ὑπέρβιος, οὐκ ἐθελήσει</p>
 <p>μίμνειν ἐν πεδίῳ, ὅθι περ Τρῶες καὶ Ἀχαιοὶ</p>
 <p>ἐν μέσῳ ἀμφότεροι μένος Ἄρηος δατέονται,</p>
 <p>ἀλλὰ περὶ πτόλιός τε μαχήσεται ἠδὲ γυναικῶν. <font color="GREEN">265</font></p>
 <p>ἀλλ' ἴομεν προτὶ ἄστυ, πίθεσθέ μοι: ὧδε γὰρ ἔσται:</p>
 <p>νῦν μὲν νὺξ ἀπέπαυσε ποδώκεα Πηλεί̈ωνα</p>
 <p>ἀμβροσίη: εἰ δ' ἄμμε κιχήσεται ἐνθάδ' ἐόντας</p>
 <p>αὔριον ὁρμηθεὶς σὺν τεύχεσιν, εὖ νύ τις αὐτὸν</p>
 <p>γνώσεται: ἀσπασίως γὰρ ἀφίξεται Ἴλιον ἱρὴν <font color="GREEN">270</font></p>
 <p>ὅς κε φύγῃ, πολλοὺς δὲ κύνες καὶ γῦπες ἔδονται</p>
 <p>Τρώων: αἲ γὰρ δή μοι ἀπ' οὔατος ὧδε γένοιτο.</p>
 <p>εἰ δ' ἂν ἐμοῖς ἐπέεσσι πιθώμεθα κηδόμενοί περ,</p>
 <p>νύκτα μὲν εἰν ἀγορῇ σθένος ἕξομεν, ἄστυ δὲ πύργοι</p>
 <p>ὑψηλαί τε πύλαι σανίδες τ' ἐπὶ τῇς ἀραρυῖαι <font color="GREEN">275</font></p>
 <p>μακραὶ ἐύ̈ξεστοι ἐζευγμέναι εἰρύσσονται:</p>
 <p>πρῶϊ δ' ὑπηοῖοι σὺν τεύχεσι θωρηχθέντες</p>
 <p>στησόμεθ' ἂμ πύργους: τῷ δ' ἄλγιον, αἴ κ' ἐθέλῃσιν</p>
 <p>ἐλθὼν ἐκ νηῶν περὶ τείχεος ἄμμι μάχεσθαι.</p>
 <p>ἂψ πάλιν εἶσ' ἐπὶ νῆας, ἐπεί κ' ἐριαύχενας ἵππους <font color="GREEN">280</font></p>
 <p>παντοίου δρόμου ἄσῃ ὑπὸ πτόλιν ἠλασκάζων:</p>
 <p>εἴσω δ' οὔ μιν θυμὸς ἐφορμηθῆναι ἐάσει,</p>
 <p>οὐδέ ποτ' ἐκπέρσει: πρίν μιν κύνες ἀργοὶ ἔδονται.</p>
 <p> </p>
 <p>τὸν δ' ἄρ' ὑπόδρα ἰδὼν προσέφη κορυθαίολος Ἕκτωρ:</p>
 <p>Πουλυδάμα σὺ μὲν οὐκέτ' ἐμοὶ φίλα ταῦτ' ἀγορεύεις, <font color="GREEN">285</font></p>
 <p>ὃς κέλεαι κατὰ ἄστυ ἀλήμεναι αὖτις ἰόντας.</p>
 <p>ἦ οὔ πω κεκόρησθε ἐελμένοι ἔνδοθι πύργων;</p>
 <p>πρὶν μὲν γὰρ Πριάμοιο πόλιν μέροπες ἄνθρωποι</p>
 <p>πάντες μυθέσκοντο πολύχρυσον πολύχαλκον:</p>
 <p>νῦν δὲ δὴ ἐξαπόλωλε δόμων κειμήλια καλά, <font color="GREEN">290</font></p>
 <p>πολλὰ δὲ δὴ Φρυγίην καὶ Μῃονίην ἐρατεινὴν</p>
 <p>κτήματα περνάμεν' ἵκει, ἐπεὶ μέγας ὠδύσατο Ζεύς.</p>
 <p>νῦν δ' ὅτε πέρ μοι ἔδωκε Κρόνου πάϊς ἀγκυλομήτεω</p>
 <p>κῦδος ἀρέσθ' ἐπὶ νηυσί, θαλάσσῃ τ' ἔλσαι Ἀχαιούς,</p>
 <p>νήπιε μηκέτι ταῦτα νοήματα φαῖν' ἐνὶ δήμῳ: <font color="GREEN">295</font></p>
 <p>οὐ γάρ τις Τρώων ἐπιπείσεται: οὐ γὰρ ἐάσω.</p>
 <p>ἀλλ' ἄγεθ' ὡς ἂν ἐγὼ εἴπω, πειθώμεθα πάντες.</p>
 <p>νῦν μὲν δόρπον ἕλεσθε κατὰ στρατὸν ἐν τελέεσσι,</p>
 <p>καὶ φυλακῆς μνήσασθε, καὶ ἐγρήγορθε ἕκαστος:</p>
 <p>Τρώων δ' ὃς κτεάτεσσιν ὑπερφιάλως ἀνιάζει, <font color="GREEN">300</font></p>
 <p>συλλέξας λαοῖσι δότω καταδημοβορῆσαι:</p>
 <p>τῶν τινὰ βέλτερόν ἐστιν ἐπαυρέμεν ἤ περ Ἀχαιούς.</p>
 <p>πρῶϊ δ' ὑπηοῖοι σὺν τεύχεσι θωρηχθέντες</p>
 <p>νηυσὶν ἔπι γλαφυρῇσιν ἐγείρομεν ὀξὺν Ἄρηα.</p>
 <p>εἰ δ' ἐτεὸν παρὰ ναῦφιν ἀνέστη δῖος Ἀχιλλεύς, <font color="GREEN">305</font></p>
 <p>ἄλγιον αἴ κ' ἐθέλῃσι τῷ ἔσσεται: οὔ μιν ἔγωγε</p>
 <p>φεύξομαι ἐκ πολέμοιο δυσηχέος, ἀλλὰ μάλ' ἄντην</p>
 <p>στήσομαι, ἤ κε φέρῃσι μέγα κράτος, ἦ κε φεροίμην.</p>
 <p>ξυνὸς Ἐνυάλιος, καί τε κτανέοντα κατέκτα.</p>
 <p> </p>
 <p>ὣς Ἕκτωρ ἀγόρευ', ἐπὶ δὲ Τρῶες κελάδησαν <font color="GREEN">310</font></p>
 <p>νήπιοι: ἐκ γάρ σφεων φρένας εἵλετο Παλλὰς Ἀθήνη.</p>
 <p>Ἕκτορι μὲν γὰρ ἐπῄνησαν κακὰ μητιόωντι,</p>
 <p>Πουλυδάμαντι δ' ἄρ' οὔ τις ὃς ἐσθλὴν φράζετο βουλήν.</p>
 <p>δόρπον ἔπειθ' εἵλοντο κατὰ στρατόν: αὐτὰρ Ἀχαιοὶ</p>
 <p>παννύχιοι Πάτροκλον ἀνεστενάχοντο γοῶντες. <font color="GREEN">315</font></p>
 <p>τοῖσι δὲ Πηλεί̈δης ἁδινοῦ ἐξῆρχε γόοιο</p>
 <p>χεῖρας ἐπ' ἀνδροφόνους θέμενος στήθεσσιν ἑταίρου</p>
 <p>πυκνὰ μάλα στενάχων ὥς τε λὶς ἠϋγένειος,</p>
 <p>ᾧ ῥά θ' ὑπὸ σκύμνους ἐλαφηβόλος ἁρπάσῃ ἀνὴρ</p>
 <p>ὕλης ἐκ πυκινῆς: ὃ δέ τ' ἄχνυται ὕστερος ἐλθών, <font color="GREEN">320</font></p>
 <p>πολλὰ δέ τ' ἄγκε' ἐπῆλθε μετ' ἀνέρος ἴχνι' ἐρευνῶν</p>
 <p>εἴ ποθεν ἐξεύροι: μάλα γὰρ δριμὺς χόλος αἱρεῖ:</p>
 <p>ὣς ὃ βαρὺ στενάχων μετεφώνεε Μυρμιδόνεσσιν:</p>
 <p>ὢ πόποι ἦ ῥ' ἅλιον ἔπος ἔκβαλον ἤματι κείνῳ</p>
 <p>θαρσύνων ἥρωα Μενοίτιον ἐν μεγάροισι: <font color="GREEN">325</font></p>
 <p>φῆν δέ οἱ εἰς Ὀπόεντα περικλυτὸν υἱὸν ἀπάξειν</p>
 <p>Ἴλιον ἐκπέρσαντα, λαχόντα τε ληί̈δος αἶσαν.</p>
 <p>ἀλλ' οὐ Ζεὺς ἄνδρεσσι νοήματα πάντα τελευτᾷ:</p>
 <p>ἄμφω γὰρ πέπρωται ὁμοίην γαῖαν ἐρεῦσαι</p>
 <p>αὐτοῦ ἐνὶ Τροίῃ, ἐπεὶ οὐδ' ἐμὲ νοστήσαντα <font color="GREEN">330</font></p>
 <p>δέξεται ἐν μεγάροισι γέρων ἱππηλάτα Πηλεὺς</p>
 <p>οὐδὲ Θέτις μήτηρ, ἀλλ' αὐτοῦ γαῖα καθέξει.</p>
 <p>νῦν δ' ἐπεὶ οὖν Πάτροκλε σεῦ ὕστερος εἶμ' ὑπὸ γαῖαν,</p>
 <p>οὔ σε πρὶν κτεριῶ πρίν γ' Ἕκτορος ἐνθάδ' ἐνεῖκαι</p>
 <p>τεύχεα καὶ κεφαλὴν μεγαθύμου σοῖο φονῆος: <font color="GREEN">335</font></p>
 <p>δώδεκα δὲ προπάροιθε πυρῆς ἀποδειροτομήσω</p>
 <p>Τρώων ἀγλαὰ τέκνα σέθεν κταμένοιο χολωθείς.</p>
 <p>τόφρα δέ μοι παρὰ νηυσὶ κορωνίσι κείσεαι αὔτως,</p>
 <p>ἀμφὶ δὲ σὲ Τρῳαὶ καὶ Δαρδανίδες βαθύκολποι</p>
 <p>κλαύσονται νύκτάς τε καὶ ἤματα δάκρυ χέουσαι, <font color="GREEN">340</font></p>
 <p>τὰς αὐτοὶ καμόμεσθα βίηφί τε δουρί τε μακρῷ</p>
 <p>πιείρας πέρθοντε πόλεις μερόπων ἀνθρώπων.</p>
 <p> </p>
 <p>ὣς εἰπὼν ἑτάροισιν ἐκέκλετο δῖος Ἀχιλλεὺς</p>
 <p>ἀμφὶ πυρὶ στῆσαι τρίποδα μέγαν, ὄφρα τάχιστα</p>
 <p>Πάτροκλον λούσειαν ἄπο βρότον αἱματόεντα. <font color="GREEN">345</font></p>
 <p>οἳ δὲ λοετροχόον τρίποδ' ἵστασαν ἐν πυρὶ κηλέῳ,</p>
 <p>ἐν δ' ἄρ' ὕδωρ ἔχεαν, ὑπὸ δὲ ξύλα δαῖον ἑλόντες.</p>
 <p>γάστρην μὲν τρίποδος πῦρ ἄμφεπε, θέρμετο δ' ὕδωρ:</p>
 <p>αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ,</p>
 <p>καὶ τότε δὴ λοῦσάν τε καὶ ἤλειψαν λίπ' ἐλαίῳ, <font color="GREEN">350</font></p>
 <p>ἐν δ' ὠτειλὰς πλῆσαν ἀλείφατος ἐννεώροιο:</p>
 <p>ἐν λεχέεσσι δὲ θέντες ἑανῷ λιτὶ κάλυψαν</p>
 <p>ἐς πόδας ἐκ κεφαλῆς, καθύπερθε δὲ φάρεϊ λευκῷ.</p>
 <p>παννύχιοι μὲν ἔπειτα πόδας ταχὺν ἀμφ' Ἀχιλῆα</p>
 <p>Μυρμιδόνες Πάτροκλον ἀνεστενάχοντο γοῶντες: <font color="GREEN">355</font></p>
 <p>Ζεὺς δ' Ἥρην προσέειπε κασιγνήτην ἄλοχόν τε:</p>
 <p>ἔπρηξας καὶ ἔπειτα βοῶπις πότνια Ἥρη</p>
 <p>ἀνστήσασ' Ἀχιλῆα πόδας ταχύν: ἦ ῥά νυ σεῖο</p>
 <p>ἐξ αὐτῆς ἐγένοντο κάρη κομόωντες Ἀχαιοί.</p>
 <p> </p>
 <p>τὸν δ' ἠμείβετ' ἔπειτα βοῶπις πότνια Ἥρη: <font color="GREEN">360</font></p>
 <p>αἰνότατε Κρονίδη ποῖον τὸν μῦθον ἔειπες.</p>
 <p>καὶ μὲν δή πού τις μέλλει βροτὸς ἀνδρὶ τελέσσαι,</p>
 <p>ὅς περ θνητός τ' ἐστὶ καὶ οὐ τόσα μήδεα οἶδε:</p>
 <p>πῶς δὴ ἔγωγ', ἥ φημι θεάων ἔμμεν ἀρίστη,</p>
 <p>ἀμφότερον γενεῇ τε καὶ οὕνεκα σὴ παράκοιτις <font color="GREEN">365</font></p>
 <p>κέκλημαι, σὺ δὲ πᾶσι μετ' ἀθανάτοισιν ἀνάσσεις,</p>
 <p>οὐκ ὄφελον Τρώεσσι κοτεσσαμένη κακὰ ῥάψαι;</p>
 <p> </p>
 <p>ὣς οἳ μὲν τοιαῦτα πρὸς ἀλλήλους ἀγόρευον:</p>
 <p>Ἡφαίστου δ' ἵκανε δόμον Θέτις ἀργυρόπεζα</p>
 <p>ἄφθιτον ἀστερόεντα μεταπρεπέ' ἀθανάτοισι <font color="GREEN">370</font></p>
 <p>χάλκεον, ὅν ῥ' αὐτὸς ποιήσατο κυλλοποδίων.</p>
 <p>τὸν δ' εὗρ' ἱδρώοντα ἑλισσόμενον περὶ φύσας</p>
 <p>σπεύδοντα: τρίποδας γὰρ ἐείκοσι πάντας ἔτευχεν</p>
 <p>ἑστάμεναι περὶ τοῖχον ἐϋσταθέος μεγάροιο,</p>
 <p>χρύσεα δέ σφ' ὑπὸ κύκλα ἑκάστῳ πυθμένι θῆκεν, <font color="GREEN">375</font></p>
 <p>ὄφρά οἱ αὐτόματοι θεῖον δυσαίατ' ἀγῶνα</p>
 <p>ἠδ' αὖτις πρὸς δῶμα νεοίατο θαῦμα ἰδέσθαι.</p>
 <p>οἳ δ' ἤτοι τόσσον μὲν ἔχον τέλος, οὔατα δ' οὔ πω</p>
 <p>δαιδάλεα προσέκειτο: τά ῥ' ἤρτυε, κόπτε δὲ δεσμούς.</p>
 <p>ὄφρ' ὅ γε ταῦτ' ἐπονεῖτο ἰδυίῃσι πραπίδεσσι, <font color="GREEN">380</font></p>
 <p>τόφρά οἱ ἐγγύθεν ἦλθε θεὰ Θέτις ἀργυρόπεζα.</p>
 <p>τὴν δὲ ἴδε προμολοῦσα Χάρις λιπαροκρήδεμνος</p>
 <p>καλή, τὴν ὤπυιε περικλυτὸς ἀμφιγυήεις:</p>
 <p>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:</p>
 <p>τίπτε Θέτι τανύπεπλε ἱκάνεις ἡμέτερον δῶ <font color="GREEN">385</font></p>
 <p>αἰδοίη τε φίλη τε; πάρος γε μὲν οὔ τι θαμίζεις.</p>
 <p>ἀλλ' ἕπεο προτέρω, ἵνα τοι πὰρ ξείνια θείω.</p>
 <p>ὣς ἄρα φωνήσασα πρόσω ἄγε δῖα θεάων.</p>
 <p>τὴν μὲν ἔπειτα καθεῖσεν ἐπὶ θρόνου ἀργυροήλου</p>
 <p>καλοῦ δαιδαλέου: ὑπὸ δὲ θρῆνυς ποσὶν ἦεν: <font color="GREEN">390</font></p>
 <p>κέκλετο δ' Ἥφαιστον κλυτοτέχνην εἶπέ τε μῦθον:</p>
 <p>Ἥφαιστε πρόμολ' ὧδε: Θέτις νύ τι σεῖο χατίζει.</p>
 <p>τὴν δ' ἠμείβετ' ἔπειτα περικλυτὸς ἀμφιγυήεις:</p>
 <p>ἦ ῥά νύ μοι δεινή τε καὶ αἰδοίη θεὸς ἔνδον,</p>
 <p>ἥ μ' ἐσάωσ' ὅτε μ' ἄλγος ἀφίκετο τῆλε πεσόντα <font color="GREEN">395</font></p>
 <p>μητρὸς ἐμῆς ἰότητι κυνώπιδος, ἥ μ' ἐθέλησε</p>
 <p>κρύψαι χωλὸν ἐόντα: τότ' ἂν πάθον ἄλγεα θυμῷ,</p>
 <p>εἰ μή μ' Εὐρυνόμη τε Θέτις θ' ὑπεδέξατο κόλπῳ</p>
 <p>Εὐρυνόμη θυγάτηρ ἀψορρόου Ὠκεανοῖο.</p>
 <p>τῇσι παρ' εἰνάετες χάλκευον δαίδαλα πολλά, <font color="GREEN">400</font></p>
 <p>πόρπας τε γναμπτάς θ' ἕλικας κάλυκάς τε καὶ ὅρμους</p>
 <p>ἐν σπῆϊ γλαφυρῷ: περὶ δὲ ῥόος Ὠκεανοῖο</p>
 <p>ἀφρῷ μορμύρων ῥέεν ἄσπετος: οὐδέ τις ἄλλος</p>
 <p>ᾔδεεν οὔτε θεῶν οὔτε θνητῶν ἀνθρώπων,</p>
 <p>ἀλλὰ Θέτις τε καὶ Εὐρυνόμη ἴσαν, αἵ μ' ἐσάωσαν. <font color="GREEN">405</font></p>
 <p>ἣ νῦν ἡμέτερον δόμον ἵκει: τώ με μάλα χρεὼ</p>
 <p>πάντα Θέτι καλλιπλοκάμῳ ζῳάγρια τίνειν.</p>
 <p>ἀλλὰ σὺ μὲν νῦν οἱ παράθες ξεινήϊα καλά,</p>
 <p>ὄφρ' ἂν ἐγὼ φύσας ἀποθείομαι ὅπλά τε πάντα.</p>
 <p> </p>
 <p>ἦ, καὶ ἀπ' ἀκμοθέτοιο πέλωρ αἴητον ἀνέστη <font color="GREEN">410</font></p>
 <p>χωλεύων: ὑπὸ δὲ κνῆμαι ῥώοντο ἀραιαί.</p>
 <p>φύσας μέν ῥ' ἀπάνευθε τίθει πυρός, ὅπλά τε πάντα</p>
 <p>λάρνακ' ἐς ἀργυρέην συλλέξατο, τοῖς ἐπονεῖτο:</p>
 <p>σπόγγῳ δ' ἀμφὶ πρόσωπα καὶ ἄμφω χεῖρ' ἀπομόργνυ</p>
 <p>αὐχένα τε στιβαρὸν καὶ στήθεα λαχνήεντα, <font color="GREEN">415</font></p>
 <p>δῦ δὲ χιτῶν', ἕλε δὲ σκῆπτρον παχύ, βῆ δὲ θύραζε</p>
 <p>χωλεύων: ὑπὸ δ' ἀμφίπολοι ῥώοντο ἄνακτι</p>
 <p>χρύσειαι ζωῇσι νεήνισιν εἰοικυῖαι.</p>
 <p>τῇς ἐν μὲν νόος ἐστὶ μετὰ φρεσίν, ἐν δὲ καὶ αὐδὴ</p>
 <p>καὶ σθένος, ἀθανάτων δὲ θεῶν ἄπο ἔργα ἴσασιν. <font color="GREEN">420</font></p>
 <p>αἳ μὲν ὕπαιθα ἄνακτος ἐποίπνυον: αὐτὰρ ὃ ἔρρων</p>
 <p>πλησίον, ἔνθα Θέτις περ, ἐπὶ θρόνου ἷζε φαεινοῦ,</p>
 <p>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:</p>
 <p>τίπτε Θέτι τανύπεπλε ἱκάνεις ἡμέτερον δῶ</p>
 <p>αἰδοίη τε φίλη τε; πάρος γε μὲν οὔ τι θαμίζεις. <font color="GREEN">425</font></p>
 <p>αὔδα ὅ τι φρονέεις: τελέσαι δέ με θυμὸς ἄνωγεν,</p>
 <p>εἰ δύναμαι τελέσαι γε καὶ εἰ τετελεσμένον ἐστίν.</p>
 <p>τὸν δ' ἠμείβετ' ἔπειτα Θέτις κατὰ δάκρυ χέουσα:</p>
 <p>Ἥφαιστ', ἦ ἄρα δή τις, ὅσαι θεαί εἰσ' ἐν Ὀλύμπῳ,</p>
 <p>τοσσάδ' ἐνὶ φρεσὶν ᾗσιν ἀνέσχετο κήδεα λυγρὰ <font color="GREEN">430</font></p>
 <p>ὅσσ' ἐμοὶ ἐκ πασέων Κρονίδης Ζεὺς ἄλγε' ἔδωκεν;</p>
 <p>ἐκ μέν μ' ἀλλάων ἁλιάων ἀνδρὶ δάμασσεν</p>
 <p>Αἰακίδῃ Πηλῆϊ, καὶ ἔτλην ἀνέρος εὐνὴν</p>
 <p>πολλὰ μάλ' οὐκ ἐθέλουσα. ὃ μὲν δὴ γήραϊ λυγρῷ</p>
 <p>κεῖται ἐνὶ μεγάροις ἀρημένος, ἄλλα δέ μοι νῦν, <font color="GREEN">435</font></p>
 <p>υἱὸν ἐπεί μοι δῶκε γενέσθαί τε τραφέμεν τε</p>
 <p>ἔξοχον ἡρώων: ὃ δ' ἀνέδραμεν ἔρνεϊ ἶσος:</p>
 <p>τὸν μὲν ἐγὼ θρέψασα φυτὸν ὣς γουνῷ ἀλωῆς</p>
 <p>νηυσὶν ἐπιπροέηκα κορωνίσιν Ἴλιον εἴσω</p>
 <p>Τρωσὶ μαχησόμενον: τὸν δ' οὐχ ὑποδέξομαι αὖτις <font color="GREEN">440</font></p>
 <p>οἴκαδε νοστήσαντα δόμον Πηλήϊον εἴσω.</p>
 <p>ὄφρα δέ μοι ζώει καὶ ὁρᾷ φάος ἠελίοιο</p>
 <p>ἄχνυται, οὐδέ τί οἱ δύναμαι χραισμῆσαι ἰοῦσα.</p>
 <p>κούρην ἣν ἄρα οἱ γέρας ἔξελον υἷες Ἀχαιῶν,</p>
 <p>τὴν ἂψ ἐκ χειρῶν ἕλετο κρείων Ἀγαμέμνων. <font color="GREEN">445</font></p>
 <p>ἤτοι ὃ τῆς ἀχέων φρένας ἔφθιεν: αὐτὰρ Ἀχαιοὺς</p>
 <p>Τρῶες ἐπὶ πρύμνῃσιν ἐείλεον, οὐδὲ θύραζε</p>
 <p>εἴων ἐξιέναι: τὸν δὲ λίσσοντο γέροντες</p>
 <p>Ἀργείων, καὶ πολλὰ περικλυτὰ δῶρ' ὀνόμαζον.</p>
 <p>ἔνθ' αὐτὸς μὲν ἔπειτ' ἠναίνετο λοιγὸν ἀμῦναι, <font color="GREEN">450</font></p>
 <p>αὐτὰρ ὃ Πάτροκλον περὶ μὲν τὰ ἃ τεύχεα ἕσσε,</p>
 <p>πέμπε δέ μιν πόλεμον δέ, πολὺν δ' ἅμα λαὸν ὄπασσε.</p>
 <p>πᾶν δ' ἦμαρ μάρναντο περὶ Σκαιῇσι πύλῃσι:</p>
 <p>καί νύ κεν αὐτῆμαρ πόλιν ἔπραθον, εἰ μὴ Ἀπόλλων</p>
 <p>πολλὰ κακὰ ῥέξαντα Μενοιτίου ἄλκιμον υἱὸν <font color="GREEN">455</font></p>
 <p>ἔκταν' ἐνὶ προμάχοισι καὶ Ἕκτορι κῦδος ἔδωκε.</p>
 <p>τοὔνεκα νῦν τὰ σὰ γούναθ' ἱκάνομαι, αἴ κ' ἐθέλῃσθα</p>
 <p>υἱεῖ ἐμῷ ὠκυμόρῳ δόμεν ἀσπίδα καὶ τρυφάλειαν</p>
 <p>καὶ καλὰς κνημῖδας ἐπισφυρίοις ἀραρυίας</p>
 <p>καὶ θώρηχ': ὃ γὰρ ἦν οἱ ἀπώλεσε πιστὸς ἑταῖρος <font color="GREEN">460</font></p>
 <p>Τρωσὶ δαμείς: ὃ δὲ κεῖται ἐπὶ χθονὶ θυμὸν ἀχεύων.</p>
 <p>τὴν δ' ἠμείβετ' ἔπειτα περικλυτὸς ἀμφιγυήεις:</p>
 <p>θάρσει: μή τοι ταῦτα μετὰ φρεσὶ σῇσι μελόντων.</p>
 <p>αἲ γάρ μιν θανάτοιο δυσηχέος ὧδε δυναίμην</p>
 <p>νόσφιν ἀποκρύψαι, ὅτε μιν μόρος αἰνὸς ἱκάνοι, <font color="GREEN">465</font></p>
 <p>ὥς οἱ τεύχεα καλὰ παρέσσεται, οἷά τις αὖτε</p>
 <p>ἀνθρώπων πολέων θαυμάσσεται, ὅς κεν ἴδηται.</p>
 <p> </p>
 <p>ὣς εἰπὼν τὴν μὲν λίπεν αὐτοῦ, βῆ δ' ἐπὶ φύσας:</p>
 <p>τὰς δ' ἐς πῦρ ἔτρεψε κέλευσέ τε ἐργάζεσθαι.</p>
 <p>φῦσαι δ' ἐν χοάνοισιν ἐείκοσι πᾶσαι ἐφύσων <font color="GREEN">470</font></p>
 <p>παντοίην εὔπρηστον ἀϋτμὴν ἐξανιεῖσαι,</p>
 <p>ἄλλοτε μὲν σπεύδοντι παρέμμεναι, ἄλλοτε δ' αὖτε,</p>
 <p>ὅππως Ἥφαιστός τ' ἐθέλοι καὶ ἔργον ἄνοιτο.</p>
 <p>χαλκὸν δ' ἐν πυρὶ βάλλεν ἀτειρέα κασσίτερόν τε</p>
 <p>καὶ χρυσὸν τιμῆντα καὶ ἄργυρον: αὐτὰρ ἔπειτα <font color="GREEN">475</font></p>
 <p>θῆκεν ἐν ἀκμοθέτῳ μέγαν ἄκμονα, γέντο δὲ χειρὶ</p>
 <p>ῥαιστῆρα κρατερήν, ἑτέρηφι δὲ γέντο πυράγρην.</p>
 <p> </p>
 <p>ποίει δὲ πρώτιστα σάκος μέγα τε στιβαρόν τε</p>
 <p>πάντοσε δαιδάλλων, περὶ δ' ἄντυγα βάλλε φαεινὴν</p>
 <p>τρίπλακα μαρμαρέην, ἐκ δ' ἀργύρεον τελαμῶνα. <font color="GREEN">480</font></p>
 <p>πέντε δ' ἄρ' αὐτοῦ ἔσαν σάκεος πτύχες: αὐτὰρ ἐν αὐτῷ</p>
 <p>ποίει δαίδαλα πολλὰ ἰδυίῃσι πραπίδεσσιν.</p>
 <p> </p>
 <p>ἐν μὲν γαῖαν ἔτευξ', ἐν δ' οὐρανόν, ἐν δὲ θάλασσαν,</p>
 <p>ἠέλιόν τ' ἀκάμαντα σελήνην τε πλήθουσαν,</p>
 <p>ἐν δὲ τὰ τείρεα πάντα, τά τ' οὐρανὸς ἐστεφάνωται, <font color="GREEN">485</font></p>
 <p>Πληϊάδας θ' Ὑάδας τε τό τε σθένος Ὠρίωνος</p>
 <p>Ἄρκτόν θ', ἣν καὶ Ἄμαξαν ἐπίκλησιν καλέουσιν,</p>
 <p>ἥ τ' αὐτοῦ στρέφεται καί τ' Ὠρίωνα δοκεύει,</p>
 <p>οἴη δ' ἄμμορός ἐστι λοετρῶν Ὠκεανοῖο.</p>
 <p> </p>
 <p>ἐν δὲ δύω ποίησε πόλεις μερόπων ἀνθρώπων <font color="GREEN">490</font></p>
 <p>καλάς. ἐν τῇ μέν ῥα γάμοι τ' ἔσαν εἰλαπίναι τε,</p>
 <p>νύμφας δ' ἐκ θαλάμων δαί̈δων ὕπο λαμπομενάων</p>
 <p>ἠγίνεον ἀνὰ ἄστυ, πολὺς δ' ὑμέναιος ὀρώρει:</p>
 <p>κοῦροι δ' ὀρχηστῆρες ἐδίνεον, ἐν δ' ἄρα τοῖσιν</p>
 <p>αὐλοὶ φόρμιγγές τε βοὴν ἔχον: αἳ δὲ γυναῖκες <font color="GREEN">495</font></p>
 <p>ἱστάμεναι θαύμαζον ἐπὶ προθύροισιν ἑκάστη.</p>
 <p>λαοὶ δ' εἰν ἀγορῇ ἔσαν ἀθρόοι: ἔνθα δὲ νεῖκος</p>
 <p>ὠρώρει, δύο δ' ἄνδρες ἐνείκεον εἵνεκα ποινῆς</p>
 <p>ἀνδρὸς ἀποφθιμένου: ὃ μὲν εὔχετο πάντ' ἀποδοῦναι</p>
 <p>δήμῳ πιφαύσκων, ὃ δ' ἀναίνετο μηδὲν ἑλέσθαι: <font color="GREEN">500</font></p>
 <p>ἄμφω δ' ἱέσθην ἐπὶ ἴστορι πεῖραρ ἑλέσθαι.</p>
 <p>λαοὶ δ' ἀμφοτέροισιν ἐπήπυον ἀμφὶς ἀρωγοί:</p>
 <p>κήρυκες δ' ἄρα λαὸν ἐρήτυον: οἳ δὲ γέροντες</p>
 <p>εἵατ' ἐπὶ ξεστοῖσι λίθοις ἱερῷ ἐνὶ κύκλῳ,</p>
 <p>σκῆπτρα δὲ κηρύκων ἐν χέρσ' ἔχον ἠεροφώνων: <font color="GREEN">505</font></p>
 <p>τοῖσιν ἔπειτ' ἤϊσσον, ἀμοιβηδὶς δὲ δίκαζον.</p>
 <p>κεῖτο δ' ἄρ' ἐν μέσσοισι δύω χρυσοῖο τάλαντα,</p>
 <p>τῷ δόμεν ὃς μετὰ τοῖσι δίκην ἰθύντατα εἴποι.</p>
 <p> </p>
 <p>τὴν δ' ἑτέρην πόλιν ἀμφὶ δύω στρατοὶ ἥατο λαῶν</p>
 <p>τεύχεσι λαμπόμενοι: δίχα δέ σφισιν ἥνδανε βουλή, <font color="GREEN">510</font></p>
 <p>ἠὲ διαπραθέειν ἢ ἄνδιχα πάντα δάσασθαι</p>
 <p>κτῆσιν ὅσην πτολίεθρον ἐπήρατον ἐντὸς ἔεργεν:</p>
 <p>οἳ δ' οὔ πω πείθοντο, λόχῳ δ' ὑπεθωρήσσοντο.</p>
 <p>τεῖχος μέν ῥ' ἄλοχοί τε φίλαι καὶ νήπια τέκνα</p>
 <p>ῥύατ' ἐφεσταότες, μετὰ δ' ἀνέρες οὓς ἔχε γῆρας: <font color="GREEN">515</font></p>
 <p>οἳ δ' ἴσαν: ἦρχε δ' ἄρά σφιν Ἄρης καὶ Παλλὰς Ἀθήνη</p>
 <p>ἄμφω χρυσείω, χρύσεια δὲ εἵματα ἕσθην,</p>
 <p>καλὼ καὶ μεγάλω σὺν τεύχεσιν, ὥς τε θεώ περ</p>
 <p>ἀμφὶς ἀριζήλω: λαοὶ δ' ὑπολίζονες ἦσαν.</p>
 <p>οἳ δ' ὅτε δή ῥ' ἵκανον ὅθι σφίσιν εἶκε λοχῆσαι <font color="GREEN">520</font></p>
 <p>ἐν ποταμῷ, ὅθι τ' ἀρδμὸς ἔην πάντεσσι βοτοῖσιν,</p>
 <p>ἔνθ' ἄρα τοί γ' ἵζοντ' εἰλυμένοι αἴθοπι χαλκῷ.</p>
 <p>τοῖσι δ' ἔπειτ' ἀπάνευθε δύω σκοποὶ εἵατο λαῶν</p>
 <p>δέγμενοι ὁππότε μῆλα ἰδοίατο καὶ ἕλικας βοῦς.</p>
 <p>οἳ δὲ τάχα προγένοντο, δύω δ' ἅμ' ἕποντο νομῆες <font color="GREEN">525</font></p>
 <p>τερπόμενοι σύριγξι: δόλον δ' οὔ τι προνόησαν.</p>
 <p>οἳ μὲν τὰ προϊδόντες ἐπέδραμον, ὦκα δ' ἔπειτα</p>
 <p>τάμνοντ' ἀμφὶ βοῶν ἀγέλας καὶ πώεα καλὰ</p>
 <p>ἀργεννέων οἰῶν, κτεῖνον δ' ἐπὶ μηλοβοτῆρας.</p>
 <p>οἳ δ' ὡς οὖν ἐπύθοντο πολὺν κέλαδον παρὰ βουσὶν <font color="GREEN">530</font></p>
 <p>εἰράων προπάροιθε καθήμενοι, αὐτίκ' ἐφ' ἵππων</p>
 <p>βάντες ἀερσιπόδων μετεκίαθον, αἶψα δ' ἵκοντο.</p>
 <p>στησάμενοι δ' ἐμάχοντο μάχην ποταμοῖο παρ' ὄχθας,</p>
 <p>βάλλον δ' ἀλλήλους χαλκήρεσιν ἐγχείῃσιν.</p>
 <p>ἐν δ' Ἔρις ἐν δὲ Κυδοιμὸς ὁμίλεον, ἐν δ' ὀλοὴ Κήρ, <font color="GREEN">535</font></p>
 <p>ἄλλον ζωὸν ἔχουσα νεούτατον, ἄλλον ἄουτον,</p>
 <p>ἄλλον τεθνηῶτα κατὰ μόθον ἕλκε ποδοῖιν:</p>
 <p>εἷμα δ' ἔχ' ἀμφ' ὤμοισι δαφοινεὸν αἵματι φωτῶν.</p>
 <p>ὡμίλευν δ' ὥς τε ζωοὶ βροτοὶ ἠδ' ἐμάχοντο,</p>
 <p>νεκρούς τ' ἀλλήλων ἔρυον κατατεθνηῶτας. <font color="GREEN">540</font></p>
 <p> </p>
 <p>ἐν δ' ἐτίθει νειὸν μαλακὴν πίειραν ἄρουραν</p>
 <p>εὐρεῖαν τρίπολον: πολλοὶ δ' ἀροτῆρες ἐν αὐτῇ</p>
 <p>ζεύγεα δινεύοντες ἐλάστρεον ἔνθα καὶ ἔνθα.</p>
 <p>οἳ δ' ὁπότε στρέψαντες ἱκοίατο τέλσον ἀρούρης,</p>
 <p>τοῖσι δ' ἔπειτ' ἐν χερσὶ δέπας μελιηδέος οἴνου <font color="GREEN">545</font></p>
 <p>δόσκεν ἀνὴρ ἐπιών: τοὶ δὲ στρέψασκον ἀν' ὄγμους,</p>
 <p>ἱέμενοι νειοῖο βαθείης τέλσον ἱκέσθαι.</p>
 <p>ἣ δὲ μελαίνετ' ὄπισθεν, ἀρηρομένῃ δὲ ἐῴκει,</p>
 <p>χρυσείη περ ἐοῦσα: τὸ δὴ περὶ θαῦμα τέτυκτο.</p>
 <p> </p>
 <p>ἐν δ' ἐτίθει τέμενος βασιλήϊον: ἔνθα δ' ἔριθοι <font color="GREEN">550</font></p>
 <p>ἤμων ὀξείας δρεπάνας ἐν χερσὶν ἔχοντες.</p>
 <p>δράγματα δ' ἄλλα μετ' ὄγμον ἐπήτριμα πῖπτον ἔραζε,</p>
 <p>ἄλλα δ' ἀμαλλοδετῆρες ἐν ἐλλεδανοῖσι δέοντο.</p>
 <p>τρεῖς δ' ἄρ' ἀμαλλοδετῆρες ἐφέστασαν: αὐτὰρ ὄπισθε</p>
 <p>παῖδες δραγμεύοντες ἐν ἀγκαλίδεσσι φέροντες <font color="GREEN">555</font></p>
 <p>ἀσπερχὲς πάρεχον: βασιλεὺς δ' ἐν τοῖσι σιωπῇ</p>
 <p>σκῆπτρον ἔχων ἑστήκει ἐπ' ὄγμου γηθόσυνος κῆρ.</p>
 <p>κήρυκες δ' ἀπάνευθεν ὑπὸ δρυὶ̈ δαῖτα πένοντο,</p>
 <p>βοῦν δ' ἱερεύσαντες μέγαν ἄμφεπον: αἳ δὲ γυναῖκες</p>
 <p>δεῖπνον ἐρίθοισιν λεύκ' ἄλφιτα πολλὰ πάλυνον. <font color="GREEN">560</font></p>
 <p>ἐν δ' ἐτίθει σταφυλῇσι μέγα βρίθουσαν ἀλωὴν</p>
 <p>καλὴν χρυσείην: μέλανες δ' ἀνὰ βότρυες ἦσαν,</p>
 <p>ἑστήκει δὲ κάμαξι διαμπερὲς ἀργυρέῃσιν.</p>
 <p>ἀμφὶ δὲ κυανέην κάπετον, περὶ δ' ἕρκος ἔλασσε</p>
 <p>κασσιτέρου: μία δ' οἴη ἀταρπιτὸς ἦεν ἐπ' αὐτήν, <font color="GREEN">565</font></p>
 <p>τῇ νίσοντο φορῆες ὅτε τρυγόῳεν ἀλωήν.</p>
 <p>παρθενικαὶ δὲ καὶ ἠί̈θεοι ἀταλὰ φρονέοντες</p>
 <p>πλεκτοῖς ἐν ταλάροισι φέρον μελιηδέα καρπόν.</p>
 <p>τοῖσιν δ' ἐν μέσσοισι πάϊς φόρμιγγι λιγείῃ</p>
 <p>ἱμερόεν κιθάριζε, λίνον δ' ὑπὸ καλὸν ἄειδε <font color="GREEN">570</font></p>
 <p>λεπταλέῃ φωνῇ: τοὶ δὲ ῥήσσοντες ἁμαρτῇ</p>
 <p>μολπῇ τ' ἰυγμῷ τε ποσὶ σκαίροντες ἕποντο.</p>
 <p> </p>
 <p>ἐν δ' ἀγέλην ποίησε βοῶν ὀρθοκραιράων:</p>
 <p>αἳ δὲ βόες χρυσοῖο τετεύχατο κασσιτέρου τε,</p>
 <p>μυκηθμῷ δ' ἀπὸ κόπρου ἐπεσσεύοντο νομὸν δὲ <font color="GREEN">575</font></p>
 <p>πὰρ ποταμὸν κελάδοντα, παρὰ ῥοδανὸν δονακῆα.</p>
 <p>χρύσειοι δὲ νομῆες ἅμ' ἐστιχόωντο βόεσσι</p>
 <p>τέσσαρες, ἐννέα δέ σφι κύνες πόδας ἀργοὶ ἕποντο.</p>
 <p>σμερδαλέω δὲ λέοντε δύ' ἐν πρώτῃσι βόεσσι</p>
 <p>ταῦρον ἐρύγμηλον ἐχέτην: ὃ δὲ μακρὰ μεμυκὼς <font color="GREEN">580</font></p>
 <p>ἕλκετο: τὸν δὲ κύνες μετεκίαθον ἠδ' αἰζηοί.</p>
 <p>τὼ μὲν ἀναρρήξαντε βοὸς μεγάλοιο βοείην</p>
 <p>ἔγκατα καὶ μέλαν αἷμα λαφύσσετον: οἳ δὲ νομῆες</p>
 <p>αὔτως ἐνδίεσαν ταχέας κύνας ὀτρύνοντες.</p>
 <p>οἳ δ' ἤτοι δακέειν μὲν ἀπετρωπῶντο λεόντων, <font color="GREEN">585</font></p>
 <p>ἱστάμενοι δὲ μάλ' ἐγγὺς ὑλάκτεον ἔκ τ' ἀλέοντο.</p>
 <p> </p>
 <p>ἐν δὲ νομὸν ποίησε περικλυτὸς ἀμφιγυήεις</p>
 <p>ἐν καλῇ βήσσῃ μέγαν οἰῶν ἀργεννάων,</p>
 <p>σταθμούς τε κλισίας τε κατηρεφέας ἰδὲ σηκούς.</p>
 <p> </p>
 <p>ἐν δὲ χορὸν ποίκιλλε περικλυτὸς ἀμφιγυήεις, <font color="GREEN">590</font></p>
 <p>τῷ ἴκελον οἷόν ποτ' ἐνὶ Κνωσῷ εὐρείῃ</p>
 <p>Δαίδαλος ἤσκησεν καλλιπλοκάμῳ Ἀριάδνῃ.</p>
 <p>ἔνθα μὲν ἠί̈θεοι καὶ παρθένοι ἀλφεσίβοιαι</p>
 <p>ὀρχεῦντ' ἀλλήλων ἐπὶ καρπῷ χεῖρας ἔχοντες.</p>
 <p>τῶν δ' αἳ μὲν λεπτὰς ὀθόνας ἔχον, οἳ δὲ χιτῶνας <font color="GREEN">595</font></p>
 <p>εἵατ' ἐϋννήτους, ἦκα στίλβοντας ἐλαίῳ:</p>
 <p>καί ῥ' αἳ μὲν καλὰς στεφάνας ἔχον, οἳ δὲ μαχαίρας</p>
 <p>εἶχον χρυσείας ἐξ ἀργυρέων τελαμώνων.</p>
 <p>οἳ δ' ὁτὲ μὲν θρέξασκον ἐπισταμένοισι πόδεσσι</p>
 <p>ῥεῖα μάλ', ὡς ὅτε τις τροχὸν ἄρμενον ἐν παλάμῃσιν <font color="GREEN">600</font></p>
 <p>ἑζόμενος κεραμεὺς πειρήσεται, αἴ κε θέῃσιν:</p>
 <p>ἄλλοτε δ' αὖ θρέξασκον ἐπὶ στίχας ἀλλήλοισι.</p>
 <p>πολλὸς δ' ἱμερόεντα χορὸν περιίσταθ' ὅμιλος</p>
 <p>τερπόμενοι:</p>
 <p>δοιὼ δὲ κυβιστητῆρε κατ' αὐτοὺς <font color="GREEN">605</font></p>
 <p>μολπῆς ἐξάρχοντες ἐδίνευον κατὰ μέσσους.</p>
 <p> </p>
 <p>ἐν δ' ἐτίθει ποταμοῖο μέγα σθένος Ὠκεανοῖο</p>
 <p>ἄντυγα πὰρ πυμάτην σάκεος πύκα ποιητοῖο.</p>
 <p> </p>
 <p>αὐτὰρ ἐπεὶ δὴ τεῦξε σάκος μέγα τε στιβαρόν τε,</p>
 <p>τεῦξ' ἄρα οἱ θώρηκα φαεινότερον πυρὸς αὐγῆς, <font color="GREEN">610</font></p>
 <p>τεῦξε δέ οἱ κόρυθα βριαρὴν κροτάφοις ἀραρυῖαν</p>
 <p>καλὴν δαιδαλέην, ἐπὶ δὲ χρύσεον λόφον ἧκε,</p>
 <p>τεῦξε δέ οἱ κνημῖδας ἑανοῦ κασσιτέροιο.</p>
 <p> </p>
 <p>αὐτὰρ ἐπεὶ πάνθ' ὅπλα κάμε κλυτὸς ἀμφιγυήεις,</p>
 <p>μητρὸς Ἀχιλλῆος θῆκε προπάροιθεν ἀείρας. <font color="GREEN">615</font></p>
 <p>ἣ δ' ἴρηξ ὣς ἆλτο κατ' Οὐλύμπου νιφόεντος</p>
 <p>τεύχεα μαρμαίροντα παρ' Ἡφαίστοιο φέρουσα.</p>
 
 
 <p></p><hr>
 <center>
 <a href="ili19.htm">Next: Book 19</a></center>
 </body>