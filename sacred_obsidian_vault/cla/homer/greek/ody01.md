<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody00.htm">English</a> 
 <a href="ili24.htm">Previous</a> 
 <a href="ody02.htm">Next</a> 
 </center>
 <hr>
 
 
 <h1 align="CENTER">The Odyssey, Book 1</h1>
 <p>ἄνδρα μοι ἔννεπε, μοῦσα, πολύτροπον, ὃς μάλα πολλὰ</p>
 <p>πλάγχθη, ἐπεὶ Τροίης ἱερὸν πτολίεθρον ἔπερσεν:</p>
 <p>πολλῶν δ' ἀνθρώπων ἴδεν ἄστεα καὶ νόον ἔγνω,</p>
 <p>πολλὰ δ' ὅ γ' ἐν πόντῳ πάθεν ἄλγεα ὃν κατὰ θυμόν,</p>
 <p>ἀρνύμενος ἥν τε ψυχὴν καὶ νόστον ἑταίρων. <font color="GREEN">5</font></p>
 <p>ἀλλ' οὐδ' ὣς ἑτάρους ἐρρύσατο, ἱέμενός περ:</p>
 <p>αὐτῶν γὰρ σφετέρῃσιν ἀτασθαλίῃσιν ὄλοντο,</p>
 <p>νήπιοι, οἳ κατὰ βοῦς Ὑπερίονος Ἠελίοιο</p>
 <p>ἤσθιον: αὐτὰρ ὁ τοῖσιν ἀφείλετο νόστιμον ἦμαρ.</p>
 <p>τῶν ἁμόθεν γε, θεά, θύγατερ Διός, εἰπὲ καὶ ἡμῖν. <font color="GREEN">10</font></p>
 <p> </p>
 <p>ἔνθ' ἄλλοι μὲν πάντες, ὅσοι φύγον αἰπὺν ὄλεθρον,</p>
 <p>οἴκοι ἔσαν, πόλεμόν τε πεφευγότες ἠδὲ θάλασσαν:</p>
 <p>τὸν δ' οἶον νόστου κεχρημένον ἠδὲ γυναικὸς</p>
 <p>νύμφη πότνι' ἔρυκε Καλυψὼ δῖα θεάων</p>
 <p>ἐν σπέσσι γλαφυροῖσι, λιλαιομένη πόσιν εἶναι. <font color="GREEN">15</font></p>
 <p>ἀλλ' ὅτε δὴ ἔτος ἦλθε περιπλομένων ἐνιαυτῶν,</p>
 <p>τῷ οἱ ἐπεκλώσαντο θεοὶ οἶκόνδε νέεσθαι</p>
 <p>εἰς Ἰθάκην, οὐδ' ἔνθα πεφυγμένος ἦεν ἀέθλων</p>
 <p>καὶ μετὰ οἷσι φίλοισι. θεοὶ δ' ἐλέαιρον ἅπαντες</p>
 <p>νόσφι Ποσειδάωνος: ὁ δ' ἀσπερχὲς μενέαινεν <font color="GREEN">20</font></p>
 <p>ἀντιθέῳ Ὀδυσῆι πάρος ἣν γαῖαν ἱκέσθαι.</p>
 <p> </p>
 <p>ἀλλ' ὁ μὲν Αἰθίοπας μετεκίαθε τηλόθ' ἐόντας,</p>
 <p>Αἰθίοπας τοὶ διχθὰ δεδαίαται, ἔσχατοι ἀνδρῶν,</p>
 <p>οἱ μὲν δυσομένου Ὑπερίονος οἱ δ' ἀνιόντος,</p>
 <p>ἀντιόων ταύρων τε καὶ ἀρνειῶν ἑκατόμβης. <font color="GREEN">25</font></p>
 <p>ἔνθ' ὅ γ' ἐτέρπετο δαιτὶ παρήμενος: οἱ δὲ δὴ ἄλλοι</p>
 <p>Ζηνὸς ἐνὶ μεγάροισιν Ὀλυμπίου ἁθρόοι ἦσαν.</p>
 <p>τοῖσι δὲ μύθων ἦρχε πατὴρ ἀνδρῶν τε θεῶν τε:</p>
 <p>μνήσατο γὰρ κατὰ θυμὸν ἀμύμονος Αἰγίσθοιο,</p>
 <p>τόν ῥ' Ἀγαμεμνονίδης τηλεκλυτὸς ἔκταν' Ὀρέστης: <font color="GREEN">30</font></p>
 <p>τοῦ ὅ γ' ἐπιμνησθεὶς ἔπε' ἀθανάτοισι μετηύδα:</p>
 <p> </p>
 <p>"ὢ πόποι, οἷον δή νυ θεοὺς βροτοὶ αἰτιόωνται:</p>
 <p>ἐξ ἡμέων γάρ φασι κάκ' ἔμμεναι, οἱ δὲ καὶ αὐτοὶ</p>
 <p>σφῇσιν ἀτασθαλίῃσιν ὑπὲρ μόρον ἄλγε' ἔχουσιν,</p>
 <p>ὡς καὶ νῦν Αἴγισθος ὑπὲρ μόρον Ἀτρεί̈δαο <font color="GREEN">35</font></p>
 <p>γῆμ' ἄλοχον μνηστήν, τὸν δ' ἔκτανε νοστήσαντα,</p>
 <p>εἰδὼς αἰπὺν ὄλεθρον, ἐπεὶ πρό οἱ εἴπομεν ἡμεῖς,</p>
 <p>Ἑρμείαν πέμψαντες, ἐύσκοπον ἀργεϊφόντην,</p>
 <p>μήτ' αὐτὸν κτείνειν μήτε μνάασθαι ἄκοιτιν:</p>
 <p>ἐκ γὰρ Ὀρέσταο τίσις ἔσσεται Ἀτρεί̈δαο, <font color="GREEN">40</font></p>
 <p>ὁππότ' ἂν ἡβήσῃ τε καὶ ἧς ἱμείρεται αἴης.</p>
 <p>ὣς ἔφαθ' Ἑρμείας, ἀλλ' οὐ φρένας Αἰγίσθοιο</p>
 <p>πεῖθ' ἀγαθὰ φρονέων: νῦν δ' ἁθρόα πάντ' ἀπέτισεν."</p>
 <p> </p>
 <p>τὸν δ' ἠμείβετ' ἔπειτα θεά, γλαυκῶπις Ἀθήνη:</p>
 <p>"ὦ πάτερ ἡμέτερε Κρονίδη, ὕπατε κρειόντων, <font color="GREEN">45</font></p>
 <p>καὶ λίην κεῖνός γε ἐοικότι κεῖται ὀλέθρῳ:</p>
 <p>ὡς ἀπόλοιτο καὶ ἄλλος, ὅτις τοιαῦτά γε ῥέζοι:</p>
 <p>ἀλλά μοι ἀμφ' Ὀδυσῆι δαί̈φρονι δαίεται ἦτορ,</p>
 <p>δυσμόρῳ, ὃς δὴ δηθὰ φίλων ἄπο πήματα πάσχει</p>
 <p>νήσῳ ἐν ἀμφιρύτῃ, ὅθι τ' ὀμφαλός ἐστι θαλάσσης. <font color="GREEN">50</font></p>
 <p>νῆσος δενδρήεσσα, θεὰ δ' ἐν δώματα ναίει,</p>
 <p>Ἄτλαντος θυγάτηρ ὀλοόφρονος, ὅς τε θαλάσσης</p>
 <p>πάσης βένθεα οἶδεν, ἔχει δέ τε κίονας αὐτὸς</p>
 <p>μακράς, αἳ γαῖάν τε καὶ οὐρανὸν ἀμφὶς ἔχουσιν.</p>
 <p>τοῦ θυγάτηρ δύστηνον ὀδυρόμενον κατερύκει, <font color="GREEN">55</font></p>
 <p>αἰεὶ δὲ μαλακοῖσι καὶ αἱμυλίοισι λόγοισιν</p>
 <p>θέλγει, ὅπως Ἰθάκης ἐπιλήσεται: αὐτὰρ Ὀδυσσεύς,</p>
 <p>ἱέμενος καὶ καπνὸν ἀποθρῴσκοντα νοῆσαι</p>
 <p>ἧς γαίης, θανέειν ἱμείρεται. οὐδέ νυ σοί περ</p>
 <p>ἐντρέπεται φίλον ἦτορ, Ὀλύμπιε. οὔ νύ τ' Ὀδυσσεὺς <font color="GREEN">60</font></p>
 <p>Ἀργείων παρὰ νηυσὶ χαρίζετο ἱερὰ ῥέζων</p>
 <p>Τροίῃ ἐν εὐρείῃ; τί νύ οἱ τόσον ὠδύσαο, Ζεῦ;"</p>
 <p> </p>
 <p>τὴν δ' ἀπαμειβόμενος προσέφη νεφεληγερέτα Ζεύς:"</p>
 <p>"τέκνον ἐμόν, ποῖόν σε ἔπος φύγεν ἕρκος ὀδόντων.</p>
 <p>πῶς ἂν ἔπειτ' Ὀδυσῆος ἐγὼ θείοιο λαθοίμην, <font color="GREEN">65</font></p>
 <p>ὃς περὶ μὲν νόον ἐστὶ βροτῶν, περὶ δ' ἱρὰ θεοῖσιν</p>
 <p>ἀθανάτοισιν ἔδωκε, τοὶ οὐρανὸν εὐρὺν ἔχουσιν;</p>
 <p>ἀλλὰ Ποσειδάων γαιήοχος ἀσκελὲς αἰεὶ</p>
 <p>Κύκλωπος κεχόλωται, ὃν ὀφθαλμοῦ ἀλάωσεν,</p>
 <p>ἀντίθεον Πολύφημον, ὅου κράτος ἐστὶ μέγιστον <font color="GREEN">70</font></p>
 <p>πᾶσιν Κυκλώπεσσι: Θόωσα δέ μιν τέκε νύμφη,</p>
 <p>Φόρκυνος θυγάτηρ ἁλὸς ἀτρυγέτοιο μέδοντος,</p>
 <p>ἐν σπέσσι γλαφυροῖσι Ποσειδάωνι μιγεῖσα.</p>
 <p>ἐκ τοῦ δὴ Ὀδυσῆα Ποσειδάων ἐνοσίχθων</p>
 <p>οὔ τι κατακτείνει, πλάζει δ' ἀπὸ πατρίδος αἴης. <font color="GREEN">75</font></p>
 <p>ἀλλ' ἄγεθ', ἡμεῖς οἵδε περιφραζώμεθα πάντες</p>
 <p>νόστον, ὅπως ἔλθῃσι: Ποσειδάων δὲ μεθήσει</p>
 <p>ὃν χόλον: οὐ μὲν γὰρ τι δυνήσεται ἀντία πάντων</p>
 <p>ἀθανάτων ἀέκητι θεῶν ἐριδαινέμεν οἶος."</p>
 <p> </p>
 <p>τὸν δ' ἠμείβετ' ἔπειτα θεά, γλαυκῶπις Ἀθήνη: <font color="GREEN">80</font></p>
 <p>"ὦ πάτερ ἡμέτερε Κρονίδη, ὕπατε κρειόντων,</p>
 <p>εἰ μὲν δὴ νῦν τοῦτο φίλον μακάρεσσι θεοῖσιν,</p>
 <p>νοστῆσαι Ὀδυσῆα πολύφρονα ὅνδε δόμονδε,</p>
 <p>Ἑρμείαν μὲν ἔπειτα διάκτορον ἀργεϊφόντην</p>
 <p>νῆσον ἐς Ὠγυγίην ὀτρύνομεν, ὄφρα τάχιστα <font color="GREEN">85</font></p>
 <p>νύμφῃ ἐυπλοκάμῳ εἴπῃ νημερτέα βουλήν,</p>
 <p>νόστον Ὀδυσσῆος ταλασίφρονος, ὥς κε νέηται:</p>
 <p>αὐτὰρ ἐγὼν Ἰθάκηνδ' ἐσελεύσομαι, ὄφρα οἱ υἱὸν</p>
 <p>μᾶλλον ἐποτρύνω καί οἱ μένος ἐν φρεσὶ θείω,</p>
 <p>εἰς ἀγορὴν καλέσαντα κάρη κομόωντας Ἀχαιοὺς <font color="GREEN">90</font></p>
 <p>πᾶσι μνηστήρεσσιν ἀπειπέμεν, οἵ τέ οἱ αἰεὶ</p>
 <p>μῆλ' ἁδινὰ σφάζουσι καὶ εἰλίποδας ἕλικας βοῦς.</p>
 <p>πέμψω δ' ἐς Σπάρτην τε καὶ ἐς Πύλον ἠμαθόεντα</p>
 <p>νόστον πευσόμενον πατρὸς φίλου, ἤν που ἀκούσῃ,</p>
 <p>ἠδ' ἵνα μιν κλέος ἐσθλὸν ἐν ἀνθρώποισιν ἔχῃσιν." <font color="GREEN">95</font></p>
 <p> </p>
 <p>ὣς εἰποῦσ' ὑπὸ ποσσὶν ἐδήσατο καλὰ πέδιλα,</p>
 <p>ἀμβρόσια χρύσεια, τά μιν φέρον ἠμὲν ἐφ' ὑγρὴν</p>
 <p>ἠδ' ἐπ' ἀπείρονα γαῖαν ἅμα πνοιῇς ἀνέμοιο:</p>
 <p>εἵλετο δ' ἄλκιμον ἔγχος, ἀκαχμένον ὀξέι χαλκῷ,</p>
 <p>βριθὺ μέγα στιβαρόν, τῷ δάμνησι στίχας ἀνδρῶν <font color="GREEN">100</font></p>
 <p>ἡρώων, τοῖσίν τε κοτέσσεται ὀβριμοπάτρη.</p>
 <p>βῆ δὲ κατ' Οὐλύμποιο καρήνων ἀίξασα,</p>
 <p>στῆ δ' Ἰθάκης ἐνὶ δήμῳ ἐπὶ προθύροις Ὀδυσῆος,</p>
 <p>οὐδοῦ ἐπ' αὐλείου: παλάμῃ δ' ἔχε χάλκεον ἔγχος,</p>
 <p>εἰδομένη ξείνῳ, Ταφίων ἡγήτορι Μέντῃ. <font color="GREEN">105</font></p>
 <p>εὗρε δ' ἄρα μνηστῆρας ἀγήνορας. οἱ μὲν ἔπειτα</p>
 <p>πεσσοῖσι προπάροιθε θυράων θυμὸν ἔτερπον</p>
 <p>ἥμενοι ἐν ῥινοῖσι βοῶν, οὓς ἔκτανον αὐτοί:</p>
 <p>κήρυκες δ' αὐτοῖσι καὶ ὀτρηροὶ θεράποντες</p>
 <p>οἱ μὲν οἶνον ἔμισγον ἐνὶ κρητῆρσι καὶ ὕδωρ, <font color="GREEN">110</font></p>
 <p>οἱ δ' αὖτε σπόγγοισι πολυτρήτοισι τραπέζας</p>
 <p>νίζον καὶ πρότιθεν, τοὶ δὲ κρέα πολλὰ δατεῦντο.</p>
 <p> </p>
 <p>τὴν δὲ πολὺ πρῶτος ἴδε Τηλέμαχος θεοειδής,</p>
 <p>ἧστο γὰρ ἐν μνηστῆρσι φίλον τετιημένος ἦτορ,</p>
 <p>ὀσσόμενος πατέρ ἐσθλὸν ἐνὶ φρεσίν, εἴ ποθεν ἐλθὼν <font color="GREEN">115</font></p>
 <p>μνηστήρων τῶν μὲν σκέδασιν κατὰ δώματα θείη,</p>
 <p>τιμὴν δ' αὐτὸς ἔχοι καὶ δώμασιν οἷσιν ἀνάσσοι.</p>
 <p>τὰ φρονέων, μνηστῆρσι μεθήμενος, εἴσιδ' Ἀθήνην.</p>
 <p>βῆ δ' ἰθὺς προθύροιο, νεμεσσήθη δ' ἐνὶ θυμῷ</p>
 <p>ξεῖνον δηθὰ θύρῃσιν ἐφεστάμεν: ἐγγύθι δὲ στὰς <font color="GREEN">120</font></p>
 <p>χεῖρ' ἕλε δεξιτερὴν καὶ ἐδέξατο χάλκεον ἔγχος,</p>
 <p>καί μιν φωνήσας ἔπεα πτερόεντα προσηύδα:</p>
 <p> </p>
 <p>"χαῖρε, ξεῖνε, παρ' ἄμμι φιλήσεαι: αὐτὰρ ἔπειτα</p>
 <p>δείπνου πασσάμενος μυθήσεαι ὅττεό σε χρή."</p>
 <p> </p>
 <p>"ὣς εἰπὼν ἡγεῖθ', ἡ δ' ἕσπετο Παλλὰς Ἀθήνη. <font color="GREEN">125</font></p>
 <p>οἱ δ' ὅτε δή ῥ' ἔντοσθεν ἔσαν δόμου ὑψηλοῖο,</p>
 <p>ἔγχος μέν ῥ' ἔστησε φέρων πρὸς κίονα μακρὴν</p>
 <p>δουροδόκης ἔντοσθεν ἐυξόου, ἔνθα περ ἄλλα</p>
 <p>ἔγχε' Ὀδυσσῆος ταλασίφρονος ἵστατο πολλά,</p>
 <p>αὐτὴν δ' ἐς θρόνον εἷσεν ἄγων, ὑπὸ λῖτα πετάσσας, <font color="GREEN">130</font></p>
 <p>καλὸν δαιδάλεον: ὑπὸ δὲ θρῆνυς ποσὶν ἦεν.</p>
 <p>πὰρ δ' αὐτὸς κλισμὸν θέτο ποικίλον, ἔκτοθεν ἄλλων</p>
 <p>μνηστήρων, μὴ ξεῖνος ἀνιηθεὶς ὀρυμαγδῷ</p>
 <p>δείπνῳ ἁδήσειεν, ὑπερφιάλοισι μετελθών,</p>
 <p>ἠδ' ἵνα μιν περὶ πατρὸς ἀποιχομένοιο ἔροιτο. <font color="GREEN">135</font></p>
 <p>χέρνιβα δ' ἀμφίπολος προχόῳ ἐπέχευε φέρουσα</p>
 <p>καλῇ χρυσείῃ, ὑπὲρ ἀργυρέοιο λέβητος,</p>
 <p>νίψασθαι: παρὰ δὲ ξεστὴν ἐτάνυσσε τράπεζαν.</p>
 <p>σῖτον δ' αἰδοίη ταμίη παρέθηκε φέρουσα,</p>
 <p>εἴδατα πόλλ' ἐπιθεῖσα, χαριζομένη παρεόντων: <font color="GREEN">140</font></p>
 <p>δαιτρὸς δὲ κρειῶν πίνακας παρέθηκεν ἀείρας</p>
 <p>παντοίων, παρὰ δέ σφι τίθει χρύσεια κύπελλα:</p>
 <p>κῆρυξ δ' αὐτοῖσιν θάμ' ἐπῴχετο οἰνοχοεύων.</p>
 <p> </p>
 <p>ἐς δ' ἦλθον μνηστῆρες ἀγήνορες. οἱ μὲν ἔπειτα</p>
 <p>ἑξείης ἕζοντο κατὰ κλισμούς τε θρόνους τε, <font color="GREEN">145</font></p>
 <p>τοῖσι δὲ κήρυκες μὲν ὕδωρ ἐπὶ χεῖρας ἔχευαν,</p>
 <p>σῖτον δὲ δμῳαὶ παρενήνεον ἐν κανέοισιν,</p>
 <p>κοῦροι δὲ κρητῆρας ἐπεστέψαντο ποτοῖο.</p>
 <p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο <font color="GREEN">150</font></p>
 <p>μνηστῆρες, τοῖσιν μὲν ἐνὶ φρεσὶν ἄλλα μεμήλει,</p>
 <p>μολπή τ' ὀρχηστύς τε: τὰ γὰρ τ' ἀναθήματα δαιτός:</p>
 <p>κῆρυξ δ' ἐν χερσὶν κίθαριν περικαλλέα θῆκεν</p>
 <p>Φημίῳ, ὅς ῥ' ἤειδε παρὰ μνηστῆρσιν ἀνάγκῃ.</p>
 <p>ἦ τοι ὁ φορμίζων ἀνεβάλλετο καλὸν ἀείδειν. <font color="GREEN">155</font></p>
 <p> </p>
 <p>αὐτὰρ Τηλέμαχος προσέφη γλαυκῶπιν Ἀθήνην,</p>
 <p>ἄγχι σχὼν κεφαλήν, ἵνα μὴ πευθοίαθ' οἱ ἄλλοι:</p>
 <p>"ξεῖνε φίλ', ἦ καὶ μοι νεμεσήσεαι ὅττι κεν εἴπω;</p>
 <p>τούτοισιν μὲν ταῦτα μέλει, κίθαρις καὶ ἀοιδή,</p>
 <p>ῥεῖ', ἐπεὶ ἀλλότριον βίοτον νήποινον ἔδουσιν, <font color="GREEN">160</font></p>
 <p>ἀνέρος, οὗ δή που λεύκ' ὀστέα πύθεται ὄμβρῳ</p>
 <p>κείμεν' ἐπ' ἠπείρου, ἢ εἰν ἁλὶ κῦμα κυλίνδει.</p>
 <p>εἰ κεῖνόν γ' Ἰθάκηνδε ἰδοίατο νοστήσαντα,</p>
 <p>πάντες κ' ἀρησαίατ' ἐλαφρότεροι πόδας εἶναι</p>
 <p>ἢ ἀφνειότεροι χρυσοῖό τε ἐσθῆτός τε. <font color="GREEN">165</font></p>
 <p>νῦν δ' ὁ μὲν ὣς ἀπόλωλε κακὸν μόρον, οὐδέ τις ἡμῖν</p>
 <p>θαλπωρή, εἴ πέρ τις ἐπιχθονίων ἀνθρώπων</p>
 <p>φῇσιν ἐλεύσεσθαι: τοῦ δ' ὤλετο νόστιμον ἦμαρ.</p>
 <p>ἀλλ' ἄγε μοι τόδε εἰπὲ καὶ ἀτρεκέως κατάλεξον:</p>
 <p>τίς πόθεν εἰς ἀνδρῶν; πόθι τοι πόλις ἠδὲ τοκῆες; <font color="GREEN">170</font></p>
 <p>ὁπποίης τ' ἐπὶ νηὸς ἀφίκεο: πῶς δέ σε ναῦται</p>
 <p>ἤγαγον εἰς Ἰθάκην; τίνες ἔμμεναι εὐχετόωντο;</p>
 <p>οὐ μὲν γὰρ τί σε πεζὸν ὀίομαι ἐνθάδ' ἱκέσθαι.</p>
 <p>καί μοι τοῦτ' ἀγόρευσον ἐτήτυμον, ὄφρ' ἐὺ εἰδῶ,</p>
 <p>ἠὲ νέον μεθέπεις ἦ καὶ πατρώιός ἐσσι <font color="GREEN">175</font></p>
 <p>ξεῖνος, ἐπεὶ πολλοὶ ἴσαν ἀνέρες ἡμέτερον δῶ</p>
 <p>ἄλλοι, ἐπεὶ καὶ κεῖνος ἐπίστροφος ἦν ἀνθρώπων."</p>
 <p> </p>
 <p>τὸν δ' αὖτε προσέειπε θεά, γλαυκῶπις Ἀθήνη:</p>
 <p>"τοιγὰρ ἐγώ τοι ταῦτα μάλ' ἀτρεκέως ἀγορεύσω.</p>
 <p>Μέντης Ἀγχιάλοιο δαί̈φρονος εὔχομαι εἶναι <font color="GREEN">180</font></p>
 <p>υἱός, ἀτὰρ Ταφίοισι φιληρέτμοισιν ἀνάσσω.</p>
 <p>νῦν δ' ὧδε ξὺν νηὶ κατήλυθον ἠδ' ἑτάροισιν</p>
 <p>πλέων ἐπὶ οἴνοπα πόντον ἐπ' ἀλλοθρόους ἀνθρώπους,</p>
 <p>ἐς Τεμέσην μετὰ χαλκόν, ἄγω δ' αἴθωνα σίδηρον.</p>
 <p>νηῦς δέ μοι ἥδ' ἕστηκεν ἐπ' ἀγροῦ νόσφι πόληος, <font color="GREEN">185</font></p>
 <p>ἐν λιμένι Ῥείθρῳ ὑπὸ Νηίῳ ὑλήεντι.</p>
 <p>ξεῖνοι δ' ἀλλήλων πατρώιοι εὐχόμεθ' εἶναι</p>
 <p>ἐξ ἀρχῆς, εἴ πέρ τε γέροντ' εἴρηαι ἐπελθὼν</p>
 <p>Λαέρτην ἥρωα, τὸν οὐκέτι φασὶ πόλινδε</p>
 <p>ἔρχεσθ', ἀλλ' ἀπάνευθεν ἐπ' ἀγροῦ πήματα πάσχειν <font color="GREEN">190</font></p>
 <p>γρηὶ σὺν ἀμφιπόλῳ, ἥ οἱ βρῶσίν τε πόσιν τε</p>
 <p>παρτιθεῖ, εὖτ' ἄν μιν κάματος κατὰ γυῖα λάβῃσιν</p>
 <p>ἑρπύζοντ' ἀνὰ γουνὸν ἀλωῆς οἰνοπέδοιο.</p>
 <p>νῦν δ' ἦλθον: δὴ γάρ μιν ἔφαντ' ἐπιδήμιον εἶναι,</p>
 <p>σὸν πατέρ': ἀλλά νυ τόν γε θεοὶ βλάπτουσι κελεύθου. <font color="GREEN">195</font></p>
 <p>οὐ γάρ πω τέθνηκεν ἐπὶ χθονὶ δῖος Ὀδυσσεύς,</p>
 <p>ἀλλ' ἔτι που ζωὸς κατερύκεται εὐρέι πόντῳ</p>
 <p>νήσῳ ἐν ἀμφιρύτῃ, χαλεποὶ δέ μιν ἄνδρες ἔχουσιν</p>
 <p>ἄγριοι, οἵ που κεῖνον ἐρυκανόωσ' ἀέκοντα.</p>
 <p>αὐτὰρ νῦν τοι ἐγὼ μαντεύσομαι, ὡς ἐνὶ θυμῷ <font color="GREEN">200</font></p>
 <p>ἀθάνατοι βάλλουσι καὶ ὡς τελέεσθαι ὀίω,</p>
 <p>οὔτε τι μάντις ἐὼν οὔτ' οἰωνῶν σάφα εἰδώς.</p>
 <p>οὔ τοι ἔτι δηρόν γε φίλης ἀπὸ πατρίδος αἴης</p>
 <p>ἔσσεται, οὐδ' εἴ πέρ τε σιδήρεα δέσματ' ἔχῃσιν:</p>
 <p>φράσσεται ὥς κε νέηται, ἐπεὶ πολυμήχανός ἐστιν. <font color="GREEN">205</font></p>
 <p>ἀλλ' ἄγε μοι τόδε εἰπὲ καὶ ἀτρεκέως κατάλεξον,</p>
 <p>εἰ δὴ ἐξ αὐτοῖο τόσος πάϊς εἰς Ὀδυσῆος.</p>
 <p>αἰνῶς μὲν κεφαλήν τε καὶ ὄμματα καλὰ ἔοικας</p>
 <p>κείνῳ, ἐπεὶ θαμὰ τοῖον ἐμισγόμεθ' ἀλλήλοισιν,</p>
 <p>πρίν γε τὸν ἐς Τροίην ἀναβήμεναι, ἔνθα περ ἄλλοι <font color="GREEN">210</font></p>
 <p>Ἀργείων οἱ ἄριστοι ἔβαν κοίλῃς ἐνὶ νηυσίν:</p>
 <p>ἐκ τοῦ δ' οὔτ' Ὀδυσῆα ἐγὼν ἴδον οὔτ' ἔμ' ἐκεῖνος."</p>
 <p> </p>
 <p>τὴν δ' αὖ Τηλέμαχος πεπνυμένος ἀντίον ηὔδα:</p>
 <p>"τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.</p>
 <p>μήτηρ μέν τέ μέ φησι τοῦ ἔμμεναι, αὐτὰρ ἐγώ γε <font color="GREEN">215</font></p>
 <p>οὐκ οἶδ': οὐ γάρ πώ τις ἑὸν γόνον αὐτὸς ἀνέγνω.</p>
 <p>ὡς δὴ ἐγώ γ' ὄφελον μάκαρός νύ τευ ἔμμεναι υἱὸς</p>
 <p>ἀνέρος, ὃν κτεάτεσσιν ἑοῖς ἔπι γῆρας ἔτετμε.</p>
 <p>νῦν δ' ὃς ἀποτμότατος γένετο θνητῶν ἀνθρώπων,</p>
 <p>τοῦ μ' ἔκ φασι γενέσθαι, ἐπεὶ σύ με τοῦτ' ἐρεείνεις." <font color="GREEN">220</font></p>
 <p> </p>
 <p>τὸν δ' αὖτε προσέειπε θεά, γλαυκῶπις Ἀθήνη:</p>
 <p>"οὐ μέν τοι γενεήν γε θεοὶ νώνυμνον ὀπίσσω</p>
 <p>θῆκαν, ἐπεὶ σέ γε τοῖον ἐγείνατο Πηνελόπεια.</p>
 <p>ἀλλ' ἄγε μοι τόδε εἰπὲ καὶ ἀτρεκέως κατάλεξον:</p>
 <p>τίς δαίς, τίς δὲ ὅμιλος ὅδ' ἔπλετο; τίπτε δέ σε χρεώ; <font color="GREEN">225</font></p>
 <p>εἰλαπίνη ἠὲ γάμος; ἐπεὶ οὐκ ἔρανος τάδε γ' ἐστίν:</p>
 <p>ὥς τέ μοι ὑβρίζοντες ὑπερφιάλως δοκέουσι</p>
 <p>δαίνυσθαι κατὰ δῶμα. νεμεσσήσαιτό κεν ἀνὴρ</p>
 <p>αἴσχεα πόλλ' ὁρόων, ὅς τις πινυτός γε μετέλθοι."</p>
 <p> </p>
 <p>τὴν δ' αὖ Τηλέμαχος πεπνυμένος ἀντίον ηὔδα: <font color="GREEN">230</font></p>
 <p>"ξεῖν', ἐπεὶ ἂρ δὴ ταῦτά μ' ἀνείρεαι ἠδὲ μεταλλᾷς,</p>
 <p>μέλλεν μέν ποτε οἶκος ὅδ' ἀφνειὸς καὶ ἀμύμων</p>
 <p>ἔμμεναι, ὄφρ' ἔτι κεῖνος ἀνὴρ ἐπιδήμιος ἦεν:</p>
 <p>νῦν δ' ἑτέρως ἐβόλοντο θεοὶ κακὰ μητιόωντες,</p>
 <p>οἳ κεῖνον μὲν ἄιστον ἐποίησαν περὶ πάντων <font color="GREEN">235</font></p>
 <p>ἀνθρώπων, ἐπεὶ οὔ κε θανόντι περ ὧδ' ἀκαχοίμην,</p>
 <p>εἰ μετὰ οἷς ἑτάροισι δάμη Τρώων ἐνὶ δήμῳ,</p>
 <p>ἠὲ φίλων ἐν χερσίν, ἐπεὶ πόλεμον τολύπευσεν.</p>
 <p>τῷ κέν οἱ τύμβον μὲν ἐποίησαν Παναχαιοί,</p>
 <p>ἠδέ κε καὶ ᾧ παιδὶ μέγα κλέος ἤρατ' ὀπίσσω. <font color="GREEN">240</font></p>
 <p>νῦν δέ μιν ἀκλειῶς ἅρπυιαι ἀνηρείψαντο:</p>
 <p>οἴχετ' ἄιστος ἄπυστος, ἐμοὶ δ' ὀδύνας τε γόους τε</p>
 <p>κάλλιπεν. οὐδέ τι κεῖνον ὀδυρόμενος στεναχίζω</p>
 <p>οἶον, ἐπεί νύ μοι ἄλλα θεοὶ κακὰ κήδε' ἔτευξαν.</p>
 <p>ὅσσοι γὰρ νήσοισιν ἐπικρατέουσιν ἄριστοι, <font color="GREEN">245</font></p>
 <p>Δουλιχίῳ τε Σάμῃ τε καὶ ὑλήεντι Ζακύνθῳ,</p>
 <p>ἠδ' ὅσσοι κραναὴν Ἰθάκην κάτα κοιρανέουσιν,</p>
 <p>τόσσοι μητέρ' ἐμὴν μνῶνται, τρύχουσι δὲ οἶκον.</p>
 <p>ἡ δ' οὔτ' ἀρνεῖται στυγερὸν γάμον οὔτε τελευτὴν</p>
 <p>ποιῆσαι δύναται: τοὶ δὲ φθινύθουσιν ἔδοντες <font color="GREEN">250</font></p>
 <p>οἶκον ἐμόν: τάχα δή με διαρραίσουσι καὶ αὐτόν."</p>
 <p> </p>
 <p>τὸν δ' ἐπαλαστήσασα προσηύδα Παλλὰς Ἀθήνη:</p>
 <p>"ὢ πόποι, ἦ δὴ πολλὸν ἀποιχομένου Ὀδυσῆος</p>
 <p>δεύῃ, ὅ κε μνηστῆρσιν ἀναιδέσι χεῖρας ἐφείη.</p>
 <p>εἰ γὰρ νῦν ἐλθὼν δόμου ἐν πρώτῃσι θύρῃσι <font color="GREEN">255</font></p>
 <p>σταίη, ἔχων πήληκα καὶ ἀσπίδα καὶ δύο δοῦρε,</p>
 <p>τοῖος ἐὼν οἷόν μιν ἐγὼ τὰ πρῶτ' ἐνόησα</p>
 <p>οἴκῳ ἐν ἡμετέρῳ πίνοντά τε τερπόμενόν τε,</p>
 <p>ἐξ Ἐφύρης ἀνιόντα παρ' Ἴλου Μερμερίδαο--</p>
 <p>ᾤχετο γὰρ καὶ κεῖσε θοῆς ἐπὶ νηὸς Ὀδυσσεὺς <font color="GREEN">260</font></p>
 <p>φάρμακον ἀνδροφόνον διζήμενος, ὄφρα οἱ εἴη</p>
 <p>ἰοὺς χρίεσθαι χαλκήρεας: ἀλλ' ὁ μὲν οὔ οἱ</p>
 <p>δῶκεν, ἐπεί ῥα θεοὺς νεμεσίζετο αἰὲν ἐόντας,</p>
 <p>ἀλλὰ πατήρ οἱ δῶκεν ἐμός: φιλέεσκε γὰρ αἰνῶς--</p>
 <p>τοῖος ἐὼν μνηστῆρσιν ὁμιλήσειεν Ὀδυσσεύς: <font color="GREEN">265</font></p>
 <p>πάντες κ' ὠκύμοροί τε γενοίατο πικρόγαμοί τε.</p>
 <p>ἀλλ' ἦ τοι μὲν ταῦτα θεῶν ἐν γούνασι κεῖται,</p>
 <p>ἤ κεν νοστήσας ἀποτίσεται, ἦε καὶ οὐκί,</p>
 <p>οἷσιν ἐνὶ μεγάροισι: σὲ δὲ φράζεσθαι ἄνωγα,</p>
 <p>ὅππως κε μνηστῆρας ἀπώσεαι ἐκ μεγάροιο. <font color="GREEN">270</font></p>
 <p>εἰ δ' ἄγε νῦν ξυνίει καὶ ἐμῶν ἐμπάζεο μύθων:</p>
 <p>αὔριον εἰς ἀγορὴν καλέσας ἥρωας Ἀχαιοὺς</p>
 <p>μῦθον πέφραδε πᾶσι, θεοὶ δ' ἐπὶ μάρτυροι ἔστων.</p>
 <p>μνηστῆρας μὲν ἐπὶ σφέτερα σκίδνασθαι ἄνωχθι,</p>
 <p>μητέρα δ', εἴ οἱ θυμὸς ἐφορμᾶται γαμέεσθαι, <font color="GREEN">275</font></p>
 <p>ἂψ ἴτω ἐς μέγαρον πατρὸς μέγα δυναμένοιο:</p>
 <p>οἱ δὲ γάμον τεύξουσι καὶ ἀρτυνέουσιν ἔεδνα</p>
 <p>πολλὰ μάλ', ὅσσα ἔοικε φίλης ἐπὶ παιδὸς ἕπεσθαι.</p>
 <p>σοὶ δ' αὐτῷ πυκινῶς ὑποθήσομαι, αἴ κε πίθηαι:</p>
 <p>νῆ' ἄρσας ἐρέτῃσιν ἐείκοσιν, ἥ τις ἀρίστη, <font color="GREEN">280</font></p>
 <p>ἔρχεο πευσόμενος πατρὸς δὴν οἰχομένοιο,</p>
 <p>ἤν τίς τοι εἴπῃσι βροτῶν, ἢ ὄσσαν ἀκούσῃς</p>
 <p>ἐκ Διός, ἥ τε μάλιστα φέρει κλέος ἀνθρώποισι.</p>
 <p>πρῶτα μὲν ἐς Πύλον ἐλθὲ καὶ εἴρεο Νέστορα δῖον,</p>
 <p>κεῖθεν δὲ Σπάρτηνδε παρὰ ξανθὸν Μενέλαον: <font color="GREEN">285</font></p>
 <p>ὃς γὰρ δεύτατος ἦλθεν Ἀχαιῶν χαλκοχιτώνων.</p>
 <p>εἰ μέν κεν πατρὸς βίοτον καὶ νόστον ἀκούσῃς,</p>
 <p>ἦ τ' ἂν τρυχόμενός περ ἔτι τλαίης ἐνιαυτόν:</p>
 <p>εἰ δέ κε τεθνηῶτος ἀκούσῃς μηδ' ἔτ' ἐόντος,</p>
 <p>νοστήσας δὴ ἔπειτα φίλην ἐς πατρίδα γαῖαν <font color="GREEN">290</font></p>
 <p>σῆμά τέ οἱ χεῦαι καὶ ἐπὶ κτέρεα κτερεί̈ξαι</p>
 <p>πολλὰ μάλ', ὅσσα ἔοικε, καὶ ἀνέρι μητέρα δοῦναι.</p>
 <p>αὐτὰρ ἐπὴν δὴ ταῦτα τελευτήσῃς τε καὶ ἔρξῃς,</p>
 <p>φράζεσθαι δὴ ἔπειτα κατὰ φρένα καὶ κατὰ θυμὸν</p>
 <p>ὅππως κε μνηστῆρας ἐνὶ μεγάροισι τεοῖσι <font color="GREEN">295</font></p>
 <p>κτείνῃς ἠὲ δόλῳ ἢ ἀμφαδόν: οὐδέ τί σε χρὴ</p>
 <p>νηπιάας ὀχέειν, ἐπεὶ οὐκέτι τηλίκος ἐσσι.</p>
 <p>ἢ οὐκ ἀίεις οἷον κλέος ἔλλαβε δῖος Ὀρέστης</p>
 <p>πάντας ἐπ' ἀνθρώπους, ἐπεὶ ἔκτανε πατροφονῆα,</p>
 <p>Αἴγισθον δολόμητιν, ὅ οἱ πατέρα κλυτὸν ἔκτα; <font color="GREEN">300</font></p>
 <p>καὶ σύ, φίλος, μάλα γάρ σ' ὁρόω καλόν τε μέγαν τε,</p>
 <p>ἄλκιμος ἔσσ', ἵνα τίς σε καὶ ὀψιγόνων ἐὺ εἴπῃ.</p>
 <p>αὐτὰρ ἐγὼν ἐπὶ νῆα θοὴν κατελεύσομαι ἤδη</p>
 <p>ἠδ' ἑτάρους, οἵ πού με μάλ' ἀσχαλόωσι μένοντες:</p>
 <p>σοὶ δ' αὐτῷ μελέτω, καὶ ἐμῶν ἐμπάζεο μύθων." <font color="GREEN">305</font></p>
 <p> </p>
 <p>τὴν δ' αὖ Τηλέμαχος πεπνυμένος ἀντίον ηὔδα:</p>
 <p>"ξεῖν', ἦ τοι μὲν ταῦτα φίλα φρονέων ἀγορεύεις,</p>
 <p>ὥς τε πατὴρ ᾧ παιδί, καὶ οὔ ποτε λήσομαι αὐτῶν.</p>
 <p>ἀλλ' ἄγε νῦν ἐπίμεινον, ἐπειγόμενός περ ὁδοῖο,</p>
 <p>ὄφρα λοεσσάμενός τε τεταρπόμενός τε φίλον κῆρ, <font color="GREEN">310</font></p>
 <p>δῶρον ἔχων ἐπὶ νῆα κίῃς, χαίρων ἐνὶ θυμῷ,</p>
 <p>τιμῆεν, μάλα καλόν, ὅ τοι κειμήλιον ἔσται</p>
 <p>ἐξ ἐμεῦ, οἷα φίλοι ξεῖνοι ξείνοισι διδοῦσι."</p>
 <p> </p>
 <p>τὸν δ' ἠμείβετ' ἔπειτα θεά, γλαυκῶπις Ἀθήνη:</p>
 <p>"μή μ' ἔτι νῦν κατέρυκε, λιλαιόμενόν περ ὁδοῖο. <font color="GREEN">315</font></p>
 <p>δῶρον δ' ὅττι κέ μοι δοῦναι φίλον ἦτορ ἀνώγῃ,</p>
 <p>αὖτις ἀνερχομένῳ δόμεναι οἶκόνδε φέρεσθαι,</p>
 <p>καὶ μάλα καλὸν ἑλών: σοὶ δ' ἄξιον ἔσται ἀμοιβῆς."</p>
 <p> </p>
 <p>ἡ μὲν ἄρ' ὣς εἰποῦσ' ἀπέβη γλαυκῶπις Ἀθήνη,</p>
 <p>ὄρνις δ' ὣς ἀνόπαια διέπτατο: τῷ δ' ἐνὶ θυμῷ <font color="GREEN">320</font></p>
 <p>θῆκε μένος καὶ θάρσος, ὑπέμνησέν τέ ἑ πατρὸς</p>
 <p>μᾶλλον ἔτ' ἢ τὸ πάροιθεν. ὁ δὲ φρεσὶν ᾗσι νοήσας</p>
 <p>θάμβησεν κατὰ θυμόν: ὀίσατο γὰρ θεὸν εἶναι.</p>
 <p>αὐτίκα δὲ μνηστῆρας ἐπῴχετο ἰσόθεος φώς.</p>
 <p> </p>
 <p>τοῖσι δ' ἀοιδὸς ἄειδε περικλυτός, οἱ δὲ σιωπῇ <font color="GREEN">325</font></p>
 <p>ἥατ' ἀκούοντες: ὁ δ' Ἀχαιῶν νόστον ἄειδε</p>
 <p>λυγρόν, ὃν ἐκ Τροίης ἐπετείλατο Παλλὰς Ἀθήνη.</p>
 <p>τοῦ δ' ὑπερωιόθεν φρεσὶ σύνθετο θέσπιν ἀοιδὴν</p>
 <p>κούρη Ἰκαρίοιο, περίφρων Πηνελόπεια:</p>
 <p>κλίμακα δ' ὑψηλὴν κατεβήσετο οἷο δόμοιο, <font color="GREEN">330</font></p>
 <p>οὐκ οἴη, ἅμα τῇ γε καὶ ἀμφίπολοι δύ' ἕποντο.</p>
 <p>ἡ δ' ὅτε δὴ μνηστῆρας ἀφίκετο δῖα γυναικῶν,</p>
 <p>στῆ ῥα παρὰ σταθμὸν τέγεος πύκα ποιητοῖο,</p>
 <p>ἄντα παρειάων σχομένη λιπαρὰ κρήδεμνα:</p>
 <p>ἀμφίπολος δ' ἄρα οἱ κεδνὴ ἑκάτερθε παρέστη. <font color="GREEN">335</font></p>
 <p>δακρύσασα δ' ἔπειτα προσηύδα θεῖον ἀοιδόν:</p>
 <p> </p>
 <p>"Φήμιε, πολλὰ γὰρ ἄλλα βροτῶν θελκτήρια οἶδας,</p>
 <p>ἔργ' ἀνδρῶν τε θεῶν τε, τά τε κλείουσιν ἀοιδοί:</p>
 <p>τῶν ἕν γέ σφιν ἄειδε παρήμενος, οἱ δὲ σιωπῇ</p>
 <p>οἶνον πινόντων: ταύτης δ' ἀποπαύε' ἀοιδῆς <font color="GREEN">340</font></p>
 <p>λυγρῆς, ἥ τέ μοι αἰεὶ ἐνὶ στήθεσσι φίλον κῆρ</p>
 <p>τείρει, ἐπεί με μάλιστα καθίκετο πένθος ἄλαστον.</p>
 <p>τοίην γὰρ κεφαλὴν ποθέω μεμνημένη αἰεί,</p>
 <p>ἀνδρός, τοῦ κλέος εὐρὺ καθ' Ἑλλάδα καὶ μέσον Ἄργος."</p>
 <p> </p>
 <p>τὴν δ' αὖ Τηλέμαχος πεπνυμένος ἀντίον ηὔδα: <font color="GREEN">345</font></p>
 <p>"μῆτερ ἐμή, τί τ' ἄρα φθονέεις ἐρίηρον ἀοιδὸν</p>
 <p>τέρπειν ὅππῃ οἱ νόος ὄρνυται; οὔ νύ τ' ἀοιδοὶ</p>
 <p>αἴτιοι, ἀλλά ποθι Ζεὺς αἴτιος, ὅς τε δίδωσιν</p>
 <p>ἀνδράσιν ἀλφηστῇσιν, ὅπως ἐθέλῃσιν, ἑκάστῳ.</p>
 <p>τούτῳ δ' οὐ νέμεσις Δαναῶν κακὸν οἶτον ἀείδειν: <font color="GREEN">350</font></p>
 <p>τὴν γὰρ ἀοιδὴν μᾶλλον ἐπικλείουσ' ἄνθρωποι,</p>
 <p>ἥ τις ἀκουόντεσσι νεωτάτη ἀμφιπέληται.</p>
 <p>σοί δ' ἐπιτολμάτω κραδίη καὶ θυμὸς ἀκούειν:</p>
 <p>οὐ γὰρ Ὀδυσσεὺς οἶος ἀπώλεσε νόστιμον ἦμαρ</p>
 <p>ἐν Τροίῃ, πολλοὶ δὲ καὶ ἄλλοι φῶτες ὄλοντο. <font color="GREEN">355</font></p>
 <p>ἀλλ' εἰς οἶκον ἰοῦσα τὰ σ' αὐτῆς ἔργα κόμιζε,</p>
 <p>ἱστόν τ' ἠλακάτην τε, καὶ ἀμφιπόλοισι κέλευε</p>
 <p>ἔργον ἐποίχεσθαι: μῦθος δ' ἄνδρεσσι μελήσει</p>
 <p>πᾶσι, μάλιστα δ' ἐμοί: τοῦ γὰρ κράτος ἔστ' ἐνὶ οἴκῳ."</p>
 <p> </p>
 <p>ἡ μὲν θαμβήσασα πάλιν οἶκόνδε βεβήκει: <font color="GREEN">360</font></p>
 <p>παιδὸς γὰρ μῦθον πεπνυμένον ἔνθετο θυμῷ.</p>
 <p>ἐς δ' ὑπερῷ' ἀναβᾶσα σὺν ἀμφιπόλοισι γυναιξὶ</p>
 <p>κλαῖεν ἔπειτ' Ὀδυσῆα φίλον πόσιν, ὄφρα οἱ ὕπνον</p>
 <p>ἡδὺν ἐπὶ βλεφάροισι βάλε γλαυκῶπις Ἀθήνη.</p>
 <p> </p>
 <p> </p>
 <p>μνηστῆρες δ' ὁμάδησαν ἀνὰ μέγαρα σκιόεντα, <font color="GREEN">365</font></p>
 <p>πάντες δ' ἠρήσαντο παραὶ λεχέεσσι κλιθῆναι.</p>
 <p>τοῖσι δὲ Τηλέμαχος πεπνυμένος ἤρχετο μύθων:</p>
 <p> </p>
 <p>"μητρὸς ἐμῆς μνηστῆρες ὑπέρβιον ὕβριν ἔχοντες,</p>
 <p>νῦν μὲν δαινύμενοι τερπώμεθα, μηδὲ βοητὺς</p>
 <p>ἔστω, ἐπεὶ τόδε καλὸν ἀκουέμεν ἐστὶν ἀοιδοῦ <font color="GREEN">370</font></p>
 <p>τοιοῦδ' οἷος ὅδ' ἐστί, θεοῖς ἐναλίγκιος αὐδήν.</p>
 <p>ἠῶθεν δ' ἀγορήνδε καθεζώμεσθα κιόντες</p>
 <p>πάντες, ἵν' ὕμιν μῦθον ἀπηλεγέως ἀποείπω,</p>
 <p>ἐξιέναι μεγάρων: ἄλλας δ' ἀλεγύνετε δαῖτας,</p>
 <p>ὑμὰ κτήματ' ἔδοντες, ἀμειβόμενοι κατὰ οἴκους. <font color="GREEN">375</font></p>
 <p>εἰ δ' ὕμιν δοκέει τόδε λωίτερον καὶ ἄμεινον</p>
 <p>ἔμμεναι, ἀνδρὸς ἑνὸς βίοτον νήποινον ὀλέσθαι,</p>
 <p>κείρετ': ἐγὼ δὲ θεοὺς ἐπιβώσομαι αἰὲν ἐόντας,</p>
 <p>αἴ κέ ποθι Ζεὺς δῷσι παλίντιτα ἔργα γενέσθαι:</p>
 <p>νήποινοί κεν ἔπειτα δόμων ἔντοσθεν ὄλοισθε." <font color="GREEN">380</font></p>
 <p> </p>
 <p>"ὣς ἔφαθ', οἱ δ' ἄρα πάντες ὀδὰξ ἐν χείλεσι φύντες</p>
 <p>Τηλέμαχον θαύμαζον, ὃ θαρσαλέως ἀγόρευεν.</p>
 <p> </p>
 <p>τὸν δ' αὖτ' Ἀντίνοος προσέφη, Εὐπείθεος υἱός:</p>
 <p>"Τηλέμαχ', ἦ μάλα δή σε διδάσκουσιν θεοὶ αὐτοὶ</p>
 <p>ὑψαγόρην τ' ἔμεναι καὶ θαρσαλέως ἀγορεύειν: <font color="GREEN">385</font></p>
 <p>μὴ σέ γ' ἐν ἀμφιάλῳ Ἰθάκῃ βασιλῆα Κρονίων</p>
 <p>ποιήσειεν, ὅ τοι γενεῇ πατρώιόν ἐστιν."</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"Ἀντίνο', ἦ καί μοι νεμεσήσεαι ὅττι κεν εἴπω;</p>
 <p>καὶ κεν τοῦτ' ἐθέλοιμι Διός γε διδόντος ἀρέσθαι. <font color="GREEN">390</font></p>
 <p>ἦ φῂς τοῦτο κάκιστον ἐν ἀνθρώποισι τετύχθαι;</p>
 <p>οὐ μὲν γάρ τι κακὸν βασιλευέμεν: αἶψά τέ οἱ δῶ</p>
 <p>ἀφνειὸν πέλεται καὶ τιμηέστερος αὐτός.</p>
 <p>ἀλλ' ἦ τοι βασιλῆες Ἀχαιῶν εἰσὶ καὶ ἄλλοι</p>
 <p>πολλοὶ ἐν ἀμφιάλῳ Ἰθάκῃ, νέοι ἠδὲ παλαιοί, <font color="GREEN">395</font></p>
 <p>τῶν κέν τις τόδ' ἔχῃσιν, ἐπεὶ θάνε δῖος Ὀδυσσεύς:</p>
 <p>αὐτὰρ ἐγὼν οἴκοιο ἄναξ ἔσομ' ἡμετέροιο</p>
 <p>καὶ δμώων, οὕς μοι ληίσσατο δῖος Ὀδυσσεύς."</p>
 <p> </p>
 <p>τὸν δ' αὖτ' Εὐρύμαχος Πολύβου πάϊς ἀντίον ηὔδα:</p>
 <p>"Τηλέμαχ', ἦ τοι ταῦτα θεῶν ἐν γούνασι κεῖται, <font color="GREEN">400</font></p>
 <p>ὅς τις ἐν ἀμφιάλῳ Ἰθάκῃ βασιλεύσει Ἀχαιῶν:</p>
 <p>κτήματα δ' αὐτὸς ἔχοις καὶ δώμασιν οἷσιν ἀνάσσοις.</p>
 <p>μὴ γὰρ ὅ γ' ἔλθοι ἀνὴρ ὅς τίς σ' ἀέκοντα βίηφιν</p>
 <p>κτήματ' ἀπορραίσει, Ἰθάκης ἔτι ναιετοώσης.</p>
 <p>ἀλλ' ἐθέλω σε, φέριστε, περὶ ξείνοιο ἐρέσθαι, <font color="GREEN">405</font></p>
 <p>ὁππόθεν οὗτος ἀνήρ, ποίης δ' ἐξ εὔχεται εἶναι</p>
 <p>γαίης, ποῦ δέ νύ οἱ γενεὴ καὶ πατρὶς ἄρουρα.</p>
 <p>ἠέ τιν' ἀγγελίην πατρὸς φέρει ἐρχομένοιο,</p>
 <p>ἦ ἑὸν αὐτοῦ χρεῖος ἐελδόμενος τόδ' ἱκάνει;</p>
 <p>οἷον ἀναί̈ξας ἄφαρ οἴχεται, οὐδ' ὑπέμεινε <font color="GREEN">410</font></p>
 <p>γνώμεναι: οὐ μὲν γάρ τι κακῷ εἰς ὦπα ἐῴκει."</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"Εὐρύμαχ', ἦ τοι νόστος ἀπώλετο πατρὸς ἐμοῖο:</p>
 <p>οὔτ' οὖν ἀγγελίῃ ἔτι πείθομαι, εἴ ποθεν ἔλθοι,</p>
 <p>οὔτε θεοπροπίης ἐμπάζομαι, ἥν τινα μήτηρ <font color="GREEN">415</font></p>
 <p>ἐς μέγαρον καλέσασα θεοπρόπον ἐξερέηται.</p>
 <p>ξεῖνος δ' οὗτος ἐμὸς πατρώιος ἐκ Τάφου ἐστίν,</p>
 <p>Μέντης δ' Ἀγχιάλοιο δαί̈φρονος εὔχεται εἶναι</p>
 <p>υἱός, ἀτὰρ Ταφίοισι φιληρέτμοισιν ἀνάσσει."</p>
 <p> </p>
 <p>ὣς φάτο Τηλέμαχος, φρεσὶ δ' ἀθανάτην θεὸν ἔγνω. <font color="GREEN">420</font></p>
 <p> </p>
 <p>οἱ δ' εἰς ὀρχηστύν τε καὶ ἱμερόεσσαν ἀοιδὴν</p>
 <p>τρεψάμενοι τέρποντο, μένον δ' ἐπὶ ἕσπερον ἐλθεῖν.</p>
 <p>τοῖσι δὲ τερπομένοισι μέλας ἐπὶ ἕσπερος ἦλθε:</p>
 <p>δὴ τότε κακκείοντες ἔβαν οἶκόνδε ἕκαστος.</p>
 <p>Τηλέμαχος δ', ὅθι οἱ θάλαμος περικαλλέος αὐλῆς <font color="GREEN">425</font></p>
 <p>ὑψηλὸς δέδμητο περισκέπτῳ ἐνὶ χώρῳ,</p>
 <p>ἔνθ' ἔβη εἰς εὐνὴν πολλὰ φρεσὶ μερμηρίζων.</p>
 <p>τῷ δ' ἄρ' ἅμ' αἰθομένας δαί̈δας φέρε κεδνὰ ἰδυῖα</p>
 <p>Εὐρύκλει', Ὦπος θυγάτηρ Πεισηνορίδαο,</p>
 <p>τήν ποτε Λαέρτης πρίατο κτεάτεσσιν ἑοῖσιν <font color="GREEN">430</font></p>
 <p>πρωθήβην ἔτ' ἐοῦσαν, ἐεικοσάβοια δ' ἔδωκεν,</p>
 <p>ἶσα δέ μιν κεδνῇ ἀλόχῳ τίεν ἐν μεγάροισιν,</p>
 <p>εὐνῇ δ' οὔ ποτ' ἔμικτο, χόλον δ' ἀλέεινε γυναικός:</p>
 <p>ἥ οἱ ἅμ' αἰθομένας δαί̈δας φέρε, καί ἑ μάλιστα</p>
 <p>δμῳάων φιλέεσκε, καὶ ἔτρεφε τυτθὸν ἐόντα. <font color="GREEN">435</font></p>
 <p>ὤιξεν δὲ θύρας θαλάμου πύκα ποιητοῖο,</p>
 <p>ἕζετο δ' ἐν λέκτρῳ, μαλακὸν δ' ἔκδυνε χιτῶνα:</p>
 <p>καὶ τὸν μὲν γραίης πυκιμηδέος ἔμβαλε χερσίν.</p>
 <p>ἡ μὲν τὸν πτύξασα καὶ ἀσκήσασα χιτῶνα,</p>
 <p>πασσάλῳ ἀγκρεμάσασα παρὰ τρητοῖσι λέχεσσι <font color="GREEN">440</font></p>
 <p>βῆ ῥ' ἴμεν ἐκ θαλάμοιο, θύρην δ' ἐπέρυσσε κορώνῃ</p>
 <p>ἀργυρέῃ, ἐπὶ δὲ κληῖδ' ἐτάνυσσεν ἱμάντι.</p>
 <p>ἔνθ' ὅ γε παννύχιος, κεκαλυμμένος οἰὸς ἀώτῳ,</p>
 <p>βούλευε φρεσὶν ᾗσιν ὁδὸν τὴν πέφραδ' Ἀθήνη.</p>
 
 
 <p></p><hr>
 <center>
 <a href="ody02.htm">Next: Book 2</a></center>
 </body>