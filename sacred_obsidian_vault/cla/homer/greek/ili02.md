<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili01.htm">English</a> 
 <a href="ili01.htm">Previous</a> 
 <a href="ili03.htm">Next</a> 
 </center>
 <hr>
 
 
 <h1 align="CENTER">The Iliad, Book 2</h1>
 <p>ἄλλοι μέν ῥα θεοί τε καὶ ἀνέρες ἱπποκορυσταὶ</p>
 <p>εὗδον παννύχιοι, Δία δ' οὐκ ἔχε νήδυμος ὕπνος,</p>
 <p>ἀλλ' ὅ γε μερμήριζε κατὰ φρένα ὡς Ἀχιλῆα</p>
 <p>τιμήσῃ, ὀλέσῃ δὲ πολέας ἐπὶ νηυσὶν Ἀχαιῶν.</p>
 <p>ἥδε δέ οἱ κατὰ θυμὸν ἀρίστη φαίνετο βουλή, <font color="GREEN">5</font></p>
 <p>πέμψαι ἐπ' Ἀτρεί̈δῃ Ἀγαμέμνονι οὖλον ὄνειρον:</p>
 <p>καί μιν φωνήσας ἔπεα πτερόεντα προσηύδα:</p>
 <p>βάσκ' ἴθι οὖλε ὄνειρε θοὰς ἐπὶ νῆας Ἀχαιῶν:</p>
 <p>ἐλθὼν ἐς κλισίην Ἀγαμέμνονος Ἀτρεί̈δαο</p>
 <p>πάντα μάλ' ἀτρεκέως ἀγορευέμεν ὡς ἐπιτέλλω: <font color="GREEN">10</font></p>
 <p>θωρῆξαί ἑ κέλευε κάρη κομόωντας Ἀχαιοὺς</p>
 <p>πανσυδίῃ: νῦν γάρ κεν ἕλοι πόλιν εὐρυάγυιαν</p>
 <p>Τρώων: οὐ γὰρ ἔτ' ἀμφὶς Ὀλύμπια δώματ' ἔχοντες</p>
 <p>ἀθάνατοι φράζονται: ἐπέγναμψεν γὰρ ἅπαντας</p>
 <p>Ἥρη λισσομένη, Τρώεσσι δὲ κήδε' ἐφῆπται. <font color="GREEN">15</font></p>
 <p> </p>
 <p>ὣς φάτο, βῆ δ' ἄρ' ὄνειρος ἐπεὶ τὸν μῦθον ἄκουσε:</p>
 <p>καρπαλίμως δ' ἵκανε θοὰς ἐπὶ νῆας Ἀχαιῶν,</p>
 <p>βῆ δ' ἄρ' ἐπ' Ἀτρεί̈δην Ἀγαμέμνονα: τὸν δὲ κίχανεν</p>
 <p>εὕδοντ' ἐν κλισίῃ, περὶ δ' ἀμβρόσιος κέχυθ' ὕπνος.</p>
 <p>στῆ δ' ἄρ' ὑπὲρ κεφαλῆς Νηληί̈ῳ υἷι ἐοικώς <font color="GREEN">20</font></p>
 <p>Νέστορι, τόν ῥα μάλιστα γερόντων τῖ' Ἀγαμέμνων:</p>
 <p>τῷ μιν ἐεισάμενος προσεφώνεε θεῖος ὄνειρος:</p>
 <p>εὕδεις Ἀτρέος υἱὲ δαί̈φρονος ἱπποδάμοιο:</p>
 <p>οὐ χρὴ παννύχιον εὕδειν βουληφόρον ἄνδρα</p>
 <p>ᾧ λαοί τ' ἐπιτετράφαται καὶ τόσσα μέμηλε: <font color="GREEN">25</font></p>
 <p>νῦν δ' ἐμέθεν ξύνες ὦκα: Διὸς δέ τοι ἄγγελός εἰμι,</p>
 <p>ὃς σεῦ ἄνευθεν ἐὼν μέγα κήδεται ἠδ' ἐλεαίρει.</p>
 <p>θωρῆξαί σε κέλευσε κάρη κομόωντας Ἀχαιοὺς</p>
 <p>πανσυδίῃ: νῦν γάρ κεν ἕλοις πόλιν εὐρυάγυιαν</p>
 <p>Τρώων: οὐ γὰρ ἔτ' ἀμφὶς Ὀλύμπια δώματ' ἔχοντες <font color="GREEN">30</font></p>
 <p>ἀθάνατοι φράζονται: ἐπέγναμψεν γὰρ ἅπαντας</p>
 <p>Ἥρη λισσομένη, Τρώεσσι δὲ κήδε' ἐφῆπται</p>
 <p>ἐκ Διός: ἀλλὰ σὺ σῇσιν ἔχε φρεσί, μηδέ σε λήθη</p>
 <p>αἱρείτω εὖτ' ἄν σε μελίφρων ὕπνος ἀνήῃ.</p>
 <p> </p>
 <p>ὣς ἄρα φωνήσας ἀπεβήσετο, τὸν δὲ λίπ' αὐτοῦ <font color="GREEN">35</font></p>
 <p>τὰ φρονέοντ' ἀνὰ θυμὸν ἅ ῥ' οὐ τελέεσθαι ἔμελλον:</p>
 <p>φῆ γὰρ ὅ γ' αἱρήσειν Πριάμου πόλιν ἤματι κείνῳ</p>
 <p>νήπιος, οὐδὲ τὰ ᾔδη ἅ ῥα Ζεὺς μήδετο ἔργα:</p>
 <p>θήσειν γὰρ ἔτ' ἔμελλεν ἐπ' ἄλγεά τε στοναχάς τε</p>
 <p>Τρωσί τε καὶ Δαναοῖσι διὰ κρατερὰς ὑσμίνας. <font color="GREEN">40</font></p>
 <p>ἔγρετο δ' ἐξ ὕπνου, θείη δέ μιν ἀμφέχυτ' ὀμφή:</p>
 <p>ἕζετο δ' ὀρθωθείς, μαλακὸν δ' ἔνδυνε χιτῶνα</p>
 <p>καλὸν νηγάτεον, περὶ δὲ μέγα βάλλετο φᾶρος:</p>
 <p>ποσσὶ δ' ὑπὸ λιπαροῖσιν ἐδήσατο καλὰ πέδιλα,</p>
 <p>ἀμφὶ δ' ἄρ' ὤμοισιν βάλετο ξίφος ἀργυρόηλον: <font color="GREEN">45</font></p>
 <p>εἵλετο δὲ σκῆπτρον πατρώϊον ἄφθιτον αἰεὶ</p>
 <p>σὺν τῷ ἔβη κατὰ νῆας Ἀχαιῶν χαλκοχιτώνων:</p>
 <p> </p>
 <p>ἠὼς μέν ῥα θεὰ προσεβήσετο μακρὸν Ὄλυμπον</p>
 <p>Ζηνὶ φόως ἐρέουσα καὶ ἄλλοις ἀθανάτοισιν:</p>
 <p>αὐτὰρ ὃ κηρύκεσσι λιγυφθόγγοισι κέλευσε <font color="GREEN">50</font></p>
 <p>κηρύσσειν ἀγορὴν δὲ κάρη κομόωντας Ἀχαιούς:</p>
 <p>οἳ μὲν ἐκήρυσσον, τοὶ δ' ἠγείροντο μάλ' ὦκα:</p>
 <p> </p>
 <p>βουλὴν δὲ πρῶτον μεγαθύμων ἷζε γερόντων</p>
 <p>Νεστορέῃ παρὰ νηὶ̈ Πυλοιγενέος βασιλῆος:</p>
 <p>τοὺς ὅ γε συγκαλέσας πυκινὴν ἀρτύνετο βουλήν: <font color="GREEN">55</font></p>
 <p>κλῦτε φίλοι: θεῖός μοι ἐνύπνιον ἦλθεν ὄνειρος</p>
 <p>ἀμβροσίην διὰ νύκτα: μάλιστα δὲ Νέστορι δίῳ</p>
 <p>εἶδός τε μέγεθός τε φυήν τ' ἄγχιστα ἐῴκει:</p>
 <p>στῆ δ' ἄρ' ὑπὲρ κεφαλῆς καί με πρὸς μῦθον ἔειπεν:</p>
 <p>εὕδεις Ἀτρέος υἱὲ δαί̈φρονος ἱπποδάμοιο: <font color="GREEN">60</font></p>
 <p>οὐ χρὴ παννύχιον εὕδειν βουληφόρον ἄνδρα,</p>
 <p>ᾧ λαοί τ' ἐπιτετράφαται καὶ τόσσα μέμηλε:</p>
 <p>νῦν δ' ἐμέθεν ξύνες ὦκα: Διὸς δέ τοι ἄγγελός εἰμι,</p>
 <p>ὃς σεῦ ἄνευθεν ἐὼν μέγα κήδεται ἠδ' ἐλεαίρει:</p>
 <p>θωρῆξαί σε κέλευσε κάρη κομόωντας Ἀχαιοὺς <font color="GREEN">65</font></p>
 <p>πανσυδίῃ: νῦν γάρ κεν ἕλοις πόλιν εὐρυάγυιαν</p>
 <p>Τρώων: οὐ γὰρ ἔτ' ἀμφὶς Ὀλύμπια δώματ' ἔχοντες</p>
 <p>ἀθάνατοι φράζονται: ἐπέγναμψεν γὰρ ἅπαντας</p>
 <p>Ἥρη λισσομένη, Τρώεσσι δὲ κήδε' ἐφῆπται</p>
 <p>ἐκ Διός: ἀλλὰ σὺ σῇσιν ἔχε φρεσίν: ὣς ὃ μὲν εἰπὼν <font color="GREEN">70</font></p>
 <p>ᾤχετ' ἀποπτάμενος, ἐμὲ δὲ γλυκὺς ὕπνος ἀνῆκεν.</p>
 <p>ἀλλ' ἄγετ' αἴ κέν πως θωρήξομεν υἷας Ἀχαιῶν:</p>
 <p>πρῶτα δ' ἐγὼν ἔπεσιν πειρήσομαι, ἣ θέμις ἐστί,</p>
 <p>καὶ φεύγειν σὺν νηυσὶ πολυκλήϊσι κελεύσω:</p>
 <p>ὑμεῖς δ' ἄλλοθεν ἄλλος ἐρητύειν ἐπέεσσιν. <font color="GREEN">75</font></p>
 <p> </p>
 <p>ἤτοι ὅ γ' ὣς εἰπὼν κατ' ἄρ' ἕζετο, τοῖσι δ' ἀνέστη</p>
 <p>Νέστωρ, ὅς ῥα Πύλοιο ἄναξ ἦν ἠμαθόεντος,</p>
 <p>ὅ σφιν ἐὺ φρονέων ἀγορήσατο καὶ μετέειπεν:</p>
 <p>ὦ φίλοι Ἀργείων ἡγήτορες ἠδὲ μέδοντες</p>
 <p>εἰ μέν τις τὸν ὄνειρον Ἀχαιῶν ἄλλος ἔνισπε <font color="GREEN">80</font></p>
 <p>ψεῦδός κεν φαῖμεν καὶ νοσφιζοίμεθα μᾶλλον:</p>
 <p>νῦν δ' ἴδεν ὃς μέγ' ἄριστος Ἀχαιῶν εὔχεται εἶναι:</p>
 <p>ἀλλ' ἄγετ' αἴ κέν πως θωρήξομεν υἷας Ἀχαιῶν.</p>
 <p> </p>
 <p>ὣς ἄρα φωνήσας βουλῆς ἐξῆρχε νέεσθαι,</p>
 <p>οἳ δ' ἐπανέστησαν πείθοντό τε ποιμένι λαῶν <font color="GREEN">85</font></p>
 <p>σκηπτοῦχοι βασιλῆες: ἐπεσσεύοντο δὲ λαοί.</p>
 <p>ἠύ̈τε ἔθνεα εἶσι μελισσάων ἁδινάων</p>
 <p>πέτρης ἐκ γλαφυρῆς αἰεὶ νέον ἐρχομενάων,</p>
 <p>βοτρυδὸν δὲ πέτονται ἐπ' ἄνθεσιν εἰαρινοῖσιν:</p>
 <p>αἳ μέν τ' ἔνθα ἅλις πεποτήαται, αἳ δέ τε ἔνθα: <font color="GREEN">90</font></p>
 <p>ὣς τῶν ἔθνεα πολλὰ νεῶν ἄπο καὶ κλισιάων</p>
 <p>ἠϊόνος προπάροιθε βαθείης ἐστιχόωντο</p>
 <p>ἰλαδὸν εἰς ἀγορήν: μετὰ δέ σφισιν ὄσσα δεδήει</p>
 <p>ὀτρύνουσ' ἰέναι Διὸς ἄγγελος: οἳ δ' ἀγέροντο.</p>
 <p>τετρήχει δ' ἀγορή, ὑπὸ δὲ στεναχίζετο γαῖα <font color="GREEN">95</font></p>
 <p>λαῶν ἱζόντων, ὅμαδος δ' ἦν: ἐννέα δέ σφεας</p>
 <p>κήρυκες βοόωντες ἐρήτυον, εἴ ποτ' ἀϋτῆς</p>
 <p>σχοίατ', ἀκούσειαν δὲ διοτρεφέων βασιλήων.</p>
 <p>σπουδῇ δ' ἕζετο λαός, ἐρήτυθεν δὲ καθ' ἕδρας</p>
 <p>παυσάμενοι κλαγγῆς: ἀνὰ δὲ κρείων Ἀγαμέμνων <font color="GREEN">100</font></p>
 <p>ἔστη σκῆπτρον ἔχων τὸ μὲν Ἥφαιστος κάμε τεύχων.</p>
 <p>Ἥφαιστος μὲν δῶκε Διὶ Κρονίωνι ἄνακτι,</p>
 <p>αὐτὰρ ἄρα Ζεὺς δῶκε διακτόρῳ ἀργεϊφόντῃ:</p>
 <p>Ἑρμείας δὲ ἄναξ δῶκεν Πέλοπι πληξίππῳ,</p>
 <p>αὐτὰρ ὃ αὖτε Πέλοψ δῶκ' Ἀτρέϊ ποιμένι λαῶν, <font color="GREEN">105</font></p>
 <p>Ἀτρεὺς δὲ θνῄσκων ἔλιπεν πολύαρνι Θυέστῃ,</p>
 <p>αὐτὰρ ὃ αὖτε Θυέστ' Ἀγαμέμνονι λεῖπε φορῆναι,</p>
 <p>πολλῇσιν νήσοισι καὶ Ἄργεϊ παντὶ ἀνάσσειν.</p>
 <p>τῷ ὅ γ' ἐρεισάμενος ἔπε' Ἀργείοισι μετηύδα:</p>
 <p>ὦ φίλοι ἥρωες Δαναοὶ θεράποντες Ἄρηος <font color="GREEN">110</font></p>
 <p>Ζεύς με μέγα Κρονίδης ἄτῃ ἐνέδησε βαρείῃ,</p>
 <p>σχέτλιος, ὃς πρὶν μέν μοι ὑπέσχετο καὶ κατένευσεν</p>
 <p>Ἴλιον ἐκπέρσαντ' εὐτείχεον ἀπονέεσθαι,</p>
 <p>νῦν δὲ κακὴν ἀπάτην βουλεύσατο, καί με κελεύει</p>
 <p>δυσκλέα Ἄργος ἱκέσθαι, ἐπεὶ πολὺν ὤλεσα λαόν. <font color="GREEN">115</font></p>
 <p>οὕτω που Διὶ μέλλει ὑπερμενέϊ φίλον εἶναι,</p>
 <p>ὃς δὴ πολλάων πολίων κατέλυσε κάρηνα</p>
 <p>ἠδ' ἔτι καὶ λύσει: τοῦ γὰρ κράτος ἐστὶ μέγιστον.</p>
 <p>αἰσχρὸν γὰρ τόδε γ' ἐστὶ καὶ ἐσσομένοισι πυθέσθαι</p>
 <p>μὰψ οὕτω τοιόνδε τοσόνδε τε λαὸν Ἀχαιῶν <font color="GREEN">120</font></p>
 <p>ἄπρηκτον πόλεμον πολεμίζειν ἠδὲ μάχεσθαι</p>
 <p>ἀνδράσι παυροτέροισι, τέλος δ' οὔ πώ τι πέφανται:</p>
 <p>εἴ περ γάρ κ' ἐθέλοιμεν Ἀχαιοί τε Τρῶές τε</p>
 <p>ὅρκια πιστὰ ταμόντες ἀριθμηθήμεναι ἄμφω,</p>
 <p>Τρῶας μὲν λέξασθαι ἐφέστιοι ὅσσοι ἔασιν, <font color="GREEN">125</font></p>
 <p>ἡμεῖς δ' ἐς δεκάδας διακοσμηθεῖμεν Ἀχαιοί,</p>
 <p>Τρώων δ' ἄνδρα ἕκαστοι ἑλοίμεθα οἰνοχοεύειν,</p>
 <p>πολλαί κεν δεκάδες δευοίατο οἰνοχόοιο.</p>
 <p>τόσσον ἐγώ φημι πλέας ἔμμεναι υἷας Ἀχαιῶν</p>
 <p>Τρώων, οἳ ναίουσι κατὰ πτόλιν: ἀλλ' ἐπίκουροι <font color="GREEN">130</font></p>
 <p>πολλέων ἐκ πολίων ἐγχέσπαλοι ἄνδρες ἔασιν,</p>
 <p>οἵ με μέγα πλάζουσι καὶ οὐκ εἰῶσ' ἐθέλοντα</p>
 <p>Ἰλίου ἐκπέρσαι εὖ ναιόμενον πτολίεθρον.</p>
 <p>ἐννέα δὴ βεβάασι Διὸς μεγάλου ἐνιαυτοί,</p>
 <p>καὶ δὴ δοῦρα σέσηπε νεῶν καὶ σπάρτα λέλυνται: <font color="GREEN">135</font></p>
 <p>αἳ δέ που ἡμέτεραί τ' ἄλοχοι καὶ νήπια τέκνα</p>
 <p>εἵατ' ἐνὶ μεγάροις ποτιδέγμεναι: ἄμμι δὲ ἔργον</p>
 <p>αὔτως ἀκράαντον οὗ εἵνεκα δεῦρ' ἱκόμεσθα.</p>
 <p>ἀλλ' ἄγεθ' ὡς ἂν ἐγὼ εἴπω πειθώμεθα πάντες:</p>
 <p>φεύγωμεν σὺν νηυσὶ φίλην ἐς πατρίδα γαῖαν: <font color="GREEN">140</font></p>
 <p>οὐ γὰρ ἔτι Τροίην αἱρήσομεν εὐρυάγυιαν.</p>
 <p> </p>
 <p>ὣς φάτο, τοῖσι δὲ θυμὸν ἐνὶ στήθεσσιν ὄρινε</p>
 <p>πᾶσι μετὰ πληθὺν ὅσοι οὐ βουλῆς ἐπάκουσαν:</p>
 <p>κινήθη δ' ἀγορὴ φὴ κύματα μακρὰ θαλάσσης</p>
 <p>πόντου Ἰκαρίοιο, τὰ μέν τ' Εὖρός τε Νότος τε <font color="GREEN">145</font></p>
 <p>ὤρορ' ἐπαί̈ξας πατρὸς Διὸς ἐκ νεφελάων.</p>
 <p>ὡς δ' ὅτε κινήσῃ Ζέφυρος βαθὺ λήϊον ἐλθὼν</p>
 <p>λάβρος ἐπαιγίζων, ἐπί τ' ἠμύει ἀσταχύεσσιν,</p>
 <p>ὣς τῶν πᾶσ' ἀγορὴ κινήθη: τοὶ δ' ἀλαλητῷ</p>
 <p>νῆας ἔπ' ἐσσεύοντο, ποδῶν δ' ὑπένερθε κονίη <font color="GREEN">150</font></p>
 <p>ἵστατ' ἀειρομένη: τοὶ δ' ἀλλήλοισι κέλευον</p>
 <p>ἅπτεσθαι νηῶν ἠδ' ἑλκέμεν εἰς ἅλα δῖαν,</p>
 <p>οὐρούς τ' ἐξεκάθαιρον: ἀϋτὴ δ' οὐρανὸν ἷκεν</p>
 <p>οἴκαδε ἱεμένων: ὑπὸ δ' ᾕρεον ἕρματα νηῶν.</p>
 <p> </p>
 <p>ἔνθά κεν Ἀργείοισιν ὑπέρμορα νόστος ἐτύχθη <font color="GREEN">155</font></p>
 <p>εἰ μὴ Ἀθηναίην Ἥρη πρὸς μῦθον ἔειπεν:</p>
 <p>ὢ πόποι αἰγιόχοιο Διὸς τέκος Ἀτρυτώνη,</p>
 <p>οὕτω δὴ οἶκον δὲ φίλην ἐς πατρίδα γαῖαν</p>
 <p>Ἀργεῖοι φεύξονται ἐπ' εὐρέα νῶτα θαλάσσης,</p>
 <p>κὰδ δέ κεν εὐχωλὴν Πριάμῳ καὶ Τρωσὶ λίποιεν <font color="GREEN">160</font></p>
 <p>Ἀργείην Ἑλένην, ἧς εἵνεκα πολλοὶ Ἀχαιῶν</p>
 <p>ἐν Τροίῃ ἀπόλοντο φίλης ἀπὸ πατρίδος αἴης:</p>
 <p>ἀλλ' ἴθι νῦν κατὰ λαὸν Ἀχαιῶν χαλκοχιτώνων:</p>
 <p>σοῖς ἀγανοῖς ἐπέεσσιν ἐρήτυε φῶτα ἕκαστον,</p>
 <p>μηδὲ ἔα νῆας ἅλα δ' ἑλκέμεν ἀμφιελίσσας. <font color="GREEN">165</font></p>
 <p> </p>
 <p>ὣς ἔφατ', οὐδ' ἀπίθησε θεὰ γλαυκῶπις Ἀθήνη,</p>
 <p>βῆ δὲ κατ' Οὐλύμποιο καρήνων ἀί̈ξασα:</p>
 <p>καρπαλίμως δ' ἵκανε θοὰς ἐπὶ νῆας Ἀχαιῶν.</p>
 <p>εὗρεν ἔπειτ' Ὀδυσῆα Διὶ μῆτιν ἀτάλαντον</p>
 <p>ἑσταότ': οὐδ' ὅ γε νηὸς ἐϋσσέλμοιο μελαίνης <font color="GREEN">170</font></p>
 <p>ἅπτετ', ἐπεί μιν ἄχος κραδίην καὶ θυμὸν ἵκανεν:</p>
 <p>ἀγχοῦ δ' ἱσταμένη προσέφη γλαυκῶπις Ἀθήνη:</p>
 <p>διογενὲς Λαερτιάδη πολυμήχαν' Ὀδυσσεῦ,</p>
 <p>οὕτω δὴ οἶκον δὲ φίλην ἐς πατρίδα γαῖαν</p>
 <p>φεύξεσθ' ἐν νήεσσι πολυκλήϊσι πεσόντες, <font color="GREEN">175</font></p>
 <p>κὰδ δέ κεν εὐχωλὴν Πριάμῳ καὶ Τρωσὶ λίποιτε</p>
 <p>Ἀργείην Ἑλένην, ἧς εἵνεκα πολλοὶ Ἀχαιῶν</p>
 <p>ἐν Τροίῃ ἀπόλοντο φίλης ἀπὸ πατρίδος αἴης;</p>
 <p>ἀλλ' ἴθι νῦν κατὰ λαὸν Ἀχαιῶν, μηδ' ἔτ' ἐρώει,</p>
 <p>σοῖς δ' ἀγανοῖς ἐπέεσσιν ἐρήτυε φῶτα ἕκαστον, <font color="GREEN">180</font></p>
 <p>μηδὲ ἔα νῆας ἅλα δ' ἑλκέμεν ἀμφιελίσσας.</p>
 <p> </p>
 <p>ὣς φάθ', ὃ δὲ ξυνέηκε θεᾶς ὄπα φωνησάσης,</p>
 <p>βῆ δὲ θέειν, ἀπὸ δὲ χλαῖναν βάλε: τὴν δὲ κόμισσε</p>
 <p>κῆρυξ Εὐρυβάτης Ἰθακήσιος ὅς οἱ ὀπήδει:</p>
 <p>αὐτὸς δ' Ἀτρεί̈δεω Ἀγαμέμνονος ἀντίος ἐλθὼν <font color="GREEN">185</font></p>
 <p>δέξατό οἱ σκῆπτρον πατρώϊον ἄφθιτον αἰεί:</p>
 <p>σὺν τῷ ἔβη κατὰ νῆας Ἀχαιῶν χαλκοχιτώνων.</p>
 <p>ὅν τινα μὲν βασιλῆα καὶ ἔξοχον ἄνδρα κιχείη</p>
 <p>τὸν δ' ἀγανοῖς ἐπέεσσιν ἐρητύσασκε παραστάς:</p>
 <p>δαιμόνι' οὔ σε ἔοικε κακὸν ὣς δειδίσσεσθαι, <font color="GREEN">190</font></p>
 <p>ἀλλ' αὐτός τε κάθησο καὶ ἄλλους ἵδρυε λαούς:</p>
 <p>οὐ γάρ πω σάφα οἶσθ' οἷος νόος Ἀτρεί̈ωνος:</p>
 <p>νῦν μὲν πειρᾶται, τάχα δ' ἴψεται υἷας Ἀχαιῶν.</p>
 <p>ἐν βουλῇ δ' οὐ πάντες ἀκούσαμεν οἷον ἔειπε.</p>
 <p>μή τι χολωσάμενος ῥέξῃ κακὸν υἷας Ἀχαιῶν: <font color="GREEN">195</font></p>
 <p>θυμὸς δὲ μέγας ἐστὶ διοτρεφέων βασιλήων,</p>
 <p>τιμὴ δ' ἐκ Διός ἐστι, φιλεῖ δέ ἑ μητίετα Ζεύς.</p>
 <p> </p>
 <p>ὃν δ' αὖ δήμου τ' ἄνδρα ἴδοι βοόωντά τ' ἐφεύροι,</p>
 <p>τὸν σκήπτρῳ ἐλάσασκεν ὁμοκλήσασκέ τε μύθῳ:</p>
 <p>δαιμόνι' ἀτρέμας ἧσο καὶ ἄλλων μῦθον ἄκουε, <font color="GREEN">200</font></p>
 <p>οἳ σέο φέρτεροί εἰσι, σὺ δ' ἀπτόλεμος καὶ ἄναλκις</p>
 <p>οὔτέ ποτ' ἐν πολέμῳ ἐναρίθμιος οὔτ' ἐνὶ βουλῇ:</p>
 <p>οὐ μέν πως πάντες βασιλεύσομεν ἐνθάδ' Ἀχαιοί:</p>
 <p>οὐκ ἀγαθὸν πολυκοιρανίη: εἷς κοίρανος ἔστω,</p>
 <p>εἷς βασιλεύς, ᾧ δῶκε Κρόνου πάϊς ἀγκυλομήτεω <font color="GREEN">205</font></p>
 <p>σκῆπτρόν τ' ἠδὲ θέμιστας, ἵνά σφισι βουλεύῃσι.</p>
 <p> </p>
 <p>ὣς ὅ γε κοιρανέων δίεπε στρατόν: οἳ δ' ἀγορὴν δὲ</p>
 <p>αὖτις ἐπεσσεύοντο νεῶν ἄπο καὶ κλισιάων</p>
 <p>ἠχῇ, ὡς ὅτε κῦμα πολυφλοίσβοιο θαλάσσης</p>
 <p>αἰγιαλῷ μεγάλῳ βρέμεται, σμαραγεῖ δέ τε πόντος. <font color="GREEN">210</font></p>
 <p> </p>
 <p>ἄλλοι μέν ῥ' ἕζοντο, ἐρήτυθεν δὲ καθ' ἕδρας:</p>
 <p>Θερσίτης δ' ἔτι μοῦνος ἀμετροεπὴς ἐκολῴα,</p>
 <p>ὃς ἔπεα φρεσὶν ᾗσιν ἄκοσμά τε πολλά τε ᾔδη</p>
 <p>μάψ, ἀτὰρ οὐ κατὰ κόσμον, ἐριζέμεναι βασιλεῦσιν,</p>
 <p>ἀλλ' ὅ τι οἱ εἴσαιτο γελοίϊον Ἀργείοισιν <font color="GREEN">215</font></p>
 <p>ἔμμεναι: αἴσχιστος δὲ ἀνὴρ ὑπὸ Ἴλιον ἦλθε:</p>
 <p>φολκὸς ἔην, χωλὸς δ' ἕτερον πόδα: τὼ δέ οἱ ὤμω</p>
 <p>κυρτὼ ἐπὶ στῆθος συνοχωκότε: αὐτὰρ ὕπερθε</p>
 <p>φοξὸς ἔην κεφαλήν, ψεδνὴ δ' ἐπενήνοθε λάχνη.</p>
 <p>ἔχθιστος δ' Ἀχιλῆϊ μάλιστ' ἦν ἠδ' Ὀδυσῆϊ: <font color="GREEN">220</font></p>
 <p>τὼ γὰρ νεικείεσκε: τότ' αὖτ' Ἀγαμέμνονι δίῳ</p>
 <p>ὀξέα κεκλήγων λέγ' ὀνείδεα: τῷ δ' ἄρ' Ἀχαιοὶ</p>
 <p>ἐκπάγλως κοτέοντο νεμέσσηθέν τ' ἐνὶ θυμῷ.</p>
 <p>αὐτὰρ ὃ μακρὰ βοῶν Ἀγαμέμνονα νείκεε μύθῳ:</p>
 <p>Ἀτρεί̈δη τέο δ' αὖτ' ἐπιμέμφεαι ἠδὲ χατίζεις; <font color="GREEN">225</font></p>
 <p>πλεῖαί τοι χαλκοῦ κλισίαι, πολλαὶ δὲ γυναῖκες</p>
 <p>εἰσὶν ἐνὶ κλισίῃς ἐξαίρετοι, ἅς τοι Ἀχαιοὶ</p>
 <p>πρωτίστῳ δίδομεν εὖτ' ἂν πτολίεθρον ἕλωμεν.</p>
 <p>ἦ ἔτι καὶ χρυσοῦ ἐπιδεύεαι, ὅν κέ τις οἴσει</p>
 <p>Τρώων ἱπποδάμων ἐξ Ἰλίου υἷος ἄποινα, <font color="GREEN">230</font></p>
 <p>ὅν κεν ἐγὼ δήσας ἀγάγω ἢ ἄλλος Ἀχαιῶν,</p>
 <p>ἠὲ γυναῖκα νέην, ἵνα μίσγεαι ἐν φιλότητι,</p>
 <p>ἥν τ' αὐτὸς ἀπονόσφι κατίσχεαι; οὐ μὲν ἔοικεν</p>
 <p>ἀρχὸν ἐόντα κακῶν ἐπιβασκέμεν υἷας Ἀχαιῶν.</p>
 <p>ὦ πέπονες κάκ' ἐλέγχε' Ἀχαιί̈δες οὐκέτ' Ἀχαιοὶ <font color="GREEN">235</font></p>
 <p>οἴκαδέ περ σὺν νηυσὶ νεώμεθα, τόνδε δ' ἐῶμεν</p>
 <p>αὐτοῦ ἐνὶ Τροίῃ γέρα πεσσέμεν, ὄφρα ἴδηται</p>
 <p>ἤ ῥά τί οἱ χἠμεῖς προσαμύνομεν ἦε καὶ οὐκί:</p>
 <p>ὃς καὶ νῦν Ἀχιλῆα ἕο μέγ' ἀμείνονα φῶτα</p>
 <p>ἠτίμησεν: ἑλὼν γὰρ ἔχει γέρας αὐτὸς ἀπούρας. <font color="GREEN">240</font></p>
 <p>ἀλλὰ μάλ' οὐκ Ἀχιλῆϊ χόλος φρεσίν, ἀλλὰ μεθήμων:</p>
 <p>ἦ γὰρ ἂν Ἀτρεί̈δη νῦν ὕστατα λωβήσαιο:</p>
 <p> </p>
 <p>ὣς φάτο νεικείων Ἀγαμέμνονα ποιμένα λαῶν,</p>
 <p>Θερσίτης: τῷ δ' ὦκα παρίστατο δῖος Ὀδυσσεύς,</p>
 <p>καί μιν ὑπόδρα ἰδὼν χαλεπῷ ἠνίπαπε μύθῳ: <font color="GREEN">245</font></p>
 <p>Θερσῖτ' ἀκριτόμυθε, λιγύς περ ἐὼν ἀγορητής,</p>
 <p>ἴσχεο, μηδ' ἔθελ' οἶος ἐριζέμεναι βασιλεῦσιν:</p>
 <p>οὐ γὰρ ἐγὼ σέο φημὶ χερειότερον βροτὸν ἄλλον</p>
 <p>ἔμμεναι, ὅσσοι ἅμ' Ἀτρεί̈δῃς ὑπὸ Ἴλιον ἦλθον.</p>
 <p>τὼ οὐκ ἂν βασιλῆας ἀνὰ στόμ' ἔχων ἀγορεύοις, <font color="GREEN">250</font></p>
 <p>καί σφιν ὀνείδεά τε προφέροις, νόστόν τε φυλάσσοις.</p>
 <p>οὐδέ τί πω σάφα ἴδμεν ὅπως ἔσται τάδε ἔργα,</p>
 <p>ἢ εὖ ἦε κακῶς νοστήσομεν υἷες Ἀχαιῶν.</p>
 <p>τὼ νῦν Ἀτρεί̈δῃ Ἀγαμέμνονι ποιμένι λαῶν</p>
 <p>ἧσαι ὀνειδίζων, ὅτι οἱ μάλα πολλὰ διδοῦσιν <font color="GREEN">255</font></p>
 <p>ἥρωες Δαναοί: σὺ δὲ κερτομέων ἀγορεύεις.</p>
 <p>ἀλλ' ἔκ τοι ἐρέω, τὸ δὲ καὶ τετελεσμένον ἔσται:</p>
 <p>εἴ κ' ἔτι σ' ἀφραίνοντα κιχήσομαι ὥς νύ περ ὧδε,</p>
 <p>μηκέτ' ἔπειτ' Ὀδυσῆϊ κάρη ὤμοισιν ἐπείη,</p>
 <p>μηδ' ἔτι Τηλεμάχοιο πατὴρ κεκλημένος εἴην, <font color="GREEN">260</font></p>
 <p>εἰ μὴ ἐγώ σε λαβὼν ἀπὸ μὲν φίλα εἵματα δύσω,</p>
 <p>χλαῖνάν τ' ἠδὲ χιτῶνα, τά τ' αἰδῶ ἀμφικαλύπτει,</p>
 <p>αὐτὸν δὲ κλαίοντα θοὰς ἐπὶ νῆας ἀφήσω</p>
 <p>πεπλήγων ἀγορῆθεν ἀεικέσσι πληγῇσιν.</p>
 <p> </p>
 <p>ὣς ἄρ' ἔφη, σκήπτρῳ δὲ μετάφρενον ἠδὲ καὶ ὤμω <font color="GREEN">265</font></p>
 <p>πλῆξεν: ὃ δ' ἰδνώθη, θαλερὸν δέ οἱ ἔκπεσε δάκρυ:</p>
 <p>σμῶδιξ δ' αἱματόεσσα μεταφρένου ἐξυπανέστη</p>
 <p>σκήπτρου ὕπο χρυσέου: ὃ δ' ἄρ' ἕζετο τάρβησέν τε,</p>
 <p>ἀλγήσας δ' ἀχρεῖον ἰδὼν ἀπομόρξατο δάκρυ.</p>
 <p>οἳ δὲ καὶ ἀχνύμενοί περ ἐπ' αὐτῷ ἡδὺ γέλασσαν: <font color="GREEN">270</font></p>
 <p>ὧδε δέ τις εἴπεσκεν ἰδὼν ἐς πλησίον ἄλλον:</p>
 <p>ὢ πόποι ἦ δὴ μυρί' Ὀδυσσεὺς ἐσθλὰ ἔοργε</p>
 <p>βουλάς τ' ἐξάρχων ἀγαθὰς πόλεμόν τε κορύσσων:</p>
 <p>νῦν δὲ τόδε μέγ' ἄριστον ἐν Ἀργείοισιν ἔρεξεν,</p>
 <p>ὃς τὸν λωβητῆρα ἐπεσβόλον ἔσχ' ἀγοράων. <font color="GREEN">275</font></p>
 <p>οὔ θήν μιν πάλιν αὖτις ἀνήσει θυμὸς ἀγήνωρ</p>
 <p>νεικείειν βασιλῆας ὀνειδείοις ἐπέεσσιν.</p>
 <p> </p>
 <p>ὣς φάσαν ἣ πληθύς: ἀνὰ δ' ὃ πτολίπορθος Ὀδυσσεὺς</p>
 <p>ἔστη σκῆπτρον ἔχων: παρὰ δὲ γλαυκῶπις Ἀθήνη</p>
 <p>εἰδομένη κήρυκι σιωπᾶν λαὸν ἀνώγει, <font color="GREEN">280</font></p>
 <p>ὡς ἅμα θ' οἳ πρῶτοί τε καὶ ὕστατοι υἷες Ἀχαιῶν</p>
 <p>μῦθον ἀκούσειαν καὶ ἐπιφρασσαίατο βουλήν:</p>
 <p>ὅ σφιν ἐὺ φρονέων ἀγορήσατο καὶ μετέειπεν:</p>
 <p>Ἀτρεί̈δη νῦν δή σε ἄναξ ἐθέλουσιν Ἀχαιοὶ</p>
 <p>πᾶσιν ἐλέγχιστον θέμεναι μερόπεσσι βροτοῖσιν, <font color="GREEN">285</font></p>
 <p>οὐδέ τοι ἐκτελέουσιν ὑπόσχεσιν ἥν περ ὑπέσταν</p>
 <p>ἐνθάδ' ἔτι στείχοντες ἀπ' Ἄργεος ἱπποβότοιο</p>
 <p>Ἴλιον ἐκπέρσαντ' εὐτείχεον ἀπονέεσθαι.</p>
 <p>ὥς τε γὰρ ἢ παῖδες νεαροὶ χῆραί τε γυναῖκες</p>
 <p>ἀλλήλοισιν ὀδύρονται οἶκον δὲ νέεσθαι. <font color="GREEN">290</font></p>
 <p>ἦ μὴν καὶ πόνος ἐστὶν ἀνιηθέντα νέεσθαι:</p>
 <p>καὶ γάρ τίς θ' ἕνα μῆνα μένων ἀπὸ ἧς ἀλόχοιο</p>
 <p>ἀσχαλάᾳ σὺν νηὶ̈ πολυζύγῳ, ὅν περ ἄελλαι</p>
 <p>χειμέριαι εἰλέωσιν ὀρινομένη τε θάλασσα:</p>
 <p>ἡμῖν δ' εἴνατός ἐστι περιτροπέων ἐνιαυτὸς <font color="GREEN">295</font></p>
 <p>ἐνθάδε μιμνόντεσσι: τὼ οὐ νεμεσίζομ' Ἀχαιοὺς</p>
 <p>ἀσχαλάαν παρὰ νηυσὶ κορωνίσιν: ἀλλὰ καὶ ἔμπης</p>
 <p>αἰσχρόν τοι δηρόν τε μένειν κενεόν τε νέεσθαι.</p>
 <p>τλῆτε φίλοι, καὶ μείνατ' ἐπὶ χρόνον ὄφρα δαῶμεν</p>
 <p>ἢ ἐτεὸν Κάλχας μαντεύεται ἦε καὶ οὐκί. <font color="GREEN">300</font></p>
 <p> </p>
 <p>εὖ γὰρ δὴ τόδε ἴδμεν ἐνὶ φρεσίν, ἐστὲ δὲ πάντες</p>
 <p>μάρτυροι, οὓς μὴ κῆρες ἔβαν θανάτοιο φέρουσαι:</p>
 <p>χθιζά τε καὶ πρωί̈ζ' ὅτ' ἐς Αὐλίδα νῆες Ἀχαιῶν</p>
 <p>ἠγερέθοντο κακὰ Πριάμῳ καὶ Τρωσὶ φέρουσαι,</p>
 <p>ἡμεῖς δ' ἀμφὶ περὶ κρήνην ἱεροὺς κατὰ βωμοὺς <font color="GREEN">305</font></p>
 <p>ἕρδομεν ἀθανάτοισι τεληέσσας ἑκατόμβας</p>
 <p>καλῇ ὑπὸ πλατανίστῳ ὅθεν ῥέεν ἀγλαὸν ὕδωρ:</p>
 <p>ἔνθ' ἐφάνη μέγα σῆμα: δράκων ἐπὶ νῶτα δαφοινὸς</p>
 <p>σμερδαλέος, τόν ῥ' αὐτὸς Ὀλύμπιος ἧκε φόως δέ,</p>
 <p>βωμοῦ ὑπαί̈ξας πρός ῥα πλατάνιστον ὄρουσεν. <font color="GREEN">310</font></p>
 <p>ἔνθα δ' ἔσαν στρουθοῖο νεοσσοί, νήπια τέκνα,</p>
 <p>ὄζῳ ἐπ' ἀκροτάτῳ πετάλοις ὑποπεπτηῶτες</p>
 <p>ὀκτώ, ἀτὰρ μήτηρ ἐνάτη ἦν ἣ τέκε τέκνα:</p>
 <p>ἔνθ' ὅ γε τοὺς ἐλεεινὰ κατήσθιε τετριγῶτας:</p>
 <p>μήτηρ δ' ἀμφεποτᾶτο ὀδυρομένη φίλα τέκνα: <font color="GREEN">315</font></p>
 <p>τὴν δ' ἐλελιξάμενος πτέρυγος λάβεν ἀμφιαχυῖαν.</p>
 <p>αὐτὰρ ἐπεὶ κατὰ τέκνα φάγε στρουθοῖο καὶ αὐτήν,</p>
 <p>τὸν μὲν ἀρίζηλον θῆκεν θεὸς ὅς περ ἔφηνε:</p>
 <p>λᾶαν γάρ μιν ἔθηκε Κρόνου πάϊς ἀγκυλομήτεω:</p>
 <p>ἡμεῖς δ' ἑσταότες θαυμάζομεν οἷον ἐτύχθη. <font color="GREEN">320</font></p>
 <p>ὡς οὖν δεινὰ πέλωρα θεῶν εἰσῆλθ' ἑκατόμβας,</p>
 <p>Κάλχας δ' αὐτίκ' ἔπειτα θεοπροπέων ἀγόρευε:</p>
 <p>τίπτ' ἄνεῳ ἐγένεσθε κάρη κομόωντες Ἀχαιοί;</p>
 <p>ἡμῖν μὲν τόδ' ἔφηνε τέρας μέγα μητίετα Ζεὺς</p>
 <p>ὄψιμον ὀψιτέλεστον, ὅου κλέος οὔ ποτ' ὀλεῖται. <font color="GREEN">325</font></p>
 <p>ὡς οὗτος κατὰ τέκνα φάγε στρουθοῖο καὶ αὐτὴν</p>
 <p>ὀκτώ, ἀτὰρ μήτηρ ἐνάτη ἦν ἣ τέκε τέκνα,</p>
 <p>ὣς ἡμεῖς τοσσαῦτ' ἔτεα πτολεμίξομεν αὖθι,</p>
 <p>τῷ δεκάτῳ δὲ πόλιν αἱρήσομεν εὐρυάγυιαν.</p>
 <p>κεῖνος τὼς ἀγόρευε: τὰ δὴ νῦν πάντα τελεῖται. <font color="GREEN">330</font></p>
 <p>ἀλλ' ἄγε μίμνετε πάντες ἐϋκνήμιδες Ἀχαιοὶ</p>
 <p>αὐτοῦ εἰς ὅ κεν ἄστυ μέγα Πριάμοιο ἕλωμεν.</p>
 <p> </p>
 <p>ὣς ἔφατ', Ἀργεῖοι δὲ μέγ' ἴαχον, ἀμφὶ δὲ νῆες</p>
 <p>σμερδαλέον κονάβησαν ἀϋσάντων ὑπ' Ἀχαιῶν,</p>
 <p>μῦθον ἐπαινήσαντες Ὀδυσσῆος θείοιο: <font color="GREEN">335</font></p>
 <p>τοῖσι δὲ καὶ μετέειπε Γερήνιος ἱππότα Νέστωρ:</p>
 <p>ὦ πόποι ἦ δὴ παισὶν ἐοικότες ἀγοράασθε</p>
 <p>νηπιάχοις οἷς οὔ τι μέλει πολεμήϊα ἔργα.</p>
 <p>πῇ δὴ συνθεσίαι τε καὶ ὅρκια βήσεται ἥμιν;</p>
 <p>ἐν πυρὶ δὴ βουλαί τε γενοίατο μήδεά τ' ἀνδρῶν <font color="GREEN">340</font></p>
 <p>σπονδαί τ' ἄκρητοι καὶ δεξιαί, ᾗς ἐπέπιθμεν:</p>
 <p>αὔτως γὰρ ἐπέεσσ' ἐριδαίνομεν, οὐδέ τι μῆχος</p>
 <p>εὑρέμεναι δυνάμεσθα, πολὺν χρόνον ἐνθάδ' ἐόντες.</p>
 <p>Ἀτρεί̈δη σὺ δ' ἔθ' ὡς πρὶν ἔχων ἀστεμφέα βουλὴν</p>
 <p>ἄρχευ' Ἀργείοισι κατὰ κρατερὰς ὑσμίνας, <font color="GREEN">345</font></p>
 <p>τούσδε δ' ἔα φθινύθειν ἕνα καὶ δύο, τοί κεν Ἀχαιῶν</p>
 <p>νόσφιν βουλεύωσ': ἄνυσις δ' οὐκ ἔσσεται αὐτῶν:</p>
 <p>πρὶν Ἄργος δ' ἰέναι πρὶν καὶ Διὸς αἰγιόχοιο</p>
 <p>γνώμεναι εἴ τε ψεῦδος ὑπόσχεσις εἴ τε καὶ οὐκί.</p>
 <p>φημὶ γὰρ οὖν κατανεῦσαι ὑπερμενέα Κρονίωνα <font color="GREEN">350</font></p>
 <p>ἤματι τῷ ὅτε νηυσὶν ἐν ὠκυπόροισιν ἔβαινον</p>
 <p>Ἀργεῖοι Τρώεσσι φόνον καὶ κῆρα φέροντες</p>
 <p>ἀστράπτων ἐπιδέξι' ἐναίσιμα σήματα φαίνων.</p>
 <p>τὼ μή τις πρὶν ἐπειγέσθω οἶκον δὲ νέεσθαι</p>
 <p>πρίν τινα πὰρ Τρώων ἀλόχῳ κατακοιμηθῆναι, <font color="GREEN">355</font></p>
 <p>τίσασθαι δ' Ἑλένης ὁρμήματά τε στοναχάς τε.</p>
 <p>εἰ δέ τις ἐκπάγλως ἐθέλει οἶκον δὲ νέεσθαι</p>
 <p>ἁπτέσθω ἧς νηὸς ἐϋσσέλμοιο μελαίνης,</p>
 <p>ὄφρα πρόσθ' ἄλλων θάνατον καὶ πότμον ἐπίσπῃ.</p>
 <p>ἀλλὰ ἄναξ αὐτός τ' εὖ μήδεο πείθεό τ' ἄλλῳ: <font color="GREEN">360</font></p>
 <p>οὔ τοι ἀπόβλητον ἔπος ἔσσεται ὅττί κεν εἴπω:</p>
 <p>κρῖν' ἄνδρας κατὰ φῦλα κατὰ φρήτρας Ἀγάμεμνον,</p>
 <p>ὡς φρήτρη φρήτρηφιν ἀρήγῃ, φῦλα δὲ φύλοις.</p>
 <p>εἰ δέ κεν ὣς ἕρξῃς καί τοι πείθωνται Ἀχαιοί,</p>
 <p>γνώσῃ ἔπειθ' ὅς θ' ἡγεμόνων κακὸς ὅς τέ νυ λαῶν <font color="GREEN">365</font></p>
 <p>ἠδ' ὅς κ' ἐσθλὸς ἔῃσι: κατὰ σφέας γὰρ μαχέονται.</p>
 <p>γνώσεαι δ' εἰ καὶ θεσπεσίῃ πόλιν οὐκ ἀλαπάξεις,</p>
 <p>ἦ ἀνδρῶν κακότητι καὶ ἀφραδίῃ πολέμοιο.</p>
 <p>τὸν δ' ἀπαμειβόμενος προσέφη κρείων Ἀγαμέμνων:</p>
 <p>ἦ μὰν αὖτ' ἀγορῇ νικᾷς γέρον υἷας Ἀχαιῶν. <font color="GREEN">370</font></p>
 <p>αἲ γὰρ Ζεῦ τε πάτερ καὶ Ἀθηναίη καὶ Ἄπολλον</p>
 <p>τοιοῦτοι δέκα μοι συμφράδμονες εἶεν Ἀχαιῶν:</p>
 <p>τώ κε τάχ' ἠμύσειε πόλις Πριάμοιο ἄνακτος</p>
 <p>χερσὶν ὑφ' ἡμετέρῃσιν ἁλοῦσά τε περθομένη τε.</p>
 <p>ἀλλά μοι αἰγίοχος Κρονίδης Ζεὺς ἄλγε' ἔδωκεν, <font color="GREEN">375</font></p>
 <p>ὅς με μετ' ἀπρήκτους ἔριδας καὶ νείκεα βάλλει.</p>
 <p>καὶ γὰρ ἐγὼν Ἀχιλεύς τε μαχεσσάμεθ' εἵνεκα κούρης</p>
 <p>ἀντιβίοις ἐπέεσσιν, ἐγὼ δ' ἦρχον χαλεπαίνων:</p>
 <p>εἰ δέ ποτ' ἔς γε μίαν βουλεύσομεν, οὐκέτ' ἔπειτα</p>
 <p>Τρωσὶν ἀνάβλησις κακοῦ ἔσσεται οὐδ' ἠβαιόν. <font color="GREEN">380</font></p>
 <p>νῦν δ' ἔρχεσθ' ἐπὶ δεῖπνον ἵνα ξυνάγωμεν Ἄρηα.</p>
 <p>εὖ μέν τις δόρυ θηξάσθω, εὖ δ' ἀσπίδα θέσθω,</p>
 <p>εὖ δέ τις ἵπποισιν δεῖπνον δότω ὠκυπόδεσσιν,</p>
 <p>εὖ δέ τις ἅρματος ἀμφὶς ἰδὼν πολέμοιο μεδέσθω,</p>
 <p>ὥς κε πανημέριοι στυγερῷ κρινώμεθ' Ἄρηϊ. <font color="GREEN">385</font></p>
 <p>οὐ γὰρ παυσωλή γε μετέσσεται οὐδ' ἠβαιὸν</p>
 <p>εἰ μὴ νὺξ ἐλθοῦσα διακρινέει μένος ἀνδρῶν.</p>
 <p>ἱδρώσει μέν τευ τελαμὼν ἀμφὶ στήθεσφιν</p>
 <p>ἀσπίδος ἀμφιβρότης, περὶ δ' ἔγχεϊ χεῖρα καμεῖται:</p>
 <p>ἱδρώσει δέ τευ ἵππος ἐύ̈ξοον ἅρμα τιταίνων. <font color="GREEN">390</font></p>
 <p>ὃν δέ κ' ἐγὼν ἀπάνευθε μάχης ἐθέλοντα νοήσω</p>
 <p>μιμνάζειν παρὰ νηυσὶ κορωνίσιν, οὔ οἱ ἔπειτα</p>
 <p>ἄρκιον ἐσσεῖται φυγέειν κύνας ἠδ' οἰωνούς.</p>
 <p> </p>
 <p>ὣς ἔφατ', Ἀργεῖοι δὲ μέγ' ἴαχον ὡς ὅτε κῦμα</p>
 <p>ἀκτῇ ἐφ' ὑψηλῇ, ὅτε κινήσῃ Νότος ἐλθών, <font color="GREEN">395</font></p>
 <p>προβλῆτι σκοπέλῳ: τὸν δ' οὔ ποτε κύματα λείπει</p>
 <p>παντοίων ἀνέμων, ὅτ' ἂν ἔνθ' ἢ ἔνθα γένωνται.</p>
 <p>ἀνστάντες δ' ὀρέοντο κεδασθέντες κατὰ νῆας,</p>
 <p>κάπνισσάν τε κατὰ κλισίας, καὶ δεῖπνον ἕλοντο.</p>
 <p>ἄλλος δ' ἄλλῳ ἔρεζε θεῶν αἰειγενετάων <font color="GREEN">400</font></p>
 <p>εὐχόμενος θάνατόν τε φυγεῖν καὶ μῶλον Ἄρηος.</p>
 <p>αὐτὰρ ὃ βοῦν ἱέρευσε ἄναξ ἀνδρῶν Ἀγαμέμνων</p>
 <p>πίονα πενταέτηρον ὑπερμενέϊ Κρονίωνι,</p>
 <p>κίκλησκεν δὲ γέροντας ἀριστῆας Παναχαιῶν,</p>
 <p>Νέστορα μὲν πρώτιστα καὶ Ἰδομενῆα ἄνακτα, <font color="GREEN">405</font></p>
 <p>αὐτὰρ ἔπειτ' Αἴαντε δύω καὶ Τυδέος υἱόν,</p>
 <p>ἕκτον δ' αὖτ' Ὀδυσῆα Διὶ μῆτιν ἀτάλαντον.</p>
 <p>αὐτόματος δέ οἱ ἦλθε βοὴν ἀγαθὸς Μενέλαος:</p>
 <p>ᾔδεε γὰρ κατὰ θυμὸν ἀδελφεὸν ὡς ἐπονεῖτο.</p>
 <p>βοῦν δὲ περιστήσαντο καὶ οὐλοχύτας ἀνέλοντο: <font color="GREEN">410</font></p>
 <p>τοῖσιν δ' εὐχόμενος μετέφη κρείων Ἀγαμέμνων:</p>
 <p>Ζεῦ κύδιστε μέγιστε κελαινεφὲς αἰθέρι ναίων</p>
 <p>μὴ πρὶν ἐπ' ἠέλιον δῦναι καὶ ἐπὶ κνέφας ἐλθεῖν</p>
 <p>πρίν με κατὰ πρηνὲς βαλέειν Πριάμοιο μέλαθρον</p>
 <p>αἰθαλόεν, πρῆσαι δὲ πυρὸς δηί̈οιο θύρετρα, <font color="GREEN">415</font></p>
 <p>Ἑκτόρεον δὲ χιτῶνα περὶ στήθεσσι δαί̈ξαι</p>
 <p>χαλκῷ ῥωγαλέον: πολέες δ' ἀμφ' αὐτὸν ἑταῖροι</p>
 <p>πρηνέες ἐν κονίῃσιν ὀδὰξ λαζοίατο γαῖαν.</p>
 <p>ὣς ἔφατ', οὐδ' ἄρα πώ οἱ ἐπεκραίαινε Κρονίων,</p>
 <p>ἀλλ' ὅ γε δέκτο μὲν ἱρά, πόνον δ' ἀμέγαρτον ὄφελλεν. <font color="GREEN">420</font></p>
 <p>αὐτὰρ ἐπεί ῥ' εὔξαντο καὶ οὐλοχύτας προβάλοντο,</p>
 <p>αὐέρυσαν μὲν πρῶτα καὶ ἔσφαξαν καὶ ἔδειραν,</p>
 <p>μηρούς τ' ἐξέταμον κατά τε κνίσῃ ἐκάλυψαν</p>
 <p>δίπτυχα ποιήσαντες, ἐπ' αὐτῶν δ' ὠμοθέτησαν.</p>
 <p>καὶ τὰ μὲν ἂρ σχίζῃσιν ἀφύλλοισιν κατέκαιον, <font color="GREEN">425</font></p>
 <p>σπλάγχνα δ' ἄρ' ἀμπείραντες ὑπείρεχον Ἡφαίστοιο.</p>
 <p>αὐτὰρ ἐπεὶ κατὰ μῆρε κάη καὶ σπλάγχνα πάσαντο,</p>
 <p>μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν,</p>
 <p>ὤπτησάν τε περιφραδέως, ἐρύσαντό τε πάντα.</p>
 <p>αὐτὰρ ἐπεὶ παύσαντο πόνου τετύκοντό τε δαῖτα <font color="GREEN">430</font></p>
 <p>δαίνυντ', οὐδέ τι θυμὸς ἐδεύετο δαιτὸς ἐί̈σης.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>τοῖς ἄρα μύθων ἦρχε Γερήνιος ἱππότα Νέστωρ:</p>
 <p>Ἀτρεί̈δη κύδιστε ἄναξ ἀνδρῶν Ἀγάμεμνον,</p>
 <p>μηκέτι νῦν δήθ' αὖθι λεγώμεθα, μηδ' ἔτι δηρὸν <font color="GREEN">435</font></p>
 <p>ἀμβαλλώμεθα ἔργον ὃ δὴ θεὸς ἐγγυαλίζει.</p>
 <p>ἀλλ' ἄγε κήρυκες μὲν Ἀχαιῶν χαλκοχιτώνων</p>
 <p>λαὸν κηρύσσοντες ἀγειρόντων κατὰ νῆας,</p>
 <p>ἡμεῖς δ' ἀθρόοι ὧδε κατὰ στρατὸν εὐρὺν Ἀχαιῶν</p>
 <p>ἴομεν ὄφρα κε θᾶσσον ἐγείρομεν ὀξὺν Ἄρηα. <font color="GREEN">440</font></p>
 <p> </p>
 <p>ὣς ἔφατ', οὐδ' ἀπίθησεν ἄναξ ἀνδρῶν Ἀγαμέμνων.</p>
 <p>αὐτίκα κηρύκεσσι λιγυφθόγγοισι κέλευσε</p>
 <p>κηρύσσειν πόλεμον δὲ κάρη κομόωντας Ἀχαιούς:</p>
 <p>οἳ μὲν ἐκήρυσσον, τοὶ δ' ἠγείροντο μάλ' ὦκα.</p>
 <p>οἳ δ' ἀμφ' Ἀτρεί̈ωνα διοτρεφέες βασιλῆες <font color="GREEN">445</font></p>
 <p>θῦνον κρίνοντες, μετὰ δὲ γλαυκῶπις Ἀθήνη</p>
 <p>αἰγίδ' ἔχουσ' ἐρίτιμον ἀγήρων ἀθανάτην τε,</p>
 <p>τῆς ἑκατὸν θύσανοι παγχρύσεοι ἠερέθονται,</p>
 <p>πάντες ἐϋπλεκέες, ἑκατόμβοιος δὲ ἕκαστος:</p>
 <p>σὺν τῇ παιφάσσουσα διέσσυτο λαὸν Ἀχαιῶν <font color="GREEN">450</font></p>
 <p>ὀτρύνουσ' ἰέναι: ἐν δὲ σθένος ὦρσεν ἑκάστῳ</p>
 <p>καρδίῃ ἄλληκτον πολεμίζειν ἠδὲ μάχεσθαι.</p>
 <p>τοῖσι δ' ἄφαρ πόλεμος γλυκίων γένετ' ἠὲ νέεσθαι</p>
 <p>ἐν νηυσὶ γλαφυρῇσι φίλην ἐς πατρίδα γαῖαν.</p>
 <p> </p>
 <p>ἠύ̈τε πῦρ ἀί̈δηλον ἐπιφλέγει ἄσπετον ὕλην <font color="GREEN">455</font></p>
 <p>οὔρεος ἐν κορυφῇς, ἕκαθεν δέ τε φαίνεται αὐγή,</p>
 <p>ὣς τῶν ἐρχομένων ἀπὸ χαλκοῦ θεσπεσίοιο</p>
 <p>αἴγλη παμφανόωσα δι' αἰθέρος οὐρανὸν ἷκε.</p>
 <p>τῶν δ' ὥς τ' ὀρνίθων πετεηνῶν ἔθνεα πολλὰ</p>
 <p>χηνῶν ἢ γεράνων ἢ κύκνων δουλιχοδείρων <font color="GREEN">460</font></p>
 <p>Ἀσίω ἐν λειμῶνι Καϋστρίου ἀμφὶ ῥέεθρα</p>
 <p>ἔνθα καὶ ἔνθα ποτῶνται ἀγαλλόμενα πτερύγεσσι</p>
 <p>κλαγγηδὸν προκαθιζόντων, σμαραγεῖ δέ τε λειμών,</p>
 <p>ὣς τῶν ἔθνεα πολλὰ νεῶν ἄπο καὶ κλισιάων</p>
 <p>ἐς πεδίον προχέοντο Σκαμάνδριον: αὐτὰρ ὑπὸ χθὼν <font color="GREEN">465</font></p>
 <p>σμερδαλέον κονάβιζε ποδῶν αὐτῶν τε καὶ ἵππων.</p>
 <p>ἔσταν δ' ἐν λειμῶνι Σκαμανδρίῳ ἀνθεμόεντι</p>
 <p>μυρίοι, ὅσσά τε φύλλα καὶ ἄνθεα γίγνεται ὥρῃ.</p>
 <p> </p>
 <p>ἠύ̈τε μυιάων ἁδινάων ἔθνεα πολλὰ</p>
 <p>αἵ τε κατὰ σταθμὸν ποιμνήϊον ἠλάσκουσιν <font color="GREEN">470</font></p>
 <p>ὥρῃ ἐν εἰαρινῇ ὅτε τε γλάγος ἄγγεα δεύει,</p>
 <p>τόσσοι ἐπὶ Τρώεσσι κάρη κομόωντες Ἀχαιοὶ</p>
 <p>ἐν πεδίῳ ἵσταντο διαρραῖσαι μεμαῶτες.</p>
 <p> </p>
 <p>τοὺς δ' ὥς τ' αἰπόλια πλατέ' αἰγῶν αἰπόλοι ἄνδρες</p>
 <p>ῥεῖα διακρίνωσιν ἐπεί κε νομῷ μιγέωσιν, <font color="GREEN">475</font></p>
 <p>ὣς τοὺς ἡγεμόνες διεκόσμεον ἔνθα καὶ ἔνθα</p>
 <p>ὑσμίνην δ' ἰέναι, μετὰ δὲ κρείων Ἀγαμέμνων</p>
 <p>ὄμματα καὶ κεφαλὴν ἴκελος Διὶ τερπικεραύνῳ,</p>
 <p>Ἄρεϊ δὲ ζώνην, στέρνον δὲ Ποσειδάωνι.</p>
 <p>ἠύ̈τε βοῦς ἀγέληφι μέγ' ἔξοχος ἔπλετο πάντων <font color="GREEN">480</font></p>
 <p>ταῦρος: ὃ γάρ τε βόεσσι μεταπρέπει ἀγρομένῃσι:</p>
 <p>τοῖον ἄρ' Ἀτρεί̈δην θῆκε Ζεὺς ἤματι κείνῳ</p>
 <p>ἐκπρεπέ' ἐν πολλοῖσι καὶ ἔξοχον ἡρώεσσιν.</p>
 <p> </p>
 <p>ἔσπετε νῦν μοι Μοῦσαι Ὀλύμπια δώματ' ἔχουσαι:</p>
 <p>ὑμεῖς γὰρ θεαί ἐστε πάρεστέ τε ἴστέ τε πάντα, <font color="GREEN">485</font></p>
 <p>ἡμεῖς δὲ κλέος οἶον ἀκούομεν οὐδέ τι ἴδμεν:</p>
 <p>οἵ τινες ἡγεμόνες Δαναῶν καὶ κοίρανοι ἦσαν:</p>
 <p>πληθὺν δ' οὐκ ἂν ἐγὼ μυθήσομαι οὐδ' ὀνομήνω,</p>
 <p>οὐδ' εἴ μοι δέκα μὲν γλῶσσαι, δέκα δὲ στόματ' εἶεν,</p>
 <p>φωνὴ δ' ἄρρηκτος, χάλκεον δέ μοι ἦτορ ἐνείη, <font color="GREEN">490</font></p>
 <p>εἰ μὴ Ὀλυμπιάδες Μοῦσαι Διὸς αἰγιόχοιο</p>
 <p>θυγατέρες μνησαίαθ' ὅσοι ὑπὸ Ἴλιον ἦλθον:</p>
 <p>ἀρχοὺς αὖ νηῶν ἐρέω νῆάς τε προπάσας.</p>
 <p> </p>
 <p>Βοιωτῶν μὲν Πηνέλεως καὶ Λήϊτος ἦρχον</p>
 <p>Ἀρκεσίλαός τε Προθοήνωρ τε Κλονίος τε, <font color="GREEN">495</font></p>
 <p>οἵ θ' Ὑρίην ἐνέμοντο καὶ Αὐλίδα πετρήεσσαν</p>
 <p>Σχοῖνόν τε Σκῶλόν τε πολύκνημόν τ' Ἐτεωνόν,</p>
 <p>Θέσπειαν Γραῖάν τε καὶ εὐρύχορον Μυκαλησσόν,</p>
 <p>οἵ τ' ἀμφ' Ἅρμ' ἐνέμοντο καὶ Εἰλέσιον καὶ Ἐρυθράς,</p>
 <p>οἵ τ' Ἐλεῶν' εἶχον ἠδ' Ὕλην καὶ Πετεῶνα, <font color="GREEN">500</font></p>
 <p>Ὠκαλέην Μεδεῶνά τ' ἐϋκτίμενον πτολίεθρον,</p>
 <p>Κώπας Εὔτρησίν τε πολυτρήρωνά τε Θίσβην,</p>
 <p>οἵ τε Κορώνειαν καὶ ποιήενθ' Ἁλίαρτον,</p>
 <p>οἵ τε Πλάταιαν ἔχον ἠδ' οἳ Γλισᾶντ' ἐνέμοντο,</p>
 <p>οἵ θ' Ὑποθήβας εἶχον ἐϋκτίμενον πτολίεθρον, <font color="GREEN">505</font></p>
 <p>Ὀγχηστόν θ' ἱερὸν Ποσιδήϊον ἀγλαὸν ἄλσος,</p>
 <p>οἵ τε πολυστάφυλον Ἄρνην ἔχον, οἵ τε Μίδειαν</p>
 <p>Νῖσάν τε ζαθέην Ἀνθηδόνα τ' ἐσχατόωσαν:</p>
 <p>τῶν μὲν πεντήκοντα νέες κίον, ἐν δὲ ἑκάστῃ</p>
 <p>κοῦροι Βοιωτῶν ἑκατὸν καὶ εἴκοσι βαῖνον. <font color="GREEN">510</font></p>
 <p> </p>
 <p>οἳ δ' Ἀσπληδόνα ναῖον ἰδ' Ὀρχομενὸν Μινύειον,</p>
 <p>τῶν ἦρχ' Ἀσκάλαφος καὶ Ἰάλμενος υἷες Ἄρηος</p>
 <p>οὓς τέκεν Ἀστυόχη δόμῳ Ἄκτορος Ἀζεί̈δαο,</p>
 <p>παρθένος αἰδοίη ὑπερώϊον εἰσαναβᾶσα</p>
 <p>Ἄρηϊ κρατερῷ: ὃ δέ οἱ παρελέξατο λάθρῃ: <font color="GREEN">515</font></p>
 <p>τοῖς δὲ τριήκοντα γλαφυραὶ νέες ἐστιχόωντο.</p>
 <p> </p>
 <p>αὐτὰρ Φωκήων Σχεδίος καὶ Ἐπίστροφος ἦρχον</p>
 <p>υἷες Ἰφίτου μεγαθύμου Ναυβολίδαο,</p>
 <p>οἳ Κυπάρισσον ἔχον Πυθῶνά τε πετρήεσσαν</p>
 <p>Κρῖσάν τε ζαθέην καὶ Δαυλίδα καὶ Πανοπῆα, <font color="GREEN">520</font></p>
 <p>οἵ τ' Ἀνεμώρειαν καὶ Ὑάμπολιν ἀμφενέμοντο,</p>
 <p>οἵ τ' ἄρα πὰρ ποταμὸν Κηφισὸν δῖον ἔναιον,</p>
 <p>οἵ τε Λίλαιαν ἔχον πηγῇς ἔπι Κηφισοῖο:</p>
 <p>τοῖς δ' ἅμα τεσσαράκοντα μέλαιναι νῆες ἕποντο.</p>
 <p>οἳ μὲν Φωκήων στίχας ἵστασαν ἀμφιέποντες, <font color="GREEN">525</font></p>
 <p>Βοιωτῶν δ' ἔμπλην ἐπ' ἀριστερὰ θωρήσσοντο.</p>
 <p> </p>
 <p>Λοκρῶν δ' ἡγεμόνευεν Ὀϊλῆος ταχὺς Αἴας</p>
 <p>μείων, οὔ τι τόσος γε ὅσος Τελαμώνιος Αἴας</p>
 <p>ἀλλὰ πολὺ μείων: ὀλίγος μὲν ἔην λινοθώρηξ,</p>
 <p>ἐγχείῃ δ' ἐκέκαστο Πανέλληνας καὶ Ἀχαιούς: <font color="GREEN">530</font></p>
 <p>οἳ Κῦνόν τ' ἐνέμοντ' Ὀπόεντά τε Καλλίαρόν τε</p>
 <p>Βῆσσάν τε Σκάρφην τε καὶ Αὐγειὰς ἐρατεινὰς</p>
 <p>Τάρφην τε Θρόνιον τε Βοαγρίου ἀμφὶ ῥέεθρα:</p>
 <p>τῷ δ' ἅμα τεσσαράκοντα μέλαιναι νῆες ἕποντο</p>
 <p>Λοκρῶν, οἳ ναίουσι πέρην ἱερῆς Εὐβοίης. <font color="GREEN">535</font></p>
 <p> </p>
 <p>οἳ δ' Εὔβοιαν ἔχον μένεα πνείοντες Ἄβαντες</p>
 <p>Χαλκίδα τ' Εἰρέτριάν τε πολυστάφυλόν θ' Ἱστίαιαν</p>
 <p>Κήρινθόν τ' ἔφαλον Δίου τ' αἰπὺ πτολίεθρον,</p>
 <p>οἵ τε Κάρυστον ἔχον ἠδ' οἳ Στύρα ναιετάασκον,</p>
 <p>τῶν αὖθ' ἡγεμόνευ' Ἐλεφήνωρ ὄζος Ἄρηος <font color="GREEN">540</font></p>
 <p>Χαλκωδοντιάδης μεγαθύμων ἀρχὸς Ἀβάντων.</p>
 <p>τῷ δ' ἅμ' Ἄβαντες ἕποντο θοοὶ ὄπιθεν κομόωντες</p>
 <p>αἰχμηταὶ μεμαῶτες ὀρεκτῇσιν μελίῃσι</p>
 <p>θώρηκας ῥήξειν δηί̈ων ἀμφὶ στήθεσσι:</p>
 <p>τῷ δ' ἅμα τεσσαράκοντα μέλαιναι νῆες ἕποντο. <font color="GREEN">545</font></p>
 <p>οἳ δ' ἄρ' Ἀθήνας εἶχον ἐϋκτίμενον πτολίεθρον</p>
 <p>δῆμον Ἐρεχθῆος μεγαλήτορος, ὅν ποτ' Ἀθήνη</p>
 <p>θρέψε Διὸς θυγάτηρ, τέκε δὲ ζείδωρος ἄρουρα,</p>
 <p>κὰδ δ' ἐν Ἀθήνῃς εἷσεν ἑῷ ἐν πίονι νηῷ:</p>
 <p>ἔνθα δέ μιν ταύροισι καὶ ἀρνειοῖς ἱλάονται <font color="GREEN">550</font></p>
 <p>κοῦροι Ἀθηναίων περιτελλομένων ἐνιαυτῶν:</p>
 <p>τῶν αὖθ' ἡγεμόνευ' υἱὸς Πετεῶο Μενεσθεύς.</p>
 <p>τῷ δ' οὔ πώ τις ὁμοῖος ἐπιχθόνιος γένετ' ἀνὴρ</p>
 <p>κοσμῆσαι ἵππους τε καὶ ἀνέρας ἀσπιδιώτας:</p>
 <p>Νέστωρ οἶος ἔριζεν: ὃ γὰρ προγενέστερος ἦεν: <font color="GREEN">555</font></p>
 <p>τῷ δ' ἅμα πεντήκοντα μέλαιναι νῆες ἕποντο.</p>
 <p> </p>
 <p>Αἴας δ' ἐκ Σαλαμῖνος ἄγεν δυοκαίδεκα νῆας,</p>
 <p>στῆσε δ' ἄγων ἵν' Ἀθηναίων ἵσταντο φάλαγγες.</p>
 <p> </p>
 <p>οἳ δ' Ἄργός τ' εἶχον Τίρυνθά τε τειχιόεσσαν</p>
 <p>Ἑρμιόνην Ἀσίνην τε, βαθὺν κατὰ κόλπον ἐχούσας, <font color="GREEN">560</font></p>
 <p>Τροιζῆν' Ἠϊόνας τε καὶ ἀμπελόεντ' Ἐπίδαυρον,</p>
 <p>οἵ τ' ἔχον Αἴγιναν Μάσητά τε κοῦροι Ἀχαιῶν,</p>
 <p>τῶν αὖθ' ἡγεμόνευε βοὴν ἀγαθὸς Διομήδης</p>
 <p>καὶ Σθένελος, Καπανῆος ἀγακλειτοῦ φίλος υἱός:</p>
 <p>τοῖσι δ' ἅμ' Εὐρύαλος τρίτατος κίεν ἰσόθεος φὼς <font color="GREEN">565</font></p>
 <p>Μηκιστέος υἱὸς Ταλαϊονίδαο ἄνακτος:</p>
 <p>συμπάντων δ' ἡγεῖτο βοὴν ἀγαθὸς Διομήδης:</p>
 <p>τοῖσι δ' ἅμ' ὀγδώκοντα μέλαιναι νῆες ἕποντο.</p>
 <p> </p>
 <p>οἳ δὲ Μυκήνας εἶχον ἐϋκτίμενον πτολίεθρον</p>
 <p>ἀφνειόν τε Κόρινθον ἐϋκτιμένας τε Κλεωνάς, <font color="GREEN">570</font></p>
 <p>Ὀρνειάς τ' ἐνέμοντο Ἀραιθυρέην τ' ἐρατεινὴν</p>
 <p>καὶ Σικυῶν', ὅθ' ἄρ' Ἄδρηστος πρῶτ' ἐμβασίλευεν,</p>
 <p>οἵ θ' Ὑπερησίην τε καὶ αἰπεινὴν Γονόεσσαν</p>
 <p>Πελλήνην τ' εἶχον ἠδ' Αἴγιον ἀμφενέμοντο</p>
 <p>Αἰγιαλόν τ' ἀνὰ πάντα καὶ ἀμφ' Ἑλίκην εὐρεῖαν, <font color="GREEN">575</font></p>
 <p>τῶν ἑκατὸν νηῶν ἦρχε κρείων Ἀγαμέμνων</p>
 <p>Ἀτρεί̈δης: ἅμα τῷ γε πολὺ πλεῖστοι καὶ ἄριστοι</p>
 <p>λαοὶ ἕποντ': ἐν δ' αὐτὸς ἐδύσετο νώροπα χαλκὸν</p>
 <p>κυδιόων, πᾶσιν δὲ μετέπρεπεν ἡρώεσσιν</p>
 <p>οὕνεκ' ἄριστος ἔην πολὺ δὲ πλείστους ἄγε λαούς. <font color="GREEN">580</font></p>
 <p>οἳ δ' εἶχον κοίλην Λακεδαίμονα κητώεσσαν,</p>
 <p>Φᾶρίν τε Σπάρτην τε πολυτρήρωνά τε Μέσσην,</p>
 <p>Βρυσειάς τ' ἐνέμοντο καὶ Αὐγειὰς ἐρατεινάς,</p>
 <p>οἵ τ' ἄρ' Ἀμύκλας εἶχον Ἕλος τ' ἔφαλον πτολίεθρον,</p>
 <p>οἵ τε Λάαν εἶχον ἠδ' Οἴτυλον ἀμφενέμοντο, <font color="GREEN">585</font></p>
 <p>τῶν οἱ ἀδελφεὸς ἦρχε βοὴν ἀγαθὸς Μενέλαος</p>
 <p>ἑξήκοντα νεῶν: ἀπάτερθε δὲ θωρήσσοντο:</p>
 <p>ἐν δ' αὐτὸς κίεν ᾗσι προθυμίῃσι πεποιθὼς</p>
 <p>ὀτρύνων πόλεμον δέ: μάλιστα δὲ ἵετο θυμῷ</p>
 <p>τίσασθαι Ἑλένης ὁρμήματά τε στοναχάς τε. <font color="GREEN">590</font></p>
 <p> </p>
 <p>οἳ δὲ Πύλον τ' ἐνέμοντο καὶ Ἀρήνην ἐρατεινὴν</p>
 <p>καὶ Θρύον Ἀλφειοῖο πόρον καὶ ἐύ̈κτιτον Αἰπὺ</p>
 <p>καὶ Κυπαρισσήεντα καὶ Ἀμφιγένειαν ἔναιον</p>
 <p>καὶ Πτελεὸν καὶ Ἕλος καὶ Δώριον, ἔνθά τε Μοῦσαι</p>
 <p>ἀντόμεναι Θάμυριν τὸν Θρήϊκα παῦσαν ἀοιδῆς <font color="GREEN">595</font></p>
 <p>Οἰχαλίηθεν ἰόντα παρ' Εὐρύτου Οἰχαλιῆος:</p>
 <p>στεῦτο γὰρ εὐχόμενος νικησέμεν εἴ περ ἂν αὐταὶ</p>
 <p>Μοῦσαι ἀείδοιεν κοῦραι Διὸς αἰγιόχοιο:</p>
 <p>αἳ δὲ χολωσάμεναι πηρὸν θέσαν, αὐτὰρ ἀοιδὴν</p>
 <p>θεσπεσίην ἀφέλοντο καὶ ἐκλέλαθον κιθαριστύν: <font color="GREEN">600</font></p>
 <p>τῶν αὖθ' ἡγεμόνευε Γερήνιος ἱππότα Νέστωρ:</p>
 <p>τῷ δ' ἐνενήκοντα γλαφυραὶ νέες ἐστιχόωντο.</p>
 <p> </p>
 <p>οἳ δ' ἔχον Ἀρκαδίην ὑπὸ Κυλλήνης ὄρος αἰπὺ</p>
 <p>Αἰπύτιον παρὰ τύμβον ἵν' ἀνέρες ἀγχιμαχηταί,</p>
 <p>οἳ Φενεόν τ' ἐνέμοντο καὶ Ὀρχομενὸν πολύμηλον <font color="GREEN">605</font></p>
 <p>Ῥίπην τε Στρατίην τε καὶ ἠνεμόεσσαν Ἐνίσπην</p>
 <p>καὶ Τεγέην εἶχον καὶ Μαντινέην ἐρατεινὴν</p>
 <p>Στύμφηλόν τ' εἶχον καὶ Παρρασίην ἐνέμοντο,</p>
 <p>τῶν ἦρχ' Ἀγκαίοιο πάϊς κρείων Ἀγαπήνωρ</p>
 <p>ἑξήκοντα νεῶν: πολέες δ' ἐν νηὶ̈ ἑκάστῃ <font color="GREEN">610</font></p>
 <p>Ἀρκάδες ἄνδρες ἔβαινον ἐπιστάμενοι πολεμίζειν.</p>
 <p>αὐτὸς γάρ σφιν δῶκεν ἄναξ ἀνδρῶν Ἀγαμέμνων</p>
 <p>νῆας ἐϋσσέλμους περάαν ἐπὶ οἴνοπα πόντον</p>
 <p>Ἀτρεί̈δης, ἐπεὶ οὔ σφι θαλάσσια ἔργα μεμήλει.</p>
 <p> </p>
 <p> </p>
 <p>οἳ δ' ἄρα Βουπράσιόν τε καὶ Ἤλιδα δῖαν ἔναιον <font color="GREEN">615</font></p>
 <p>ὅσσον ἐφ' Ὑρμίνη καὶ Μύρσινος ἐσχατόωσα</p>
 <p>πέτρη τ' Ὠλενίη καὶ Ἀλήσιον ἐντὸς ἐέργει,</p>
 <p>τῶν αὖ τέσσαρες ἀρχοὶ ἔσαν, δέκα δ' ἀνδρὶ ἑκάστῳ</p>
 <p>νῆες ἕποντο θοαί, πολέες δ' ἔμβαινον Ἐπειοί.</p>
 <p>τῶν μὲν ἄρ' Ἀμφίμαχος καὶ Θάλπιος ἡγησάσθην <font color="GREEN">620</font></p>
 <p>υἷες ὃ μὲν Κτεάτου, ὃ δ' ἄρ' Εὐρύτου, Ἀκτορίωνε:</p>
 <p>τῶν δ' Ἀμαρυγκεί̈δης ἦρχε κρατερὸς Διώρης:</p>
 <p>τῶν δὲ τετάρτων ἦρχε Πολύξεινος θεοειδὴς</p>
 <p>υἱὸς Ἀγασθένεος Αὐγηϊάδαο ἄνακτος.</p>
 <p> </p>
 <p>οἳ δ' ἐκ Δουλιχίοιο Ἐχινάων θ' ἱεράων <font color="GREEN">625</font></p>
 <p>νήσων, αἳ ναίουσι πέρην ἁλὸς Ἤλιδος ἄντα,</p>
 <p>τῶν αὖθ' ἡγεμόνευε Μέγης ἀτάλαντος Ἄρηϊ</p>
 <p>Φυλεί̈δης, ὃν τίκτε Διὶ̈ φίλος ἱππότα Φυλεύς,</p>
 <p>ὅς ποτε Δουλίχιον δ' ἀπενάσσατο πατρὶ χολωθείς:</p>
 <p>τῷ δ' ἅμα τεσσαράκοντα μέλαιναι νῆες ἕποντο. <font color="GREEN">630</font></p>
 <p> </p>
 <p>αὐτὰρ Ὀδυσσεὺς ἦγε Κεφαλλῆνας μεγαθύμους,</p>
 <p>οἵ ῥ' Ἰθάκην εἶχον καὶ Νήριτον εἰνοσίφυλλον</p>
 <p>καὶ Κροκύλει' ἐνέμοντο καὶ Αἰγίλιπα τρηχεῖαν,</p>
 <p>οἵ τε Ζάκυνθον ἔχον ἠδ' οἳ Σάμον ἀμφενέμοντο,</p>
 <p>οἵ τ' ἤπειρον ἔχον ἠδ' ἀντιπέραι' ἐνέμοντο: <font color="GREEN">635</font></p>
 <p>τῶν μὲν Ὀδυσσεὺς ἦρχε Διὶ μῆτιν ἀτάλαντος:</p>
 <p>τῷ δ' ἅμα νῆες ἕποντο δυώδεκα μιλτοπάρῃοι.</p>
 <p> </p>
 <p>Αἰτωλῶν δ' ἡγεῖτο Θόας Ἀνδραίμονος υἱός,</p>
 <p>οἳ Πλευρῶν' ἐνέμοντο καὶ Ὤλενον ἠδὲ Πυλήνην</p>
 <p>Χαλκίδα τ' ἀγχίαλον Καλυδῶνά τε πετρήεσσαν: <font color="GREEN">640</font></p>
 <p>οὐ γὰρ ἔτ' Οἰνῆος μεγαλήτορος υἱέες ἦσαν,</p>
 <p>οὐδ' ἄρ' ἔτ' αὐτὸς ἔην, θάνε δὲ ξανθὸς Μελέαγρος:</p>
 <p>τῷ δ' ἐπὶ πάντ' ἐτέταλτο ἀνασσέμεν Αἰτωλοῖσι:</p>
 <p>τῷ δ' ἅμα τεσσαράκοντα μέλαιναι νῆες ἕποντο.</p>
 <p> </p>
 <p>Κρητῶν δ' Ἰδομενεὺς δουρὶ κλυτὸς ἡγεμόνευεν, <font color="GREEN">645</font></p>
 <p>οἳ Κνωσόν τ' εἶχον Γόρτυνά τε τειχιόεσσαν,</p>
 <p>Λύκτον Μίλητόν τε καὶ ἀργινόεντα Λύκαστον</p>
 <p>Φαιστόν τε Ῥύτιόν τε, πόλεις εὖ ναιετοώσας,</p>
 <p>ἄλλοι θ' οἳ Κρήτην ἑκατόμπολιν ἀμφενέμοντο.</p>
 <p>τῶν μὲν ἄρ' Ἰδομενεὺς δουρὶ κλυτὸς ἡγεμόνευε <font color="GREEN">650</font></p>
 <p>Μηριόνης τ' ἀτάλαντος Ἐνυαλίῳ ἀνδρειφόντῃ:</p>
 <p>τοῖσι δ' ἅμ' ὀγδώκοντα μέλαιναι νῆες ἕποντο.</p>
 <p>Τληπόλεμος δ' Ἡρακλεί̈δης ἠύ̈ς τε μέγας τε</p>
 <p>ἐκ Ῥόδου ἐννέα νῆας ἄγεν Ῥοδίων ἀγερώχων,</p>
 <p>οἳ Ῥόδον ἀμφενέμοντο διὰ τρίχα κοσμηθέντες <font color="GREEN">655</font></p>
 <p>Λίνδον Ἰηλυσόν τε καὶ ἀργινόεντα Κάμειρον.</p>
 <p>τῶν μὲν Τληπόλεμος δουρὶ κλυτὸς ἡγεμόνευεν,</p>
 <p>ὃν τέκεν Ἀστυόχεια βίῃ Ἡρακληείῃ,</p>
 <p>τὴν ἄγετ' ἐξ Ἐφύρης ποταμοῦ ἄπο Σελλήεντος</p>
 <p>πέρσας ἄστεα πολλὰ διοτρεφέων αἰζηῶν. <font color="GREEN">660</font></p>
 <p>Τληπόλεμος δ' ἐπεὶ οὖν τράφ' ἐνὶ μεγάρῳ εὐπήκτῳ,</p>
 <p>αὐτίκα πατρὸς ἑοῖο φίλον μήτρωα κατέκτα</p>
 <p>ἤδη γηράσκοντα Λικύμνιον ὄζον Ἄρηος:</p>
 <p>αἶψα δὲ νῆας ἔπηξε, πολὺν δ' ὅ γε λαὸν ἀγείρας</p>
 <p>βῆ φεύγων ἐπὶ πόντον: ἀπείλησαν γάρ οἱ ἄλλοι <font color="GREEN">665</font></p>
 <p>υἱέες υἱωνοί τε βίης Ἡρακληείης.</p>
 <p>αὐτὰρ ὅ γ' ἐς Ῥόδον ἷξεν ἀλώμενος ἄλγεα πάσχων:</p>
 <p>τριχθὰ δὲ ᾤκηθεν καταφυλαδόν, ἠδὲ φίληθεν</p>
 <p>ἐκ Διός, ὅς τε θεοῖσι καὶ ἀνθρώποισιν ἀνάσσει,</p>
 <p>καί σφιν θεσπέσιον πλοῦτον κατέχευε Κρονίων. <font color="GREEN">670</font></p>
 <p> </p>
 <p>Νιρεὺς αὖ Σύμηθεν ἄγε τρεῖς νῆας ἐί̈σας</p>
 <p>Νιρεὺς Ἀγλαί̈ης υἱὸς Χαρόποιό τ' ἄνακτος</p>
 <p>Νιρεύς, ὃς κάλλιστος ἀνὴρ ὑπὸ Ἴλιον ἦλθε</p>
 <p>τῶν ἄλλων Δαναῶν μετ' ἀμύμονα Πηλεί̈ωνα:</p>
 <p>ἀλλ' ἀλαπαδνὸς ἔην, παῦρος δέ οἱ εἵπετο λαός. <font color="GREEN">675</font></p>
 <p> </p>
 <p>οἳ δ' ἄρα Νίσυρόν τ' εἶχον Κράπαθόν τε Κάσον τε</p>
 <p>καὶ Κῶν Εὐρυπύλοιο πόλιν νήσους τε Καλύδνας,</p>
 <p>τῶν αὖ Φείδιππός τε καὶ Ἄντιφος ἡγησάσθην</p>
 <p>Θεσσαλοῦ υἷε δύω Ἡρακλεί̈δαο ἄνακτος:</p>
 <p>τοῖς δὲ τριήκοντα γλαφυραὶ νέες ἐστιχόωντο. <font color="GREEN">680</font></p>
 <p> </p>
 <p>νῦν αὖ τοὺς ὅσσοι τὸ Πελασγικὸν Ἄργος ἔναιον,</p>
 <p>οἵ τ' Ἄλον οἵ τ' Ἀλόπην οἵ τε Τρηχῖνα νέμοντο,</p>
 <p>οἵ τ' εἶχον Φθίην ἠδ' Ἑλλάδα καλλιγύναικα,</p>
 <p>Μυρμιδόνες δὲ καλεῦντο καὶ Ἕλληνες καὶ Ἀχαιοί,</p>
 <p>τῶν αὖ πεντήκοντα νεῶν ἦν ἀρχὸς Ἀχιλλεύς. <font color="GREEN">685</font></p>
 <p>ἀλλ' οἵ γ' οὐ πολέμοιο δυσηχέος ἐμνώοντο:</p>
 <p>οὐ γὰρ ἔην ὅς τίς σφιν ἐπὶ στίχας ἡγήσαιτο:</p>
 <p>κεῖτο γὰρ ἐν νήεσσι ποδάρκης δῖος Ἀχιλλεὺς</p>
 <p>κούρης χωόμενος Βρισηί̈δος ἠϋκόμοιο,</p>
 <p>τὴν ἐκ Λυρνησσοῦ ἐξείλετο πολλὰ μογήσας <font color="GREEN">690</font></p>
 <p>Λυρνησσὸν διαπορθήσας καὶ τείχεα Θήβης,</p>
 <p>κὰδ δὲ Μύνητ' ἔβαλεν καὶ Ἐπίστροφον ἐγχεσιμώρους,</p>
 <p>υἱέας Εὐηνοῖο Σεληπιάδαο ἄνακτος:</p>
 <p>τῆς ὅ γε κεῖτ' ἀχέων, τάχα δ' ἀνστήσεσθαι ἔμελλεν.</p>
 <p> </p>
 <p> </p>
 <p>οἳ δ' εἶχον Φυλάκην καὶ Πύρασον ἀνθεμόεντα <font color="GREEN">695</font></p>
 <p>Δήμητρος τέμενος, Ἴτωνά τε μητέρα μήλων,</p>
 <p>ἀγχίαλόν τ' Ἀντρῶνα ἰδὲ Πτελεὸν λεχεποίην,</p>
 <p>τῶν αὖ Πρωτεσίλαος ἀρήϊος ἡγεμόνευε</p>
 <p>ζωὸς ἐών: τότε δ' ἤδη ἔχεν κάτα γαῖα μέλαινα.</p>
 <p>τοῦ δὲ καὶ ἀμφιδρυφὴς ἄλοχος Φυλάκῃ ἐλέλειπτο <font color="GREEN">700</font></p>
 <p>καὶ δόμος ἡμιτελής: τὸν δ' ἔκτανε Δάρδανος ἀνὴρ</p>
 <p>νηὸς ἀποθρῴσκοντα πολὺ πρώτιστον Ἀχαιῶν.</p>
 <p>οὐδὲ μὲν οὐδ' οἳ ἄναρχοι ἔσαν, πόθεόν γε μὲν ἀρχόν:</p>
 <p>ἀλλά σφεας κόσμησε Ποδάρκης ὄζος Ἄρηος</p>
 <p>Ἰφίκλου υἱὸς πολυμήλου Φυλακίδαο <font color="GREEN">705</font></p>
 <p>αὐτοκασίγνητος μεγαθύμου Πρωτεσιλάου</p>
 <p>ὁπλότερος γενεῇ: ὁ δ' ἅμα πρότερος καὶ ἀρείων</p>
 <p>ἥρως Πρωτεσίλαος ἀρήϊος: οὐδέ τι λαοὶ</p>
 <p>δεύονθ' ἡγεμόνος, πόθεόν γε μὲν ἐσθλὸν ἐόντα:</p>
 <p>τῷ δ' ἅμα τεσσαράκοντα μέλαιναι νῆες ἕποντο. <font color="GREEN">710</font></p>
 <p> </p>
 <p>οἳ δὲ Φερὰς ἐνέμοντο παραὶ Βοιβηί̈δα λίμνην</p>
 <p>Βοίβην καὶ Γλαφύρας καὶ ἐϋκτιμένην Ἰαωλκόν,</p>
 <p>τῶν ἦρχ' Ἀδμήτοιο φίλος πάϊς ἕνδεκα νηῶν</p>
 <p>Εὔμηλος, τὸν ὑπ' Ἀδμήτῳ τέκε δῖα γυναικῶν</p>
 <p>Ἄλκηστις Πελίαο θυγατρῶν εἶδος ἀρίστη. <font color="GREEN">715</font></p>
 <p> </p>
 <p>οἳ δ' ἄρα Μηθώνην καὶ Θαυμακίην ἐνέμοντο</p>
 <p>καὶ Μελίβοιαν ἔχον καὶ Ὀλιζῶνα τρηχεῖαν,</p>
 <p>τῶν δὲ Φιλοκτήτης ἦρχεν τόξων ἐὺ̈ εἰδὼς</p>
 <p>ἑπτὰ νεῶν: ἐρέται δ' ἐν ἑκάστῃ πεντήκοντα</p>
 <p>ἐμβέβασαν τόξων εὖ εἰδότες ἶφι μάχεσθαι. <font color="GREEN">720</font></p>
 <p>ἀλλ' ὃ μὲν ἐν νήσῳ κεῖτο κρατέρ' ἄλγεα πάσχων</p>
 <p>Λήμνῳ ἐν ἠγαθέῃ, ὅθι μιν λίπον υἷες Ἀχαιῶν</p>
 <p>ἕλκεϊ μοχθίζοντα κακῷ ὀλοόφρονος ὕδρου:</p>
 <p>ἔνθ' ὅ γε κεῖτ' ἀχέων: τάχα δὲ μνήσεσθαι ἔμελλον</p>
 <p>Ἀργεῖοι παρὰ νηυσὶ Φιλοκτήταο ἄνακτος. <font color="GREEN">725</font></p>
 <p>οὐδὲ μὲν οὐδ' οἳ ἄναρχοι ἔσαν, πόθεόν γε μὲν ἀρχόν:</p>
 <p>ἀλλὰ Μέδων κόσμησεν Ὀϊλῆος νόθος υἱός,</p>
 <p>τόν ῥ' ἔτεκεν Ῥήνη ὑπ' Ὀϊλῆϊ πτολιπόρθῳ.</p>
 <p> </p>
 <p>οἳ δ' εἶχον Τρίκκην καὶ Ἰθώμην κλωμακόεσσαν,</p>
 <p>οἵ τ' ἔχον Οἰχαλίην πόλιν Εὐρύτου Οἰχαλιῆος, <font color="GREEN">730</font></p>
 <p>τῶν αὖθ' ἡγείσθην Ἀσκληπιοῦ δύο παῖδε</p>
 <p>ἰητῆρ' ἀγαθὼ Ποδαλείριος ἠδὲ Μαχάων:</p>
 <p>τοῖς δὲ τριήκοντα γλαφυραὶ νέες ἐστιχόωντο.</p>
 <p>οἳ δ' ἔχον Ὀρμένιον, οἵ τε κρήνην Ὑπέρειαν,</p>
 <p>οἵ τ' ἔχον Ἀστέριον Τιτάνοιό τε λευκὰ κάρηνα, <font color="GREEN">735</font></p>
 <p>τῶν ἦρχ' Εὐρύπυλος Εὐαίμονος ἀγλαὸς υἱός:</p>
 <p>τῷ δ' ἅμα τεσσαράκοντα μέλαιναι νῆες ἕποντο.</p>
 <p> </p>
 <p>οἳ δ' Ἄργισσαν ἔχον καὶ Γυρτώνην ἐνέμοντο,</p>
 <p>Ὄρθην Ἠλώνην τε πόλιν τ' Ὀλοοσσόνα λευκήν,</p>
 <p>τῶν αὖθ' ἡγεμόνευε μενεπτόλεμος Πολυποίτης <font color="GREEN">740</font></p>
 <p>υἱὸς Πειριθόοιο τὸν ἀθάνατος τέκετο Ζεύς:</p>
 <p>τόν ῥ' ὑπὸ Πειριθόῳ τέκετο κλυτὸς Ἱπποδάμεια</p>
 <p>ἤματι τῷ ὅτε Φῆρας ἐτίσατο λαχνήεντας,</p>
 <p>τοὺς δ' ἐκ Πηλίου ὦσε καὶ Αἰθίκεσσι πέλασσεν:</p>
 <p>οὐκ οἶος, ἅμα τῷ γε Λεοντεὺς ὄζος Ἄρηος <font color="GREEN">745</font></p>
 <p>υἱὸς ὑπερθύμοιο Κορώνου Καινεί̈δαο:</p>
 <p>τοῖς δ' ἅμα τεσσαράκοντα μέλαιναι νῆες ἕποντο.</p>
 <p> </p>
 <p>Γουνεὺς δ' ἐκ Κύφου ἦγε δύω καὶ εἴκοσι νῆας:</p>
 <p>τῷ δ' Ἐνιῆνες ἕποντο μενεπτόλεμοί τε Περαιβοὶ</p>
 <p>οἳ περὶ Δωδώνην δυσχείμερον οἰκί' ἔθεντο, <font color="GREEN">750</font></p>
 <p>οἵ τ' ἀμφ' ἱμερτὸν Τιταρησσὸν ἔργα νέμοντο</p>
 <p>ὅς ῥ' ἐς Πηνειὸν προί̈ει καλλίρροον ὕδωρ,</p>
 <p>οὐδ' ὅ γε Πηνειῷ συμμίσγεται ἀργυροδίνῃ,</p>
 <p>ἀλλά τέ μιν καθύπερθεν ἐπιρρέει ἠύ̈τ' ἔλαιον:</p>
 <p>ὅρκου γὰρ δεινοῦ Στυγὸς ὕδατός ἐστιν ἀπορρώξ. <font color="GREEN">755</font></p>
 <p> </p>
 <p>Μαγνήτων δ' ἦρχε Πρόθοος Τενθρηδόνος υἱός,</p>
 <p>οἳ περὶ Πηνειὸν καὶ Πήλιον εἰνοσίφυλλον</p>
 <p>ναίεσκον: τῶν μὲν Πρόθοος θοὸς ἡγεμόνευε,</p>
 <p>τῷ δ' ἅμα τεσσαράκοντα μέλαιναι νῆες ἕποντο.</p>
 <p> </p>
 <p>οὗτοι ἄρ' ἡγεμόνες Δαναῶν καὶ κοίρανοι ἦσαν: <font color="GREEN">760</font></p>
 <p>τίς τὰρ τῶν ὄχ' ἄριστος ἔην σύ μοι ἔννεπε Μοῦσα</p>
 <p>αὐτῶν ἠδ' ἵππων, οἳ ἅμ' Ἀτρεί̈δῃσιν ἕποντο.</p>
 <p> </p>
 <p>ἵπποι μὲν μέγ' ἄρισται ἔσαν Φηρητιάδαο,</p>
 <p>τὰς Εὔμηλος ἔλαυνε ποδώκεας ὄρνιθας ὣς</p>
 <p>ὄτριχας οἰέτεας σταφύλῇ ἐπὶ νῶτον ἐί̈σας: <font color="GREEN">765</font></p>
 <p>τὰς ἐν Πηρείῃ θρέψ' ἀργυρότοξος Ἀπόλλων</p>
 <p>ἄμφω θηλείας, φόβον Ἄρηος φορεούσας.</p>
 <p>ἀνδρῶν αὖ μέγ' ἄριστος ἔην Τελαμώνιος Αἴας</p>
 <p>ὄφρ' Ἀχιλεὺς μήνιεν: ὃ γὰρ πολὺ φέρτατος ἦεν,</p>
 <p>ἵπποι θ' οἳ φορέεσκον ἀμύμονα Πηλεί̈ωνα. <font color="GREEN">770</font></p>
 <p>ἀλλ' ὃ μὲν ἐν νήεσσι κορωνίσι ποντοπόροισι</p>
 <p>κεῖτ' ἀπομηνίσας Ἀγαμέμνονι ποιμένι λαῶν</p>
 <p>Ἀτρεί̈δῃ: λαοὶ δὲ παρὰ ῥηγμῖνι θαλάσσης</p>
 <p>δίσκοισιν τέρποντο καὶ αἰγανέῃσιν ἱέντες</p>
 <p>τόξοισίν θ': ἵπποι δὲ παρ' ἅρμασιν οἷσιν ἕκαστος <font color="GREEN">775</font></p>
 <p>λωτὸν ἐρεπτόμενοι ἐλεόθρεπτόν τε σέλινον</p>
 <p>ἕστασαν: ἅρματα δ' εὖ πεπυκασμένα κεῖτο ἀνάκτων</p>
 <p>ἐν κλισίῃς: οἳ δ' ἀρχὸν ἀρηί̈φιλον ποθέοντες</p>
 <p>φοίτων ἔνθα καὶ ἔνθα κατὰ στρατὸν οὐδὲ μάχοντο.</p>
 <p> </p>
 <p>οἳ δ' ἄρ' ἴσαν ὡς εἴ τε πυρὶ χθὼν πᾶσα νέμοιτο: <font color="GREEN">780</font></p>
 <p>γαῖα δ' ὑπεστενάχιζε Διὶ ὣς τερπικεραύνῳ</p>
 <p>χωομένῳ ὅτε τ' ἀμφὶ Τυφωέϊ γαῖαν ἱμάσσῃ</p>
 <p>εἰν Ἀρίμοις, ὅθι φασὶ Τυφωέος ἔμμεναι εὐνάς:</p>
 <p>ὣς ἄρα τῶν ὑπὸ ποσσὶ μέγα στεναχίζετο γαῖα</p>
 <p>ἐρχομένων: μάλα δ' ὦκα διέπρησσον πεδίοιο. <font color="GREEN">785</font></p>
 <p> </p>
 <p>Τρωσὶν δ' ἄγγελος ἦλθε ποδήνεμος ὠκέα Ἶρις</p>
 <p>πὰρ Διὸς αἰγιόχοιο σὺν ἀγγελίῃ ἀλεγεινῇ:</p>
 <p>οἳ δ' ἀγορὰς ἀγόρευον ἐπὶ Πριάμοιο θύρῃσι</p>
 <p>πάντες ὁμηγερέες ἠμὲν νέοι ἠδὲ γέροντες:</p>
 <p>ἀγχοῦ δ' ἱσταμένη προσέφη πόδας ὠκέα Ἶρις: <font color="GREEN">790</font></p>
 <p>εἴσατο δὲ φθογγὴν υἷϊ Πριάμοιο Πολίτῃ,</p>
 <p>ὃς Τρώων σκοπὸς ἷζε ποδωκείῃσι πεποιθὼς</p>
 <p>τύμβῳ ἐπ' ἀκροτάτῳ Αἰσυήταο γέροντος,</p>
 <p>δέγμενος ὁππότε ναῦφιν ἀφορμηθεῖεν Ἀχαιοί:</p>
 <p>τῷ μιν ἐεισαμένη προσέφη πόδας ὠκέα Ἶρις: <font color="GREEN">795</font></p>
 <p>ὦ γέρον αἰεί τοι μῦθοι φίλοι ἄκριτοί εἰσιν,</p>
 <p>ὥς ποτ' ἐπ' εἰρήνης: πόλεμος δ' ἀλίαστος ὄρωρεν.</p>
 <p>ἤδη μὲν μάλα πολλὰ μάχας εἰσήλυθον ἀνδρῶν,</p>
 <p>ἀλλ' οὔ πω τοιόνδε τοσόνδέ τε λαὸν ὄπωπα:</p>
 <p>λίην γὰρ φύλλοισιν ἐοικότες ἢ ψαμάθοισιν <font color="GREEN">800</font></p>
 <p>ἔρχονται πεδίοιο μαχησόμενοι προτὶ ἄστυ.</p>
 <p>Ἕκτορ σοὶ δὲ μάλιστ' ἐπιτέλλομαι, ὧδε δὲ ῥέξαι:</p>
 <p>πολλοὶ γὰρ κατὰ ἄστυ μέγα Πριάμου ἐπίκουροι,</p>
 <p>ἄλλη δ' ἄλλων γλῶσσα πολυσπερέων ἀνθρώπων:</p>
 <p>τοῖσιν ἕκαστος ἀνὴρ σημαινέτω οἷσί περ ἄρχει, <font color="GREEN">805</font></p>
 <p>τῶν δ' ἐξηγείσθω κοσμησάμενος πολιήτας.</p>
 <p> </p>
 <p>ὣς ἔφαθ', Ἕκτωρ δ' οὔ τι θεᾶς ἔπος ἠγνοίησεν,</p>
 <p>αἶψα δ' ἔλυσ' ἀγορήν: ἐπὶ τεύχεα δ' ἐσσεύοντο:</p>
 <p>πᾶσαι δ' ὠί̈γνυντο πύλαι, ἐκ δ' ἔσσυτο λαὸς</p>
 <p>πεζοί θ' ἱππῆές τε: πολὺς δ' ὀρυμαγδὸς ὀρώρει. <font color="GREEN">810</font></p>
 <p> </p>
 <p>ἔστι δέ τις προπάροιθε πόλιος αἰπεῖα κολώνη</p>
 <p>ἐν πεδίῳ ἀπάνευθε περίδρομος ἔνθα καὶ ἔνθα,</p>
 <p>τὴν ἤτοι ἄνδρες Βατίειαν κικλήσκουσιν,</p>
 <p>ἀθάνατοι δέ τε σῆμα πολυσκάρθμοιο Μυρίνης:</p>
 <p>ἔνθα τότε Τρῶές τε διέκριθεν ἠδ' ἐπίκουροι. <font color="GREEN">815</font></p>
 <p> </p>
 <p>Τρωσὶ μὲν ἡγεμόνευε μέγας κορυθαίολος Ἕκτωρ</p>
 <p>Πριαμίδης: ἅμα τῷ γε πολὺ πλεῖστοι καὶ ἄριστοι</p>
 <p>λαοὶ θωρήσσοντο μεμαότες ἐγχείῃσι.</p>
 <p> </p>
 <p>Δαρδανίων αὖτ' ἦρχεν ἐὺ̈ς πάϊς Ἀγχίσαο</p>
 <p>Αἰνείας, τὸν ὑπ' Ἀγχίσῃ τέκε δῖ' Ἀφροδίτη <font color="GREEN">820</font></p>
 <p>Ἴδης ἐν κνημοῖσι θεὰ βροτῷ εὐνηθεῖσα,</p>
 <p>οὐκ οἶος, ἅμα τῷ γε δύω Ἀντήνορος υἷε</p>
 <p>Ἀρχέλοχός τ' Ἀκάμας τε μάχης εὖ εἰδότε πάσης.</p>
 <p> </p>
 <p>οἳ δὲ Ζέλειαν ἔναιον ὑπαὶ πόδα νείατον Ἴδης</p>
 <p>ἀφνειοὶ πίνοντες ὕδωρ μέλαν Αἰσήποιο <font color="GREEN">825</font></p>
 <p>Τρῶες, τῶν αὖτ' ἦρχε Λυκάονος ἀγλαὸς υἱὸς</p>
 <p>Πάνδαρος, ᾧ καὶ τόξον Ἀπόλλων αὐτὸς ἔδωκεν.</p>
 <p> </p>
 <p>οἳ δ' Ἀδρήστειάν τ' εἶχον καὶ δῆμον Ἀπαισοῦ</p>
 <p>καὶ Πιτύειαν ἔχον καὶ Τηρείης ὄρος αἰπύ,</p>
 <p>τῶν ἦρχ' Ἄδρηστός τε καὶ Ἄμφιος λινοθώρηξ <font color="GREEN">830</font></p>
 <p>υἷε δύω Μέροπος Περκωσίου, ὃς περὶ πάντων</p>
 <p>ᾔδεε μαντοσύνας, οὐδὲ οὓς παῖδας ἔασκε</p>
 <p>στείχειν ἐς πόλεμον φθισήνορα: τὼ δέ οἱ οὔ τι</p>
 <p>πειθέσθην: κῆρες γὰρ ἄγον μέλανος θανάτοιο.</p>
 <p> </p>
 <p>οἳ δ' ἄρα Περκώτην καὶ Πράκτιον ἀμφενέμοντο <font color="GREEN">835</font></p>
 <p>καὶ Σηστὸν καὶ Ἄβυδον ἔχον καὶ δῖαν Ἀρίσβην,</p>
 <p>τῶν αὖθ' Ὑρτακίδης ἦρχ' Ἄσιος ὄρχαμος ἀνδρῶν,</p>
 <p>Ἄσιος Ὑρτακίδης ὃν Ἀρίσβηθεν φέρον ἵπποι</p>
 <p>αἴθωνες μεγάλοι ποταμοῦ ἄπο Σελλήεντος.</p>
 <p> </p>
 <p>Ἱππόθοος δ' ἄγε φῦλα Πελασγῶν ἐγχεσιμώρων <font color="GREEN">840</font></p>
 <p>τῶν οἳ Λάρισαν ἐριβώλακα ναιετάασκον:</p>
 <p>τῶν ἦρχ' Ἱππόθοός τε Πύλαιός τ' ὄζος Ἄρηος,</p>
 <p>υἷε δύω Λήθοιο Πελασγοῦ Τευταμίδαο.</p>
 <p> </p>
 <p>αὐτὰρ Θρήϊκας ἦγ' Ἀκάμας καὶ Πείροος ἥρως</p>
 <p>ὅσσους Ἑλλήσποντος ἀγάρροος ἐντὸς ἐέργει. <font color="GREEN">845</font></p>
 <p> </p>
 <p>Εὔφημος δ' ἀρχὸς Κικόνων ἦν αἰχμητάων</p>
 <p>υἱὸς Τροιζήνοιο διοτρεφέος Κεάδαο.</p>
 <p> </p>
 <p>αὐτὰρ Πυραίχμης ἄγε Παίονας ἀγκυλοτόξους</p>
 <p>τηλόθεν ἐξ Ἀμυδῶνος ἀπ' Ἀξιοῦ εὐρὺ ῥέοντος,</p>
 <p>Ἀξιοῦ οὗ κάλλιστον ὕδωρ ἐπικίδναται αἶαν. <font color="GREEN">850</font></p>
 <p> </p>
 <p>Παφλαγόνων δ' ἡγεῖτο Πυλαιμένεος λάσιον κῆρ</p>
 <p>ἐξ Ἐνετῶν, ὅθεν ἡμιόνων γένος ἀγροτεράων,</p>
 <p>οἵ ῥα Κύτωρον ἔχον καὶ Σήσαμον ἀμφενέμοντο</p>
 <p>ἀμφί τε Παρθένιον ποταμὸν κλυτὰ δώματ' ἔναιον</p>
 <p>Κρῶμνάν τ' Αἰγιαλόν τε καὶ ὑψηλοὺς Ἐρυθίνους. <font color="GREEN">855</font></p>
 <p> </p>
 <p>αὐτὰρ Ἁλιζώνων Ὀδίος καὶ Ἐπίστροφος ἦρχον</p>
 <p>τηλόθεν ἐξ Ἀλύβης, ὅθεν ἀργύρου ἐστὶ γενέθλη.</p>
 <p>Μυσῶν δὲ Χρόμις ἦρχε καὶ Ἔννομος οἰωνιστής:</p>
 <p>ἀλλ' οὐκ οἰωνοῖσιν ἐρύσατο κῆρα μέλαιναν,</p>
 <p>ἀλλ' ἐδάμη ὑπὸ χερσὶ ποδώκεος Αἰακίδαο <font color="GREEN">860</font></p>
 <p>ἐν ποταμῷ, ὅθι περ Τρῶας κεράϊζε καὶ ἄλλους.</p>
 <p> </p>
 <p>Φόρκυς αὖ Φρύγας ἦγε καὶ Ἀσκάνιος θεοειδὴς</p>
 <p>τῆλ' ἐξ Ἀσκανίης: μέμασαν δ' ὑσμῖνι μάχεσθαι.</p>
 <p> </p>
 <p>Μῄοσιν αὖ Μέσθλης τε καὶ Ἄντιφος ἡγησάσθην</p>
 <p>υἷε Ταλαιμένεος τὼ Γυγαίη τέκε λίμνη, <font color="GREEN">865</font></p>
 <p>οἳ καὶ Μῄονας ἦγον ὑπὸ Τμώλῳ γεγαῶτας.</p>
 <p> </p>
 <p>Νάστης αὖ Καρῶν ἡγήσατο βαρβαροφώνων,</p>
 <p>οἳ Μίλητον ἔχον Φθιρῶν τ' ὄρος ἀκριτόφυλλον</p>
 <p>Μαιάνδρου τε ῥοὰς Μυκάλης τ' αἰπεινὰ κάρηνα:</p>
 <p>τῶν μὲν ἄρ' Ἀμφίμαχος καὶ Νάστης ἡγησάσθην, <font color="GREEN">870</font></p>
 <p>Νάστης Ἀμφίμαχός τε Νομίονος ἀγλαὰ τέκνα,</p>
 <p>ὃς καὶ χρυσὸν ἔχων πόλεμον δ' ἴεν ἠύ̈τε κούρη</p>
 <p>νήπιος, οὐδέ τί οἱ τό γ' ἐπήρκεσε λυγρὸν ὄλεθρον,</p>
 <p>ἀλλ' ἐδάμη ὑπὸ χερσὶ ποδώκεος Αἰακίδαο</p>
 <p>ἐν ποταμῷ, χρυσὸν δ' Ἀχιλεὺς ἐκόμισσε δαί̈φρων. <font color="GREEN">875</font></p>
 <p> </p>
 <p>Σαρπηδὼν δ' ἦρχεν Λυκίων καὶ Γλαῦκος ἀμύμων</p>
 <p>τηλόθεν ἐκ Λυκίης, Ξάνθου ἄπο δινήεντος.</p>
 
 
 <p></p><hr>
 <center>
 <a href="ili03.htm">Next: Book 3</a></center>
 </body>