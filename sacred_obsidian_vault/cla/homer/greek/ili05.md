<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili04.htm">English</a> 
 <a href="ili04.htm">Previous</a> 
 <a href="ili06.htm">Next</a> 
 </center>
 <hr>
 
 
 <h1 align="CENTER">The Iliad, Book 5</h1>
 <p>ἔνθ' αὖ Τυδεί̈δῃ Διομήδεϊ Παλλὰς Ἀθήνη</p>
 <p>δῶκε μένος καὶ θάρσος, ἵν' ἔκδηλος μετὰ πᾶσιν</p>
 <p>Ἀργείοισι γένοιτο ἰδὲ κλέος ἐσθλὸν ἄροιτο:</p>
 <p>δαῖέ οἱ ἐκ κόρυθός τε καὶ ἀσπίδος ἀκάματον πῦρ</p>
 <p>ἀστέρ' ὀπωρινῷ ἐναλίγκιον, ὅς τε μάλιστα <font color="GREEN">5</font></p>
 <p>λαμπρὸν παμφαίνῃσι λελουμένος ὠκεανοῖο:</p>
 <p>τοῖόν οἱ πῦρ δαῖεν ἀπὸ κρατός τε καὶ ὤμων,</p>
 <p>ὦρσε δέ μιν κατὰ μέσσον ὅθι πλεῖστοι κλονέοντο.</p>
 <p> </p>
 <p>ἦν δέ τις ἐν Τρώεσσι Δάρης ἀφνειὸς ἀμύμων</p>
 <p>ἱρεὺς Ἡφαίστοιο: δύω δέ οἱ υἱέες ἤστην <font color="GREEN">10</font></p>
 <p>Φηγεὺς Ἰδαῖός τε μάχης εὖ εἰδότε πάσης.</p>
 <p>τώ οἱ ἀποκρινθέντε ἐναντίω ὁρμηθήτην:</p>
 <p>τὼ μὲν ἀφ' ἵπποιιν, ὃ δ' ἀπὸ χθονὸς ὄρνυτο πεζός.</p>
 <p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες</p>
 <p>Φηγεύς ῥα πρότερος προί̈ει δολιχόσκιον ἔγχος: <font color="GREEN">15</font></p>
 <p>Τυδεί̈δεω δ' ὑπὲρ ὦμον ἀριστερὸν ἤλυθ' ἀκωκὴ</p>
 <p>ἔγχεος, οὐδ' ἔβαλ' αὐτόν: ὃ δ' ὕστερος ὄρνυτο χαλκῷ</p>
 <p>Τυδεί̈δης: τοῦ δ' οὐχ ἅλιον βέλος ἔκφυγε χειρός,</p>
 <p>ἀλλ' ἔβαλε στῆθος μεταμάζιον, ὦσε δ' ἀφ' ἵππων.</p>
 <p>Ἰδαῖος δ' ἀπόρουσε λιπὼν περικαλλέα δίφρον, <font color="GREEN">20</font></p>
 <p>οὐδ' ἔτλη περιβῆναι ἀδελφειοῦ κταμένοιο:</p>
 <p>οὐδὲ γὰρ οὐδέ κεν αὐτὸς ὑπέκφυγε κῆρα μέλαιναν,</p>
 <p>ἀλλ' Ἥφαιστος ἔρυτο, σάωσε δὲ νυκτὶ καλύψας,</p>
 <p>ὡς δή οἱ μὴ πάγχυ γέρων ἀκαχήμενος εἴη.</p>
 <p>ἵππους δ' ἐξελάσας μεγαθύμου Τυδέος υἱὸς <font color="GREEN">25</font></p>
 <p>δῶκεν ἑταίροισιν κατάγειν κοίλας ἐπὶ νῆας.</p>
 <p>Τρῶες δὲ μεγάθυμοι ἐπεὶ ἴδον υἷε Δάρητος</p>
 <p>τὸν μὲν ἀλευάμενον, τὸν δὲ κτάμενον παρ' ὄχεσφι,</p>
 <p>πᾶσιν ὀρίνθη θυμός: ἀτὰρ γλαυκῶπις Ἀθήνη</p>
 <p>χειρὸς ἑλοῦσ' ἐπέεσσι προσηύδα θοῦρον Ἄρηα: <font color="GREEN">30</font></p>
 <p>Ἆρες Ἄρες βροτολοιγὲ μιαιφόνε τειχεσιπλῆτα</p>
 <p>οὐκ ἂν δὴ Τρῶας μὲν ἐάσαιμεν καὶ Ἀχαιοὺς</p>
 <p>μάρνασθ', ὁπποτέροισι πατὴρ Ζεὺς κῦδος ὀρέξῃ,</p>
 <p>νῶϊ δὲ χαζώμεσθα, Διὸς δ' ἀλεώμεθα μῆνιν;</p>
 <p> </p>
 <p>ὣς εἰποῦσα μάχης ἐξήγαγε θοῦρον Ἄρηα: <font color="GREEN">35</font></p>
 <p>τὸν μὲν ἔπειτα καθεῖσεν ἐπ' ἠϊόεντι Σκαμάνδρῳ,</p>
 <p>Τρῶας δ' ἔκλιναν Δαναοί: ἕλε δ' ἄνδρα ἕκαστος</p>
 <p>ἡγεμόνων: πρῶτος δὲ ἄναξ ἀνδρῶν Ἀγαμέμνων</p>
 <p>ἀρχὸν Ἁλιζώνων Ὀδίον μέγαν ἔκβαλε δίφρου:</p>
 <p>πρώτῳ γὰρ στρεφθέντι μεταφρένῳ ἐν δόρυ πῆξεν <font color="GREEN">40</font></p>
 <p>ὤμων μεσσηγύς, διὰ δὲ στήθεσφιν ἔλασσε,</p>
 <p>δούπησεν δὲ πεσών, ἀράβησε δὲ τεύχε' ἐπ' αὐτῷ.</p>
 <p>Ἰδομενεὺς δ' ἄρα Φαῖστον ἐνήρατο Μῄονος υἱὸν</p>
 <p>Βώρου, ὃς ἐκ Τάρνης ἐριβώλακος εἰληλούθει.</p>
 <p>τὸν μὲν ἄρ' Ἰδομενεὺς δουρικλυτὸς ἔγχεϊ μακρῷ <font color="GREEN">45</font></p>
 <p>νύξ' ἵππων ἐπιβησόμενον κατὰ δεξιὸν ὦμον:</p>
 <p>ἤριπε δ' ἐξ ὀχέων, στυγερὸς δ' ἄρα μιν σκότος εἷλε.</p>
 <p> </p>
 <p>τὸν μὲν ἄρ' Ἰδομενῆος ἐσύλευον θεράποντες:</p>
 <p>υἱὸν δὲ Στροφίοιο Σκαμάνδριον αἵμονα θήρης</p>
 <p>Ἀτρεί̈δης Μενέλαος ἕλ' ἔγχεϊ ὀξυόεντι <font color="GREEN">50</font></p>
 <p>ἐσθλὸν θηρητῆρα: δίδαξε γὰρ Ἄρτεμις αὐτὴ</p>
 <p>βάλλειν ἄγρια πάντα, τά τε τρέφει οὔρεσιν ὕλη:</p>
 <p>ἀλλ' οὔ οἱ τότε γε χραῖσμ' Ἄρτεμις ἰοχέαιρα,</p>
 <p>οὐδὲ ἑκηβολίαι ᾗσιν τὸ πρίν γε κέκαστο:</p>
 <p>ἀλλά μιν Ἀτρεί̈δης δουρικλειτὸς Μενέλαος <font color="GREEN">55</font></p>
 <p>πρόσθεν ἕθεν φεύγοντα μετάφρενον οὔτασε δουρὶ</p>
 <p>ὤμων μεσσηγύς, διὰ δὲ στήθεσφιν ἔλασσεν,</p>
 <p>ἤριπε δὲ πρηνής, ἀράβησε δὲ τεύχε' ἐπ' αὐτῷ.</p>
 <p> </p>
 <p>Μηριόνης δὲ Φέρεκλον ἐνήρατο, τέκτονος υἱὸν</p>
 <p>Ἁρμονίδεω, ὃς χερσὶν ἐπίστατο δαίδαλα πάντα <font color="GREEN">60</font></p>
 <p>τεύχειν: ἔξοχα γάρ μιν ἐφίλατο Παλλὰς Ἀθήνη:</p>
 <p>ὃς καὶ Ἀλεξάνδρῳ τεκτήνατο νῆας ἐί̈σας</p>
 <p>ἀρχεκάκους, αἳ πᾶσι κακὸν Τρώεσσι γένοντο</p>
 <p>οἷ τ' αὐτῷ, ἐπεὶ οὔ τι θεῶν ἐκ θέσφατα ᾔδη.</p>
 <p>τὸν μὲν Μηριόνης ὅτε δὴ κατέμαρπτε διώκων <font color="GREEN">65</font></p>
 <p>βεβλήκει γλουτὸν κατὰ δεξιόν: ἣ δὲ διαπρὸ</p>
 <p>ἀντικρὺ κατὰ κύστιν ὑπ' ὀστέον ἤλυθ' ἀκωκή:</p>
 <p>γνὺξ δ' ἔριπ' οἰμώξας, θάνατος δέ μιν ἀμφεκάλυψε.</p>
 <p> </p>
 <p>Πήδαιον δ' ἄρ' ἔπεφνε Μέγης Ἀντήνορος υἱὸν</p>
 <p>ὅς ῥα νόθος μὲν ἔην, πύκα δ' ἔτρεφε δῖα Θεανὼ <font color="GREEN">70</font></p>
 <p>ἶσα φίλοισι τέκεσσι χαριζομένη πόσεϊ ᾧ.</p>
 <p>τὸν μὲν Φυλεί̈δης δουρὶ κλυτὸς ἐγγύθεν ἐλθὼν</p>
 <p>βεβλήκει κεφαλῆς κατὰ ἰνίον ὀξέϊ δουρί:</p>
 <p>ἀντικρὺ δ' ἀν' ὀδόντας ὑπὸ γλῶσσαν τάμε χαλκός:</p>
 <p>ἤριπε δ' ἐν κονίῃ, ψυχρὸν δ' ἕλε χαλκὸν ὀδοῦσιν. <font color="GREEN">75</font></p>
 <p> </p>
 <p>Εὐρύπυλος δ' Εὐαιμονίδης Ὑψήνορα δῖον</p>
 <p>υἱὸν ὑπερθύμου Δολοπίονος, ὅς ῥα Σκαμάνδρου</p>
 <p>ἀρητὴρ ἐτέτυκτο, θεὸς δ' ὣς τίετο δήμῳ,</p>
 <p>τὸν μὲν ἄρ' Εὐρύπυλος, Εὐαίμονος ἀγλαὸς υἱός,</p>
 <p>πρόσθεν ἕθεν φεύγοντα μεταδρομάδην ἔλασ' ὦμον <font color="GREEN">80</font></p>
 <p>φασγάνῳ ἀί̈ξας, ἀπὸ δ' ἔξεσε χεῖρα βαρεῖαν:</p>
 <p>αἱματόεσσα δὲ χεὶρ πεδίῳ πέσε: τὸν δὲ κατ' ὄσσε</p>
 <p>ἔλλαβε πορφύρεος θάνατος καὶ μοῖρα κραταιή.</p>
 <p>ὣς οἳ μὲν πονέοντο κατὰ κρατερὴν ὑσμίνην:</p>
 <p>Τυδεί̈δην δ' οὐκ ἂν γνοίης ποτέροισι μετείη <font color="GREEN">85</font></p>
 <p>ἠὲ μετὰ Τρώεσσιν ὁμιλέοι ἦ μετ' Ἀχαιοῖς.</p>
 <p>θῦνε γὰρ ἂμ πεδίον ποταμῷ πλήθοντι ἐοικὼς</p>
 <p>χειμάρρῳ, ὅς τ' ὦκα ῥέων ἐκέδασσε γεφύρας:</p>
 <p>τὸν δ' οὔτ' ἄρ τε γέφυραι ἐεργμέναι ἰσχανόωσιν,</p>
 <p>οὔτ' ἄρα ἕρκεα ἴσχει ἀλωάων ἐριθηλέων <font color="GREEN">90</font></p>
 <p>ἐλθόντ' ἐξαπίνης ὅτ' ἐπιβρίσῃ Διὸς ὄμβρος:</p>
 <p>πολλὰ δ' ὑπ' αὐτοῦ ἔργα κατήριπε κάλ' αἰζηῶν:</p>
 <p>ὣς ὑπὸ Τυδεί̈δῃ πυκιναὶ κλονέοντο φάλαγγες</p>
 <p>Τρώων, οὐδ' ἄρα μιν μίμνον πολέες περ ἐόντες.</p>
 <p> </p>
 <p>τὸν δ' ὡς οὖν ἐνόησε Λυκάονος ἀγλαὸς υἱὸς <font color="GREEN">95</font></p>
 <p>θύνοντ' ἂμ πεδίον πρὸ ἕθεν κλονέοντα φάλαγγας,</p>
 <p>αἶψ' ἐπὶ Τυδεί̈δῃ ἐτιταίνετο καμπύλα τόξα,</p>
 <p>καὶ βάλ' ἐπαί̈σσοντα τυχὼν κατὰ δεξιὸν ὦμον</p>
 <p>θώρηκος γύαλον: διὰ δ' ἔπτατο πικρὸς ὀϊστός,</p>
 <p>ἀντικρὺ δὲ διέσχε, παλάσσετο δ' αἵματι θώρηξ. <font color="GREEN">100</font></p>
 <p>τῷ δ' ἐπὶ μακρὸν ἄϋσε Λυκάονος ἀγλαὸς υἱός:</p>
 <p>ὄρνυσθε Τρῶες μεγάθυμοι κέντορες ἵππων:</p>
 <p>βέβληται γὰρ ἄριστος Ἀχαιῶν, οὐδέ ἕ φημι</p>
 <p>δήθ' ἀνσχήσεσθαι κρατερὸν βέλος, εἰ ἐτεόν με</p>
 <p>ὦρσεν ἄναξ Διὸς υἱὸς ἀπορνύμενον Λυκίηθεν. <font color="GREEN">105</font></p>
 <p> </p>
 <p>ὣς ἔφατ' εὐχόμενος: τὸν δ' οὐ βέλος ὠκὺ δάμασσεν,</p>
 <p>ἀλλ' ἀναχωρήσας πρόσθ' ἵπποιιν καὶ ὄχεσφιν</p>
 <p>ἔστη, καὶ Σθένελον προσέφη Καπανήϊον υἱόν:</p>
 <p>ὄρσο πέπον Καπανηϊάδη, καταβήσεο δίφρου,</p>
 <p>ὄφρά μοι ἐξ ὤμοιο ἐρύσσῃς πικρὸν ὀϊστόν. <font color="GREEN">110</font></p>
 <p> </p>
 <p>ὣς ἄρ' ἔφη, Σθένελος δὲ καθ' ἵππων ἆλτο χαμᾶζε,</p>
 <p>πὰρ δὲ στὰς βέλος ὠκὺ διαμπερὲς ἐξέρυσ' ὤμου:</p>
 <p>αἷμα δ' ἀνηκόντιζε διὰ στρεπτοῖο χιτῶνος.</p>
 <p>δὴ τότ' ἔπειτ' ἠρᾶτο βοὴν ἀγαθὸς Διομήδης:</p>
 <p>κλῦθί μευ αἰγιόχοιο Διὸς τέκος Ἀτρυτώνη, <font color="GREEN">115</font></p>
 <p>εἴ ποτέ μοι καὶ πατρὶ φίλα φρονέουσα παρέστης</p>
 <p>δηί̈ῳ ἐν πολέμῳ, νῦν αὖτ' ἐμὲ φῖλαι Ἀθήνη:</p>
 <p>δὸς δέ τέ μ' ἄνδρα ἑλεῖν καὶ ἐς ὁρμὴν ἔγχεος ἐλθεῖν</p>
 <p>ὅς μ' ἔβαλε φθάμενος καὶ ἐπεύχεται, οὐδέ μέ φησι</p>
 <p>δηρὸν ἔτ' ὄψεσθαι λαμπρὸν φάος ἠελίοιο. <font color="GREEN">120</font></p>
 <p>ὣς ἔφατ' εὐχόμενος: τοῦ δ' ἔκλυε Παλλὰς Ἀθήνη,</p>
 <p>γυῖα δ' ἔθηκεν ἐλαφρά, πόδας καὶ χεῖρας ὕπερθεν:</p>
 <p>ἀγχοῦ δ' ἱσταμένη ἔπεα πτερόεντα προσηύδα:</p>
 <p>θαρσῶν νῦν Διόμηδες ἐπὶ Τρώεσσι μάχεσθαι:</p>
 <p>ἐν γάρ τοι στήθεσσι μένος πατρώϊον ἧκα <font color="GREEN">125</font></p>
 <p>ἄτρομον, οἷον ἔχεσκε σακέσπαλος ἱππότα Τυδεύς:</p>
 <p>ἀχλὺν δ' αὖ τοι ἀπ' ὀφθαλμῶν ἕλον ἣ πρὶν ἐπῆεν,</p>
 <p>ὄφρ' εὖ γιγνώσκῃς ἠμὲν θεὸν ἠδὲ καὶ ἄνδρα.</p>
 <p>τὼ νῦν αἴ κε θεὸς πειρώμενος ἐνθάδ' ἵκηται</p>
 <p>μή τι σύ γ' ἀθανάτοισι θεοῖς ἀντικρὺ μάχεσθαι <font color="GREEN">130</font></p>
 <p>τοῖς ἄλλοις: ἀτὰρ εἴ κε Διὸς θυγάτηρ Ἀφροδίτη</p>
 <p>ἔλθῃσ' ἐς πόλεμον, τήν γ' οὐτάμεν ὀξέϊ χαλκῷ.</p>
 <p> </p>
 <p>ἣ μὲν ἄρ' ὣς εἰποῦσ' ἀπέβη γλαυκῶπις Ἀθήνη,</p>
 <p>Τυδεί̈δης δ' ἐξαῦτις ἰὼν προμάχοισιν ἐμίχθη</p>
 <p>καὶ πρίν περ θυμῷ μεμαὼς Τρώεσσι μάχεσθαι: <font color="GREEN">135</font></p>
 <p>δὴ τότε μιν τρὶς τόσσον ἕλεν μένος ὥς τε λέοντα</p>
 <p>ὅν ῥά τε ποιμὴν ἀγρῷ ἐπ' εἰροπόκοις ὀί̈εσσι</p>
 <p>χραύσῃ μέν τ' αὐλῆς ὑπεράλμενον οὐδὲ δαμάσσῃ:</p>
 <p>τοῦ μέν τε σθένος ὦρσεν, ἔπειτα δέ τ' οὐ προσαμύνει,</p>
 <p>ἀλλὰ κατὰ σταθμοὺς δύεται, τὰ δ' ἐρῆμα φοβεῖται: <font color="GREEN">140</font></p>
 <p>αἳ μέν τ' ἀγχιστῖναι ἐπ' ἀλλήλῃσι κέχυνται,</p>
 <p>αὐτὰρ ὃ ἐμμεμαὼς βαθέης ἐξάλλεται αὐλῆς:</p>
 <p>ὣς μεμαὼς Τρώεσσι μίγη κρατερὸς Διομήδης.</p>
 <p> </p>
 <p>ἔνθ' ἕλεν Ἀστύνοον καὶ Ὑπείρονα ποιμένα λαῶν,</p>
 <p>τὸν μὲν ὑπὲρ μαζοῖο βαλὼν χαλκήρεϊ δουρί, <font color="GREEN">145</font></p>
 <p>τὸν δ' ἕτερον ξίφεϊ μεγάλῳ κληῖ̈δα παρ' ὦμον</p>
 <p>πλῆξ', ἀπὸ δ' αὐχένος ὦμον ἐέργαθεν ἠδ' ἀπὸ νώτου.</p>
 <p>τοὺς μὲν ἔασ', ὃ δ' Ἄβαντα μετῴχετο καὶ Πολύειδον</p>
 <p>υἱέας Εὐρυδάμαντος ὀνειροπόλοιο γέροντος:</p>
 <p>τοῖς οὐκ ἐρχομένοις ὃ γέρων ἐκρίνατ' ὀνείρους, <font color="GREEN">150</font></p>
 <p>ἀλλά σφεας κρατερὸς Διομήδης ἐξενάριξε:</p>
 <p>βῆ δὲ μετὰ Ξάνθόν τε Θόωνά τε Φαίνοπος υἷε</p>
 <p>ἄμφω τηλυγέτω: ὃ δὲ τείρετο γήραϊ λυγρῷ,</p>
 <p>υἱὸν δ' οὐ τέκετ' ἄλλον ἐπὶ κτεάτεσσι λιπέσθαι.</p>
 <p>ἔνθ' ὅ γε τοὺς ἐνάριζε, φίλον δ' ἐξαίνυτο θυμὸν <font color="GREEN">155</font></p>
 <p>ἀμφοτέρω, πατέρι δὲ γόον καὶ κήδεα λυγρὰ</p>
 <p>λεῖπ', ἐπεὶ οὐ ζώοντε μάχης ἐκνοστήσαντε</p>
 <p>δέξατο: χηρωσταὶ δὲ διὰ κτῆσιν δατέοντο.</p>
 <p>ἔνθ' υἷας Πριάμοιο δύω λάβε Δαρδανίδαο</p>
 <p>εἰν ἑνὶ δίφρῳ ἐόντας Ἐχέμμονά τε Χρομίον τε. <font color="GREEN">160</font></p>
 <p>ὡς δὲ λέων ἐν βουσὶ θορὼν ἐξ αὐχένα ἄξῃ</p>
 <p>πόρτιος ἠὲ βοὸς ξύλοχον κάτα βοσκομενάων,</p>
 <p>ὣς τοὺς ἀμφοτέρους ἐξ ἵππων Τυδέος υἱὸς</p>
 <p>βῆσε κακῶς ἀέκοντας, ἔπειτα δὲ τεύχε' ἐσύλα:</p>
 <p>ἵππους δ' οἷς ἑτάροισι δίδου μετὰ νῆας ἐλαύνειν. <font color="GREEN">165</font></p>
 <p> </p>
 <p>τὸν δ' ἴδεν Αἰνείας ἀλαπάζοντα στίχας ἀνδρῶν,</p>
 <p>βῆ δ' ἴμεν ἄν τε μάχην καὶ ἀνὰ κλόνον ἐγχειάων</p>
 <p>Πάνδαρον ἀντίθεον διζήμενος εἴ που ἐφεύροι:</p>
 <p>εὗρε Λυκάονος υἱὸν ἀμύμονά τε κρατερόν τε,</p>
 <p>στῆ δὲ πρόσθ' αὐτοῖο ἔπος τέ μιν ἀντίον ηὔδα: <font color="GREEN">170</font></p>
 <p>Πάνδαρε ποῦ τοι τόξον ἰδὲ πτερόεντες ὀϊστοὶ</p>
 <p>καὶ κλέος; ᾧ οὔ τίς τοι ἐρίζεται ἐνθάδε γ' ἀνήρ,</p>
 <p>οὐδέ τις ἐν Λυκίῃ σέο γ' εὔχεται εἶναι ἀμείνων.</p>
 <p>ἀλλ' ἄγε τῷδ' ἔφες ἀνδρὶ βέλος Διὶ χεῖρας ἀνασχὼν</p>
 <p>ὅς τις ὅδε κρατέει καὶ δὴ κακὰ πολλὰ ἔοργε <font color="GREEN">175</font></p>
 <p>Τρῶας, ἐπεὶ πολλῶν τε καὶ ἐσθλῶν γούνατ' ἔλυσεν:</p>
 <p>εἰ μή τις θεός ἐστι κοτεσσάμενος Τρώεσσιν</p>
 <p>ἱρῶν μηνίσας: χαλεπὴ δὲ θεοῦ ἔπι μῆνις.</p>
 <p> </p>
 <p>τὸν δ' αὖτε προσέειπε Λυκάονος ἀγλαὸς υἱός:</p>
 <p>Αἰνεία Τρώων βουληφόρε χαλκοχιτώνων <font color="GREEN">180</font></p>
 <p>Τυδεί̈δῃ μιν ἔγωγε δαί̈φρονι πάντα ἐί̈σκω,</p>
 <p>ἀσπίδι γιγνώσκων αὐλώπιδί τε τρυφαλείῃ,</p>
 <p>ἵππους τ' εἰσορόων: σάφα δ' οὐκ οἶδ' εἰ θεός ἐστιν.</p>
 <p>εἰ δ' ὅ γ' ἀνὴρ ὅν φημι δαί̈φρων Τυδέος υἱὸς</p>
 <p>οὐχ ὅ γ' ἄνευθε θεοῦ τάδε μαίνεται, ἀλλά τις ἄγχι <font color="GREEN">185</font></p>
 <p>ἕστηκ' ἀθανάτων νεφέλῃ εἰλυμένος ὤμους,</p>
 <p>ὃς τούτου βέλος ὠκὺ κιχήμενον ἔτραπεν ἄλλῃ.</p>
 <p>ἤδη γάρ οἱ ἐφῆκα βέλος, καί μιν βάλον ὦμον</p>
 <p>δεξιὸν ἀντικρὺ διὰ θώρηκος γυάλοιο:</p>
 <p>καί μιν ἔγωγ' ἐφάμην Ἀϊδωνῆϊ προϊάψειν, <font color="GREEN">190</font></p>
 <p>ἔμπης δ' οὐκ ἐδάμασσα: θεός νύ τίς ἐστι κοτήεις.</p>
 <p>ἵπποι δ' οὐ παρέασι καὶ ἅρματα τῶν κ' ἐπιβαίην:</p>
 <p>ἀλλά που ἐν μεγάροισι Λυκάονος ἕνδεκα δίφροι</p>
 <p>καλοὶ πρωτοπαγεῖς νεοτευχέες: ἀμφὶ δὲ πέπλοι</p>
 <p>πέπτανται: παρὰ δέ σφιν ἑκάστῳ δίζυγες ἵπποι <font color="GREEN">195</font></p>
 <p>ἑστᾶσι κρῖ λευκὸν ἐρεπτόμενοι καὶ ὀλύρας.</p>
 <p>ἦ μέν μοι μάλα πολλὰ γέρων αἰχμητὰ Λυκάων</p>
 <p>ἐρχομένῳ ἐπέτελλε δόμοις ἔνι ποιητοῖσιν:</p>
 <p>ἵπποισίν μ' ἐκέλευε καὶ ἅρμασιν ἐμβεβαῶτα</p>
 <p>ἀρχεύειν Τρώεσσι κατὰ κρατερὰς ὑσμίνας: <font color="GREEN">200</font></p>
 <p>ἀλλ' ἐγὼ οὐ πιθόμην: ἦ τ' ἂν πολὺ κέρδιον ἦεν:</p>
 <p>ἵππων φειδόμενος, μή μοι δευοίατο φορβῆς</p>
 <p>ἀνδρῶν εἰλομένων εἰωθότες ἔδμεναι ἄδην.</p>
 <p>ὣς λίπον, αὐτὰρ πεζὸς ἐς Ἴλιον εἰλήλουθα</p>
 <p>τόξοισιν πίσυνος: τὰ δέ μ' οὐκ ἄρ' ἔμελλον ὀνήσειν. <font color="GREEN">205</font></p>
 <p>ἤδη γὰρ δοιοῖσιν ἀριστήεσσιν ἐφῆκα</p>
 <p>Τυδεί̈δῃ τε καὶ Ἀτρεί̈δῃ, ἐκ δ' ἀμφοτέροιιν</p>
 <p>ἀτρεκὲς αἷμ' ἔσσευα βαλών, ἤγειρα δὲ μᾶλλον.</p>
 <p>τώ ῥα κακῇ αἴσῃ ἀπὸ πασσάλου ἀγκύλα τόξα</p>
 <p>ἤματι τῷ ἑλόμην ὅτε Ἴλιον εἰς ἐρατεινὴν <font color="GREEN">210</font></p>
 <p>ἡγεόμην Τρώεσσι φέρων χάριν Ἕκτορι δίῳ.</p>
 <p>εἰ δέ κε νοστήσω καὶ ἐσόψομαι ὀφθαλμοῖσι</p>
 <p>πατρίδ' ἐμὴν ἄλοχόν τε καὶ ὑψερεφὲς μέγα δῶμα,</p>
 <p>αὐτίκ' ἔπειτ' ἀπ' ἐμεῖο κάρη τάμοι ἀλλότριος φὼς</p>
 <p>εἰ μὴ ἐγὼ τάδε τόξα φαεινῷ ἐν πυρὶ θείην <font color="GREEN">215</font></p>
 <p>χερσὶ διακλάσσας: ἀνεμώλια γάρ μοι ὀπηδεῖ.</p>
 <p> </p>
 <p>τὸν δ' αὖτ' Αἰνείας Τρώων ἀγὸς ἀντίον ηὔδα:</p>
 <p>μὴ δ' οὕτως ἀγόρευε: πάρος δ' οὐκ ἔσσεται ἄλλως,</p>
 <p>πρίν γ' ἐπὶ νὼ τῷδ' ἀνδρὶ σὺν ἵπποισιν καὶ ὄχεσφιν</p>
 <p>ἀντιβίην ἐλθόντε σὺν ἔντεσι πειρηθῆναι. <font color="GREEN">220</font></p>
 <p>ἀλλ' ἄγ' ἐμῶν ὀχέων ἐπιβήσεο, ὄφρα ἴδηαι</p>
 <p>οἷοι Τρώϊοι ἵπποι ἐπιστάμενοι πεδίοιο</p>
 <p>κραιπνὰ μάλ' ἔνθα καὶ ἔνθα διωκέμεν ἠδὲ φέβεσθαι:</p>
 <p>τὼ καὶ νῶϊ πόλιν δὲ σαώσετον, εἴ περ ἂν αὖτε</p>
 <p>Ζεὺς ἐπὶ Τυδεί̈δῃ Διομήδεϊ κῦδος ὀρέξῃ. <font color="GREEN">225</font></p>
 <p>ἀλλ' ἄγε νῦν μάστιγα καὶ ἡνία σιγαλόεντα</p>
 <p>δέξαι, ἐγὼ δ' ἵππων ἀποβήσομαι ὄφρα μάχωμαι:</p>
 <p>ἠὲ σὺ τόνδε δέδεξο, μελήσουσιν δ' ἐμοὶ ἵπποι.</p>
 <p> </p>
 <p>τὸν δ' αὖτε προσέειπε Λυκάονος ἀγλαὸς υἱός:</p>
 <p>Αἰνεία σὺ μὲν αὐτὸς ἔχ' ἡνία καὶ τεὼ ἵππω: <font color="GREEN">230</font></p>
 <p>μᾶλλον ὑφ' ἡνιόχῳ εἰωθότι καμπύλον ἅρμα</p>
 <p>οἴσετον, εἴ περ ἂν αὖτε φεβώμεθα Τυδέος υἱόν:</p>
 <p>μὴ τὼ μὲν δείσαντε ματήσετον, οὐδ' ἐθέλητον</p>
 <p>ἐκφερέμεν πολέμοιο τεὸν φθόγγον ποθέοντε,</p>
 <p>νῶϊ δ' ἐπαί̈ξας μεγαθύμου Τυδέος υἱὸς <font color="GREEN">235</font></p>
 <p>αὐτώ τε κτείνῃ καὶ ἐλάσσῃ μώνυχας ἵππους.</p>
 <p>ἀλλὰ σύ γ' αὐτὸς ἔλαυνε τέ' ἅρματα καὶ τεὼ ἵππω,</p>
 <p>τὸν δὲ δ' ἐγὼν ἐπιόντα δεδέξομαι ὀξέϊ δουρί.</p>
 <p> </p>
 <p>ὣς ἄρα φωνήσαντες ἐς ἅρματα ποικίλα βάντες</p>
 <p>ἐμμεμαῶτ' ἐπὶ Τυδεί̈δῃ ἔχον ὠκέας ἵππους. <font color="GREEN">240</font></p>
 <p>τοὺς δὲ ἴδε Σθένελος Καπανήϊος ἀγλαὸς υἱός,</p>
 <p>αἶψα δὲ Τυδεί̈δην ἔπεα πτερόεντα προσηύδα:</p>
 <p>Τυδεί̈δη Διόμηδες ἐμῷ κεχαρισμένε θυμῷ,</p>
 <p>ἄνδρ' ὁρόω κρατερὼ ἐπὶ σοὶ μεμαῶτε μάχεσθαι</p>
 <p>ἶν' ἀπέλεθρον ἔχοντας: ὃ μὲν τόξων ἐὺ̈ εἰδὼς <font color="GREEN">245</font></p>
 <p>Πάνδαρος, υἱὸς δ' αὖτε Λυκάονος εὔχεται εἶναι:</p>
 <p>Αἰνείας δ' υἱὸς μὲν ἀμύμονος Ἀγχίσαο</p>
 <p>εὔχεται ἐκγεγάμεν, μήτηρ δέ οἵ ἐστ' Ἀφροδίτη.</p>
 <p>ἀλλ' ἄγε δὴ χαζώμεθ' ἐφ' ἵππων, μηδέ μοι οὕτω</p>
 <p>θῦνε διὰ προμάχων, μή πως φίλον ἦτορ ὀλέσσῃς. <font color="GREEN">250</font></p>
 <p> </p>
 <p>τὸν δ' ἄρ' ὑπόδρα ἰδὼν προσέφη κρατερὸς Διομήδης:</p>
 <p>μή τι φόβον δ' ἀγόρευ', ἐπεὶ οὐδὲ σὲ πεισέμεν οἴω.</p>
 <p>οὐ γάρ μοι γενναῖον ἀλυσκάζοντι μάχεσθαι</p>
 <p>οὐδὲ καταπτώσσειν: ἔτι μοι μένος ἔμπεδόν ἐστιν:</p>
 <p>ὀκνείω δ' ἵππων ἐπιβαινέμεν, ἀλλὰ καὶ αὔτως <font color="GREEN">255</font></p>
 <p>ἀντίον εἶμ' αὐτῶν: τρεῖν μ' οὐκ ἐᾷ Παλλὰς Ἀθήνη.</p>
 <p>τούτω δ' οὐ πάλιν αὖτις ἀποίσετον ὠκέες ἵπποι</p>
 <p>ἄμφω ἀφ' ἡμείων, εἴ γ' οὖν ἕτερός γε φύγῃσιν.</p>
 <p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:</p>
 <p>αἴ κέν μοι πολύβουλος Ἀθήνη κῦδος ὀρέξῃ <font color="GREEN">260</font></p>
 <p>ἀμφοτέρω κτεῖναι, σὺ δὲ τούσδε μὲν ὠκέας ἵππους</p>
 <p>αὐτοῦ ἐρυκακέειν ἐξ ἄντυγος ἡνία τείνας,</p>
 <p>Αἰνείαο δ' ἐπαί̈ξαι μεμνημένος ἵππων,</p>
 <p>ἐκ δ' ἐλάσαι Τρώων μετ' ἐϋκνήμιδας Ἀχαιούς.</p>
 <p>τῆς γάρ τοι γενεῆς ἧς Τρωί̈ περ εὐρύοπα Ζεὺς <font color="GREEN">265</font></p>
 <p>δῶχ' υἷος ποινὴν Γανυμήδεος, οὕνεκ' ἄριστοι</p>
 <p>ἵππων ὅσσοι ἔασιν ὑπ' ἠῶ τ' ἠέλιόν τε,</p>
 <p>τῆς γενεῆς ἔκλεψεν ἄναξ ἀνδρῶν Ἀγχίσης</p>
 <p>λάθρῃ Λαομέδοντος ὑποσχὼν θήλεας ἵππους:</p>
 <p>τῶν οἱ ἓξ ἐγένοντο ἐνὶ μεγάροισι γενέθλη. <font color="GREEN">270</font></p>
 <p>τοὺς μὲν τέσσαρας αὐτὸς ἔχων ἀτίταλλ' ἐπὶ φάτνῃ,</p>
 <p>τὼ δὲ δύ' Αἰνείᾳ δῶκεν μήστωρε φόβοιο.</p>
 <p>εἰ τούτω κε λάβοιμεν, ἀροίμεθά κε κλέος ἐσθλόν.</p>
 <p> </p>
 <p>ὣς οἳ μὲν τοιαῦτα πρὸς ἀλλήλους ἀγόρευον,</p>
 <p>τὼ δὲ τάχ' ἐγγύθεν ἦλθον ἐλαύνοντ' ὠκέας ἵππους. <font color="GREEN">275</font></p>
 <p>τὸν πρότερος προσέειπε Λυκάονος ἀγλαὸς υἱός:</p>
 <p>καρτερόθυμε δαί̈φρον ἀγαυοῦ Τυδέος υἱὲ</p>
 <p>ἦ μάλα σ' οὐ βέλος ὠκὺ δαμάσσατο πικρὸς ὀϊστός:</p>
 <p>νῦν αὖτ' ἐγχείῃ πειρήσομαι αἴ κε τύχωμι.</p>
 <p> </p>
 <p>ἦ ῥα καὶ ἀμπεπαλὼν προί̈ει δολιχόσκιον ἔγχος <font color="GREEN">280</font></p>
 <p>καὶ βάλε Τυδεί̈δαο κατ' ἀσπίδα: τῆς δὲ διὰ πρὸ</p>
 <p>αἰχμὴ χαλκείη πταμένη θώρηκι πελάσθη:</p>
 <p>τῷ δ' ἐπὶ μακρὸν ἄϋσε Λυκάονος ἀγλαὸς υἱός:</p>
 <p>βέβληαι κενεῶνα διαμπερές, οὐδέ σ' ὀί̈ω</p>
 <p>δηρὸν ἔτ' ἀνσχήσεσθαι: ἐμοὶ δὲ μέγ' εὖχος ἔδωκας. <font color="GREEN">285</font></p>
 <p> </p>
 <p>τὸν δ' οὐ ταρβήσας προσέφη κρατερὸς Διομήδης:</p>
 <p>ἤμβροτες οὐδ' ἔτυχες: ἀτὰρ οὐ μὲν σφῶί̈ γ' ὀί̈ω</p>
 <p>πρίν γ' ἀποπαύσεσθαι πρίν γ' ἢ ἕτερόν γε πεσόντα</p>
 <p>αἵματος ἆσαι Ἄρηα, ταλαύρινον πολεμιστήν.</p>
 <p> </p>
 <p>ὣς φάμενος προέηκε: βέλος δ' ἴθυνεν Ἀθήνη <font color="GREEN">290</font></p>
 <p>ῥῖνα παρ' ὀφθαλμόν, λευκοὺς δ' ἐπέρησεν ὀδόντας.</p>
 <p>τοῦ δ' ἀπὸ μὲν γλῶσσαν πρυμνὴν τάμε χαλκὸς ἀτειρής,</p>
 <p>αἰχμὴ δ' ἐξελύθη παρὰ νείατον ἀνθερεῶνα:</p>
 <p>ἤριπε δ' ἐξ ὀχέων, ἀράβησε δὲ τεύχε' ἐπ' αὐτῷ</p>
 <p>αἰόλα παμφανόωντα, παρέτρεσσαν δέ οἱ ἵπποι <font color="GREEN">295</font></p>
 <p>ὠκύποδες: τοῦ δ' αὖθι λύθη ψυχή τε μένος τε.</p>
 <p> </p>
 <p>Αἰνείας δ' ἀπόρουσε σὺν ἀσπίδι δουρί τε μακρῷ</p>
 <p>δείσας μή πώς οἱ ἐρυσαίατο νεκρὸν Ἀχαιοί.</p>
 <p>ἀμφὶ δ' ἄρ' αὐτῷ βαῖνε λέων ὣς ἀλκὶ πεποιθώς,</p>
 <p>πρόσθε δέ οἱ δόρυ τ' ἔσχε καὶ ἀσπίδα πάντοσ' ἐί̈σην, <font color="GREEN">300</font></p>
 <p>τὸν κτάμεναι μεμαὼς ὅς τις τοῦ γ' ἀντίος ἔλθοι</p>
 <p>σμερδαλέα ἰάχων: ὃ δὲ χερμάδιον λάβε χειρὶ</p>
 <p>Τυδεί̈δης μέγα ἔργον ὃ οὐ δύο γ' ἄνδρε φέροιεν,</p>
 <p>οἷοι νῦν βροτοί εἰσ': ὃ δέ μιν ῥέα πάλλε καὶ οἶος.</p>
 <p>τῷ βάλεν Αἰνείαο κατ' ἰσχίον ἔνθά τε μηρὸς <font color="GREEN">305</font></p>
 <p>ἰσχίῳ ἐνστρέφεται, κοτύλην δέ τέ μιν καλέουσι:</p>
 <p>θλάσσε δέ οἱ κοτύλην, πρὸς δ' ἄμφω ῥῆξε τένοντε:</p>
 <p>ὦσε δ' ἀπὸ ῥινὸν τρηχὺς λίθος: αὐτὰρ ὅ γ' ἥρως</p>
 <p>ἔστη γνὺξ ἐριπὼν καὶ ἐρείσατο χειρὶ παχείῃ</p>
 <p>γαίης: ἀμφὶ δὲ ὄσσε κελαινὴ νὺξ ἐκάλυψε. <font color="GREEN">310</font></p>
 <p> </p>
 <p>καί νύ κεν ἔνθ' ἀπόλοιτο ἄναξ ἀνδρῶν Αἰνείας,</p>
 <p>εἰ μὴ ἄρ' ὀξὺ νόησε Διὸς θυγάτηρ Ἀφροδίτη</p>
 <p>μήτηρ, ἥ μιν ὑπ' Ἀγχίσῃ τέκε βουκολέοντι:</p>
 <p>ἀμφὶ δ' ἑὸν φίλον υἱὸν ἐχεύατο πήχεε λευκώ,</p>
 <p>πρόσθε δέ οἱ πέπλοιο φαεινοῦ πτύγμα κάλυψεν <font color="GREEN">315</font></p>
 <p>ἕρκος ἔμεν βελέων, μή τις Δαναῶν ταχυπώλων</p>
 <p>χαλκὸν ἐνὶ στήθεσσι βαλὼν ἐκ θυμὸν ἕλοιτο.</p>
 <p> </p>
 <p>ἣ μὲν ἑὸν φίλον υἱὸν ὑπεξέφερεν πολέμοιο:</p>
 <p>οὐδ' υἱὸς Καπανῆος ἐλήθετο συνθεσιάων</p>
 <p>τάων ἃς ἐπέτελλε βοὴν ἀγαθὸς Διομήδης, <font color="GREEN">320</font></p>
 <p>ἀλλ' ὅ γε τοὺς μὲν ἑοὺς ἠρύκακε μώνυχας ἵππους</p>
 <p>νόσφιν ἀπὸ φλοίσβου ἐξ ἄντυγος ἡνία τείνας,</p>
 <p>Αἰνείαο δ' ἐπαί̈ξας καλλίτριχας ἵππους</p>
 <p>ἐξέλασε Τρώων μετ' ἐϋκνήμιδας Ἀχαιούς.</p>
 <p>δῶκε δὲ Δηϊπύλῳ ἑτάρῳ φίλῳ, ὃν περὶ πάσης <font color="GREEN">325</font></p>
 <p>τῖεν ὁμηλικίης ὅτι οἱ φρεσὶν ἄρτια ᾔδη,</p>
 <p>νηυσὶν ἔπι γλαφυρῇσιν ἐλαυνέμεν: αὐτὰρ ὅ γ' ἥρως</p>
 <p>ὧν ἵππων ἐπιβὰς ἔλαβ' ἡνία σιγαλόεντα,</p>
 <p>αἶψα δὲ Τυδεί̈δην μέθεπε κρατερώνυχας ἵππους</p>
 <p>ἐμμεμαώς: ὃ δὲ Κύπριν ἐπῴχετο νηλέϊ χαλκῷ <font color="GREEN">330</font></p>
 <p>γιγνώσκων ὅ τ' ἄναλκις ἔην θεός, οὐδὲ θεάων</p>
 <p>τάων αἵ τ' ἀνδρῶν πόλεμον κάτα κοιρανέουσιν,</p>
 <p>οὔτ' ἄρ' Ἀθηναίη οὔτε πτολίπορθος Ἐνυώ.</p>
 <p>ἀλλ' ὅτε δή ῥ' ἐκίχανε πολὺν καθ' ὅμιλον ὀπάζων,</p>
 <p>ἔνθ' ἐπορεξάμενος μεγαθύμου Τυδέος υἱὸς <font color="GREEN">335</font></p>
 <p>ἄκρην οὔτασε χεῖρα μετάλμενος ὀξέϊ δουρὶ</p>
 <p>ἀβληχρήν: εἶθαρ δὲ δόρυ χροὸς ἀντετόρησεν</p>
 <p>ἀμβροσίου διὰ πέπλου, ὅν οἱ Χάριτες κάμον αὐταί,</p>
 <p>πρυμνὸν ὕπερ θέναρος: ῥέε δ' ἄμβροτον αἷμα θεοῖο</p>
 <p>ἰχώρ, οἷός πέρ τε ῥέει μακάρεσσι θεοῖσιν: <font color="GREEN">340</font></p>
 <p>οὐ γὰρ σῖτον ἔδουσ', οὐ πίνουσ' αἴθοπα οἶνον,</p>
 <p>τοὔνεκ' ἀναίμονές εἰσι καὶ ἀθάνατοι καλέονται.</p>
 <p>ἣ δὲ μέγα ἰάχουσα ἀπὸ ἕο κάββαλεν υἱόν:</p>
 <p>καὶ τὸν μὲν μετὰ χερσὶν ἐρύσατο Φοῖβος Ἀπόλλων</p>
 <p>κυανέῃ νεφέλῃ, μή τις Δαναῶν ταχυπώλων <font color="GREEN">345</font></p>
 <p>χαλκὸν ἐνὶ στήθεσσι βαλὼν ἐκ θυμὸν ἕλοιτο:</p>
 <p>τῇ δ' ἐπὶ μακρὸν ἄϋσε βοὴν ἀγαθὸς Διομήδης:</p>
 <p>εἶκε Διὸς θύγατερ πολέμου καὶ δηϊοτῆτος:</p>
 <p>ἦ οὐχ ἅλις ὅττι γυναῖκας ἀνάλκιδας ἠπεροπεύεις;</p>
 <p>εἰ δὲ σύ γ' ἐς πόλεμον πωλήσεαι, ἦ τέ σ' ὀί̈ω <font color="GREEN">350</font></p>
 <p>ῥιγήσειν πόλεμόν γε καὶ εἴ χ' ἑτέρωθι πύθηαι.</p>
 <p> </p>
 <p>ὣς ἔφαθ', ἣ δ' ἀλύουσ' ἀπεβήσετο, τείρετο δ' αἰνῶς:</p>
 <p>τὴν μὲν ἄρ' Ἶρις ἑλοῦσα ποδήνεμος ἔξαγ' ὁμίλου</p>
 <p>ἀχθομένην ὀδύνῃσι, μελαίνετο δὲ χρόα καλόν.</p>
 <p>εὗρεν ἔπειτα μάχης ἐπ' ἀριστερὰ θοῦρον Ἄρηα <font color="GREEN">355</font></p>
 <p>ἥμενον: ἠέρι δ' ἔγχος ἐκέκλιτο καὶ ταχέ' ἵππω:</p>
 <p>ἣ δὲ γνὺξ ἐριποῦσα κασιγνήτοιο φίλοιο</p>
 <p>πολλὰ λισσομένη χρυσάμπυκας ᾔτεεν ἵππους:</p>
 <p>φίλε κασίγνητε κόμισαί τέ με δός τέ μοι ἵππους,</p>
 <p>ὄφρ' ἐς Ὄλυμπον ἵκωμαι ἵν' ἀθανάτων ἕδος ἐστί. <font color="GREEN">360</font></p>
 <p>λίην ἄχθομαι ἕλκος ὅ με βροτὸς οὔτασεν ἀνὴρ</p>
 <p>Τυδεί̈δης, ὃς νῦν γε καὶ ἂν Διὶ πατρὶ μάχοιτο.</p>
 <p>ὣς φάτο, τῇ δ' ἄρ' Ἄρης δῶκε χρυσάμπυκας ἵππους:</p>
 <p>ἣ δ' ἐς δίφρον ἔβαινεν ἀκηχεμένη φίλον ἦτορ,</p>
 <p>πὰρ δέ οἱ Ἶρις ἔβαινε καὶ ἡνία λάζετο χερσί, <font color="GREEN">365</font></p>
 <p>μάστιξεν δ' ἐλάαν, τὼ δ' οὐκ ἀέκοντε πετέσθην.</p>
 <p>αἶψα δ' ἔπειθ' ἵκοντο θεῶν ἕδος αἰπὺν Ὄλυμπον:</p>
 <p>ἔνθ' ἵππους ἔστησε ποδήνεμος ὠκέα Ἶρις</p>
 <p>λύσασ' ἐξ ὀχέων, παρὰ δ' ἀμβρόσιον βάλεν εἶδαρ:</p>
 <p>ἣ δ' ἐν γούνασι πῖπτε Διώνης δῖ' Ἀφροδίτη <font color="GREEN">370</font></p>
 <p>μητρὸς ἑῆς: ἣ δ' ἀγκὰς ἐλάζετο θυγατέρα ἥν,</p>
 <p>χειρί τέ μιν κατέρεξεν ἔπος τ' ἔφατ' ἐκ τ' ὀνόμαζε:</p>
 <p>τίς νύ σε τοιάδ' ἔρεξε φίλον τέκος Οὐρανιώνων</p>
 <p>μαψιδίως, ὡς εἴ τι κακὸν ῥέζουσαν ἐνωπῇ;</p>
 <p> </p>
 <p>τὴν δ' ἠμείβετ' ἔπειτα φιλομμειδὴς Ἀφροδίτη: <font color="GREEN">375</font></p>
 <p>οὖτά με Τυδέος υἱὸς ὑπέρθυμος Διομήδης,</p>
 <p>οὕνεκ' ἐγὼ φίλον υἱὸν ὑπεξέφερον πολέμοιο</p>
 <p>Αἰνείαν, ὃς ἐμοὶ πάντων πολὺ φίλτατός ἐστιν.</p>
 <p>οὐ γὰρ ἔτι Τρώων καὶ Ἀχαιῶν φύλοπις αἰνή,</p>
 <p>ἀλλ' ἤδη Δαναοί γε καὶ ἀθανάτοισι μάχονται. <font color="GREEN">380</font></p>
 <p> </p>
 <p>τὴν δ' ἠμείβετ' ἔπειτα Διώνη, δῖα θεάων:</p>
 <p>τέτλαθι τέκνον ἐμόν, καὶ ἀνάσχεο κηδομένη περ:</p>
 <p>πολλοὶ γὰρ δὴ τλῆμεν Ὀλύμπια δώματ' ἔχοντες</p>
 <p>ἐξ ἀνδρῶν χαλέπ' ἄλγε' ἐπ' ἀλλήλοισι τιθέντες.</p>
 <p>τλῆ μὲν Ἄρης ὅτε μιν Ὦτος κρατερός τ' Ἐφιάλτης <font color="GREEN">385</font></p>
 <p>παῖδες Ἀλωῆος, δῆσαν κρατερῷ ἐνὶ δεσμῷ:</p>
 <p>χαλκέῳ δ' ἐν κεράμῳ δέδετο τρισκαίδεκα μῆνας:</p>
 <p>καί νύ κεν ἔνθ' ἀπόλοιτο Ἄρης ἆτος πολέμοιο,</p>
 <p>εἰ μὴ μητρυιὴ περικαλλὴς Ἠερίβοια</p>
 <p>Ἑρμέᾳ ἐξήγγειλεν: ὃ δ' ἐξέκλεψεν Ἄρηα <font color="GREEN">390</font></p>
 <p>ἤδη τειρόμενον, χαλεπὸς δέ ἑ δεσμὸς ἐδάμνα.</p>
 <p>τλῆ δ' Ἥρη, ὅτε μιν κρατερὸς πάϊς Ἀμφιτρύωνος</p>
 <p>δεξιτερὸν κατὰ μαζὸν ὀϊστῷ τριγλώχινι</p>
 <p>βεβλήκει: τότε καί μιν ἀνήκεστον λάβεν ἄλγος.</p>
 <p>τλῆ δ' Ἀί̈δης ἐν τοῖσι πελώριος ὠκὺν ὀϊστόν, <font color="GREEN">395</font></p>
 <p>εὖτέ μιν ωὐτὸς ἀνὴρ υἱὸς Διὸς αἰγιόχοιο</p>
 <p>ἐν Πύλῳ ἐν νεκύεσσι βαλὼν ὀδύνῃσιν ἔδωκεν:</p>
 <p>αὐτὰρ ὃ βῆ πρὸς δῶμα Διὸς καὶ μακρὸν Ὄλυμπον</p>
 <p>κῆρ ἀχέων ὀδύνῃσι πεπαρμένος: αὐτὰρ ὀϊστὸς</p>
 <p>ὤμῳ ἔνι στιβαρῷ ἠλήλατο, κῆδε δὲ θυμόν. <font color="GREEN">400</font></p>
 <p>τῷ δ' ἐπὶ Παιήων ὀδυνήφατα φάρμακα πάσσων</p>
 <p>ἠκέσατ': οὐ μὲν γάρ τι καταθνητός γε τέτυκτο.</p>
 <p>σχέτλιος ὀβριμοεργὸς ὃς οὐκ ὄθετ' αἴσυλα ῥέζων,</p>
 <p>ὃς τόξοισιν ἔκηδε θεοὺς οἳ Ὄλυμπον ἔχουσι.</p>
 <p>σοὶ δ' ἐπὶ τοῦτον ἀνῆκε θεὰ γλαυκῶπις Ἀθήνη: <font color="GREEN">405</font></p>
 <p>νήπιος, οὐδὲ τὸ οἶδε κατὰ φρένα Τυδέος υἱὸς</p>
 <p>ὅττι μάλ' οὐ δηναιὸς ὃς ἀθανάτοισι μάχηται,</p>
 <p>οὐδέ τί μιν παῖδες ποτὶ γούνασι παππάζουσιν</p>
 <p>ἐλθόντ' ἐκ πολέμοιο καὶ αἰνῆς δηϊοτῆτος.</p>
 <p>τὼ νῦν Τυδεί̈δης, εἰ καὶ μάλα καρτερός ἐστι, <font color="GREEN">410</font></p>
 <p>φραζέσθω μή τίς οἱ ἀμείνων σεῖο μάχηται,</p>
 <p>μὴ δὴν Αἰγιάλεια περίφρων Ἀδρηστίνη</p>
 <p>ἐξ ὕπνου γοόωσα φίλους οἰκῆας ἐγείρῃ</p>
 <p>κουρίδιον ποθέουσα πόσιν τὸν ἄριστον Ἀχαιῶν</p>
 <p>ἰφθίμη ἄλοχος Διομήδεος ἱπποδάμοιο. <font color="GREEN">415</font></p>
 <p>ἦ ῥα καὶ ἀμφοτέρῃσιν ἀπ' ἰχῶ χειρὸς ὀμόργνυ:</p>
 <p>ἄλθετο χείρ, ὀδύναι δὲ κατηπιόωντο βαρεῖαι.</p>
 <p>αἳ δ' αὖτ' εἰσορόωσαι Ἀθηναίη τε καὶ Ἥρη</p>
 <p>κερτομίοις ἐπέεσσι Δία Κρονίδην ἐρέθιζον.</p>
 <p>τοῖσι δὲ μύθων ἦρχε θεὰ γλαυκῶπις Ἀθήνη: <font color="GREEN">420</font></p>
 <p>Ζεῦ πάτερ ἦ ῥά τί μοι κεχολώσεαι ὅττι κεν εἴπω;</p>
 <p>ἦ μάλα δή τινα Κύπρις Ἀχαιϊάδων ἀνιεῖσα</p>
 <p>Τρωσὶν ἅμα σπέσθαι, τοὺς νῦν ἔκπαγλα φίλησε,</p>
 <p>τῶν τινα καρρέζουσα Ἀχαιϊάδων ἐϋπέπλων</p>
 <p>πρὸς χρυσῇ περόνῃ καταμύξατο χεῖρα ἀραιήν. <font color="GREEN">425</font></p>
 <p> </p>
 <p>ὣς φάτο, μείδησεν δὲ πατὴρ ἀνδρῶν τε θεῶν τε,</p>
 <p>καί ῥα καλεσσάμενος προσέφη χρυσῆν Ἀφροδίτην:</p>
 <p>οὔ τοι τέκνον ἐμὸν δέδοται πολεμήϊα ἔργα,</p>
 <p>ἀλλὰ σύ γ' ἱμερόεντα μετέρχεο ἔργα γάμοιο,</p>
 <p>ταῦτα δ' Ἄρηϊ θοῷ καὶ Ἀθήνῃ πάντα μελήσει. <font color="GREEN">430</font></p>
 <p> </p>
 <p>ὣς οἳ μὲν τοιαῦτα πρὸς ἀλλήλους ἀγόρευον,</p>
 <p>Αἰνείᾳ δ' ἐπόρουσε βοὴν ἀγαθὸς Διομήδης,</p>
 <p>γιγνώσκων ὅ οἱ αὐτὸς ὑπείρεχε χεῖρας Ἀπόλλων:</p>
 <p>ἀλλ' ὅ γ' ἄρ' οὐδὲ θεὸν μέγαν ἅζετο, ἵετο δ' αἰεὶ</p>
 <p>Αἰνείαν κτεῖναι καὶ ἀπὸ κλυτὰ τεύχεα δῦσαι. <font color="GREEN">435</font></p>
 <p>τρὶς μὲν ἔπειτ' ἐπόρουσε κατακτάμεναι μενεαίνων,</p>
 <p>τρὶς δέ οἱ ἐστυφέλιξε φαεινὴν ἀσπίδ' Ἀπόλλων:</p>
 <p>ἀλλ' ὅτε δὴ τὸ τέταρτον ἐπέσσυτο δαίμονι ἶσος,</p>
 <p>δεινὰ δ' ὁμοκλήσας προσέφη ἑκάεργος Ἀπόλλων:</p>
 <p>φράζεο Τυδεί̈δη καὶ χάζεο, μηδὲ θεοῖσιν <font color="GREEN">440</font></p>
 <p>ἶσ' ἔθελε φρονέειν, ἐπεὶ οὔ ποτε φῦλον ὁμοῖον</p>
 <p>ἀθανάτων τε θεῶν χαμαὶ ἐρχομένων τ' ἀνθρώπων.</p>
 <p> </p>
 <p>ὣς φάτο, Τυδεί̈δης δ' ἀνεχάζετο τυτθὸν ὀπίσσω</p>
 <p>μῆνιν ἀλευάμενος ἑκατηβόλου Ἀπόλλωνος.</p>
 <p>Αἰνείαν δ' ἀπάτερθεν ὁμίλου θῆκεν Ἀπόλλων <font color="GREEN">445</font></p>
 <p>Περγάμῳ εἰν ἱερῇ, ὅθι οἱ νηός γε τέτυκτο.</p>
 <p>ἤτοι τὸν Λητώ τε καὶ Ἄρτεμις ἰοχέαιρα</p>
 <p>ἐν μεγάλῳ ἀδύτῳ ἀκέοντό τε κύδαινόν τε:</p>
 <p>αὐτὰρ ὃ εἴδωλον τεῦξ' ἀργυρότοξος Ἀπόλλων</p>
 <p>αὐτῷ τ' Αἰνείᾳ ἴκελον καὶ τεύχεσι τοῖον, <font color="GREEN">450</font></p>
 <p>ἀμφὶ δ' ἄρ' εἰδώλῳ Τρῶες καὶ δῖοι Ἀχαιοὶ</p>
 <p>δῄουν ἀλλήλων ἀμφὶ στήθεσσι βοείας</p>
 <p>ἀσπίδας εὐκύκλους λαισήϊά τε πτερόεντα.</p>
 <p>δὴ τότε θοῦρον Ἄρηα προσηύδα Φοῖβος Ἀπόλλων:</p>
 <p>Ἆρες Ἄρες βροτολοιγὲ μιαιφόνε τειχεσιπλῆτα, <font color="GREEN">455</font></p>
 <p>οὐκ ἂν δὴ τόνδ' ἄνδρα μάχης ἐρύσαιο μετελθὼν</p>
 <p>Τυδεί̈δην, ὃς νῦν γε καὶ ἂν Διὶ πατρὶ μάχοιτο;</p>
 <p>Κύπριδα μὲν πρῶτα σχεδὸν οὔτασε χεῖρ' ἐπὶ καρπῷ,</p>
 <p>αὐτὰρ ἔπειτ' αὐτῷ μοι ἐπέσσυτο δαίμονι ἶσος.</p>
 <p> </p>
 <p>ὣς εἰπὼν αὐτὸς μὲν ἐφέζετο Περγάμῳ ἄκρῃ, <font color="GREEN">460</font></p>
 <p>Τρῳὰς δὲ στίχας οὖλος Ἄρης ὄτρυνε μετελθὼν</p>
 <p>εἰδόμενος Ἀκάμαντι θοῷ ἡγήτορι Θρῃκῶν:</p>
 <p>υἱάσι δὲ Πριάμοιο διοτρεφέεσσι κέλευεν:</p>
 <p>ὦ υἱεῖς Πριάμοιο διοτρεφέος βασιλῆος</p>
 <p>ἐς τί ἔτι κτείνεσθαι ἐάσετε λαὸν Ἀχαιοῖς; <font color="GREEN">465</font></p>
 <p>ἦ εἰς ὅ κεν ἀμφὶ πύλῃς εὖ ποιητῇσι μάχωνται;</p>
 <p>κεῖται ἀνὴρ ὃν ἶσον ἐτίομεν Ἕκτορι δίῳ</p>
 <p>Αἰνείας υἱὸς μεγαλήτορος Ἀγχίσαο:</p>
 <p>ἀλλ' ἄγετ' ἐκ φλοίσβοιο σαώσομεν ἐσθλὸν ἑταῖρον.</p>
 <p> </p>
 <p>ὣς εἰπὼν ὄτρυνε μένος καὶ θυμὸν ἑκάστου. <font color="GREEN">470</font></p>
 <p>ἔνθ' αὖ Σαρπηδὼν μάλα νείκεσεν Ἕκτορα δῖον:</p>
 <p>Ἕκτορ πῇ δή τοι μένος οἴχεται ὃ πρὶν ἔχεσκες;</p>
 <p>φῆς που ἄτερ λαῶν πόλιν ἑξέμεν ἠδ' ἐπικούρων</p>
 <p>οἶος σὺν γαμβροῖσι κασιγνήτοισί τε σοῖσι.</p>
 <p>τῶν νῦν οὔ τιν' ἐγὼ ἰδέειν δύναμ' οὐδὲ νοῆσαι, <font color="GREEN">475</font></p>
 <p>ἀλλὰ καταπτώσσουσι κύνες ὣς ἀμφὶ λέοντα:</p>
 <p>ἡμεῖς δὲ μαχόμεσθ' οἵ πέρ τ' ἐπίκουροι ἔνειμεν.</p>
 <p>καὶ γὰρ ἐγὼν ἐπίκουρος ἐὼν μάλα τηλόθεν ἥκω:</p>
 <p>τηλοῦ γὰρ Λυκίη Ξάνθῳ ἔπι δινήεντι,</p>
 <p>ἔνθ' ἄλοχόν τε φίλην ἔλιπον καὶ νήπιον υἱόν, <font color="GREEN">480</font></p>
 <p>κὰδ δὲ κτήματα πολλά, τὰ ἔλδεται ὅς κ' ἐπιδευής.</p>
 <p>ἀλλὰ καὶ ὧς Λυκίους ὀτρύνω καὶ μέμον' αὐτὸς</p>
 <p>ἀνδρὶ μαχήσασθαι: ἀτὰρ οὔ τί μοι ἐνθάδε τοῖον</p>
 <p>οἷόν κ' ἠὲ φέροιεν Ἀχαιοὶ ἤ κεν ἄγοιεν:</p>
 <p>τύνη δ' ἕστηκας, ἀτὰρ οὐδ' ἄλλοισι κελεύεις <font color="GREEN">485</font></p>
 <p>λαοῖσιν μενέμεν καὶ ἀμυνέμεναι ὤρεσσι.</p>
 <p>μή πως ὡς ἀψῖσι λίνου ἁλόντε πανάγρου</p>
 <p>ἀνδράσι δυσμενέεσσιν ἕλωρ καὶ κύρμα γένησθε:</p>
 <p>οἳ δὲ τάχ' ἐκπέρσουσ' εὖ ναιομένην πόλιν ὑμήν.</p>
 <p>σοὶ δὲ χρὴ τάδε πάντα μέλειν νύκτάς τε καὶ ἦμαρ <font color="GREEN">490</font></p>
 <p>ἀρχοὺς λισσομένῳ τηλεκλειτῶν ἐπικούρων</p>
 <p>νωλεμέως ἐχέμεν, κρατερὴν δ' ἀποθέσθαι ἐνιπήν.</p>
 <p>ὣς φάτο Σαρπηδών, δάκε δὲ φρένας Ἕκτορι μῦθος:</p>
 <p>αὐτίκα δ' ἐξ ὀχέων σὺν τεύχεσιν ἆλτο χαμᾶζε,</p>
 <p>πάλλων δ' ὀξέα δοῦρα κατὰ στρατὸν ᾤχετο πάντῃ <font color="GREEN">495</font></p>
 <p>ὀτρύνων μαχέσασθαι, ἔγειρε δὲ φύλοπιν αἰνήν.</p>
 <p>οἳ δ' ἐλελίχθησαν καὶ ἐναντίοι ἔσταν Ἀχαιῶν:</p>
 <p>Ἀργεῖοι δ' ὑπέμειναν ἀολλέες οὐδὲ φόβηθεν.</p>
 <p>ὡς δ' ἄνεμος ἄχνας φορέει ἱερὰς κατ' ἀλωὰς</p>
 <p>ἀνδρῶν λικμώντων, ὅτε τε ξανθὴ Δημήτηρ <font color="GREEN">500</font></p>
 <p>κρίνῃ ἐπειγομένων ἀνέμων καρπόν τε καὶ ἄχνας,</p>
 <p>αἳ δ' ὑπολευκαίνονται ἀχυρμιαί: ὣς τότ' Ἀχαιοὶ</p>
 <p>λευκοὶ ὕπερθε γένοντο κονισάλῳ, ὅν ῥα δι' αὐτῶν</p>
 <p>οὐρανὸν ἐς πολύχαλκον ἐπέπληγον πόδες ἵππων</p>
 <p>ἂψ ἐπιμισγομένων: ὑπὸ δ' ἔστρεφον ἡνιοχῆες. <font color="GREEN">505</font></p>
 <p>οἳ δὲ μένος χειρῶν ἰθὺς φέρον: ἀμφὶ δὲ νύκτα</p>
 <p>θοῦρος Ἄρης ἐκάλυψε μάχῃ Τρώεσσιν ἀρήγων</p>
 <p>πάντοσ' ἐποιχόμενος: τοῦ δ' ἐκραίαινεν ἐφετμὰς</p>
 <p>Φοίβου Ἀπόλλωνος χρυσαόρου, ὅς μιν ἀνώγει</p>
 <p>Τρωσὶν θυμὸν ἐγεῖραι, ἐπεὶ ἴδε Παλλάδ' Ἀθήνην <font color="GREEN">510</font></p>
 <p>οἰχομένην: ἣ γάρ ῥα πέλεν Δαναοῖσιν ἀρηγών.</p>
 <p>αὐτὸς δ' Αἰνείαν μάλα πίονος ἐξ ἀδύτοιο</p>
 <p>ἧκε, καὶ ἐν στήθεσσι μένος βάλε ποιμένι λαῶν.</p>
 <p>Αἰνείας δ' ἑτάροισι μεθίστατο: τοὶ δὲ χάρησαν,</p>
 <p>ὡς εἶδον ζωόν τε καὶ ἀρτεμέα προσιόντα <font color="GREEN">515</font></p>
 <p>καὶ μένος ἐσθλὸν ἔχοντα: μετάλλησάν γε μὲν οὔ τι.</p>
 <p>οὐ γὰρ ἔα πόνος ἄλλος, ὃν ἀργυρότοξος ἔγειρεν</p>
 <p>Ἄρης τε βροτολοιγὸς Ἔρις τ' ἄμοτον μεμαυῖα.</p>
 <p> </p>
 <p>τοὺς δ' Αἴαντε δύω καὶ Ὀδυσσεὺς καὶ Διομήδης</p>
 <p>ὄτρυνον Δαναοὺς πολεμιζέμεν: οἳ δὲ καὶ αὐτοὶ <font color="GREEN">520</font></p>
 <p>οὔτε βίας Τρώων ὑπεδείδισαν οὔτε ἰωκάς,</p>
 <p>ἀλλ' ἔμενον νεφέλῃσιν ἐοικότες ἅς τε Κρονίων</p>
 <p>νηνεμίης ἔστησεν ἐπ' ἀκροπόλοισιν ὄρεσσιν</p>
 <p>ἀτρέμας, ὄφρ' εὕδῃσι μένος Βορέαο καὶ ἄλλων</p>
 <p>ζαχρειῶν ἀνέμων, οἵ τε νέφεα σκιόεντα <font color="GREEN">525</font></p>
 <p>πνοιῇσιν λιγυρῇσι διασκιδνᾶσιν ἀέντες:</p>
 <p>ὣς Δαναοὶ Τρῶας μένον ἔμπεδον οὐδὲ φέβοντο.</p>
 <p>Ἀτρεί̈δης δ' ἀν' ὅμιλον ἐφοίτα πολλὰ κελεύων:</p>
 <p>ὦ φίλοι ἀνέρες ἔστε καὶ ἄλκιμον ἦτορ ἕλεσθε,</p>
 <p>ἀλλήλους τ' αἰδεῖσθε κατὰ κρατερὰς ὑσμίνας: <font color="GREEN">530</font></p>
 <p>αἰδομένων ἀνδρῶν πλέονες σόοι ἠὲ πέφανται:</p>
 <p>φευγόντων δ' οὔτ' ἂρ κλέος ὄρνυται οὔτε τις ἀλκή.</p>
 <p> </p>
 <p>ἦ καὶ ἀκόντισε δουρὶ θοῶς, βάλε δὲ πρόμον ἄνδρα</p>
 <p>Αἰνείω ἕταρον μεγαθύμου Δηϊκόωντα</p>
 <p>Περγασίδην, ὃν Τρῶες ὁμῶς Πριάμοιο τέκεσσι <font color="GREEN">535</font></p>
 <p>τῖον, ἐπεὶ θοὸς ἔσκε μετὰ πρώτοισι μάχεσθαι.</p>
 <p>τόν ῥα κατ' ἀσπίδα δουρὶ βάλε κρείων Ἀγαμέμνων:</p>
 <p>ἣ δ' οὐκ ἔγχος ἔρυτο, διὰ πρὸ δὲ εἴσατο χαλκός,</p>
 <p>νειαίρῃ δ' ἐν γαστρὶ διὰ ζωστῆρος ἔλασσε:</p>
 <p>δούπησεν δὲ πεσών, ἀράβησε δὲ τεύχε' ἐπ' αὐτῷ. <font color="GREEN">540</font></p>
 <p> </p>
 <p>ἔνθ' αὖτ' Αἰνείας Δαναῶν ἕλεν ἄνδρας ἀρίστους</p>
 <p>υἷε Διοκλῆος Κρήθωνά τε Ὀρσίλοχόν τε,</p>
 <p>τῶν ῥα πατὴρ μὲν ἔναιεν ἐϋκτιμένῃ ἐνὶ Φηρῇ</p>
 <p>ἀφνειὸς βιότοιο, γένος δ' ἦν ἐκ ποταμοῖο</p>
 <p>Ἀλφειοῦ, ὅς τ' εὐρὺ ῥέει Πυλίων διὰ γαίης, <font color="GREEN">545</font></p>
 <p>ὃς τέκετ' Ὀρτίλοχον πολέεσσ' ἄνδρεσσιν ἄνακτα:</p>
 <p>Ὀρτίλοχος δ' ἄρ' ἔτικτε Διοκλῆα μεγάθυμον,</p>
 <p>ἐκ δὲ Διοκλῆος διδυμάονε παῖδε γενέσθην,</p>
 <p>Κρήθων Ὀρσίλοχός τε μάχης εὖ εἰδότε πάσης.</p>
 <p>τὼ μὲν ἄρ' ἡβήσαντε μελαινάων ἐπὶ νηῶν <font color="GREEN">550</font></p>
 <p>Ἴλιον εἰς εὔπωλον ἅμ' Ἀργείοισιν ἑπέσθην,</p>
 <p>τιμὴν Ἀτρεί̈δῃς Ἀγαμέμνονι καὶ Μενελάῳ</p>
 <p>ἀρνυμένω: τὼ δ' αὖθι τέλος θανάτοιο κάλυψεν.</p>
 <p>οἵω τώ γε λέοντε δύω ὄρεος κορυφῇσιν</p>
 <p>ἐτραφέτην ὑπὸ μητρὶ βαθείης τάρφεσιν ὕλης: <font color="GREEN">555</font></p>
 <p>τὼ μὲν ἄρ' ἁρπάζοντε βόας καὶ ἴφια μῆλα</p>
 <p>σταθμοὺς ἀνθρώπων κεραί̈ζετον, ὄφρα καὶ αὐτὼ</p>
 <p>ἀνδρῶν ἐν παλάμῃσι κατέκταθεν ὀξέϊ χαλκῷ:</p>
 <p>τοίω τὼ χείρεσσιν ὑπ' Αἰνείαο δαμέντε</p>
 <p>καππεσέτην, ἐλάτῃσιν ἐοικότες ὑψηλῇσι. <font color="GREEN">560</font></p>
 <p> </p>
 <p>τὼ δὲ πεσόντ' ἐλέησεν ἀρηί̈φιλος Μενέλαος,</p>
 <p>βῆ δὲ διὰ προμάχων κεκορυθμένος αἴθοπι χαλκῷ</p>
 <p>σείων ἐγχείην: τοῦ δ' ὄτρυνεν μένος Ἄρης,</p>
 <p>τὰ φρονέων ἵνα χερσὶν ὑπ' Αἰνείαο δαμείη.</p>
 <p>τὸν δ' ἴδεν Ἀντίλοχος μεγαθύμου Νέστορος υἱός, <font color="GREEN">565</font></p>
 <p>βῆ δὲ διὰ προμάχων: περὶ γὰρ δίε ποιμένι λαῶν</p>
 <p>μή τι πάθοι, μέγα δέ σφας ἀποσφήλειε πόνοιο.</p>
 <p>τὼ μὲν δὴ χεῖράς τε καὶ ἔγχεα ὀξυόεντα</p>
 <p>ἀντίον ἀλλήλων ἐχέτην μεμαῶτε μάχεσθαι:</p>
 <p>Ἀντίλοχος δὲ μάλ' ἄγχι παρίστατο ποιμένι λαῶν. <font color="GREEN">570</font></p>
 <p>Αἰνείας δ' οὐ μεῖνε θοός περ ἐὼν πολεμιστὴς</p>
 <p>ὡς εἶδεν δύο φῶτε παρ' ἀλλήλοισι μένοντε.</p>
 <p>οἳ δ' ἐπεὶ οὖν νεκροὺς ἔρυσαν μετὰ λαὸν Ἀχαιῶν,</p>
 <p>τὼ μὲν ἄρα δειλὼ βαλέτην ἐν χερσὶν ἑταίρων,</p>
 <p>αὐτὼ δὲ στρεφθέντε μετὰ πρώτοισι μαχέσθην. <font color="GREEN">575</font></p>
 <p>ἔνθα Πυλαιμένεα ἑλέτην ἀτάλαντον Ἄρηϊ</p>
 <p>ἀρχὸν Παφλαγόνων μεγαθύμων ἀσπιστάων.</p>
 <p>τὸν μὲν ἄρ' Ἀτρεί̈δης δουρικλειτὸς Μενέλαος</p>
 <p>ἑσταότ' ἔγχεϊ νύξε κατὰ κληῖ̈δα τυχήσας:</p>
 <p>Ἀντίλοχος δὲ Μύδωνα βάλ' ἡνίοχον θεράποντα <font color="GREEN">580</font></p>
 <p>ἐσθλὸν Ἀτυμνιάδην: ὃ δ' ὑπέστρεφε μώνυχας ἵππους:</p>
 <p>χερμαδίῳ ἀγκῶνα τυχὼν μέσον: ἐκ δ' ἄρα χειρῶν</p>
 <p>ἡνία λεύκ' ἐλέφαντι χαμαὶ πέσον ἐν κονίῃσιν.</p>
 <p>Ἀντίλοχος δ' ἄρ' ἐπαί̈ξας ξίφει ἤλασε κόρσην:</p>
 <p>αὐτὰρ ὅ γ' ἀσθμαίνων εὐεργέος ἔκπεσε δίφρου <font color="GREEN">585</font></p>
 <p>κύμβαχος ἐν κονίῃσιν ἐπὶ βρεχμόν τε καὶ ὤμους.</p>
 <p>δηθὰ μάλ' ἑστήκει: τύχε γάρ ῥ' ἀμάθοιο βαθείης:</p>
 <p>ὄφρ' ἵππω πλήξαντε χαμαὶ βάλον ἐν κονίῃσι:</p>
 <p>τοὺς ἵμασ' Ἀντίλοχος, μετὰ δὲ στρατὸν ἤλασ' Ἀχαιῶν.</p>
 <p> </p>
 <p>τοὺς δ' Ἕκτωρ ἐνόησε κατὰ στίχας, ὦρτο δ' ἐπ' αὐτοὺς <font color="GREEN">590</font></p>
 <p>κεκλήγων: ἅμα δὲ Τρώων εἵποντο φάλαγγες</p>
 <p>καρτεραί: ἦρχε δ' ἄρα σφιν Ἄρης καὶ πότνι' Ἐνυώ,</p>
 <p>ἣ μὲν ἔχουσα Κυδοιμὸν ἀναιδέα δηϊοτῆτος,</p>
 <p>Ἄρης δ' ἐν παλάμῃσι πελώριον ἔγχος ἐνώμα,</p>
 <p>φοίτα δ' ἄλλοτε μὲν πρόσθ' Ἕκτορος, ἄλλοτ' ὄπισθε. <font color="GREEN">595</font></p>
 <p> </p>
 <p>τὸν δὲ ἰδὼν ῥίγησε βοὴν ἀγαθὸς Διομήδης:</p>
 <p>ὡς δ' ὅτ' ἀνὴρ ἀπάλαμνος ἰὼν πολέος πεδίοιο</p>
 <p>στήῃ ἐπ' ὠκυρόῳ ποταμῷ ἅλα δὲ προρέοντι</p>
 <p>ἀφρῷ μορμύροντα ἰδών, ἀνά τ' ἔδραμ' ὀπίσσω,</p>
 <p>ὣς τότε Τυδεί̈δης ἀνεχάζετο, εἶπέ τε λαῷ: <font color="GREEN">600</font></p>
 <p>ὦ φίλοι οἷον δὴ θαυμάζομεν Ἕκτορα δῖον</p>
 <p>αἰχμητήν τ' ἔμεναι καὶ θαρσαλέον πολεμιστήν:</p>
 <p>τῷ δ' αἰεὶ πάρα εἷς γε θεῶν, ὃς λοιγὸν ἀμύνει:</p>
 <p>καὶ νῦν οἱ πάρα κεῖνος Ἄρης βροτῷ ἀνδρὶ ἐοικώς.</p>
 <p>ἀλλὰ πρὸς Τρῶας τετραμμένοι αἰὲν ὀπίσσω <font color="GREEN">605</font></p>
 <p>εἴκετε, μηδὲ θεοῖς μενεαινέμεν ἶφι μάχεσθαι.</p>
 <p> </p>
 <p>ὣς ἄρ' ἔφη, Τρῶες δὲ μάλα σχεδὸν ἤλυθον αὐτῶν.</p>
 <p>ἔνθ' Ἕκτωρ δύο φῶτε κατέκτανεν εἰδότε χάρμης</p>
 <p>εἰν ἑνὶ δίφρῳ ἐόντε, Μενέσθην Ἀγχίαλόν τε.</p>
 <p>τὼ δὲ πεσόντ' ἐλέησε μέγας Τελαμώνιος Αἴας: <font color="GREEN">610</font></p>
 <p>στῆ δὲ μάλ' ἐγγὺς ἰών, καὶ ἀκόντισε δουρὶ φαεινῷ,</p>
 <p>καὶ βάλεν Ἄμφιον Σελάγου υἱόν, ὅς ῥ' ἐνὶ Παισῷ</p>
 <p>ναῖε πολυκτήμων πολυλήϊος: ἀλλά ἑ μοῖρα</p>
 <p>ἦγ' ἐπικουρήσοντα μετὰ Πρίαμόν τε καὶ υἷας.</p>
 <p>τόν ῥα κατὰ ζωστῆρα βάλεν Τελαμώνιος Αἴας, <font color="GREEN">615</font></p>
 <p>νειαίρῃ δ' ἐν γαστρὶ πάγη δολιχόσκιον ἔγχος,</p>
 <p>δούπησεν δὲ πεσών: ὃ δ' ἐπέδραμε φαίδιμος Αἴας</p>
 <p>τεύχεα συλήσων: Τρῶες δ' ἐπὶ δούρατ' ἔχευαν</p>
 <p>ὀξέα παμφανόωντα: σάκος δ' ἀνεδέξατο πολλά.</p>
 <p>αὐτὰρ ὃ λὰξ προσβὰς ἐκ νεκροῦ χάλκεον ἔγχος <font color="GREEN">620</font></p>
 <p>ἐσπάσατ': οὐδ' ἄρ' ἔτ' ἄλλα δυνήσατο τεύχεα καλὰ</p>
 <p>ὤμοιιν ἀφελέσθαι: ἐπείγετο γὰρ βελέεσσι.</p>
 <p>δεῖσε δ' ὅ γ' ἀμφίβασιν κρατερὴν Τρώων ἀγερώχων,</p>
 <p>οἳ πολλοί τε καὶ ἐσθλοὶ ἐφέστασαν ἔγχε' ἔχοντες,</p>
 <p>οἵ ἑ μέγαν περ ἐόντα καὶ ἴφθιμον καὶ ἀγαυὸν <font color="GREEN">625</font></p>
 <p>ὦσαν ἀπὸ σφείων: ὃ δὲ χασσάμενος πελεμίχθη.</p>
 <p> </p>
 <p>ὣς οἳ μὲν πονέοντο κατὰ κρατερὴν ὑσμίνην:</p>
 <p>Τληπόλεμον δ' Ἡρακλεί̈δην ἠύ̈ν τε μέγαν τε</p>
 <p>ὦρσεν ἐπ' ἀντιθέῳ Σαρπηδόνι μοῖρα κραταιή.</p>
 <p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες <font color="GREEN">630</font></p>
 <p>υἱός θ' υἱωνός τε Διὸς νεφεληγερέταο,</p>
 <p>τὸν καὶ Τληπόλεμος πρότερος πρὸς μῦθον ἔειπε:</p>
 <p>Σαρπῆδον Λυκίων βουληφόρε, τίς τοι ἀνάγκη</p>
 <p>πτώσσειν ἐνθάδ' ἐόντι μάχης ἀδαήμονι φωτί;</p>
 <p>ψευδόμενοι δέ σέ φασι Διὸς γόνον αἰγιόχοιο <font color="GREEN">635</font></p>
 <p>εἶναι, ἐπεὶ πολλὸν κείνων ἐπιδεύεαι ἀνδρῶν</p>
 <p>οἳ Διὸς ἐξεγένοντο ἐπὶ προτέρων ἀνθρώπων:</p>
 <p>ἀλλ' οἷόν τινά φασι βίην Ἡρακληείην</p>
 <p>εἶναι, ἐμὸν πατέρα θρασυμέμνονα θυμολέοντα:</p>
 <p>ὅς ποτε δεῦρ' ἐλθὼν ἕνεχ' ἵππων Λαομέδοντος <font color="GREEN">640</font></p>
 <p>ἓξ οἴῃς σὺν νηυσὶ καὶ ἀνδράσι παυροτέροισιν</p>
 <p>Ἰλίου ἐξαλάπαξε πόλιν, χήρωσε δ' ἀγυιάς:</p>
 <p>σοὶ δὲ κακὸς μὲν θυμός, ἀποφθινύθουσι δὲ λαοί.</p>
 <p>οὐδέ τί σε Τρώεσσιν ὀί̈ομαι ἄλκαρ ἔσεσθαι</p>
 <p>ἐλθόντ' ἐκ Λυκίης, οὐδ' εἰ μάλα καρτερός ἐσσι, <font color="GREEN">645</font></p>
 <p>ἀλλ' ὑπ' ἐμοὶ δμηθέντα πύλας Ἀί̈δαο περήσειν.</p>
 <p> </p>
 <p>τὸν δ' αὖ Σαρπηδὼν Λυκίων ἀγὸς ἀντίον ηὔδα:</p>
 <p>Τληπόλεμ' ἤτοι κεῖνος ἀπώλεσεν Ἴλιον ἱρὴν</p>
 <p>ἀνέρος ἀφραδίῃσιν ἀγαυοῦ Λαομέδοντος,</p>
 <p>ὅς ῥά μιν εὖ ἕρξαντα κακῷ ἠνίπαπε μύθῳ, <font color="GREEN">650</font></p>
 <p>οὐδ' ἀπέδωχ' ἵππους, ὧν εἵνεκα τηλόθεν ἦλθε.</p>
 <p>σοὶ δ' ἐγὼ ἐνθάδε φημὶ φόνον καὶ κῆρα μέλαιναν</p>
 <p>ἐξ ἐμέθεν τεύξεσθαι, ἐμῷ δ' ὑπὸ δουρὶ δαμέντα</p>
 <p>εὖχος ἐμοὶ δώσειν, ψυχὴν δ' Ἄϊδι κλυτοπώλῳ.</p>
 <p> </p>
 <p>ὣς φάτο Σαρπηδών, ὃ δ' ἀνέσχετο μείλινον ἔγχος <font color="GREEN">655</font></p>
 <p>Τληπόλεμος: καὶ τῶν μὲν ἁμαρτῇ δούρατα μακρὰ</p>
 <p>ἐκ χειρῶν ἤϊξαν: ὃ μὲν βάλεν αὐχένα μέσσον</p>
 <p>Σαρπηδών, αἰχμὴ δὲ διαμπερὲς ἦλθ' ἀλεγεινή:</p>
 <p>τὸν δὲ κατ' ὀφθαλμῶν ἐρεβεννὴ νὺξ ἐκάλυψε.</p>
 <p>Τληπόλεμος δ' ἄρα μηρὸν ἀριστερὸν ἔγχεϊ μακρῷ <font color="GREEN">660</font></p>
 <p>βεβλήκειν, αἰχμὴ δὲ διέσσυτο μαιμώωσα</p>
 <p>ὀστέω ἐγχριμφθεῖσα, πατὴρ δ' ἔτι λοιγὸν ἄμυνεν.</p>
 <p> </p>
 <p>οἳ μὲν ἄρ' ἀντίθεον Σαρπηδόνα δῖοι ἑταῖροι</p>
 <p>ἐξέφερον πολέμοιο: βάρυνε δέ μιν δόρυ μακρὸν</p>
 <p>ἑλκόμενον: τὸ μὲν οὔ τις ἐπεφράσατ' οὐδὲ νόησε <font color="GREEN">665</font></p>
 <p>μηροῦ ἐξερύσαι δόρυ μείλινον ὄφρ' ἐπιβαίη</p>
 <p>σπευδόντων: τοῖον γὰρ ἔχον πόνον ἀμφιέποντες.</p>
 <p> </p>
 <p>Τληπόλεμον δ' ἑτέρωθεν ἐϋκνήμιδες Ἀχαιοὶ</p>
 <p>ἐξέφερον πολέμοιο: νόησε δὲ δῖος Ὀδυσσεὺς</p>
 <p>τλήμονα θυμὸν ἔχων, μαίμησε δέ οἱ φίλον ἦτορ: <font color="GREEN">670</font></p>
 <p>μερμήριξε δ' ἔπειτα κατὰ φρένα καὶ κατὰ θυμὸν</p>
 <p>ἢ προτέρω Διὸς υἱὸν ἐριγδούποιο διώκοι,</p>
 <p>ἦ ὅ γε τῶν πλεόνων Λυκίων ἀπὸ θυμὸν ἕλοιτο.</p>
 <p>οὐδ' ἄρ' Ὀδυσσῆϊ μεγαλήτορι μόρσιμον ἦεν</p>
 <p>ἴφθιμον Διὸς υἱὸν ἀποκτάμεν ὀξέϊ χαλκῷ: <font color="GREEN">675</font></p>
 <p>τώ ῥα κατὰ πληθὺν Λυκίων τράπε θυμὸν Ἀθήνη.</p>
 <p>ἔνθ' ὅ γε Κοίρανον εἷλεν Ἀλάστορά τε Χρομίον τε</p>
 <p>Ἄλκανδρόν θ' Ἅλιόν τε Νοήμονά τε Πρύτανίν τε.</p>
 <p>καί νύ κ' ἔτι πλέονας Λυκίων κτάνε δῖος Ὀδυσσεὺς</p>
 <p>εἰ μὴ ἄρ' ὀξὺ νόησε μέγας κορυθαίολος Ἕκτωρ: <font color="GREEN">680</font></p>
 <p>βῆ δὲ διὰ προμάχων κεκορυθμένος αἴθοπι χαλκῷ</p>
 <p>δεῖμα φέρων Δαναοῖσι: χάρη δ' ἄρα οἱ προσιόντι</p>
 <p>Σαρπηδὼν Διὸς υἱός, ἔπος δ' ὀλοφυδνὸν ἔειπε:</p>
 <p>Πριαμίδη, μὴ δή με ἕλωρ Δαναοῖσιν ἐάσῃς</p>
 <p>κεῖσθαι, ἀλλ' ἐπάμυνον: ἔπειτά με καὶ λίποι αἰὼν <font color="GREEN">685</font></p>
 <p>ἐν πόλει ὑμετέρῃ, ἐπεὶ οὐκ ἄρ' ἔμελλον ἔγωγε</p>
 <p>νοστήσας οἶκον δὲ φίλην ἐς πατρίδα γαῖαν</p>
 <p>εὐφρανέειν ἄλοχόν τε φίλην καὶ νήπιον υἱόν.</p>
 <p> </p>
 <p>ὣς φάτο, τὸν δ' οὔ τι προσέφη κορυθαίολος Ἕκτωρ,</p>
 <p>ἀλλὰ παρήϊξεν λελιημένος ὄφρα τάχιστα <font color="GREEN">690</font></p>
 <p>ὤσαιτ' Ἀργείους, πολέων δ' ἀπὸ θυμὸν ἕλοιτο.</p>
 <p>οἳ μὲν ἄρ' ἀντίθεον Σαρπηδόνα δῖοι ἑταῖροι</p>
 <p>εἷσαν ὑπ' αἰγιόχοιο Διὸς περικαλλέϊ φηγῷ:</p>
 <p>ἐκ δ' ἄρα οἱ μηροῦ δόρυ μείλινον ὦσε θύραζε</p>
 <p>ἴφθιμος Πελάγων, ὅς οἱ φίλος ἦεν ἑταῖρος. <font color="GREEN">695</font></p>
 <p>τὸν δ' ἔλιπε ψυχή, κατὰ δ' ὀφθαλμῶν κέχυτ' ἀχλύς:</p>
 <p>αὖτις δ' ἐμπνύνθη, περὶ δὲ πνοιὴ Βορέαο</p>
 <p>ζώγρει ἐπιπνείουσα κακῶς κεκαφηότα θυμόν.</p>
 <p> </p>
 <p>Ἀργεῖοι δ' ὑπ' Ἄρηϊ καὶ Ἕκτορι χαλκοκορυστῇ</p>
 <p>οὔτε ποτὲ προτρέποντο μελαινάων ἐπὶ νηῶν <font color="GREEN">700</font></p>
 <p>οὔτε ποτ' ἀντεφέροντο μάχῃ, ἀλλ' αἰὲν ὀπίσσω</p>
 <p>χάζονθ', ὡς ἐπύθοντο μετὰ Τρώεσσιν Ἄρηα.</p>
 <p> </p>
 <p>ἔνθα τίνα πρῶτον τίνα δ' ὕστατον ἐξενάριξαν</p>
 <p>Ἕκτωρ τε Πριάμοιο πάϊς καὶ χάλκεος Ἄρης;</p>
 <p>ἀντίθεον Τεύθραντ', ἐπὶ δὲ πλήξιππον Ὀρέστην, <font color="GREEN">705</font></p>
 <p>Τρῆχόν τ' αἰχμητὴν Αἰτώλιον Οἰνόμαόν τε,</p>
 <p>Οἰνοπίδην θ' Ἕλενον καὶ Ὀρέσβιον αἰολομίτρην,</p>
 <p>ὅς ῥ' ἐν Ὕλῃ ναίεσκε μέγα πλούτοιο μεμηλώς,</p>
 <p>λίμνῃ κεκλιμένος Κηφισίδι: πὰρ δέ οἱ ἄλλοι</p>
 <p>ναῖον Βοιωτοὶ μάλα πίονα δῆμον ἔχοντες. <font color="GREEN">710</font></p>
 <p>τοὺς δ' ὡς οὖν ἐνόησε θεὰ λευκώλενος Ἥρη</p>
 <p>Ἀργείους ὀλέκοντας ἐνὶ κρατερῇ ὑσμίνῃ,</p>
 <p>αὐτίκ' Ἀθηναίην ἔπεα πτερόεντα προσηύδα:</p>
 <p>ὢ πόποι αἰγιόχοιο Διὸς τέκος Ἀτρυτώνη,</p>
 <p>ἦ ῥ' ἅλιον τὸν μῦθον ὑπέστημεν Μενελάῳ <font color="GREEN">715</font></p>
 <p>Ἴλιον ἐκπέρσαντ' εὐτείχεον ἀπονέεσθαι,</p>
 <p>εἰ οὕτω μαίνεσθαι ἐάσομεν οὖλον Ἄρηα.</p>
 <p>ἀλλ' ἄγε δὴ καὶ νῶϊ μεδώμεθα θούριδος ἀλκῆς.</p>
 <p> </p>
 <p>ὣς ἔφατ', οὐδ' ἀπίθησε θεὰ γλαυκῶπις Ἀθήνη.</p>
 <p>ἣ μὲν ἐποιχομένη χρυσάμπυκας ἔντυεν ἵππους <font color="GREEN">720</font></p>
 <p>Ἥρη πρέσβα θεὰ θυγάτηρ μεγάλοιο Κρόνοιο:</p>
 <p>Ἥβη δ' ἀμφ' ὀχέεσσι θοῶς βάλε καμπύλα κύκλα</p>
 <p>χάλκεα ὀκτάκνημα σιδηρέῳ ἄξονι ἀμφίς.</p>
 <p>τῶν ἤτοι χρυσέη ἴτυς ἄφθιτος, αὐτὰρ ὕπερθε</p>
 <p>χάλκε' ἐπίσσωτρα προσαρηρότα, θαῦμα ἰδέσθαι: <font color="GREEN">725</font></p>
 <p>πλῆμναι δ' ἀργύρου εἰσὶ περίδρομοι ἀμφοτέρωθεν:</p>
 <p>δίφρος δὲ χρυσέοισι καὶ ἀργυρέοισιν ἱμᾶσιν</p>
 <p>ἐντέταται, δοιαὶ δὲ περίδρομοι ἄντυγές εἰσι.</p>
 <p>τοῦ δ' ἐξ ἀργύρεος ῥυμὸς πέλεν: αὐτὰρ ἐπ' ἄκρῳ</p>
 <p>δῆσε χρύσειον καλὸν ζυγόν, ἐν δὲ λέπαδνα <font color="GREEN">730</font></p>
 <p>κάλ' ἔβαλε χρύσει': ὑπὸ δὲ ζυγὸν ἤγαγεν Ἥρη</p>
 <p>ἵππους ὠκύποδας, μεμαυῖ' ἔριδος καὶ ἀϋτῆς.</p>
 <p> </p>
 <p>αὐτὰρ Ἀθηναίη κούρη Διὸς αἰγιόχοιο</p>
 <p>πέπλον μὲν κατέχευεν ἑανὸν πατρὸς ἐπ' οὔδει</p>
 <p>ποικίλον, ὅν ῥ' αὐτὴ ποιήσατο καὶ κάμε χερσίν: <font color="GREEN">735</font></p>
 <p>ἣ δὲ χιτῶν' ἐνδῦσα Διὸς νεφεληγερέταο</p>
 <p>τεύχεσιν ἐς πόλεμον θωρήσσετο δακρυόεντα.</p>
 <p>ἀμφὶ δ' ἄρ' ὤμοισιν βάλετ' αἰγίδα θυσσανόεσσαν</p>
 <p>δεινήν, ἣν περὶ μὲν πάντῃ Φόβος ἐστεφάνωται,</p>
 <p>ἐν δ' Ἔρις, ἐν δ' Ἀλκή, ἐν δὲ κρυόεσσα Ἰωκή, <font color="GREEN">740</font></p>
 <p>ἐν δέ τε Γοργείη κεφαλὴ δεινοῖο πελώρου</p>
 <p>δεινή τε σμερδνή τε, Διὸς τέρας αἰγιόχοιο.</p>
 <p>κρατὶ δ' ἐπ' ἀμφίφαλον κυνέην θέτο τετραφάληρον</p>
 <p>χρυσείην, ἑκατὸν πολίων πρυλέεσσ' ἀραρυῖαν:</p>
 <p>ἐς δ' ὄχεα φλόγεα ποσὶ βήσετο, λάζετο δ' ἔγχος <font color="GREEN">745</font></p>
 <p>βριθὺ μέγα στιβαρόν, τῷ δάμνησι στίχας ἀνδρῶν</p>
 <p>ἡρώων, οἷσίν τε κοτέσσεται ὀβριμοπάτρη.</p>
 <p>Ἥρη δὲ μάστιγι θοῶς ἐπεμαίετ' ἄρ' ἵππους:</p>
 <p>αὐτόμαται δὲ πύλαι μύκον οὐρανοῦ ἃς ἔχον Ὧραι,</p>
 <p>τῇς ἐπιτέτραπται μέγας οὐρανὸς Οὔλυμπός τε <font color="GREEN">750</font></p>
 <p>ἠμὲν ἀνακλῖναι πυκινὸν νέφος ἠδ' ἐπιθεῖναι.</p>
 <p>τῇ ῥα δι' αὐτάων κεντρηνεκέας ἔχον ἵππους:</p>
 <p>εὗρον δὲ Κρονίωνα θεῶν ἄτερ ἥμενον ἄλλων</p>
 <p>ἀκροτάτῃ κορυφῇ πολυδειράδος Οὐλύμποιο.</p>
 <p>ἔνθ' ἵππους στήσασα θεὰ λευκώλενος Ἥρη <font color="GREEN">755</font></p>
 <p>Ζῆν' ὕπατον Κρονίδην ἐξείρετο καὶ προσέειπε:</p>
 <p>Ζεῦ πάτερ οὐ νεμεσίζῃ Ἄρῃ τάδε καρτερὰ ἔργα</p>
 <p>ὁσσάτιόν τε καὶ οἷον ἀπώλεσε λαὸν Ἀχαιῶν</p>
 <p>μὰψ ἀτὰρ οὐ κατὰ κόσμον ἐμοὶ δ' ἄχος, οἳ δὲ ἕκηλοι</p>
 <p>τέρπονται Κύπρίς τε καὶ ἀργυρότοξος Ἀπόλλων <font color="GREEN">760</font></p>
 <p>ἄφρονα τοῦτον ἀνέντες, ὃς οὔ τινα οἶδε θέμιστα;</p>
 <p>Ζεῦ πάτερ ἦ ῥά τί μοι κεχολώσεαι, αἴ κεν Ἄρηα</p>
 <p>λυγρῶς πεπληγυῖα μάχης ἐξαποδίωμαι;</p>
 <p>τὴν δ' ἀπαμειβόμενος προσέφη νεφεληγερέτα Ζεύς:</p>
 <p>ἄγρει μάν οἱ ἔπορσον Ἀθηναίην ἀγελείην, <font color="GREEN">765</font></p>
 <p>ἥ ἑ μάλιστ' εἴωθε κακῇς ὀδύνῃσι πελάζειν.</p>
 <p> </p>
 <p>ὣς ἔφατ', οὐδ' ἀπίθησε θεὰ λευκώλενος Ἥρη,</p>
 <p>μάστιξεν δ' ἵππους: τὼ δ' οὐκ ἀέκοντε πετέσθην</p>
 <p>μεσσηγὺς γαίης τε καὶ οὐρανοῦ ἀστερόεντος.</p>
 <p>ὅσσον δ' ἠεροειδὲς ἀνὴρ ἴδεν ὀφθαλμοῖσιν <font color="GREEN">770</font></p>
 <p>ἥμενος ἐν σκοπιῇ, λεύσσων ἐπὶ οἴνοπα πόντον,</p>
 <p>τόσσον ἐπιθρῴσκουσι θεῶν ὑψηχέες ἵπποι.</p>
 <p>ἀλλ' ὅτε δὴ Τροίην ἷξον ποταμώ τε ῥέοντε,</p>
 <p>ἧχι ῥοὰς Σιμόεις συμβάλλετον ἠδὲ Σκάμανδρος,</p>
 <p>ἔνθ' ἵππους ἔστησε θεὰ λευκώλενος Ἥρη <font color="GREEN">775</font></p>
 <p>λύσασ' ἐξ ὀχέων, περὶ δ' ἠέρα πουλὺν ἔχευε:</p>
 <p>τοῖσιν δ' ἀμβροσίην Σιμόεις ἀνέτειλε νέμεσθαι.</p>
 <p> </p>
 <p>αἳ δὲ βάτην τρήρωσι πελειάσιν ἴθμαθ' ὁμοῖαι</p>
 <p>ἀνδράσιν Ἀργείοισιν ἀλεξέμεναι μεμαυῖαι:</p>
 <p>ἀλλ' ὅτε δή ῥ' ἵκανον ὅθι πλεῖστοι καὶ ἄριστοι <font color="GREEN">780</font></p>
 <p>ἕστασαν ἀμφὶ βίην Διομήδεος ἱπποδάμοιο</p>
 <p>εἰλόμενοι λείουσιν ἐοικότες ὠμοφάγοισιν</p>
 <p>ἢ συσὶ κάπροισιν, τῶν τε σθένος οὐκ ἀλαπαδνόν,</p>
 <p>ἔνθα στᾶσ' ἤϋσε θεὰ λευκώλενος Ἥρη</p>
 <p>Στέντορι εἰσαμένη μεγαλήτορι χαλκεοφώνῳ, <font color="GREEN">785</font></p>
 <p>ὃς τόσον αὐδήσασχ' ὅσον ἄλλοι πεντήκοντα:</p>
 <p>αἰδὼς Ἀργεῖοι κάκ' ἐλέγχεα εἶδος ἀγητοί:</p>
 <p>ὄφρα μὲν ἐς πόλεμον πωλέσκετο δῖος Ἀχιλλεύς,</p>
 <p>οὐδέ ποτε Τρῶες πρὸ πυλάων Δαρδανιάων</p>
 <p>οἴχνεσκον: κείνου γὰρ ἐδείδισαν ὄβριμον ἔγχος: <font color="GREEN">790</font></p>
 <p>νῦν δὲ ἑκὰς πόλιος κοίλῃς ἐπὶ νηυσὶ μάχονται.</p>
 <p>ὣς εἰποῦσ' ὄτρυνε μένος καὶ θυμὸν ἑκάστου.</p>
 <p>Τυδεί̈δῃ δ' ἐπόρουσε θεὰ γλαυκῶπις Ἀθήνη:</p>
 <p>εὗρε δὲ τόν γε ἄνακτα παρ' ἵπποισιν καὶ ὄχεσφιν</p>
 <p>ἕλκος ἀναψύχοντα τό μιν βάλε Πάνδαρος ἰῷ. <font color="GREEN">795</font></p>
 <p>ἱδρὼς γάρ μιν ἔτειρεν ὑπὸ πλατέος τελαμῶνος</p>
 <p>ἀσπίδος εὐκύκλου: τῷ τείρετο, κάμνε δὲ χεῖρα,</p>
 <p>ἂν δ' ἴσχων τελαμῶνα κελαινεφὲς αἷμ' ἀπομόργνυ.</p>
 <p>ἱππείου δὲ θεὰ ζυγοῦ ἥψατο φώνησέν τε:</p>
 <p>ἦ ὀλίγον οἷ παῖδα ἐοικότα γείνατο Τυδεύς. <font color="GREEN">800</font></p>
 <p>Τυδεύς τοι μικρὸς μὲν ἔην δέμας, ἀλλὰ μαχητής:</p>
 <p>καί ῥ' ὅτε πέρ μιν ἐγὼ πολεμίζειν οὐκ εἴασκον</p>
 <p>οὐδ' ἐκπαιφάσσειν, ὅτε τ' ἤλυθε νόσφιν Ἀχαιῶν</p>
 <p>ἄγγελος ἐς Θήβας πολέας μετὰ Καδμείωνας:</p>
 <p>δαίνυσθαί μιν ἄνωγον ἐνὶ μεγάροισιν ἕκηλον: <font color="GREEN">805</font></p>
 <p>αὐτὰρ ὃ θυμὸν ἔχων ὃν καρτερὸν ὡς τὸ πάρος περ</p>
 <p>κούρους Καδμείων προκαλίζετο, πάντα δ' ἐνίκα</p>
 <p>ῥηϊδίως: τοίη οἱ ἐγὼν ἐπιτάρροθος ἦα.</p>
 <p>σοὶ δ' ἤτοι μὲν ἐγὼ παρά θ' ἵσταμαι ἠδὲ φυλάσσω,</p>
 <p>καί σε προφρονέως κέλομαι Τρώεσσι μάχεσθαι: <font color="GREEN">810</font></p>
 <p>ἀλλά σευ ἢ κάματος πολυᾶϊξ γυῖα δέδυκεν</p>
 <p>ἤ νύ σέ που δέος ἴσχει ἀκήριον: οὐ σύ γ' ἔπειτα</p>
 <p>Τυδέος ἔκγονός ἐσσι δαί̈φρονος Οἰνεί̈δαο.</p>
 <p> </p>
 <p>τὴν δ' ἀπαμειβόμενος προσέφη κρατερὸς Διομήδης:</p>
 <p>γιγνώσκω σε θεὰ θύγατερ Διὸς αἰγιόχοιο: <font color="GREEN">815</font></p>
 <p>τώ τοι προφρονέως ἐρέω ἔπος οὐδ' ἐπικεύσω.</p>
 <p>οὔτέ τί με δέος ἴσχει ἀκήριον οὔτέ τις ὄκνος,</p>
 <p>ἀλλ' ἔτι σέων μέμνημαι ἐφετμέων ἃς ἐπέτειλας:</p>
 <p>οὔ μ' εἴας μακάρεσσι θεοῖς ἀντικρὺ μάχεσθαι</p>
 <p>τοῖς ἄλλοις: ἀτὰρ εἴ κε Διὸς θυγάτηρ Ἀφροδίτη <font color="GREEN">820</font></p>
 <p>ἔλθῃσ' ἐς πόλεμον, τήν γ' οὐτάμεν ὀξέϊ χαλκῷ.</p>
 <p>τοὔνεκα νῦν αὐτός τ' ἀναχάζομαι ἠδὲ καὶ ἄλλους</p>
 <p>Ἀργείους ἐκέλευσα ἀλήμεναι ἐνθάδε πάντας:</p>
 <p>γιγνώσκω γὰρ Ἄρηα μάχην ἀνὰ κοιρανέοντα.</p>
 <p> </p>
 <p>τὸν δ' ἠμείβετ' ἔπειτα θεὰ γλαυκῶπις Ἀθήνη: <font color="GREEN">825</font></p>
 <p>Τυδεί̈δη Διόμηδες ἐμῷ κεχαρισμένε θυμῷ</p>
 <p>μήτε σύ γ' Ἄρηα τό γε δείδιθι μήτε τιν' ἄλλον</p>
 <p>ἀθανάτων, τοίη τοι ἐγὼν ἐπιτάρροθός εἰμι:</p>
 <p>ἀλλ' ἄγ' ἐπ' Ἄρηϊ πρώτῳ ἔχε μώνυχας ἵππους,</p>
 <p>τύψον δὲ σχεδίην μηδ' ἅζεο θοῦρον Ἄρηα <font color="GREEN">830</font></p>
 <p>τοῦτον μαινόμενον, τυκτὸν κακόν, ἀλλοπρόσαλλον,</p>
 <p>ὃς πρῴην μὲν ἐμοί τε καὶ Ἥρῃ στεῦτ' ἀγορεύων</p>
 <p>Τρωσὶ μαχήσεσθαι, ἀτὰρ Ἀργείοισιν ἀρήξειν,</p>
 <p>νῦν δὲ μετὰ Τρώεσσιν ὁμιλεῖ, τῶν δὲ λέλασται.</p>
 <p> </p>
 <p>ὣς φαμένη Σθένελον μὲν ἀφ' ἵππων ὦσε χαμᾶζε, <font color="GREEN">835</font></p>
 <p>χειρὶ πάλιν ἐρύσασ', ὃ δ' ἄρ' ἐμμαπέως ἀπόρουσεν:</p>
 <p>ἣ δ' ἐς δίφρον ἔβαινε παραὶ Διομήδεα δῖον</p>
 <p>ἐμμεμαυῖα θεά: μέγα δ' ἔβραχε φήγινος ἄξων</p>
 <p>βριθοσύνῃ: δεινὴν γὰρ ἄγεν θεὸν ἄνδρά τ' ἄριστον.</p>
 <p>λάζετο δὲ μάστιγα καὶ ἡνία Παλλὰς Ἀθήνη: <font color="GREEN">840</font></p>
 <p>αὐτίκ' ἐπ' Ἄρηϊ πρώτῳ ἔχε μώνυχας ἵππους.</p>
 <p>ἤτοι ὃ μὲν Περίφαντα πελώριον ἐξενάριζεν</p>
 <p>Αἰτωλῶν ὄχ' ἄριστον Ὀχησίου ἀγλαὸν υἱόν:</p>
 <p>τὸν μὲν Ἄρης ἐνάριζε μιαιφόνος: αὐτὰρ Ἀθήνη</p>
 <p>δῦν' Ἄϊδος κυνέην, μή μιν ἴδοι ὄβριμος Ἄρης. <font color="GREEN">845</font></p>
 <p> </p>
 <p>ὡς δὲ ἴδε βροτολοιγὸς Ἄρης Διομήδεα δῖον,</p>
 <p>ἤτοι ὃ μὲν Περίφαντα πελώριον αὐτόθ' ἔασε</p>
 <p>κεῖσθαι ὅθι πρῶτον κτείνων ἐξαίνυτο θυμόν,</p>
 <p>αὐτὰρ ὃ βῆ ῥ' ἰθὺς Διομήδεος ἱπποδάμοιο.</p>
 <p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες, <font color="GREEN">850</font></p>
 <p>πρόσθεν Ἄρης ὠρέξαθ' ὑπὲρ ζυγὸν ἡνία θ' ἵππων</p>
 <p>ἔγχεϊ χαλκείῳ μεμαὼς ἀπὸ θυμὸν ἑλέσθαι:</p>
 <p>καὶ τό γε χειρὶ λαβοῦσα θεὰ γλαυκῶπις Ἀθήνη</p>
 <p>ὦσεν ὑπὲκ δίφροιο ἐτώσιον ἀϊχθῆναι.</p>
 <p>δεύτερος αὖθ' ὡρμᾶτο βοὴν ἀγαθὸς Διομήδης <font color="GREEN">855</font></p>
 <p>ἔγχεϊ χαλκείῳ: ἐπέρεισε δὲ Παλλὰς Ἀθήνη</p>
 <p>νείατον ἐς κενεῶνα ὅθι ζωννύσκετο μίτρῃ:</p>
 <p>τῇ ῥά μιν οὖτα τυχών, διὰ δὲ χρόα καλὸν ἔδαψεν,</p>
 <p>ἐκ δὲ δόρυ σπάσεν αὖτις: ὃ δ' ἔβραχε χάλκεος Ἄρης</p>
 <p>ὅσσόν τ' ἐννεάχιλοι ἐπίαχον ἢ δεκάχιλοι <font color="GREEN">860</font></p>
 <p>ἀνέρες ἐν πολέμῳ ἔριδα ξυνάγοντες Ἄρηος.</p>
 <p>τοὺς δ' ἄρ' ὑπὸ τρόμος εἷλεν Ἀχαιούς τε Τρῶάς τε</p>
 <p>δείσαντας: τόσον ἔβραχ' Ἄρης ἆτος πολέμοιο.</p>
 <p> </p>
 <p>οἵη δ' ἐκ νεφέων ἐρεβεννὴ φαίνεται ἀὴρ</p>
 <p>καύματος ἐξ ἀνέμοιο δυσαέος ὀρνυμένοιο, <font color="GREEN">865</font></p>
 <p>τοῖος Τυδεί̈δῃ Διομήδεϊ χάλκεος Ἄρης</p>
 <p>φαίνεθ' ὁμοῦ νεφέεσσιν ἰὼν εἰς οὐρανὸν εὐρύν.</p>
 <p>καρπαλίμως δ' ἵκανε θεῶν ἕδος αἰπὺν Ὄλυμπον,</p>
 <p>πὰρ δὲ Διὶ Κρονίωνι καθέζετο θυμὸν ἀχεύων,</p>
 <p>δεῖξεν δ' ἄμβροτον αἷμα καταρρέον ἐξ ὠτειλῆς, <font color="GREEN">870</font></p>
 <p>καί ῥ' ὀλοφυρόμενος ἔπεα πτερόεντα προσηύδα:</p>
 <p>Ζεῦ πάτερ οὐ νεμεσίζῃ ὁρῶν τάδε καρτερὰ ἔργα;</p>
 <p>αἰεί τοι ῥίγιστα θεοὶ τετληότες εἰμὲν</p>
 <p>ἀλλήλων ἰότητι, χάριν ἄνδρεσσι φέροντες.</p>
 <p>σοὶ πάντες μαχόμεσθα: σὺ γὰρ τέκες ἄφρονα κούρην <font color="GREEN">875</font></p>
 <p>οὐλομένην, ᾗ τ' αἰὲν ἀήσυλα ἔργα μέμηλεν.</p>
 <p>ἄλλοι μὲν γὰρ πάντες ὅσοι θεοί εἰσ' ἐν Ὀλύμπῳ</p>
 <p>σοί τ' ἐπιπείθονται καὶ δεδμήμεσθα ἕκαστος:</p>
 <p>ταύτην δ' οὔτ' ἔπεϊ προτιβάλλεαι οὔτέ τι ἔργῳ,</p>
 <p>ἀλλ' ἀνιεῖς, ἐπεὶ αὐτὸς ἐγείναο παῖδ' ἀί̈δηλον: <font color="GREEN">880</font></p>
 <p>ἣ νῦν Τυδέος υἱὸν ὑπερφίαλον Διομήδεα</p>
 <p>μαργαίνειν ἀνέηκεν ἐπ' ἀθανάτοισι θεοῖσι.</p>
 <p>Κύπριδα μὲν πρῶτον σχεδὸν οὔτασε χεῖρ' ἐπὶ καρπῷ,</p>
 <p>αὐτὰρ ἔπειτ' αὐτῷ μοι ἐπέσσυτο δαίμονι ἶσος:</p>
 <p>ἀλλά μ' ὑπήνεικαν ταχέες πόδες: ἦ τέ κε δηρὸν <font color="GREEN">885</font></p>
 <p>αὐτοῦ πήματ' ἔπασχον ἐν αἰνῇσιν νεκάδεσσιν,</p>
 <p>ἤ κε ζὼς ἀμενηνὸς ἔα χαλκοῖο τυπῇσι.</p>
 <p> </p>
 <p>τὸν δ' ἄρ' ὑπόδρα ἰδὼν προσέφη νεφεληγερέτα Ζεύς.</p>
 <p>μή τί μοι ἀλλοπρόσαλλε παρεζόμενος μινύριζε.</p>
 <p>ἔχθιστος δέ μοί ἐσσι θεῶν οἳ Ὄλυμπον ἔχουσιν: <font color="GREEN">890</font></p>
 <p>αἰεὶ γάρ τοι ἔρις τε φίλη πόλεμοί τε μάχαι τε.</p>
 <p>μητρός τοι μένος ἐστὶν ἀάσχετον οὐκ ἐπιεικτὸν</p>
 <p>Ἥρης: τὴν μὲν ἐγὼ σπουδῇ δάμνημ' ἐπέεσσι:</p>
 <p>τώ σ' ὀί̈ω κείνης τάδε πάσχειν ἐννεσίῃσιν.</p>
 <p>ἀλλ' οὐ μάν σ' ἔτι δηρὸν ἀνέξομαι ἄλγε' ἔχοντα: <font color="GREEN">895</font></p>
 <p>ἐκ γὰρ ἐμεῦ γένος ἐσσί, ἐμοὶ δέ σε γείνατο μήτηρ:</p>
 <p>εἰ δέ τευ ἐξ ἄλλου γε θεῶν γένευ ὧδ' ἀί̈δηλος</p>
 <p>καί κεν δὴ πάλαι ἦσθα ἐνέρτερος Οὐρανιώνων.</p>
 <p>ὣς φάτο, καὶ Παιήον' ἀνώγειν ἰήσασθαι.</p>
 <p>τῷ δ' ἐπὶ Παιήων ὀδυνήφατα φάρμακα πάσσων <font color="GREEN">900</font></p>
 <p>ἠκέσατ': οὐ μὲν γάρ τι καταθνητός γ' ἐτέτυκτο.</p>
 <p>ὡς δ' ὅτ' ὀπὸς γάλα λευκὸν ἐπειγόμενος συνέπηξεν</p>
 <p>ὑγρὸν ἐόν, μάλα δ' ὦκα περιτρέφεται κυκόωντι,</p>
 <p>ὣς ἄρα καρπαλίμως ἰήσατο θοῦρον Ἄρηα.</p>
 <p>τὸν δ' Ἥβη λοῦσεν, χαρίεντα δὲ εἵματα ἕσσε: <font color="GREEN">905</font></p>
 <p>πὰρ δὲ Διὶ Κρονίωνι καθέζετο κύδεϊ γαίων.</p>
 <p> </p>
 <p>αἳ δ' αὖτις πρὸς δῶμα Διὸς μεγάλοιο νέοντο</p>
 <p>Ἥρη τ' Ἀργείη καὶ Ἀλαλκομενηὶ̈ς Ἀθήνη</p>
 <p>παύσασαι βροτολοιγὸν Ἄρη' ἀνδροκτασιάων.</p>
 
 
 <p></p><hr>
 <center>
 <a href="ili06.htm">Next: Book 6</a></center>
 </body>