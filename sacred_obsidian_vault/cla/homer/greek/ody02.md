<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody01.htm">English</a> 
 <a href="ody01.htm">Previous</a> 
 <a href="ody03.htm">Next</a> 
 </center>
 <hr>
 
 
 <h1 align="CENTER">The Odyssey, Book 2</h1>
 <p>ἦμος δ' ἠριγένεια φάνη ῥοδοδάκτυλος Ἠώς,</p>
 <p>ὤρνυτ' ἄρ' ἐξ εὐνῆφιν Ὀδυσσῆος φίλος υἱὸς</p>
 <p>εἵματα ἑσσάμενος, περὶ δὲ ξίφος ὀξὺ θέτ' ὤμῳ,</p>
 <p>ποσσὶ δ' ὑπὸ λιπαροῖσιν ἐδήσατο καλὰ πέδιλα,</p>
 <p>βῆ δ' ἴμεν ἐκ θαλάμοιο θεῷ ἐναλίγκιος ἄντην. <font color="GREEN">5</font></p>
 <p>αἶψα δὲ κηρύκεσσι λιγυφθόγγοισι κέλευσε</p>
 <p>κηρύσσειν ἀγορήνδε κάρη κομόωντας Ἀχαιούς.</p>
 <p>οἱ μὲν ἐκήρυσσον, τοὶ δ' ἠγείροντο μάλ' ὦκα.</p>
 <p>αὐτὰρ ἐπεί ῥ' ἤγερθεν ὁμηγερέες τ' ἐγένοντο,</p>
 <p>βῆ ῥ' ἴμεν εἰς ἀγορήν, παλάμῃ δ' ἔχε χάλκεον ἔγχος, <font color="GREEN">10</font></p>
 <p>οὐκ οἶος, ἅμα τῷ γε δύω κύνες ἀργοὶ ἕποντο.</p>
 <p>θεσπεσίην δ' ἄρα τῷ γε χάριν κατέχευεν Ἀθήνη.</p>
 <p>τὸν δ' ἄρα πάντες λαοὶ ἐπερχόμενον θηεῦντο:</p>
 <p>ἕζετο δ' ἐν πατρὸς θώκῳ, εἶξαν δὲ γέροντες.</p>
 <p>τοῖσι δ' ἔπειθ' ἥρως Αἰγύπτιος ἦρχ' ἀγορεύειν, <font color="GREEN">15</font></p>
 <p>ὃς δὴ γήραϊ κυφὸς ἔην καὶ μυρία ᾔδη.</p>
 <p>καὶ γὰρ τοῦ φίλος υἱὸς ἅμ' ἀντιθέῳ Ὀδυσῆι</p>
 <p>Ἴλιον εἰς ἐύπωλον ἔβη κοίλῃς ἐνὶ νηυσίν,</p>
 <p>Ἄντιφος αἰχμητής: τὸν δ' ἄγριος ἔκτανε Κύκλωψ</p>
 <p>ἐν σπῆι γλαφυρῷ, πύματον δ' ὡπλίσσατο δόρπον. <font color="GREEN">20</font></p>
 <p>τρεῖς δέ οἱ ἄλλοι ἔσαν, καὶ ὁ μὲν μνηστῆρσιν ὁμίλει,</p>
 <p>Εὐρύνομος, δύο δ' αἰὲν ἔχον πατρώια ἔργα.</p>
 <p>ἀλλ' οὐδ' ὣς τοῦ λήθετ' ὀδυρόμενος καὶ ἀχεύων.</p>
 <p>τοῦ ὅ γε δάκρυ χέων ἀγορήσατο καὶ μετέειπε:</p>
 <p> </p>
 <p>"κέκλυτε δὴ νῦν μευ, Ἰθακήσιοι, ὅττι κεν εἴπω: <font color="GREEN">25</font></p>
 <p>οὔτε ποθ' ἡμετέρη ἀγορὴ γένετ' οὔτε θόωκος</p>
 <p>ἐξ οὗ Ὀδυσσεὺς δῖος ἔβη κοίλῃς ἐνὶ νηυσί.</p>
 <p>νῦν δὲ τίς ὧδ' ἤγειρε; τίνα χρειὼ τόσον ἵκει</p>
 <p>ἠὲ νέων ἀνδρῶν ἢ οἳ προγενέστεροί εἰσιν;</p>
 <p>ἠέ τιν' ἀγγελίην στρατοῦ ἔκλυεν ἐρχομένοιο, <font color="GREEN">30</font></p>
 <p>ἥν χ' ἡμῖν σάφα εἴποι, ὅτε πρότερός γε πύθοιτο;</p>
 <p>ἦέ τι δήμιον ἄλλο πιφαύσκεται ἠδ' ἀγορεύει;</p>
 <p>ἐσθλός μοι δοκεῖ εἶναι, ὀνήμενος. εἴθε οἱ αὐτῷ</p>
 <p>Ζεὺς ἀγαθὸν τελέσειεν, ὅτι φρεσὶν ᾗσι μενοινᾷ."</p>
 <p> </p>
 <p>ὣς φάτο, χαῖρε δὲ φήμῃ Ὀδυσσῆος φίλος υἱός, <font color="GREEN">35</font></p>
 <p>οὐδ' ἄρ' ἔτι δὴν ἧστο, μενοίνησεν δ' ἀγορεύειν,</p>
 <p>στῆ δὲ μέσῃ ἀγορῇ: σκῆπτρον δέ οἱ ἔμβαλε χειρὶ</p>
 <p>κῆρυξ Πεισήνωρ πεπνυμένα μήδεα εἰδώς.</p>
 <p> </p>
 <p>πρῶτον ἔπειτα γέροντα καθαπτόμενος προσέειπεν:</p>
 <p> </p>
 <p>"ὦ γέρον, οὐχ ἑκὰς οὗτος ἀνήρ, τάχα δ' εἴσεαι αὐτός, <font color="GREEN">40</font></p>
 <p>ὃς λαὸν ἤγειρα: μάλιστα δέ μ' ἄλγος ἱκάνει.</p>
 <p>οὔτε τιν' ἀγγελίην στρατοῦ ἔκλυον ἐρχομένοιο,</p>
 <p>ἥν χ' ὑμῖν σάφα εἴπω, ὅτε πρότερός γε πυθοίμην,</p>
 <p>οὔτε τι δήμιον ἄλλο πιφαύσκομαι οὐδ' ἀγορεύω,</p>
 <p>ἀλλ' ἐμὸν αὐτοῦ χρεῖος, ὅ μοι κακὰ ἔμπεσεν οἴκῳ <font color="GREEN">45</font></p>
 <p>δοιά: τὸ μὲν πατέρ' ἐσθλὸν ἀπώλεσα, ὅς ποτ' ἐν ὑμῖν</p>
 <p>τοίσδεσσιν βασίλευε, πατὴρ δ' ὣς ἤπιος ἦεν:</p>
 <p>νῦν δ' αὖ καὶ πολὺ μεῖζον, ὃ δὴ τάχα οἶκον ἅπαντα</p>
 <p>πάγχυ διαρραίσει, βίοτον δ' ἀπὸ πάμπαν ὀλέσσει.</p>
 <p>μητέρι μοι μνηστῆρες ἐπέχραον οὐκ ἐθελούσῃ, <font color="GREEN">50</font></p>
 <p>τῶν ἀνδρῶν φίλοι υἷες, οἳ ἐνθάδε γ' εἰσὶν ἄριστοι,</p>
 <p>οἳ πατρὸς μὲν ἐς οἶκον ἀπερρίγασι νέεσθαι</p>
 <p>Ἰκαρίου, ὥς κ' αὐτὸς ἐεδνώσαιτο θύγατρα,</p>
 <p>δοίη δ' ᾧ κ' ἐθέλοι καί οἱ κεχαρισμένος ἔλθοι:</p>
 <p>οἱ δ' εἰς ἡμέτερον πωλεύμενοι ἤματα πάντα, <font color="GREEN">55</font></p>
 <p>βοῦς ἱερεύοντες καὶ ὄις καὶ πίονας αἶγας</p>
 <p>εἰλαπινάζουσιν πίνουσί τε αἴθοπα οἶνον</p>
 <p>μαψιδίως: τὰ δὲ πολλὰ κατάνεται. οὐ γὰρ ἔπ' ἀνήρ,</p>
 <p>οἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι.</p>
 <p>ἡμεῖς δ' οὔ νύ τι τοῖοι ἀμυνέμεν: ἦ καὶ ἔπειτα <font color="GREEN">60</font></p>
 <p>λευγαλέοι τ' ἐσόμεσθα καὶ οὐ δεδαηκότες ἀλκήν.</p>
 <p>ἦ τ' ἂν ἀμυναίμην, εἴ μοι δύναμίς γε παρείη.</p>
 <p>οὐ γὰρ ἔτ' ἀνσχετὰ ἔργα τετεύχαται, οὐδ' ἔτι καλῶς</p>
 <p>οἶκος ἐμὸς διόλωλε. νεμεσσήθητε καὶ αὐτοί,</p>
 <p>ἄλλους τ' αἰδέσθητε περικτίονας ἀνθρώπους, <font color="GREEN">65</font></p>
 <p>οἳ περιναιετάουσι: θεῶν δ' ὑποδείσατε μῆνιν,</p>
 <p>μή τι μεταστρέψωσιν ἀγασσάμενοι κακὰ ἔργα.</p>
 <p>λίσσομαι ἠμὲν Ζηνὸς Ὀλυμπίου ἠδὲ Θέμιστος,</p>
 <p>ἥ τ' ἀνδρῶν ἀγορὰς ἠμὲν λύει ἠδὲ καθίζει:</p>
 <p>σχέσθε, φίλοι, καί μ' οἶον ἐάσατε πένθεϊ λυγρῷ <font color="GREEN">70</font></p>
 <p>τείρεσθ', εἰ μή πού τι πατὴρ ἐμὸς ἐσθλὸς Ὀδυσσεὺς</p>
 <p>δυσμενέων κάκ' ἔρεξεν ἐυκνήμιδας Ἀχαιούς,</p>
 <p>τῶν μ' ἀποτινύμενοι κακὰ ῥέζετε δυσμενέοντες,</p>
 <p>τούτους ὀτρύνοντες. ἐμοὶ δέ κε κέρδιον εἴη</p>
 <p>ὑμέας ἐσθέμεναι κειμήλιά τε πρόβασίν τε. <font color="GREEN">75</font></p>
 <p>εἴ χ' ὑμεῖς γε φάγοιτε, τάχ' ἄν ποτε καὶ τίσις εἴη:</p>
 <p>τόφρα γὰρ ἂν κατὰ ἄστυ ποτιπτυσσοίμεθα μύθῳ</p>
 <p>χρήματ' ἀπαιτίζοντες, ἕως κ' ἀπὸ πάντα δοθείη:</p>
 <p>νῦν δέ μοι ἀπρήκτους ὀδύνας ἐμβάλλετε θυμῷ."</p>
 <p> </p>
 <p>ὣς φάτο χωόμενος, ποτὶ δὲ σκῆπτρον βάλε γαίῃ <font color="GREEN">80</font></p>
 <p>δάκρυ' ἀναπρήσας: οἶκτος δ' ἕλε λαὸν ἅπαντα.</p>
 <p>ἔνθ' ἄλλοι μὲν πάντες ἀκὴν ἔσαν, οὐδέ τις ἔτλη</p>
 <p>Τηλέμαχον μύθοισιν ἀμείψασθαι χαλεποῖσιν:</p>
 <p> </p>
 <p>Ἀντίνοος δέ μιν οἶος ἀμειβόμενος προσέειπε:</p>
 <p> </p>
 <p>"Τηλέμαχ' ὑψαγόρη, μένος ἄσχετε, ποῖον ἔειπες <font color="GREEN">85</font></p>
 <p>ἡμέας αἰσχύνων: ἐθέλοις δέ κε μῶμον ἀνάψαι.</p>
 <p>σοὶ δ' οὔ τι μνηστῆρες Ἀχαιῶν αἴτιοί εἰσιν,</p>
 <p>ἀλλὰ φίλη μήτηρ, ἥ τοι πέρι κέρδεα οἶδεν.</p>
 <p>ἤδη γὰρ τρίτον ἐστὶν ἔτος, τάχα δ' εἶσι τέταρτον,</p>
 <p>ἐξ οὗ ἀτέμβει θυμὸν ἐνὶ στήθεσσιν Ἀχαιῶν. <font color="GREEN">90</font></p>
 <p>πάντας μέν ῥ' ἔλπει καὶ ὑπίσχεται ἀνδρὶ ἑκάστῳ</p>
 <p>ἀγγελίας προϊεῖσα, νόος δέ οἱ ἄλλα μενοινᾷ.</p>
 <p>ἡ δὲ δόλον τόνδ' ἄλλον ἐνὶ φρεσὶ μερμήριξε:</p>
 <p>στησαμένη μέγαν ἱστὸν ἐνὶ μεγάροισιν ὕφαινε,</p>
 <p>λεπτὸν καὶ περίμετρον: ἄφαρ δ' ἡμῖν μετέειπε: <font color="GREEN">95</font></p>
 <p> </p>
 <p>"'κοῦροι ἐμοὶ μνηστῆρες, ἐπεὶ θάνε δῖος Ὀδυσσεύς,</p>
 <p>μίμνετ' ἐπειγόμενοι τὸν ἐμὸν γάμον, εἰς ὅ κε φᾶρος</p>
 <p>ἐκτελέσω, μή μοι μεταμώνια νήματ' ὄληται,</p>
 <p>Λαέρτῃ ἥρωι ταφήιον, εἰς ὅτε κέν μιν</p>
 <p>μοῖρ' ὀλοὴ καθέλῃσι τανηλεγέος θανάτοιο, <font color="GREEN">100</font></p>
 <p>μή τίς μοι κατὰ δῆμον Ἀχαιϊάδων νεμεσήσῃ.</p>
 <p>αἴ κεν ἄτερ σπείρου κεῖται πολλὰ κτεατίσσας'.</p>
 <p> </p>
 <p>"ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ.</p>
 <p>ἔνθα καὶ ἠματίη μὲν ὑφαίνεσκεν μέγαν ἱστόν,</p>
 <p>νύκτας δ' ἀλλύεσκεν, ἐπεὶ δαί̈δας παραθεῖτο. <font color="GREEN">105</font></p>
 <p>ὣς τρίετες μὲν ἔληθε δόλῳ καὶ ἔπειθεν Ἀχαιούς:</p>
 <p>ἀλλ' ὅτε τέτρατον ἦλθεν ἔτος καὶ ἐπήλυθον ὧραι,</p>
 <p>καὶ τότε δή τις ἔειπε γυναικῶν, ἣ σάφα ᾔδη,</p>
 <p>καὶ τήν γ' ἀλλύουσαν ἐφεύρομεν ἀγλαὸν ἱστόν.</p>
 <p>ὣς τὸ μὲν ἐξετέλεσσε καὶ οὐκ ἐθέλουσ' ὑπ' ἀνάγκης: <font color="GREEN">110</font></p>
 <p>σοὶ δ' ὧδε μνηστῆρες ὑποκρίνονται, ἵν' εἰδῇς</p>
 <p>αὐτὸς σῷ θυμῷ, εἰδῶσι δὲ πάντες Ἀχαιοί:</p>
 <p>μητέρα σὴν ἀπόπεμψον, ἄνωχθι δέ μιν γαμέεσθαι</p>
 <p>τῷ ὅτεῴ τε πατὴρ κέλεται καὶ ἁνδάνει αὐτῇ.</p>
 <p>εἰ δ' ἔτ' ἀνιήσει γε πολὺν χρόνον υἷας Ἀχαιῶν, <font color="GREEN">115</font></p>
 <p>τὰ φρονέουσ' ἀνὰ θυμόν, ὅ οἱ πέρι δῶκεν Ἀθήνη</p>
 <p>ἔργα τ' ἐπίστασθαι περικαλλέα καὶ φρένας ἐσθλὰς</p>
 <p>κέρδεά θ', οἷ' οὔ πώ τιν' ἀκούομεν οὐδὲ παλαιῶν,</p>
 <p>τάων αἳ πάρος ἦσαν ἐυπλοκαμῖδες Ἀχαιαί,</p>
 <p>Τυρώ τ' Ἀλκμήνη τε ἐυστέφανός τε Μυκήνη: <font color="GREEN">120</font></p>
 <p>τάων οὔ τις ὁμοῖα νοήματα Πηνελοπείῃ</p>
 <p>ᾔδη: ἀτὰρ μὲν τοῦτό γ' ἐναίσιμον οὐκ ἐνόησε.</p>
 <p>τόφρα γὰρ οὖν βίοτόν τε τεὸν καὶ κτήματ' ἔδονται,</p>
 <p>ὄφρα κε κείνη τοῦτον ἔχῃ νόον, ὅν τινά οἱ νῦν</p>
 <p>ἐν στήθεσσι τιθεῖσι θεοί. μέγα μὲν κλέος αὐτῇ <font color="GREEN">125</font></p>
 <p>ποιεῖτ', αὐτὰρ σοί γε ποθὴν πολέος βιότοιο.</p>
 <p>ἡμεῖς δ' οὔτ' ἐπὶ ἔργα πάρος γ' ἴμεν οὔτε πῃ ἄλλῃ,</p>
 <p>πρίν γ' αὐτὴν γήμασθαι Ἀχαιῶν ᾧ κ' ἐθέλῃσι."</p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"Ἀντίνο', οὔ πως ἔστι δόμων ἀέκουσαν ἀπῶσαι <font color="GREEN">130</font></p>
 <p>ἥ μ' ἔτεχ', ἥ μ' ἔθρεψε: πατὴρ δ' ἐμὸς ἄλλοθι γαίης,</p>
 <p>ζώει ὅ γ' ἦ τέθνηκε: κακὸν δέ με πόλλ' ἀποτίνειν</p>
 <p>Ἰκαρίῳ, αἴ κ' αὐτὸς ἑκὼν ἀπὸ μητέρα πέμψω.</p>
 <p>ἐκ γὰρ τοῦ πατρὸς κακὰ πείσομαι, ἄλλα δὲ δαίμων</p>
 <p>δώσει, ἐπεὶ μήτηρ στυγερὰς ἀρήσετ' ἐρινῦς <font color="GREEN">135</font></p>
 <p>οἴκου ἀπερχομένη: νέμεσις δέ μοι ἐξ ἀνθρώπων</p>
 <p>ἔσσεται: ὣς οὐ τοῦτον ἐγώ ποτε μῦθον ἐνίψω.</p>
 <p>ὑμέτερος δ' εἰ μὲν θυμὸς νεμεσίζεται αὐτῶν,</p>
 <p>ἔξιτέ μοι μεγάρων, ἄλλας δ' ἀλεγύνετε δαῖτας</p>
 <p>ὑμὰ κτήματ' ἔδοντες ἀμειβόμενοι κατὰ οἴκους. <font color="GREEN">140</font></p>
 <p>εἰ δ' ὑμῖν δοκέει τόδε λωίτερον καὶ ἄμεινον</p>
 <p>ἔμμεναι, ἀνδρὸς ἑνὸς βίοτον νήποινον ὀλέσθαι,</p>
 <p>κείρετ': ἐγὼ δὲ θεοὺς ἐπιβώσομαι αἰὲν ἐόντας,</p>
 <p>αἴ κέ ποθι Ζεὺς δῷσι παλίντιτα ἔργα γενέσθαι.</p>
 <p>νήποινοί κεν ἔπειτα δόμων ἔντοσθεν ὄλοισθε." <font color="GREEN">145</font></p>
 <p> </p>
 <p>"ὣς φάτο Τηλέμαχος, τῷ δ' αἰετὼ εὐρύοπα Ζεὺς</p>
 <p>ὑψόθεν ἐκ κορυφῆς ὄρεος προέηκε πέτεσθαι.</p>
 <p>τὼ δ' ἕως μέν ῥ' ἐπέτοντο μετὰ πνοιῇς ἀνέμοιο</p>
 <p>πλησίω ἀλλήλοισι τιταινομένω πτερύγεσσιν:</p>
 <p>ἀλλ' ὅτε δὴ μέσσην ἀγορὴν πολύφημον ἱκέσθην, <font color="GREEN">150</font></p>
 <p>ἔνθ' ἐπιδινηθέντε τιναξάσθην πτερὰ πυκνά,</p>
 <p>ἐς δ' ἰδέτην πάντων κεφαλάς, ὄσσοντο δ' ὄλεθρον:</p>
 <p>δρυψαμένω δ' ὀνύχεσσι παρειὰς ἀμφί τε δειρὰς</p>
 <p>δεξιὼ ἤιξαν διά τ' οἰκία καὶ πόλιν αὐτῶν.</p>
 <p>θάμβησαν δ' ὄρνιθας, ἐπεὶ ἴδον ὀφθαλμοῖσιν: <font color="GREEN">155</font></p>
 <p>ὥρμηναν δ' ἀνὰ θυμὸν ἅ περ τελέεσθαι ἔμελλον.</p>
 <p>τοῖσι δὲ καὶ μετέειπε γέρων ἥρως Ἁλιθέρσης</p>
 <p>Μαστορίδης: ὁ γὰρ οἶος ὁμηλικίην ἐκέκαστο</p>
 <p>ὄρνιθας γνῶναι καὶ ἐναίσιμα μυθήσασθαι:</p>
 <p>ὅ σφιν ἐὺ φρονέων ἀγορήσατο καὶ μετέειπε: <font color="GREEN">160</font></p>
 <p> </p>
 <p>"κέκλυτε δὴ νῦν μευ, Ἰθακήσιοι, ὅττι κεν εἴπω:</p>
 <p>μνηστῆρσιν δὲ μάλιστα πιφαυσκόμενος τάδε εἴρω:</p>
 <p>τοῖσιν γὰρ μέγα πῆμα κυλίνδεται: οὐ γὰρ Ὀδυσσεὺς</p>
 <p>δὴν ἀπάνευθε φίλων ὧν ἔσσεται, ἀλλά που ἤδη</p>
 <p>ἐγγὺς ἐὼν τοῖσδεσσι φόνον καὶ κῆρα φυτεύει <font color="GREEN">165</font></p>
 <p>πάντεσσιν: πολέσιν δὲ καὶ ἄλλοισιν κακὸν ἔσται,</p>
 <p>οἳ νεμόμεσθ' Ἰθάκην ἐυδείελον. ἀλλὰ πολὺ πρὶν</p>
 <p>φραζώμεσθ', ὥς κεν καταπαύσομεν: οἱ δὲ καὶ αὐτοὶ</p>
 <p>παυέσθων: καὶ γάρ σφιν ἄφαρ τόδε λώιόν ἐστιν.</p>
 <p>οὐ γὰρ ἀπείρητος μαντεύομαι, ἀλλ' ἐὺ εἰδώς: <font color="GREEN">170</font></p>
 <p>καὶ γὰρ κείνῳ φημὶ τελευτηθῆναι ἅπαντα,</p>
 <p>ὥς οἱ ἐμυθεόμην, ὅτε Ἴλιον εἰσανέβαινον</p>
 <p>Ἀργεῖοι, μετὰ δέ σφιν ἔβη πολύμητις Ὀδυσσεύς.</p>
 <p>φῆν κακὰ πολλὰ παθόντ', ὀλέσαντ' ἄπο πάντας ἑταίρους,</p>
 <p>ἄγνωστον πάντεσσιν ἐεικοστῷ ἐνιαυτῷ <font color="GREEN">175</font></p>
 <p>οἴκαδ' ἐλεύσεσθαι: τὰ δὲ δὴ νῦν πάντα τελεῖται."</p>
 <p>τὸν δ' αὖτ' Εὐρύμαχος Πολύβου πάϊς ἀντίον ηὔδα:</p>
 <p>"ὦ γέρον, εἰ δ' ἄγε νῦν μαντεύεο σοῖσι τέκεσσιν</p>
 <p>οἴκαδ' ἰών, μή πού τι κακὸν πάσχωσιν ὀπίσσω:</p>
 <p>ταῦτα δ' ἐγὼ σέο πολλὸν ἀμείνων μαντεύεσθαι. <font color="GREEN">180</font></p>
 <p>ὄρνιθες δέ τε πολλοὶ ὑπ' αὐγὰς ἠελίοιο</p>
 <p>φοιτῶσ', οὐδέ τε πάντες ἐναίσιμοι: αὐτὰρ Ὀδυσσεὺς</p>
 <p>ὤλετο τῆλ', ὡς καὶ σὺ καταφθίσθαι σὺν ἐκείνῳ</p>
 <p>ὤφελες. οὐκ ἂν τόσσα θεοπροπέων ἀγόρευες,</p>
 <p>οὐδέ κε Τηλέμαχον κεχολωμένον ὧδ' ἀνιείης, <font color="GREEN">185</font></p>
 <p>σῷ οἴκῳ δῶρον ποτιδέγμενος, αἴ κε πόρῃσιν.</p>
 <p>ἀλλ' ἔκ τοι ἐρέω, τὸ δὲ καὶ τετελεσμένον ἔσται:</p>
 <p>αἴ κε νεώτερον ἄνδρα παλαιά τε πολλά τε εἰδὼς</p>
 <p>παρφάμενος ἐπέεσσιν ἐποτρύνῃς χαλεπαίνειν,</p>
 <p>αὐτῷ μέν οἱ πρῶτον ἀνιηρέστερον ἔσται, <font color="GREEN">190</font></p>
 <p>πρῆξαι δ' ἔμπης οὔ τι δυνήσεται εἵνεκα τῶνδε:</p>
 <p>σοὶ δέ, γέρον, θωὴν ἐπιθήσομεν, ἥν κ' ἐνὶ θυμῷ</p>
 <p>τίνων ἀσχάλλῃς: χαλεπὸν δέ τοι ἔσσεται ἄλγος.</p>
 <p>Τηλεμάχῳ δ' ἐν πᾶσιν ἐγὼν ὑποθήσομαι αὐτός:</p>
 <p>μητέρα ἣν ἐς πατρὸς ἀνωγέτω ἀπονέεσθαι: <font color="GREEN">195</font></p>
 <p>οἱ δὲ γάμον τεύξουσι καὶ ἀρτυνέουσιν ἔεδνα</p>
 <p>πολλὰ μάλ', ὅσσα ἔοικε φίλης ἐπὶ παιδὸς ἕπεσθαι.</p>
 <p>οὐ γὰρ πρὶν παύσεσθαι ὀίομαι υἷας Ἀχαιῶν</p>
 <p>μνηστύος ἀργαλέης, ἐπεὶ οὔ τινα δείδιμεν ἔμπης,</p>
 <p>οὔτ' οὖν Τηλέμαχον μάλα περ πολύμυθον ἐόντα, <font color="GREEN">200</font></p>
 <p>οὔτε θεοπροπίης ἐμπαζόμεθ', ἣν σύ, γεραιέ,</p>
 <p>μυθέαι ἀκράαντον, ἀπεχθάνεαι δ' ἔτι μᾶλλον.</p>
 <p>χρήματα δ' αὖτε κακῶς βεβρώσεται, οὐδέ ποτ' ἶσα</p>
 <p>ἔσσεται, ὄφρα κεν ἥ γε διατρίβῃσιν Ἀχαιοὺς</p>
 <p>ὃν γάμον: ἡμεῖς δ' αὖ ποτιδέγμενοι ἤματα πάντα <font color="GREEN">205</font></p>
 <p>εἵνεκα τῆς ἀρετῆς ἐριδαίνομεν, οὐδὲ μετ' ἄλλας</p>
 <p>ἐρχόμεθ', ἃς ἐπιεικὲς ὀπυιέμεν ἐστὶν ἑκάστῳ."</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"Εὐρύμαχ' ἠδὲ καὶ ἄλλοι, ὅσοι μνηστῆρες ἀγαυοί,</p>
 <p>ταῦτα μὲν οὐχ ὑμέας ἔτι λίσσομαι οὐδ' ἀγορεύω: <font color="GREEN">210</font></p>
 <p>ἤδη γὰρ τὰ ἴσασι θεοὶ καὶ πάντες Ἀχαιοί.</p>
 <p>ἀλλ' ἄγε μοι δότε νῆα θοὴν καὶ εἴκοσ' ἑταίρους,</p>
 <p>οἵ κέ μοι ἔνθα καὶ ἔνθα διαπρήσσωσι κέλευθον.</p>
 <p>εἶμι γὰρ ἐς Σπάρτην τε καὶ ἐς Πύλον ἠμαθόεντα</p>
 <p>νόστον πευσόμενος πατρὸς δὴν οἰχομένοιο, <font color="GREEN">215</font></p>
 <p>ἤν τίς μοι εἴπῃσι βροτῶν ἢ ὄσσαν ἀκούσω</p>
 <p>ἐκ Διός, ἥ τε μάλιστα φέρει κλέος ἀνθρώποισιν:</p>
 <p>εἰ μέν κεν πατρὸς βίοτον καὶ νόστον ἀκούσω,</p>
 <p>ἦ τ' ἄν, τρυχόμενός περ, ἔτι τλαίην ἐνιαυτόν:</p>
 <p>εἰ δέ κε τεθνηῶτος ἀκούσω μηδ' ἔτ' ἐόντος, <font color="GREEN">220</font></p>
 <p>νοστήσας δὴ ἔπειτα φίλην ἐς πατρίδα γαῖαν</p>
 <p>σῆμά τέ οἱ χεύω καὶ ἐπὶ κτέρεα κτερεί̈ξω</p>
 <p>πολλὰ μάλ', ὅσσα ἔοικε, καὶ ἀνέρι μητέρα δώσω."</p>
 <p>ἦ τοι ὅ γ' ὣς εἰπὼν κατ' ἄρ' ἕζετο, τοῖσι δ' ἀνέστη</p>
 <p>Μέντωρ, ὅς ῥ' Ὀδυσῆος ἀμύμονος ἦεν ἑταῖρος, <font color="GREEN">225</font></p>
 <p>καὶ οἱ ἰὼν ἐν νηυσὶν ἐπέτρεπεν οἶκον ἅπαντα,</p>
 <p>πείθεσθαί τε γέροντι καὶ ἔμπεδα πάντα φυλάσσειν:</p>
 <p>ὅ σφιν ἐὺ φρονέων ἀγορήσατο καὶ μετέειπεν:</p>
 <p> </p>
 <p>"κέκλυτε δὴ νῦν μευ, Ἰθακήσιοι, ὅττι κεν εἴπω:</p>
 <p>μή τις ἔτι πρόφρων ἀγανὸς καὶ ἤπιος ἔστω <font color="GREEN">230</font></p>
 <p>σκηπτοῦχος βασιλεύς, μηδὲ φρεσὶν αἴσιμα εἰδώς,</p>
 <p>ἀλλ' αἰεὶ χαλεπός τ' εἴη καὶ αἴσυλα ῥέζοι:</p>
 <p>ὡς οὔ τις μέμνηται Ὀδυσσῆος θείοιο</p>
 <p>λαῶν οἷσιν ἄνασσε, πατὴρ δ' ὣς ἤπιος ἦεν.</p>
 <p>ἀλλ' ἦ τοι μνηστῆρας ἀγήνορας οὔ τι μεγαίρω <font color="GREEN">235</font></p>
 <p>ἔρδειν ἔργα βίαια κακορραφίῃσι νόοιο:</p>
 <p>σφὰς γὰρ παρθέμενοι κεφαλὰς κατέδουσι βιαίως</p>
 <p>οἶκον Ὀδυσσῆος, τὸν δ' οὐκέτι φασὶ νέεσθαι.</p>
 <p>νῦν δ' ἄλλῳ δήμῳ νεμεσίζομαι, οἷον ἅπαντες</p>
 <p>ἧσθ' ἄνεῳ, ἀτὰρ οὔ τι καθαπτόμενοι ἐπέεσσι <font color="GREEN">240</font></p>
 <p>παύρους μνηστῆρας καταπαύετε πολλοὶ ἐόντες."</p>
 <p> </p>
 <p>τὸν δ' Εὐηνορίδης Λειώκριτος ἀντίον ηὔδα:</p>
 <p>"Μέντορ ἀταρτηρέ, φρένας ἠλεέ, ποῖον ἔειπες</p>
 <p>ἡμέας ὀτρύνων καταπαυέμεν. ἀργαλέον δὲ</p>
 <p>ἀνδράσι καὶ πλεόνεσσι μαχήσασθαι περὶ δαιτί. <font color="GREEN">245</font></p>
 <p>εἴ περ γάρ κ' Ὀδυσεὺς Ἰθακήσιος αὐτὸς ἐπελθὼν</p>
 <p>δαινυμένους κατὰ δῶμα ἑὸν μνηστῆρας ἀγαυοὺς</p>
 <p>ἐξελάσαι μεγάροιο μενοινήσει' ἐνὶ θυμῷ,</p>
 <p>οὔ κέν οἱ κεχάροιτο γυνή, μάλα περ χατέουσα,</p>
 <p>ἐλθόντ', ἀλλά κεν αὐτοῦ ἀεικέα πότμον ἐπίσποι, <font color="GREEN">250</font></p>
 <p>εἰ πλεόνεσσι μάχοιτο: σὺ δ' οὐ κατὰ μοῖραν ἔειπες.</p>
 <p>ἀλλ' ἄγε, λαοὶ μὲν σκίδνασθ' ἐπὶ ἔργα ἕκαστος,</p>
 <p>τούτῳ δ' ὀτρυνέει Μέντωρ ὁδὸν ἠδ' Ἁλιθέρσης,</p>
 <p>οἵ τέ οἱ ἐξ ἀρχῆς πατρώιοί εἰσιν ἑταῖροι.</p>
 <p>ἀλλ' ὀίω, καὶ δηθὰ καθήμενος ἀγγελιάων <font color="GREEN">255</font></p>
 <p>πεύσεται εἰν Ἰθάκῃ, τελέει δ' ὁδὸν οὔ ποτε ταύτην."</p>
 <p> </p>
 <p>ὣς ἄρ' ἐφώνησεν, λῦσεν δ' ἀγορὴν αἰψηρήν.</p>
 <p>οἱ μὲν ἄρ' ἐσκίδναντο ἑὰ πρὸς δώμαθ' ἕκαστος,</p>
 <p>μνηστῆρες δ' ἐς δώματ' ἴσαν θείου Ὀδυσῆος.</p>
 <p> </p>
 <p>Τηλέμαχος δ' ἀπάνευθε κιὼν ἐπὶ θῖνα θαλάσσης, <font color="GREEN">260</font></p>
 <p>χεῖρας νιψάμενος πολιῆς ἁλὸς εὔχετ' Ἀθήνῃ:</p>
 <p>"κλῦθί μευ, ὃ χθιζὸς θεὸς ἤλυθες ἡμέτερον δῶ</p>
 <p>καὶ μ' ἐν νηὶ κέλευσας ἐπ' ἠεροειδέα πόντον</p>
 <p>νόστον πευσόμενον πατρὸς δὴν οἰχομένοιο</p>
 <p>ἔρχεσθαι: τὰ δὲ πάντα διατρίβουσιν Ἀχαιοί, <font color="GREEN">265</font></p>
 <p>μνηστῆρες δὲ μάλιστα κακῶς ὑπερηνορέοντες."</p>
 <p>ὣς ἔφατ' εὐχόμενος, σχεδόθεν δέ οἱ ἦλθεν Ἀθήνη,</p>
 <p>Μέντορι εἰδομένη ἠμὲν δέμας ἠδὲ καὶ αὐδήν,</p>
 <p>καί μιν φωνήσασ' ἔπεα πτερόεντα προσηύδα:</p>
 <p> </p>
 <p>"Τηλέμαχ', οὐδ' ὄπιθεν κακὸς ἔσσεαι οὐδ' ἀνοήμων, <font color="GREEN">270</font></p>
 <p>εἰ δή τοι σοῦ πατρὸς ἐνέστακται μένος ἠύ,</p>
 <p>οἷος κεῖνος ἔην τελέσαι ἔργον τε ἔπος τε:</p>
 <p>οὔ τοι ἔπειθ' ἁλίη ὁδὸς ἔσσεται οὐδ' ἀτέλεστος.</p>
 <p>εἰ δ' οὐ κείνου γ' ἐσσὶ γόνος καὶ Πηνελοπείης,</p>
 <p>οὐ σέ γ' ἔπειτα ἔολπα τελευτήσειν, ἃ μενοινᾷς. <font color="GREEN">275</font></p>
 <p>παῦροι γάρ τοι παῖδες ὁμοῖοι πατρὶ πέλονται,</p>
 <p>οἱ πλέονες κακίους, παῦροι δέ τε πατρὸς ἀρείους.</p>
 <p>ἀλλ' ἐπεὶ οὐδ' ὄπιθεν κακὸς ἔσσεαι οὐδ' ἀνοήμων,</p>
 <p>οὐδέ σε πάγχυ γε μῆτις Ὀδυσσῆος προλέλοιπεν,</p>
 <p>ἐλπωρή τοι ἔπειτα τελευτῆσαι τάδε ἔργα. <font color="GREEN">280</font></p>
 <p>τῶ νῦν μνηστήρων μὲν ἔα βουλήν τε νόον τε</p>
 <p>ἀφραδέων, ἐπεὶ οὔ τι νοήμονες οὐδὲ δίκαιοι:</p>
 <p>οὐδέ τι ἴσασιν θάνατον καὶ κῆρα μέλαιναν,</p>
 <p>ὃς δή σφι σχεδόν ἐστιν, ἐπ' ἤματι πάντας ὀλέσθαι.</p>
 <p>σοὶ δ' ὁδὸς οὐκέτι δηρὸν ἀπέσσεται ἣν σὺ μενοινᾷς: <font color="GREEN">285</font></p>
 <p>τοῖος γάρ τοι ἑταῖρος ἐγὼ πατρώιός εἰμι,</p>
 <p>ὅς τοι νῆα θοὴν στελέω καὶ ἅμ' ἕψομαι αὐτός.</p>
 <p>ἀλλὰ σὺ μὲν πρὸς δώματ' ἰὼν μνηστῆρσιν ὁμίλει,</p>
 <p>ὅπλισσόν τ' ἤια καὶ ἄγγεσιν ἄρσον ἅπαντα,</p>
 <p>οἶνον ἐν ἀμφιφορεῦσι, καὶ ἄλφιτα, μυελὸν ἀνδρῶν, <font color="GREEN">290</font></p>
 <p>δέρμασιν ἐν πυκινοῖσιν: ἐγὼ δ' ἀνὰ δῆμον ἑταίρους</p>
 <p>αἶψ' ἐθελοντῆρας συλλέξομαι. εἰσὶ δὲ νῆες</p>
 <p>πολλαὶ ἐν ἀμφιάλῳ Ἰθάκῃ, νέαι ἠδὲ παλαιαί:</p>
 <p>τάων μέν τοι ἐγὼν ἐπιόψομαι ἥ τις ἀρίστη,</p>
 <p>ὦκα δ' ἐφοπλίσσαντες ἐνήσομεν εὐρέι πόντῳ." <font color="GREEN">295</font></p>
 <p> </p>
 <p>ὣς φάτ' Ἀθηναίη κούρη Διός: οὐδ' ἄρ' ἔτι δὴν</p>
 <p>Τηλέμαχος παρέμιμνεν, ἐπεὶ θεοῦ ἔκλυεν αὐδήν.</p>
 <p>βῆ δ' ἰέναι πρὸς δῶμα, φίλον τετιημένος ἦτορ,</p>
 <p>εὗρε δ' ἄρα μνηστῆρας ἀγήνορας ἐν μεγάροισιν,</p>
 <p>αἶγας ἀνιεμένους σιάλους θ' εὕοντας ἐν αὐλῇ. <font color="GREEN">300</font></p>
 <p>Ἀντίνοος δ' ἰθὺς γελάσας κίε Τηλεμάχοιο,</p>
 <p>ἔν τ' ἄρα οἱ φῦ χειρί, ἔπος τ' ἔφατ' ἔκ τ' ὀνόμαζε:</p>
 <p> </p>
 <p>"Τηλέμαχ' ὑψαγόρη, μένος ἄσχετε, μή τί τοι ἄλλο</p>
 <p>ἐν στήθεσσι κακὸν μελέτω ἔργον τε ἔπος τε,</p>
 <p>ἀλλά μοι ἐσθιέμεν καὶ πινέμεν, ὡς τὸ πάρος περ. <font color="GREEN">305</font></p>
 <p>ταῦτα δέ τοι μάλα πάντα τελευτήσουσιν Ἀχαιοί,</p>
 <p>νῆα καὶ ἐξαίτους ἐρέτας, ἵνα θᾶσσον ἵκηαι</p>
 <p>ἐς Πύλον ἠγαθέην μετ' ἀγαυοῦ πατρὸς ἀκουήν."</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"Ἀντίνο', οὔ πως ἔστιν ὑπερφιάλοισι μεθ' ὑμῖν <font color="GREEN">310</font></p>
 <p>δαίνυσθαί τ' ἀκέοντα καὶ εὐφραίνεσθαι ἕκηλον.</p>
 <p>ἦ οὐχ ἅλις ὡς τὸ πάροιθεν ἐκείρετε πολλὰ καὶ ἐσθλὰ</p>
 <p>κτήματ' ἐμά, μνηστῆρες, ἐγὼ δ' ἔτι νήπιος ἦα;</p>
 <p>νῦν δ' ὅτε δὴ μέγας εἰμὶ καὶ ἄλλων μῦθον ἀκούων</p>
 <p>πυνθάνομαι, καὶ δή μοι ἀέξεται ἔνδοθι θυμός, <font color="GREEN">315</font></p>
 <p>πειρήσω, ὥς κ' ὔμμι κακὰς ἐπὶ κῆρας ἰήλω,</p>
 <p>ἠὲ Πύλονδ' ἐλθών, ἢ αὐτοῦ τῷδ' ἐνὶ δήμῳ.</p>
 <p>εἶμι μέν, οὐδ' ἁλίη ὁδὸς ἔσσεται ἣν ἀγορεύω,</p>
 <p>ἔμπορος: οὐ γὰρ νηὸς ἐπήβολος οὐδ' ἐρετάων</p>
 <p>γίγνομαι: ὥς νύ που ὔμμιν ἐείσατο κέρδιον εἶναι." <font color="GREEN">320</font></p>
 <p> </p>
 <p>ἦ ῥα, καὶ ἐκ χειρὸς χεῖρα σπάσατ' Ἀντινόοιο</p>
 <p>ῥεῖα: μνηστῆρες δὲ δόμον κάτα δαῖτα πένοντο.</p>
 <p>οἱ δ' ἐπελώβευον καὶ ἐκερτόμεον ἐπέεσσιν.</p>
 <p>ὧδε δέ τις εἴπεσκε νέων ὑπερηνορεόντων:</p>
 <p> </p>
 <p>"ἦ μάλα Τηλέμαχος φόνον ἡμῖν μερμηρίζει. <font color="GREEN">325</font></p>
 <p>ἤ τινας ἐκ Πύλου ἄξει ἀμύντορας ἠμαθόεντος</p>
 <p>ἢ ὅ γε καὶ Σπάρτηθεν, ἐπεί νύ περ ἵεται αἰνῶς:</p>
 <p>ἠὲ καὶ εἰς Ἐφύρην ἐθέλει, πίειραν ἄρουραν,</p>
 <p>ἐλθεῖν, ὄφρ' ἔνθεν θυμοφθόρα φάρμακ' ἐνείκῃ,</p>
 <p>ἐν δὲ βάλῃ κρητῆρι καὶ ἡμέας πάντας ὀλέσσῃ." <font color="GREEN">330</font></p>
 <p> </p>
 <p>ἄλλος δ' αὖτ' εἴπεσκε νέων ὑπερηνορεόντων:</p>
 <p>"τίς δ' οἶδ', εἴ κε καὶ αὐτὸς ἰὼν κοίλης ἐπὶ νηὸς</p>
 <p>τῆλε φίλων ἀπόληται ἀλώμενος ὥς περ Ὀδυσσεύς;</p>
 <p>οὕτω κεν καὶ μᾶλλον ὀφέλλειεν πόνον ἄμμιν:</p>
 <p>κτήματα γάρ κεν πάντα δασαίμεθα, οἰκία δ' αὖτε <font color="GREEN">335</font></p>
 <p>τούτου μητέρι δοῖμεν ἔχειν ἠδ' ὅς τις ὀπυίοι."</p>
 <p> </p>
 <p>ὣς φάν, ὁ δ' ὑψόροφον θάλαμον κατεβήσετο πατρὸς</p>
 <p>εὐρύν, ὅθι νητὸς χρυσὸς καὶ χαλκὸς ἔκειτο</p>
 <p>ἐσθής τ' ἐν χηλοῖσιν ἅλις τ' ἐυῶδες ἔλαιον:</p>
 <p>ἐν δὲ πίθοι οἴνοιο παλαιοῦ ἡδυπότοιο <font color="GREEN">340</font></p>
 <p>ἕστασαν, ἄκρητον θεῖον ποτὸν ἐντὸς ἔχοντες,</p>
 <p>ἑξείης ποτὶ τοῖχον ἀρηρότες, εἴ ποτ' Ὀδυσσεὺς</p>
 <p>οἴκαδε νοστήσειε καὶ ἄλγεα πολλὰ μογήσας.</p>
 <p>κληισταὶ δ' ἔπεσαν σανίδες πυκινῶς ἀραρυῖαι,</p>
 <p>δικλίδες: ἐν δὲ γυνὴ ταμίη νύκτας τε καὶ ἦμαρ <font color="GREEN">345</font></p>
 <p>ἔσχ', ἣ πάντ' ἐφύλασσε νόου πολυϊδρείῃσιν,</p>
 <p>Εὐρύκλει', Ὦπος θυγάτηρ Πεισηνορίδαο.</p>
 <p>τὴν τότε Τηλέμαχος προσέφη θαλαμόνδε καλέσσας:</p>
 <p> </p>
 <p>"μαῖ', ἄγε δή μοι οἶνον ἐν ἀμφιφορεῦσιν ἄφυσσον</p>
 <p>ἡδύν, ὅτις μετὰ τὸν λαρώτατος ὃν σὺ φυλάσσεις <font color="GREEN">350</font></p>
 <p>κεῖνον ὀιομένη τὸν κάμμορον, εἴ ποθεν ἔλθοι</p>
 <p>διογενὴς Ὀδυσεὺς θάνατον καὶ κῆρας ἀλύξας.</p>
 <p>δώδεκα δ' ἔμπλησον καὶ πώμασιν ἄρσον ἅπαντας.</p>
 <p>ἐν δέ μοι ἄλφιτα χεῦον ἐϋρραφέεσσι δοροῖσιν:</p>
 <p>εἴκοσι δ' ἔστω μέτρα μυληφάτου ἀλφίτου ἀκτῆς. <font color="GREEN">355</font></p>
 <p>αὐτὴ δ' οἴη ἴσθι: τὰ δ' ἁθρόα πάντα τετύχθω:</p>
 <p>ἑσπέριος γὰρ ἐγὼν αἱρήσομαι, ὁππότε κεν δὴ</p>
 <p>μήτηρ εἰς ὑπερῷ' ἀναβῇ κοίτου τε μέδηται.</p>
 <p>εἶμι γὰρ ἐς Σπάρτην τε καὶ ἐς Πύλον ἠμαθόεντα</p>
 <p>νόστον πευσόμενος πατρὸς φίλου, ἤν που ἀκούσω." <font color="GREEN">360</font></p>
 <p>ὣς φάτο, κώκυσεν δὲ φίλη τροφὸς Εὐρύκλεια,</p>
 <p>καί ῥ' ὀλοφυρομένη ἔπεα πτερόεντα προσηύδα:</p>
 <p>"τίπτε δέ τοι, φίλε τέκνον, ἐνὶ φρεσὶ τοῦτο νόημα</p>
 <p>ἔπλετο; πῇ δ' ἐθέλεις ἰέναι πολλὴν ἐπὶ γαῖαν</p>
 <p>μοῦνος ἐὼν ἀγαπητός; ὁ δ' ὤλετο τηλόθι πάτρης <font color="GREEN">365</font></p>
 <p>διογενὴς Ὀδυσεὺς ἀλλογνώτῳ ἐνὶ δήμῳ.</p>
 <p>οἱ δέ τοι αὐτίκ' ἰόντι κακὰ φράσσονται ὀπίσσω,</p>
 <p>ὥς κε δόλῳ φθίῃς, τάδε δ' αὐτοὶ πάντα δάσονται.</p>
 <p>ἀλλὰ μέν' αὖθ' ἐπὶ σοῖσι καθήμενος: οὐδέ τί σε χρὴ</p>
 <p>πόντον ἐπ' ἀτρύγετον κακὰ πάσχειν οὐδ' ἀλάλησθαι." <font color="GREEN">370</font></p>
 <p> </p>
 <p>τὴν δ' αὖ Τηλέμαχος πεπνυμένος ἀντίον ηὔδα:</p>
 <p>"θάρσει, μαῖ', ἐπεὶ οὔ τοι ἄνευ θεοῦ ἥδε γε βουλή.</p>
 <p>ἀλλ' ὄμοσον μὴ μητρὶ φίλῃ τάδε μυθήσασθαι,</p>
 <p>πρίν γ' ὅτ' ἂν ἑνδεκάτη τε δυωδεκάτη τε γένηται,</p>
 <p>ἢ αὐτὴν ποθέσαι καὶ ἀφορμηθέντος ἀκοῦσαι, <font color="GREEN">375</font></p>
 <p>ὡς ἂν μὴ κλαίουσα κατὰ χρόα καλὸν ἰάπτῃ."</p>
 <p> </p>
 <p>ὣς ἄρ' ἔφη, γρῆυς δὲ θεῶν μέγαν ὅρκον ἀπώμνυ.</p>
 <p>αὐτὰρ ἐπεί ῥ' ὄμοσέν τε τελεύτησέν τε τὸν ὅρκον,</p>
 <p>αὐτίκ' ἔπειτά οἱ οἶνον ἐν ἀμφιφορεῦσιν ἄφυσσεν,</p>
 <p>ἐν δέ οἱ ἄλφιτα χεῦεν ἐϋρραφέεσσι δοροῖσι. <font color="GREEN">380</font></p>
 <p>Τηλέμαχος δ' ἐς δώματ' ἰὼν μνηστῆρσιν ὁμίλει.</p>
 <p> </p>
 <p>ἔνθ' αὖτ' ἄλλ' ἐνόησε θεά, γλαυκῶπις Ἀθήνη.</p>
 <p>Τηλεμάχῳ ἐικυῖα κατὰ πτόλιν ᾤχετο πάντῃ,</p>
 <p>καί ῥα ἑκάστῳ φωτὶ παρισταμένη φάτο μῦθον,</p>
 <p>ἑσπερίους δ' ἐπὶ νῆα θοὴν ἀγέρεσθαι ἀνώγει. <font color="GREEN">385</font></p>
 <p>ἡ δ' αὖτε Φρονίοιο Νοήμονα φαίδιμον υἱὸν</p>
 <p>ᾔτεε νῆα θοήν: ὁ δέ οἱ πρόφρων ὑπέδεκτο.</p>
 <p>δύσετό τ' ἠέλιος σκιόωντό τε πᾶσαι ἀγυιαί,</p>
 <p>καὶ τότε νῆα θοὴν ἅλαδ' εἴρυσε, πάντα δ' ἐν αὐτῇ</p>
 <p>ὅπλ' ἐτίθει, τά τε νῆες ἐύσσελμοι φορέουσι. <font color="GREEN">390</font></p>
 <p>στῆσε δ' ἐπ' ἐσχατιῇ λιμένος, περὶ δ' ἐσθλοὶ ἑταῖροι</p>
 <p>ἁθρόοι ἠγερέθοντο: θεὰ δ' ὤτρυνεν ἕκαστον.</p>
 <p> </p>
 <p>ἔνθ' αὖτ' ἄλλ' ἐνόησε θεά, γλαυκῶπις Ἀθήνη.</p>
 <p>βῆ ἰέναι πρὸς δώματ' Ὀδυσσῆος θείοιο:</p>
 <p>ἔνθα μνηστήρεσσιν ἐπὶ γλυκὺν ὕπνον ἔχευε, <font color="GREEN">395</font></p>
 <p>πλάζε δὲ πίνοντας, χειρῶν δ' ἔκβαλλε κύπελλα.</p>
 <p>οἱ δ' εὕδειν ὤρνυντο κατὰ πτόλιν, οὐδ' ἄρ' ἔτι δὴν</p>
 <p>ἥατ', ἐπεί σφισιν ὕπνος ἐπὶ βλεφάροισιν ἔπιπτεν.</p>
 <p>αὐτὰρ Τηλέμαχον προσέφη γλαυκῶπις Ἀθήνη</p>
 <p>ἐκπροκαλεσσαμένη μεγάρων ἐὺ ναιεταόντων, <font color="GREEN">400</font></p>
 <p>Μέντορι εἰδομένη ἠμὲν δέμας ἠδὲ καὶ αὐδήν:</p>
 <p> </p>
 <p>"Τηλέμαχ', ἤδη μέν τοι ἐυκνήμιδες ἑταῖροι</p>
 <p>ἥατ' ἐπήρετμοι τὴν σὴν ποτιδέγμενοι ὁρμήν:</p>
 <p>ἀλλ' ἴομεν, μὴ δηθὰ διατρίβωμεν ὁδοῖο."</p>
 <p> </p>
 <p>ὣς ἄρα φωνήσασ' ἡγήσατο Παλλὰς Ἀθήνη <font color="GREEN">405</font></p>
 <p>καρπαλίμως: ὁ δ' ἔπειτα μετ' ἴχνια βαῖνε θεοῖο.</p>
 <p>αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν,</p>
 <p>εὗρον ἔπειτ' ἐπὶ θινὶ κάρη κομόωντας ἑταίρους.</p>
 <p>τοῖσι δὲ καὶ μετέειφ' ἱερὴ ἲς Τηλεμάχοιο:</p>
 <p> </p>
 <p>"δεῦτε, φίλοι, ἤια φερώμεθα: πάντα γὰρ ἤδη <font color="GREEN">410</font></p>
 <p>ἁθρό' ἐνὶ μεγάρῳ. μήτηρ δ' ἐμὴ οὔ τι πέπυσται,</p>
 <p>οὐδ' ἄλλαι δμωαί, μία δ' οἴη μῦθον ἄκουσεν."</p>
 <p> </p>
 <p>ὣς ἄρα φωνήσας ἡγήσατο, τοὶ δ' ἅμ' ἕποντο.</p>
 <p>οἱ δ' ἄρα πάντα φέροντες ἐυσσέλμῳ ἐπὶ νηὶ</p>
 <p>κάτθεσαν, ὡς ἐκέλευσεν Ὀδυσσῆος φίλος υἱός. <font color="GREEN">415</font></p>
 <p>ἂν δ' ἄρα Τηλέμαχος νηὸς βαῖν', ἦρχε δ' Ἀθήνη,</p>
 <p>νηὶ δ' ἐνὶ πρυμνῇ κατ' ἄρ' ἕζετο: ἄγχι δ' ἄρ' αὐτῆς</p>
 <p>ἕζετο Τηλέμαχος. τοὶ δὲ πρυμνήσι' ἔλυσαν,</p>
 <p>ἂν δὲ καὶ αὐτοὶ βάντες ἐπὶ κληῖσι καθῖζον.</p>
 <p>τοῖσιν δ' ἴκμενον οὖρον ἵει γλαυκῶπις Ἀθήνη, <font color="GREEN">420</font></p>
 <p>ἀκραῆ Ζέφυρον, κελάδοντ' ἐπὶ οἴνοπα πόντον.</p>
 <p>Τηλέμαχος δ' ἑτάροισιν ἐποτρύνας ἐκέλευσεν</p>
 <p>ὅπλων ἅπτεσθαι: τοὶ δ' ὀτρύνοντος ἄκουσαν.</p>
 <p>ἱστὸν δ' εἰλάτινον κοίλης ἔντοσθε μεσόδμης</p>
 <p>στῆσαν ἀείραντες, κατὰ δὲ προτόνοισιν ἔδησαν, <font color="GREEN">425</font></p>
 <p>ἕλκον δ' ἱστία λευκὰ ἐυστρέπτοισι βοεῦσιν.</p>
 <p>ἔπρησεν δ' ἄνεμος μέσον ἱστίον, ἀμφὶ δὲ κῦμα</p>
 <p>στείρῃ πορφύρεον μεγάλ' ἴαχε νηὸς ἰούσης:</p>
 <p>ἡ δ' ἔθεεν κατὰ κῦμα διαπρήσσουσα κέλευθον.</p>
 <p>δησάμενοι δ' ἄρα ὅπλα θοὴν ἀνὰ νῆα μέλαιναν <font color="GREEN">430</font></p>
 <p>στήσαντο κρητῆρας ἐπιστεφέας οἴνοιο,</p>
 <p>λεῖβον δ' ἀθανάτοισι θεοῖς αἰειγενέτῃσιν,</p>
 <p>ἐκ πάντων δὲ μάλιστα Διὸς γλαυκώπιδι κούρῃ.</p>
 <p>παννυχίη μέν ῥ' ἥ γε καὶ ἠῶ πεῖρε κέλευθον.</p>
 
 
 <p></p><hr>
 <center>
 <a href="ody03.htm">Next: Book 3</a></center>
 </body>