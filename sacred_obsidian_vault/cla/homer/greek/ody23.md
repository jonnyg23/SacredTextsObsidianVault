<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody22.htm">English</a> 
 <a href="ody22.htm">Previous</a> 
 <a href="ody24.htm">Next</a> 
 </center>
 <hr>
 
 
 <h1 align="CENTER">The Odyssey, Book 23</h1>
 <p>γρηὺ̈ς δ' εἰς ὑπερῷ' ἀνεβήσετο καγχαλόωσα,</p>
 <p>δεσποίνῃ ἐρέουσα φίλον πόσιν ἔνδον ἐόντα:</p>
 <p>γούνατα δ' ἐρρώσαντο, πόδες δ' ὑπερικταίνοντο.</p>
 <p>στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν:</p>
 <p> </p>
 <p>"ἔγρεο, Πηνελόπεια, φίλον τέκος, ὄφρα ἴδηαι <font color="GREEN">5</font></p>
 <p>ὀφθαλμοῖσι τεοῖσι τά τ' ἔλδεαι ἤματα πάντα.</p>
 <p>ἦλθ' Ὀδυσεὺς καὶ οἶκον ἱκάνεται, ὀψέ περ ἐλθών.</p>
 <p>μνηστῆρας δ' ἔκτεινεν ἀγήνορας, οἵ θ' ἑὸν οἶκον</p>
 <p>κήδεσκον καὶ κτήματ' ἔδον βιόωντό τε παῖδα."</p>
 <p>τὴν δ' αὖτε προσέειπε περίφρων Πηνελόπεια: <font color="GREEN">10</font></p>
 <p>"μαῖα φίλη, μάργην σε θεοὶ θέσαν, οἵ τε δύνανται</p>
 <p>ἄφρονα ποιῆσαι καὶ ἐπίφρονά περ μάλ' ἐόντα,</p>
 <p>καί τε χαλιφρονέοντα σαοφροσύνης ἐπέβησαν:</p>
 <p>οἵ σέ περ ἔβλαψαν: πρὶν δὲ φρένας αἰσίμη ἦσθα.</p>
 <p>τίπτε με λωβεύεις πολυπενθέα θυμὸν ἔχουσαν <font color="GREEN">15</font></p>
 <p>ταῦτα παρὲξ ἐρέουσα καὶ ἐξ ὕπνου μ' ἀνεγείρεις</p>
 <p>ἡδέος, ὅς μ' ἐπέδησε φίλα βλέφαρ' ἀμφικαλύψας;</p>
 <p>οὐ γάρ πω τοιόνδε κατέδραθον, ἐξ οὗ Ὀδυσσεὺς</p>
 <p>ᾤχετ' ἐποψόμενος Κακοί̈λιον οὐκ ὀνομαστήν.</p>
 <p>ἀλλ' ἄγε νῦν κατάβηθι καὶ ἂψ ἔρχευ μέγαρόνδε. <font color="GREEN">20</font></p>
 <p>εἰ γάρ τίς μ' ἄλλη γε γυναικῶν, αἵ μοι ἔασι,</p>
 <p>ταῦτ' ἐλθοῦσ' ἤγγειλε καὶ ἐξ ὕπνου ἀνέγειρεν,</p>
 <p>τῷ κε τάχα στυγερῶς μιν ἐγὼν ἀπέπεμψα νέεσθαι</p>
 <p>αὖτις ἔσω μέγαρον: σὲ δὲ τοῦτό γε γῆρας ὀνήσει."</p>
 <p>τὴν δ' αὖτε προσέειπε φίλη τροφὸς Εὐρύκλεια: <font color="GREEN">25</font></p>
 <p>"οὔ τί σε λωβεύω, τέκνον φίλον, ἀλλ' ἔτυμόν τοι</p>
 <p>ἦλθ' Ὀδυσεὺς καὶ οἶκον ἱκάνεται, ὡς ἀγορεύω,</p>
 <p>ὁ ξεῖνος, τὸν πάντες ἀτίμων ἐν μεγάροισι.</p>
 <p>Τηλέμαχος δ' ἄρα μιν πάλαι ᾔδεεν ἔνδον ἐόντα,</p>
 <p>ἀλλὰ σαοφροσύνῃσι νοήματα πατρὸς ἔκευθεν, <font color="GREEN">30</font></p>
 <p>ὄφρ' ἀνδρῶν τίσαιτο βίην ὑπερηνορεόντων."</p>
 <p> </p>
 <p>ὣς ἔφαθ', ἡ δ' ἐχάρη καὶ ἀπὸ λέκτροιο θοροῦσα</p>
 <p>γρηὶ̈ περιπλέχθη, βλεφάρων δ' ἀπὸ δάκρυον ἧκεν:</p>
 <p>καί μιν φωνήσασ' ἔπεα πτερόεντα προσηύδα:</p>
 <p> </p>
 <p>"εἰ δ' ἄγε δή μοι, μαῖα φίλη, νημερτὲς ἐνίσπες, <font color="GREEN">35</font></p>
 <p>εἰ ἐτεὸν δὴ οἶκον ἱκάνεται, ὡς ἀγορεύεις,</p>
 <p>ὅππως δὴ μνηστῆρσιν ἀναιδέσι χεῖρας ἐφῆκε</p>
 <p>μοῦνος ἐών, οἱ δ' αἰὲν ἀολλέες ἔνδον ἔμιμνον."</p>
 <p> </p>
 <p>τὴν δ' αὖτε προσέειπε φίλη τροφὸς Εὐρύκλεια:</p>
 <p>"οὐκ ἴδον, οὐ πυθόμην, ἀλλὰ στόνον οἶον ἄκουσα <font color="GREEN">40</font></p>
 <p>κτεινομένων: ἡμεῖς δὲ μυχῷ θαλάμων εὐπήκτων</p>
 <p>ἥμεθ' ἀτυζόμεναι, σανίδες δ' ἔχον εὖ ἀραρυῖαι,</p>
 <p>πρίν γ' ὅτε δή με σὸς υἱὸς ἀπὸ μεγάροιο κάλεσσε</p>
 <p>Τηλέμαχος: τὸν γάρ ῥα πατὴρ προέηκε καλέσσαι.</p>
 <p>εὗρον ἔπειτ' Ὀδυσῆα μετὰ κταμένοισι νέκυσσιν <font color="GREEN">45</font></p>
 <p>ἑσταόθ': οἱ δέ μιν ἀμφί, κραταίπεδον οὖδας ἔχοντες,</p>
 <p>κείατ' ἐπ' ἀλλήλοισιν: ἰδοῦσά κε θυμὸν ἰάνθης.</p>
 <p>νῦν δ' οἱ μὲν δὴ πάντες ἐπ' αὐλείῃσι θύρῃσιν</p>
 <p>ἀθρόοι, αὐτὰρ ὁ δῶμα θεειοῦται περικαλλές,</p>
 <p>πῦρ μέγα κηάμενος: σὲ δέ με προέηκε καλέσσαι. <font color="GREEN">50</font></p>
 <p>ἀλλ' ἕπευ, ὄφρα σφῶϊν ἐϋφροσύνης ἐπιβῆτον</p>
 <p>ἀμφοτέρω φίλον ἦτορ, ἐπεὶ κακὰ πολλὰ πέποσθε.</p>
 <p>νῦν δ' ἤδη τόδε μακρὸν ἐέλδωρ ἐκτετέλεσται:</p>
 <p>ἦλθε μὲν αὐτὸς ζωὸς ἐφέστιος, εὗρε δὲ καὶ σὲ</p>
 <p>καὶ παῖδ' ἐν μεγάροισι: κακῶς δ' οἵ πέρ μιν ἔρεζον <font color="GREEN">55</font></p>
 <p>μνηστῆρες, τοὺς πάντας ἐτίσατο ᾧ ἐνὶ οἴκῳ."</p>
 <p> </p>
 <p>τὴν δ' αὖτε προσέειπε περίφρων Πηνελόπεια:</p>
 <p>"μαῖα φίλη, μή πω μέγ' ἐπεύχεο καγχαλόωσα.</p>
 <p>οἶσθα γὰρ ὥς κ' ἀσπαστὸς ἐνὶ μεγάροισι φανείη</p>
 <p>πᾶσι, μάλιστα δ' ἐμοί τε καὶ υἱέϊ, τὸν τεκόμεσθα: <font color="GREEN">60</font></p>
 <p>ἀλλ' οὐκ ἔσθ' ὅδε μῦθος ἐτήτυμος, ὡς ἀγορεύεις,</p>
 <p>ἀλλά τις ἀθανάτων κτεῖνε μνηστῆρας ἀγαυούς,</p>
 <p>ὕβριν ἀγασσάμενος θυμαλγέα καὶ κακὰ ἔργα.</p>
 <p>οὔ τινα γὰρ τίεσκον ἐπιχθονίων ἀνθρώπων,</p>
 <p>οὐ κακὸν οὐδὲ μὲν ἐσθλόν, ὅτις σφέας εἰσαφίκοιτο: <font color="GREEN">65</font></p>
 <p>τῷ δι' ἀτασθαλίας ἔπαθον κακόν: αὐτὰρ Ὀδυσσεὺς</p>
 <p>ὤλεσε τηλοῦ νόστον Ἀχαιί̈δος, ὤλετο δ' αὐτός."</p>
 <p> </p>
 <p>τὴν δ' ἠμείβετ' ἔπειτα φίλη τροφὸς Εὐρύκλεια:</p>
 <p>"τέκνον ἐμόν, ποῖόν σε ἔπος φύγεν ἕρκος ὀδόντων,</p>
 <p>ἣ πόσιν ἔνδον ἐόντα παρ' ἐσχάρῃ οὔ ποτ' ἔφησθα <font color="GREEN">70</font></p>
 <p>οἴκαδ' ἐλεύσεσθαι: θυμὸς δέ τοι αἰὲν ἄπιστος.</p>
 <p>ἀλλ' ἄγε τοι καὶ σῆμα ἀριφραδὲς ἄλλο τι εἴπω,</p>
 <p>οὐλήν, τήν ποτέ μιν σῦς ἤλασε λευκῷ ὀδόντι.</p>
 <p>τὴν ἀπονίζουσα φρασάμην, ἔθελον δὲ σοὶ αὐτῇ</p>
 <p>εἰπέμεν: ἀλλά με κεῖνος ἑλὼν ἐπὶ μάστακα χερσὶν <font color="GREEN">75</font></p>
 <p>οὐκ ἔα εἰπέμεναι πολυϊδρείῃσι νόοιο.</p>
 <p>ἀλλ' ἕπευ: αὐτὰρ ἐγὼν ἐμέθεν περιδώσομαι αὐτῆς,</p>
 <p>αἴ κέν σ' ἐξαπάφω, κτεῖναί μ' οἰκτίστῳ ὀλέθρῳ."</p>
 <p>τὴν δ' ἠμείβετ' ἔπειτα περίφρων Πηνελόπεια:</p>
 <p>"μαῖα φίλη, χαλεπόν σε θεῶν αἰειγενετάων <font color="GREEN">80</font></p>
 <p>δήνεα εἴρυσθαι, μὰλα περ πολύϊδριν ἐοῦσαν.</p>
 <p>ἀλλ' ἔμπης ἴομεν μετὰ παῖδ' ἐμόν, ὄφρα ἴδωμαι</p>
 <p>ἄνδρας μνηστῆρας τεθνηότας, ἠδ' ὃς ἔπεφνεν."</p>
 <p>ὣς φαμένη κατέβαιν' ὑπερώϊα: πολλὰ δέ οἱ κῆρ</p>
 <p>ὥρμαιν', ἢ ἀπάνευθε φίλον πόσιν ἐξερεείνοι, <font color="GREEN">85</font></p>
 <p>ἦ παρστᾶσα κύσειε κάρη καὶ χεῖρε λαβοῦσα.</p>
 <p>ἡ δ' ἐπεὶ εἰσῆλθεν καὶ ὑπέρβη λάϊνον οὐδόν,</p>
 <p>ἕζετ' ἔπειτ' Ὀδυσῆος ἐναντίη, ἐν πυρὸς αὐγῇ,</p>
 <p>τοίχου τοῦ ἑτέρου: ὁ δ' ἄρα πρὸς κίονα μακρὴν</p>
 <p>ἧστο κάτω ὁρόων, ποτιδέγμενος εἴ τί μιν εἴποι <font color="GREEN">90</font></p>
 <p>ἰφθίμη παράκοιτις, ἐπεὶ ἴδεν ὀφθαλμοῖσιν.</p>
 <p>ἡ δ' ἄνεω δὴν ἧστο, τάφος δέ οἱ ἦτορ ἵκανεν:</p>
 <p>ὄψει δ' ἄλλοτε μέν μιν ἐνωπαδίως ἐσίδεσκεν,</p>
 <p>ἄλλοτε δ' ἀγνώσασκε κακὰ χροὶ̈ εἵματ' ἔχοντα.</p>
 <p>Τηλέμαχος δ' ἐνένιπεν ἔπος τ' ἔφατ' ἔκ τ' ὀνόμαξε: <font color="GREEN">95</font></p>
 <p> </p>
 <p>"μῆτερ ἐμή, δύσμητερ, ἀπηνέα θυμὸν ἔχουσα,</p>
 <p>τίφθ' οὕτω πατρὸς νοσφίζεαι, οὐδὲ παρ' αὐτὸν</p>
 <p>ἑζομένη μύθοισιν ἀνείρεαι οὐδὲ μεταλλᾷς;</p>
 <p>οὐ μέν κ' ἄλλη γ' ὧδε γυνὴ τετληότι θυμῷ</p>
 <p>ἀνδρὸς ἀφεσταίη, ὅς οἱ κακὰ πολλὰ μογήσας <font color="GREEN">100</font></p>
 <p>ἔλθοι ἐεικοστῷ ἔτεϊ ἐς πατρίδα γαῖαν:</p>
 <p>σοὶ δ' αἰεὶ κραδίη στερεωτέρη ἐστὶ λίθοιο."</p>
 <p> </p>
 <p>τὸν δ' αὖτε προσέειπε περίφρων Πηνελόπεια:</p>
 <p>"τέκνον ἐμόν, θυμός μοι ἐνὶ στήθεσσι τέθηπεν,</p>
 <p>οὐδέ τι προσφάσθαι δύναμαι ἔπος οὐδ' ἐρέεσθαι <font color="GREEN">105</font></p>
 <p>οὐδ' εἰς ὦπα ἰδέσθαι ἐναντίον. εἰ δ' ἐτεὸν δὴ</p>
 <p>ἔστ' Ὀδυσεὺς καὶ οἶκον ἱκάνεται, ἦ μάλα νῶϊ</p>
 <p>γνωσόμεθ' ἀλλήλων καὶ λώϊον: ἔστι γὰρ ἡμῖν</p>
 <p>σήμαθ', ἃ δὴ καὶ νῶϊ κεκρυμμένα ἴδμεν ἀπ' ἄλλων."</p>
 <p> </p>
 <p>ὣς φάτο, μείδησεν δὲ πολύτλας δῖος Ὀδυσσεύς, <font color="GREEN">110</font></p>
 <p>αἶψα δὲ Τηλέμαχον ἔπεα πτερόεντα προσηύδα:</p>
 <p> </p>
 <p>"Τηλέμαχ', ἦ τοι μητέρ' ἐνὶ μεγάροισιν ἔασον</p>
 <p>πειράζειν ἐμέθεν: τάχα δὲ φράσεται καὶ ἄρειον.</p>
 <p>νῦν δ' ὅττι ῥυπόω, κακὰ δὲ χροὶ̈ εἵματα εἷμαι,</p>
 <p>τοὔνεκ' ἀτιμάζει με καὶ οὔ πω φησὶ τὸν εἶναι. <font color="GREEN">115</font></p>
 <p>ἡμεῖς δὲ φραζώμεθ' ὅπως ὄχ' ἄριστα γένηται.</p>
 <p>καὶ γάρ τίς θ' ἕνα φῶτα κατακτείνας ἐνὶ δήμῳ,</p>
 <p>ᾧ μὴ πολλοὶ ἔωσιν ἀοσσητῆρες ὀπίσσω,</p>
 <p>φεύγει πηούς τε προλιπὼν καὶ πατρίδα γαῖαν:</p>
 <p>ἡμεῖς δ' ἕρμα πόληος ἀπέκταμεν, οἳ μέγ' ἄριστοι <font color="GREEN">120</font></p>
 <p>κούρων εἰν Ἰθάκῃ: τὰ δέ σε φράζεσθαι ἄνωγα."</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"αὐτὸς ταῦτά γε λεῦσσε, πάτερ φίλε: σὴν γὰρ ἀρίστην</p>
 <p>μῆτιν ἐπ' ἀνθρώπους φάσ' ἔμμεναι, οὐδέ κέ τίς τοι</p>
 <p>ἄλλος ἀνὴρ ἐρίσειε καταθνητῶν ἀνθρώπων. <font color="GREEN">125</font></p>
 <p>ἡμεῖς δ' ἐμμεμαῶτες ἅμ' ἑψόμεθ', οὐδέ τί φημι</p>
 <p>ἀλκῆς δευήσεσθαι, ὅση δύναμίς γε πάρεστιν."</p>
 <p>τὸν δ' ἀπαμειβόμενος προσέφη πολύμητις Ὀδυσσεύς</p>
 <p>"τοιγὰρ ἐγὼν ἐρέω ὥς μοι δοκεῖ εἶναι ἄριστα.</p>
 <p>πρῶτα μὲν ἂρ λούσασθε καὶ ἀμφιέσασθε χιτῶνας, <font color="GREEN">130</font></p>
 <p>δμῳὰς δ' ἐν μεγάροισιν ἀνώγετε εἵμαθ' ἑλέσθαι:</p>
 <p>αὐτὰρ θεῖος ἀοιδὸς ἔχων φόρμιγγα λίγειαν</p>
 <p>ἡμῖν ἡγείσθω φιλοπαίγμονος ὀρχηθμοῖο,</p>
 <p>ὥς κέν τις φαίη γάμον ἔμμεναι ἐκτὸς ἀκούων,</p>
 <p>ἢ ἀν' ὁδὸν στείχων, ἢ οἳ περιναιετάουσι: <font color="GREEN">135</font></p>
 <p>μὴ πρόσθε κλέος εὐρὺ φόνου κατὰ ἄστυ γένηται</p>
 <p>ἀνδρῶν μνηστήρων, πρίν γ' ἡμέας ἐλθέμεν ἔξω</p>
 <p>ἀγρὸν ἐς ἡμέτερον πολυδένδρεον: ἔνθα δ' ἔπειτα</p>
 <p>φρασσόμεθ' ὅττι κε κέρδος Ὀλύμπιος ἐγγυαλίξῃ."</p>
 <p> </p>
 <p>ὣς ἔφαθ', οἱ δ' ἄρα τοῦ μάλα μὲν κλύον ἠδ' ἐπίθοντο <font color="GREEN">140</font></p>
 <p>πρῶτα μὲν οὖν λούσαντο καὶ ἀμφιέσαντο χιτῶνας,</p>
 <p>ὅπλισθεν δὲ γυναῖκες: ὁ δ' εἵλετο θεῖος ἀοιδὸς</p>
 <p>φόρμιγγα γλαφυρήν, ἐν δέ σφισιν ἵμερον ὦρσε</p>
 <p>μολπῆς τε γλυκερῆς καὶ ἀμύμονος ὀρχηθμοῖο.</p>
 <p>τοῖσιν δὲ μέγα δῶμα περιστεναχίζετο ποσσὶν <font color="GREEN">145</font></p>
 <p>ἀνδρῶν παιζόντων καλλιζώνων τε γυναικῶν.</p>
 <p>ὧδε δέ τις εἴπεσκε δόμων ἔκτοσθεν ἀκούων:</p>
 <p> </p>
 <p>"ἦ μάλα δή τις ἔγημε πολυμνήστην βασίλειαν:</p>
 <p>σχετλίη, οὐδ' ἔτλη πόσιος οὗ κουριδίοιο</p>
 <p>εἴρυσθαι μέγα δῶμα διαμπερές, ἧος ἵκοιτο." <font color="GREEN">150</font></p>
 <p> </p>
 <p>ὣς ἄρα τις εἴπεσκε, τὰ δ' οὐκ ἴσαν ὡς ἐτέτυκτο.</p>
 <p>αὐτὰρ Ὀδυσσῆα μεγαλήτορα ᾧ ἐνὶ οἴκῳ</p>
 <p>Εὐρυνόμη ταμίη λοῦσεν καὶ χρῖσεν ἐλαίῳ,</p>
 <p>ἀμφὶ δέ μιν φᾶρος καλὸν βάλεν ἠδὲ χιτῶνα:</p>
 <p>αὐτὰρ κὰκ κεφαλῆς κάλλος πολὺ χεῦεν Ἀθήνη <font color="GREEN">155</font></p>
 <p>μείζονά τ' εἰσιδέειν καὶ πάσσονα: κὰδ δὲ κάρητος</p>
 <p>οὔλας ἧκε κόμας, ὑακινθίνῳ ἄνθει ὁμοίας.</p>
 <p>ὡς δ' ὅτε τις χρυσὸν περιχεύεται ἀργύρῳ ἀνὴρ</p>
 <p>ἴδρις, ὃν Ἥφαιστος δέδαεν καὶ Παλλὰς Ἀθήνη</p>
 <p>τέχνην παντοίην, χαρίεντα δὲ ἔργα τελείει: <font color="GREEN">160</font></p>
 <p>ὣς μὲν τῷ περίχευε χάριν κεφαλῇ τε καὶ ὤμοις.</p>
 <p>ἐκ δ' ἀσαμίνθου βῆ δέμας ἀθανάτοισιν ὁμοῖος:</p>
 <p>ἂψ δ' αὖτις κατ' ἄρ' ἕζετ' ἐπὶ θρόνου ἔνθεν ἀνέστη,</p>
 <p>ἀντίον ἧς ἀλόχου, καί μιν πρὸς μῦθον ἔειπε:</p>
 <p> </p>
 <p>"δαιμονίη, περί σοί γε γυναικῶν θηλυτεράων <font color="GREEN">165</font></p>
 <p>κῆρ ἀτέραμνον ἔθηκαν Ὀλύμπια δώματ' ἔχοντες:</p>
 <p>οὐ μέν κ' ἄλλη γ' ὧδε γυνὴ τετληότι θυμῷ</p>
 <p>ἀνδρὸς ἀφεσταίη, ὅς οἱ κακὰ πολλὰ μογήσας</p>
 <p>ἔλθοι ἐεικοστῷ ἔτεϊ ἐς πατρίδα γαῖαν.</p>
 <p>ἀλλ' ἄγε μοι, μαῖα, στόρεσον λέχος, ὄφρα καὶ αὐτὸς <font color="GREEN">170</font></p>
 <p>λέξομαι: ἦ γὰρ τῇ γε σιδήρεον ἐν φρεσὶ ἦτορ."</p>
 <p> </p>
 <p>τὸν δ' αὖτε προσέειπε περίφρων Πηνελόπεια:</p>
 <p>"δαιμόνι', οὔτ' ἄρ τι μεγαλίζομαι οὔτ' ἀθερίζω</p>
 <p>οὔτε λίην ἄγαμαι, μάλα δ' εὖ οἶδ' οἷος ἔησθα</p>
 <p>ἐξ Ἰθάκης ἐπὶ νηὸς ἰὼν δολιχηρέτμοιο. <font color="GREEN">175</font></p>
 <p>ἀλλ' ἄγε οἱ στόρεσον πυκινὸν λέχος, Εὐρύκλεια,</p>
 <p>ἐκτὸς ἐϋσταθέος θαλάμου, τόν ῥ' αὐτὸς ἐποίει:</p>
 <p>ἔνθα οἱ ἐκθεῖσαι πυκινὸν λέχος ἐμβάλετ' εὐνήν,</p>
 <p>κώεα καὶ χλαίνας καὶ ῥήγεα σιγαλόεντα."</p>
 <p> </p>
 <p>ὣς ἄρ' ἔφη πόσιος πειρωμένη: αὐτὰρ Ὀδυσσεὺς <font color="GREEN">180</font></p>
 <p>ὀχθήσας ἄλοχον προσεφώνεε κεδνὰ ἰδυῖαν:</p>
 <p> </p>
 <p>"ὦ γύναι, ἦ μάλα τοῦτο ἔπος θυμαλγὲς ἔειπες:</p>
 <p>τίς δέ μοι ἄλλοσε θῆκε λέχος; χαλεπὸν δέ κεν εἴη</p>
 <p>καὶ μάλ' ἐπισταμένῳ, ὅτε μὴ θεὸς αὐτὸς ἐπελθὼν</p>
 <p>ῥηϊδίως ἐθέλων θείη ἄλλῃ ἐνὶ χώρῃ. <font color="GREEN">185</font></p>
 <p>ἀνδρῶν δ' οὔ κέν τις ζωὸς βροτός, οὐδὲ μάλ' ἡβῶν,</p>
 <p>ῥεῖα μετοχλίσσειεν, ἐπεὶ μέγα σῆμα τέτυκται</p>
 <p>ἐν λέχει ἀσκητῷ: τὸ δ' ἐγὼ κάμον οὐδέ τις ἄλλος.</p>
 <p>θάμνος ἔφυ τανύφυλλος ἐλαίης ἕρκεος ἐντός,</p>
 <p>ἀκμηνὸς θαλέθων: πάχετος δ' ἦν ἠύ̈τε κίων. <font color="GREEN">190</font></p>
 <p>τῷ δ' ἐγὼ ἀμφιβαλὼν θάλαμον δέμον, ὄφρ' ἐτέλεσσα,</p>
 <p>πυκνῇσιν λιθάδεσσι, καὶ εὖ καθύπερθεν ἔρεψα,</p>
 <p>κολλητὰς δ' ἐπέθηκα θύρας, πυκινῶς ἀραρυίας.</p>
 <p>καὶ τότ' ἔπειτ' ἀπέκοψα κόμην τανυφύλλου ἐλαίης,</p>
 <p>κορμὸν δ' ἐκ ῥίζης προταμὼν ἀμφέξεσα χαλκῷ <font color="GREEN">195</font></p>
 <p>εὖ καὶ ἐπισταμένως, καὶ ἐπὶ στάθμην ἴθυνα,</p>
 <p>ἑρμῖν' ἀσκήσας, τέτρηνα δὲ πάντα τερέτρῳ.</p>
 <p>ἐκ δὲ τοῦ ἀρχόμενος λέχος ἔξεον, ὄφρ' ἐτέλεσσα,</p>
 <p>δαιδάλλων χρυσῷ τε καὶ ἀργύρῳ ἠδ' ἐλέφαντι:</p>
 <p>ἐκ δ' ἐτάνυσσα ἱμάντα βοὸς φοίνικι φαεινόν. <font color="GREEN">200</font></p>
 <p>οὕτω τοι τόδε σῆμα πιφαύσκομαι: οὐδέ τι οἶδα,</p>
 <p>ἤ μοι ἔτ' ἔμπεδόν ἐστι, γύναι, λέχος, ἦέ τις ἤδη</p>
 <p>ἀνδρῶν ἄλλοσε θῆκε, ταμὼν ὕπο πυθμέν' ἐλαίης."</p>
 <p> </p>
 <p>ὣς φάτο, τῆς δ' αὐτοῦ λύτο γούνατα καὶ φίλον ἦτορ,</p>
 <p>σήματ' ἀναγνούσῃ τά οἱ ἔμπεδα πέφραδ' Ὀδυσσεύς: <font color="GREEN">205</font></p>
 <p>δακρύσασα δ' ἔπειτ' ἰθὺς δράμεν, ἀμφὶ δὲ χεῖρας</p>
 <p>δειρῇ βάλλ' Ὀδυσῆϊ, κάρη δ' ἔκυσ' ἠδὲ προσηύδα:</p>
 <p> </p>
 <p>"μή μοι, Ὀδυσσεῦ, σκύζευ, ἐπεὶ τά περ ἄλλα μάλιστα</p>
 <p>ἀνθρώπων πέπνυσο: θεοὶ δ' ὤπαζον ὀϊζύν,</p>
 <p>οἳ νῶϊν ἀγάσαντο παρ' ἀλλήλοισι μένοντε <font color="GREEN">210</font></p>
 <p>ἥβης ταρπῆναι καὶ γήραος οὐδὸν ἱκέσθαι.</p>
 <p>αὐτὰρ μὴ νῦν μοι τόδε χώεο μηδὲ νεμέσσα,</p>
 <p>οὕνεκά σ' οὐ τὸ πρῶτον, ἐπεὶ ἴδον, ὧδ' ἀγάπησα.</p>
 <p>αἰεὶ γάρ μοι θυμὸς ἐνὶ στήθεσσι φίλοισιν</p>
 <p>ἐρρίγει μή τίς με βροτῶν ἀπάφοιτο ἔπεσσιν <font color="GREEN">215</font></p>
 <p>ἐλθών: πολλοὶ γὰρ κακὰ κέρδεα βουλεύουσιν.</p>
 <p>οὐδέ κεν Ἀργείη Ἑλένη, Διὸς ἐκγεγαυῖα,</p>
 <p>ἀνδρὶ παρ' ἀλλοδαπῷ ἐμίγη φιλότητι καὶ εὐνῇ,</p>
 <p>εἰ ᾔδη ὅ μιν αὖτις ἀρήϊοι υἷες Ἀχαιῶν</p>
 <p>ἀξέμεναι οἶκόνδε φίλην ἐς πατρίδ' ἔμελλον. <font color="GREEN">220</font></p>
 <p>τὴν δ' ἦ τοι ῥέξαι θεὸς ὤρορεν ἔργον ἀεικές:</p>
 <p>τὴν δ' ἄτην οὐ πρόσθεν ἑῷ ἐγκάτθετο θυμῷ</p>
 <p>λυγρήν, ἐξ ἧς πρῶτα καὶ ἡμέας ἵκετο πένθος.</p>
 <p>νῦν δ', ἐπεὶ ἤδη σήματ' ἀριφραδέα κατέλεξας</p>
 <p>εὐνῆς ἡμετέρης, ἣν οὐ βροτὸς ἄλλος ὀπώπει, <font color="GREEN">225</font></p>
 <p>ἀλλ' οἶοι σύ τ' ἐγώ τε καὶ ἀμφίπολος μία μούνη,</p>
 <p>Ἀκτορίς, ἥν μοι δῶκε πατὴρ ἔτι δεῦρο κιούσῃ,</p>
 <p>ἣ νῶϊν εἴρυτο θύρας πυκινοῦ θαλάμοιο,</p>
 <p>πείθεις δή μευ θυμόν, ἀπηνέα περ μάλ' ἐόντα."</p>
 <p>ὣς φάτο, τῷ δ' ἔτι μᾶλλον ὑφ' ἵμερον ὦρσε γόοιο: <font color="GREEN">230</font></p>
 <p>κλαῖε δ' ἔχων ἄλοχον θυμαρέα, κεδνὰ ἰδυῖαν.</p>
 <p>ὡς δ' ὅτ' ἂν ἀσπάσιος γῆ νηχομένοισι φανήῃ,</p>
 <p>ὧν τε Ποσειδάων εὐεργέα νῆ' ἐνὶ πόντῳ</p>
 <p>ῥαίσῃ, ἐπειγομένην ἀνέμῳ καὶ κύματι πηγῷ:</p>
 <p>παῦροι δ' ἐξέφυγον πολιῆς ἁλὸς ἤπειρόνδε <font color="GREEN">235</font></p>
 <p>νηχόμενοι, πολλὴ δὲ περὶ χροὶ̈ τέτροφεν ἅλμη,</p>
 <p>ἀσπάσιοι δ' ἐπέβαν γαίης, κακότητα φυγόντες:</p>
 <p>ὣς ἄρα τῇ ἀσπαστὸς ἔην πόσις εἰσοροώσῃ,</p>
 <p>δειρῆς δ' οὔ πω πάμπαν ἀφίετο πήχεε λευκώ.</p>
 <p>καί νύ κ' ὀδυρομένοισι φάνη ῥοδοδάκτυλος Ἠώς, <font color="GREEN">240</font></p>
 <p>εἰ μὴ ἄρ' ἄλλ' ἐνόησε θεὰ γλαυκῶπις Ἀθήνη.</p>
 <p>νύκτα μὲν ἐν περάτῃ δολιχὴν σχέθεν, Ἠῶ δ' αὖτε</p>
 <p>ῥύσατ' ἐπ' Ὠκεανῷ χρυσόθρονον, οὐδ' ἔα ἵππους</p>
 <p>ζεύγνυσθ' ὠκύποδας, φάος ἀνθρώποισι φέροντας,</p>
 <p>Λάμπον καὶ Φαέθονθ', οἵ τ' Ἠῶ πῶλοι ἄγουσι. <font color="GREEN">245</font></p>
 <p> </p>
 <p>καὶ τότ' ἄρ' ἣν ἄλοχον προσέφη πολύμητις Ὀδυσσεύς</p>
 <p>"ὦ γύναι, οὐ γάρ πω πάντων ἐπὶ πείρατ' ἀέθλων</p>
 <p>ἤλθομεν, ἀλλ' ἔτ' ὄπισθεν ἀμέτρητος πόνος ἔσται,</p>
 <p>πολλὸς καὶ χαλεπός, τὸν ἐμὲ χρὴ πάντα τελέσσαι.</p>
 <p>ὣς γάρ μοι ψυχὴ μαντεύσατο Τειρεσίαο <font color="GREEN">250</font></p>
 <p>ἤματι τῷ ὅτε δὴ κατέβην δόμον Ἄϊδος εἴσω,</p>
 <p>νόστον ἑταίροισιν διζήμενος ἠδ' ἐμοὶ αὐτῷ.</p>
 <p>ἀλλ' ἔρχευ, λέκτρονδ' ἴομεν, γύναι, ὄφρα καὶ ἤδη</p>
 <p>ὕπνῳ ὕπο γλυκερῷ ταρπώμεθα κοιμηθέντε."</p>
 <p> </p>
 <p>τὸν δ' αὖτε προσέειπε περίφρων Πηνελόπεια: <font color="GREEN">255</font></p>
 <p>"εὐνὴ μὲν δή σοί γε τότ' ἔσσεται ὁππότε θυμῷ</p>
 <p>σῷ ἐθέλῃς, ἐπεὶ ἄρ σε θεοὶ ποίησαν ἱκέσθαι</p>
 <p>οἶκον ἐϋκτίμενον καὶ σὴν ἐς πατρίδα γαῖαν:</p>
 <p>ἀλλ' ἐπεὶ ἐφράσθης καί τοι θεὸς ἔμβαλε θυμῷ,</p>
 <p>εἴπ' ἄγε μοι τὸν ἄεθλον, ἐπεὶ καὶ ὄπισθεν, ὀί̈ω, <font color="GREEN">260</font></p>
 <p>πεύσομαι, αὐτίκα δ' ἐστὶ δαήμεναι οὔ τι χέρειον."</p>
 <p>τὴν δ' ἀπαμειβόμενος προσέφη πολύμητις Ὀδυσσεύς:</p>
 <p>"δαιμονίη, τί τ' ἄρ' αὖ με μάλ' ὀτρύνουσα κελεύεις</p>
 <p>εἰπέμεν; αὐτὰρ ἐγὼ μυθήσομαι οὐδ' ἐπικεύσω.</p>
 <p>οὐ μέν τοι θυμὸς κεχαρήσεται: οὐδὲ γὰρ αὐτὸς <font color="GREEN">265</font></p>
 <p>χαίρω, ἐπεὶ μάλα πολλὰ βροτῶν ἐπὶ ἄστε' ἄνωγεν</p>
 <p>ἐλθεῖν, ἐν χείρεσσιν ἔχοντ' εὐῆρες ἐρετμόν,</p>
 <p>εἰς ὅ κε τοὺς ἀφίκωμαι οἳ οὐκ ἴσασι θάλασσαν</p>
 <p>ἀνέρες, οὐδέ θ' ἅλεσσι μεμιγμένον εἶδαρ ἔδουσιν:</p>
 <p>οὐδ' ἄρα τοί γ' ἴσασι νέας φοινικοπαρῄους, <font color="GREEN">270</font></p>
 <p>οὐδ' εὐήρε' ἐρετμά, τά τε πτερὰ νηυσὶ πέλονται.</p>
 <p>σῆμα δέ μοι τόδ' ἔειπεν ἀριφραδές, οὐδέ σε κεύσω:</p>
 <p>ὁππότε κεν δή μοι ξυμβλήμενος ἄλλος ὁδίτης</p>
 <p>φήῃ ἀθηρηλοιγὸν ἔχειν ἀνὰ φαιδίμῳ ὤμῳ,</p>
 <p>καὶ τότε μ' ἐν γαίῃ πήξαντ' ἐκέλευεν ἐρετμόν, <font color="GREEN">275</font></p>
 <p>ἔρξανθ' ἱερὰ καλὰ Ποσειδάωνι ἄνακτι,</p>
 <p>ἀρνειὸν ταῦρόν τε συῶν τ' ἐπιβήτορα κάπρον,</p>
 <p>οἴκαδ' ἀποστείχειν, ἔρδειν θ' ἱερὰς ἑκατόμβας</p>
 <p>ἀθανάτοισι θεοῖσι, τοὶ οὐρανὸν εὐρὺν ἔχουσι,</p>
 <p>πᾶσι μάλ' ἑξείης: θάνατος δέ μοι ἐξ ἁλὸς αὐτῷ <font color="GREEN">280</font></p>
 <p>ἀβληχρὸς μάλα τοῖος ἐλεύσεται, ὅς κέ με πέφνῃ</p>
 <p>γήρας ὕπο λιπαρῷ ἀρημένον: ἀμφὶ δὲ λαοὶ</p>
 <p>ὄλβιοι ἔσσονται: τὰ δέ μοι φάτο πάντα τελεῖσθαι."</p>
 <p>τὸν δ' αὖτε προσέειπε περίφρων Πηνελόπεια:</p>
 <p>"εἰ μὲν δὴ γῆράς γε θεοὶ τελέουσιν ἄρειον, <font color="GREEN">285</font></p>
 <p>ἐλπωρή τοι ἔπειτα κακῶν ὑπάλυξιν ἔσεσθαι."</p>
 <p> </p>
 <p>ὣς οἱ μὲν τοιαῦτα πρὸς ἀλλήλους ἀγόρευον:</p>
 <p>τόφρα δ' ἄρ' Εὐρυνόμη τε ἰδὲ τροφὸς ἔντυον εὐνὴν</p>
 <p>ἐσθῆτος μαλακῆς, δαί̈δων ὕπο λαμπομενάων.</p>
 <p>αὐτὰρ ἐπεὶ στόρεσαν πυκινὸν λέχος ἐγκονέουσαι, <font color="GREEN">290</font></p>
 <p>γρηὺ̈ς μὲν κείουσα πάλιν οἶκόνδε βεβήκει,</p>
 <p>τοῖσιν δ' Εὐρυνόμη θαλαμηπόλος ἡγεμόνευεν</p>
 <p>ἐρχομένοισι λέχοσδε, δάος μετὰ χερσὶν ἔχουσα:</p>
 <p>ἐς θάλαμον δ' ἀγαγοῦσα πάλιν κίεν. οἱ μὲν ἔπειτα</p>
 <p>ἀσπάσιοι λέκτροιο παλαιοῦ θεσμὸν ἵκοντο: <font color="GREEN">295</font></p>
 <p>αὐτὰρ Τηλέμαχος καὶ βουκόλος ἠδὲ συβώτης</p>
 <p>παῦσαν ἄρ' ὀρχηθμοῖο πόδας, παῦσαν δὲ γυναῖκας,</p>
 <p>αὐτοὶ δ' εὐνάζοντο κατὰ μέγαρα σκιόεντα.</p>
 <p> </p>
 <p>τὼ δ' ἐπεὶ οὖν φιλότητος ἐταρπήτην ἐρατεινῆς,</p>
 <p>τερπέσθην μύθοισι, πρὸς ἀλλήλους ἐνέποντε, <font color="GREEN">300</font></p>
 <p>ἡ μὲν ὅσ' ἐν μεγάροισιν ἀνέσχετο δῖα γυναικῶν,</p>
 <p>ἀνδρῶν μνηστήρων ἐσορῶσ' ἀί̈δηλον ὅμιλον,</p>
 <p>οἳ ἕθεν εἵνεκα πολλά, βόας καὶ ἴφια μῆλα,</p>
 <p>ἔσφαζον, πολλὸς δὲ πίθων ἠφύσσετο οἶνος:</p>
 <p>αὐτὰρ ὁ διογενὴς Ὀδυσεὺς ὅσα κήδε' ἔθηκεν <font color="GREEN">305</font></p>
 <p>ἀνθρώποις ὅσα τ' αὐτὸς ὀϊζύσας ἐμόγησε,</p>
 <p>πάντ' ἔλεγ': ἡ δ' ἄρ' ἐτέρπετ' ἀκούουσ', οὐδέ οἱ ὕπνος</p>
 <p>πῖπτεν ἐπὶ βλεφάροισι πάρος καταλέξαι ἅπαντα.</p>
 <p> </p>
 <p>ἤρξατο δ' ὡς πρῶτον Κίκονας δάμασ', αὐτὰρ ἔπειτα</p>
 <p>ἦλθ' ἐς Λωτοφάγων ἀνδρῶν πίειραν ἄρουραν: <font color="GREEN">310</font></p>
 <p>ἠδ' ὅσα Κύκλωψ ἔρξε, καὶ ὡς ἀπετίσατο ποινὴν</p>
 <p>ἰφθίμων ἑτάρων, οὓς ἤσθιεν οὐδ' ἐλέαιρεν:</p>
 <p>ἠδ' ὡς Αἴολον ἵκεθ', ὅ μιν πρόφρων ὑπέδεκτο</p>
 <p>καὶ πέμπ', οὐδέ πω αἶσα φίλην ἐς πατρίδ' ἱκέσθαι</p>
 <p>ἤην, ἀλλά μιν αὖτις ἀναρπάξασα θύελλα <font color="GREEN">315</font></p>
 <p>πόντον ἐπ' ἰχθυόεντα φέρεν βαρέα στενάχοντα:</p>
 <p>ἠδ' ὡς Τηλέπυλον Λαιστρυγονίην ἀφίκανεν,</p>
 <p>οἳ νῆάς τ' ὄλεσαν καὶ ἐϋκνήμιδας ἑταίρους</p>
 <p>πάντας: Ὀδυσσεὺς δ' οἶος ὑπέκφυγε νηὶ̈ μελαίνῃ:</p>
 <p>καὶ Κίρκης κατέλεξε δόλον πολυμηχανίην τε, <font color="GREEN">320</font></p>
 <p>ἠδ' ὡς εἰς Ἀί̈δεω δόμον ἤλυθεν εὐρώεντα,</p>
 <p>ψυχῇ χρησόμενος Θηβαίου Τειρεσίαο,</p>
 <p>νηὶ̈ πολυκλήϊδι, καὶ εἴσιδε πάντας ἑταίρους</p>
 <p>μητέρα θ', ἥ μιν ἔτικτε καὶ ἔτρεφε τυτθὸν ἐόντα:</p>
 <p>ἠδ' ὡς Σειρήνων ἁδινάων φθόγγον ἄκουσεν, <font color="GREEN">325</font></p>
 <p>ὥς θ' ἵκετο Πλαγκτὰς πέτρας δεινήν τε Χάρυβδιν</p>
 <p>Σκύλλην θ', ἣν οὔ πώ ποτ' ἀκήριοι ἄνδρες ἄλυξαν:</p>
 <p>ἠδ' ὡς Ἠελίοιο βόας κατέπεφνον ἑταῖροι:</p>
 <p>ἠδ' ὡς νῆα θοὴν ἔβαλε ψολόεντι κεραυνῷ</p>
 <p>Ζεὺς ὑψιβρεμέτης, ἀπὸ δ' ἔφθιθεν ἐσθλοὶ ἑταῖροι <font color="GREEN">330</font></p>
 <p>πάντες ὁμῶς, αὐτὸς δὲ κακὰς ὑπὸ κῆρας ἄλυξεν:</p>
 <p>ὥς θ' ἵκετ' Ὠγυγίην νῆσον νύμφην τε Καλυψώ,</p>
 <p>ἣ δή μιν κατέρυκε, λιλαιομένη πόσιν εἶναι,</p>
 <p>ἐν σπέσσι γλαφυροῖσι, καὶ ἔτρεφεν ἠδὲ ἔφασκε</p>
 <p>θήσειν ἀθάνατον καὶ ἀγήραον ἤματα πάντα: <font color="GREEN">335</font></p>
 <p>ἀλλὰ τοῦ οὔ ποτε θυμὸν ἐνὶ στήθεσσιν ἔπειθεν:</p>
 <p>ἠδ' ὡς ἐς Φαίηκας ἀφίκετο πολλὰ μογήσας,</p>
 <p>οἳ δή μιν περὶ κῆρι θεὸν ὣς τιμήσαντο</p>
 <p>καὶ πέμψαν σὺν νηὶ̈ φίλην ἐς πατρίδα γαῖαν,</p>
 <p>χαλκόν τε χρυσόν τε ἅλις ἐσθῆτά τε δόντες. <font color="GREEN">340</font></p>
 <p>τοῦτ' ἄρα δεύτατον εἶπεν ἔπος, ὅτε οἱ γλυκὺς ὕπνος</p>
 <p>λυσιμελὴς ἐπόρουσε, λύων μελεδήματα θυμοῦ.</p>
 <p>ἡ δ' αὖτ' ἄλλ' ἐνόησε θεὰ γλαυκῶπις Ἀθήνη:</p>
 <p>ὁππότε δή ῥ' Ὀδυσῆα ἐέλπετο ὃν κατὰ θυμὸν</p>
 <p>εὐνῆς ἧς ἀλόχου ταρπήμεναι ἠδὲ καὶ ὕπνου, <font color="GREEN">345</font></p>
 <p>αὐτίκ' ἀπ' Ὠκεανοῦ χρυσόθρονον ἠριγένειαν</p>
 <p>ὦρσεν, ἵν' ἀνθρώποισι φόως φέροι: ὦρτο δ' Ὀδυσσεὺς</p>
 <p>εὐνῆς ἐκ μαλακῆς, ἀλόχῳ δ' ἐπὶ μῦθον ἔτελλεν:</p>
 <p> </p>
 <p>"ὦ γύναι, ἤδη μὲν πολέων κεκορήμεθ' ἀέθλων</p>
 <p>ἀμφοτέρω, σὺ μὲν ἐνθάδ' ἐμὸν πολυκηδέα νόστον <font color="GREEN">350</font></p>
 <p>κλαίουσ'. αὐτὰρ ἐμὲ Ζεὺς ἄλγεσι καὶ θεοὶ ἄλλοι</p>
 <p>ἱέμενον πεδάασκον ἐμῆς ἀπὸ πατρίδος αἴης:</p>
 <p>νῦν δ' ἐπεὶ ἀμφοτέρω πολυήρατον ἱκόμεθ' εὐνήν,</p>
 <p>κτήματα μὲν τά μοι ἔστι, κομιζέμεν ἐν μεγάροισι,</p>
 <p>μῆλα δ' ἅ μοι μνηστῆρες ὑπερφίαλοι κατέκειραν, <font color="GREEN">355</font></p>
 <p>πολλὰ μὲν αὐτὸς ἐγὼ ληί̈σσομαι, ἄλλα δ' Ἀχαιοὶ</p>
 <p>δώσουσ', εἰς ὅ κε πάντας ἐνιπλήσωσιν ἐπαύλους.</p>
 <p>ἀλλ' ἦ τοι μὲν ἐγὼ πολυδένδρεον ἀγρὸν ἔπειμι,</p>
 <p>ὀψόμενος πατέρ' ἐσθλόν, ὅ μοι πυκινῶς ἀκάχηται:</p>
 <p>σοὶ δέ, γύναι, τάδ' ἐπιτέλλω, πινυτῇ περ ἐούσῃ: <font color="GREEN">360</font></p>
 <p>αὐτίκα γὰρ φάτις εἶσιν ἅμ' ἠελίῳ ἀνιόντι</p>
 <p>ἀνδρῶν μνηστήρων, οὓς ἔκτανον ἐν μεγάροισιν:</p>
 <p>εἰς ὑπερῷ' ἀναβᾶσα σὺν ἀμφιπόλοισι γυναιξὶν</p>
 <p>ἧσθαι, μηδέ τινα προτιόσσεο μηδ' ἐρέεινε."</p>
 <p> </p>
 <p>ἦ ῥα καὶ ἀμφ' ὤμοισιν ἐδύσετο τεύχεα καλά, <font color="GREEN">365</font></p>
 <p>ὦρσε δὲ Τηλέμαχον καὶ βουκόλον ἠδὲ συβώτην,</p>
 <p>πάντας δ' ἔντε' ἄνωγεν ἀρήϊα χερσὶν ἑλέσθαι.</p>
 <p>οἱ δέ οἱ οὐκ ἀπίθησαν, ἐθωρήσσοντο δὲ χαλκῷ,</p>
 <p>ὤϊξαν δὲ θύρας, ἐκ δ' ἤϊον: ἦρχε δ' Ὀδυσσεύς.</p>
 <p>ἤδη μὲν φάος ἦεν ἐπὶ χθόνα, τοὺς δ' ἄρ' Ἀθήνη <font color="GREEN">370</font></p>
 <p>νυκτὶ κατακρύψασα θοῶς ἐξῆγε πόληος.</p>
 
 
 <p></p><hr>
 <center>
 <a href="ody24.htm">Next: Book 24</a></center>
 </body>