<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody05.htm">English</a> 
 <a href="ody05.htm">Previous</a> 
 <a href="ody07.htm">Next</a> 
 </center>
 <hr>
 
 
 <h1 align="CENTER">The Odyssey, Book 6</h1>
 <p>ὣς ὁ μὲν ἔνθα καθεῦδε πολύτλας δῖος Ὀδυσσεὺς</p>
 <p>ὕπνῳ καὶ καμάτῳ ἀρημένος: αὐτὰρ Ἀθήνη</p>
 <p>βῆ ῥ' ἐς Φαιήκων ἀνδρῶν δῆμόν τε πόλιν τε,</p>
 <p>οἳ πρὶν μέν ποτ' ἔναιον ἐν εὐρυχόρῳ Ὑπερείῃ,</p>
 <p>ἀγχοῦ Κυκλώπων ἀνδρῶν ὑπερηνορεόντων, <font color="GREEN">5</font></p>
 <p>οἵ σφεας σινέσκοντο, βίηφι δὲ φέρτεροι ἦσαν.</p>
 <p>ἔνθεν ἀναστήσας ἄγε Ναυσίθοος θεοειδής,</p>
 <p>εἷσεν δὲ Σχερίῃ, ἑκὰς ἀνδρῶν ἀλφηστάων,</p>
 <p>ἀμφὶ δὲ τεῖχος ἔλασσε πόλει, καὶ ἐδείματο οἴκους,</p>
 <p>καὶ νηοὺς ποίησε θεῶν, καὶ ἐδάσσατ' ἀρούρας. <font color="GREEN">10</font></p>
 <p>ἀλλ' ὁ μὲν ἤδη κηρὶ δαμεὶς Ἄϊδόσδε βεβήκει,</p>
 <p>Ἀλκίνοος δὲ τότ' ἦρχε, θεῶν ἄπο μήδεα εἰδώς.</p>
 <p>τοῦ μὲν ἔβη πρὸς δῶμα θεά, γλαυκῶπις Ἀθήνη,</p>
 <p>νόστον Ὀδυσσῆι μεγαλήτορι μητιόωσα.</p>
 <p>βῆ δ' ἴμεν ἐς θάλαμον πολυδαίδαλον, ᾧ ἔνι κούρη <font color="GREEN">15</font></p>
 <p>κοιμᾶτ' ἀθανάτῃσι φυὴν καὶ εἶδος ὁμοίη,</p>
 <p>Ναυσικάα, θυγάτηρ μεγαλήτορος Ἀλκινόοιο,</p>
 <p>πὰρ δὲ δύ' ἀμφίπολοι, Χαρίτων ἄπο κάλλος ἔχουσαι,</p>
 <p>σταθμοῖιν ἑκάτερθε: θύραι δ' ἐπέκειντο φαειναί.</p>
 <p>ἡ δ' ἀνέμου ὡς πνοιὴ ἐπέσσυτο δέμνια κούρης, <font color="GREEN">20</font></p>
 <p>στῆ δ' ἄρ' ὑπὲρ κεφαλῆς, καί μιν πρὸς μῦθον ἔειπεν,</p>
 <p>εἰδομένη κούρῃ ναυσικλειτοῖο Δύμαντος,</p>
 <p>ἥ οἱ ὁμηλικίη μὲν ἔην, κεχάριστο δὲ θυμῷ.</p>
 <p>τῇ μιν ἐεισαμένη προσέφη γλαυκῶπις Ἀθήνη:</p>
 <p> </p>
 <p>"Ναυσικάα, τί νύ σ' ὧδε μεθήμονα γείνατο μήτηρ; <font color="GREEN">25</font></p>
 <p>εἵματα μέν τοι κεῖται ἀκηδέα σιγαλόεντα,</p>
 <p>σοὶ δὲ γάμος σχεδόν ἐστιν, ἵνα χρὴ καλὰ μὲν αὐτὴν</p>
 <p>ἕννυσθαι, τὰ δὲ τοῖσι παρασχεῖν, οἵ κέ σ' ἄγωνται.</p>
 <p>ἐκ γάρ τοι τούτων φάτις ἀνθρώπους ἀναβαίνει</p>
 <p>ἐσθλή, χαίρουσιν δὲ πατὴρ καὶ πότνια μήτηρ. <font color="GREEN">30</font></p>
 <p>ἀλλ' ἴομεν πλυνέουσαι ἅμ' ἠοῖ φαινομένηφι:</p>
 <p>καί τοι ἐγὼ συνέριθος ἅμ' ἕψομαι, ὄφρα τάχιστα</p>
 <p>ἐντύνεαι, ἐπεὶ οὔ τοι ἔτι δὴν παρθένος ἔσσεαι:</p>
 <p>ἤδη γάρ σε μνῶνται ἀριστῆες κατὰ δῆμον</p>
 <p>πάντων Φαιήκων, ὅθι τοι γένος ἐστὶ καὶ αὐτῇ. <font color="GREEN">35</font></p>
 <p>ἀλλ' ἄγ' ἐπότρυνον πατέρα κλυτὸν ἠῶθι πρὸ</p>
 <p>ἡμιόνους καὶ ἄμαξαν ἐφοπλίσαι, ἥ κεν ἄγῃσι</p>
 <p>ζῶστρά τε καὶ πέπλους καὶ ῥήγεα σιγαλόεντα.</p>
 <p>καὶ δὲ σοὶ ὧδ' αὐτῇ πολὺ κάλλιον ἠὲ πόδεσσιν</p>
 <p>ἔρχεσθαι: πολλὸν γὰρ ἀπὸ πλυνοί εἰσι πόληος." <font color="GREEN">40</font></p>
 <p> </p>
 <p>ἡ μὲν ἄρ' ὣς εἰποῦσ' ἀπέβη γλαυκῶπις Ἀθήνη</p>
 <p>Οὔλυμπόνδ', ὅθι φασὶ θεῶν ἕδος ἀσφαλὲς αἰεὶ</p>
 <p>ἔμμεναι. οὔτ' ἀνέμοισι τινάσσεται οὔτε ποτ' ὄμβρῳ</p>
 <p>δεύεται οὔτε χιὼν ἐπιπίλναται, ἀλλὰ μάλ' αἴθρη</p>
 <p>πέπταται ἀνέφελος, λευκὴ δ' ἐπιδέδρομεν αἴγλη: <font color="GREEN">45</font></p>
 <p>τῷ ἔνι τέρπονται μάκαρες θεοὶ ἤματα πάντα.</p>
 <p>ἔνθ' ἀπέβη γλαυκῶπις, ἐπεὶ διεπέφραδε κούρῃ.</p>
 <p>αὐτίκα δ' Ἠὼς ἦλθεν ἐύθρονος, ἥ μιν ἔγειρε</p>
 <p>Ναυσικάαν ἐύπεπλον: ἄφαρ δ' ἀπεθαύμασ' ὄνειρον,</p>
 <p>βῆ δ' ἰέναι διὰ δώμαθ', ἵν' ἀγγείλειε τοκεῦσιν, <font color="GREEN">50</font></p>
 <p>πατρὶ φίλῳ καὶ μητρί: κιχήσατο δ' ἔνδον ἐόντας:</p>
 <p>ἡ μὲν ἐπ' ἐσχάρῃ ἧστο σὺν ἀμφιπόλοισι γυναιξὶν</p>
 <p>ἠλάκατα στρωφῶσ' ἁλιπόρφυρα: τῷ δὲ θύραζε</p>
 <p>ἐρχομένῳ ξύμβλητο μετὰ κλειτοὺς βασιλῆας</p>
 <p>ἐς βουλήν, ἵνα μιν κάλεον Φαίηκες ἀγαυοί. <font color="GREEN">55</font></p>
 <p>ἡ δὲ μάλ' ἄγχι στᾶσα φίλον πατέρα προσέειπε:</p>
 <p> </p>
 <p>"πάππα φίλ', οὐκ ἂν δή μοι ἐφοπλίσσειας ἀπήνην</p>
 <p>ὑψηλὴν ἐύκυκλον, ἵνα κλυτὰ εἵματ' ἄγωμαι</p>
 <p>ἐς ποταμὸν πλυνέουσα, τά μοι ῥερυπωμένα κεῖται;</p>
 <p>καὶ δὲ σοὶ αὐτῷ ἔοικε μετὰ πρώτοισιν ἐόντα. <font color="GREEN">60</font></p>
 <p>βουλὰς βουλεύειν καθαρὰ χροί̈ εἵματ' ἔχοντα.</p>
 <p>πέντε δέ τοι φίλοι υἷες ἐνὶ μεγάροις γεγάασιν,</p>
 <p>οἱ δύ' ὀπυίοντες, τρεῖς δ' ἠίθεοι θαλέθοντες:</p>
 <p>οἱ δ' αἰεὶ ἐθέλουσι νεόπλυτα εἵματ' ἔχοντες</p>
 <p>ἐς χορὸν ἔρχεσθαι: τὰ δ' ἐμῇ φρενὶ πάντα μέμηλεν." <font color="GREEN">65</font></p>
 <p> </p>
 <p>ὣς ἔφατ': αἴδετο γὰρ θαλερὸν γάμον ἐξονομῆναι</p>
 <p>πατρὶ φίλῳ. ὁ δὲ πάντα νόει καὶ ἀμείβετο μύθῳ:</p>
 <p>"οὔτε τοι ἡμιόνων φθονέω, τέκος, οὔτε τευ ἄλλου.</p>
 <p>ἔρχευ: ἀτάρ τοι δμῶες ἐφοπλίσσουσιν ἀπήνην</p>
 <p>ὑψηλὴν ἐύκυκλον, ὑπερτερίῃ ἀραρυῖαν." <font color="GREEN">70</font></p>
 <p> </p>
 <p>ὣς εἰπὼν δμώεσσιν ἐκέκλετο, τοὶ δ' ἐπίθοντο.</p>
 <p>οἱ μὲν ἄρ' ἐκτὸς ἄμαξαν ἐύτροχον ἡμιονείην</p>
 <p>ὥπλεον, ἡμιόνους θ' ὕπαγον ζεῦξάν θ' ὑπ' ἀπήνῃ:</p>
 <p>κούρη δ' ἐκ θαλάμοιο φέρεν ἐσθῆτα φαεινήν.</p>
 <p>καὶ τὴν μὲν κατέθηκεν ἐυξέστῳ ἐπ' ἀπήνῃ, <font color="GREEN">75</font></p>
 <p>μήτηρ δ' ἐν κίστῃ ἐτίθει μενοεικέ' ἐδωδὴν</p>
 <p>παντοίην, ἐν δ' ὄψα τίθει, ἐν δ' οἶνον ἔχευεν</p>
 <p>ἀσκῷ ἐν αἰγείῳ: κούρη δ' ἐπεβήσετ' ἀπήνης.</p>
 <p>δῶκεν δὲ χρυσέῃ ἐν ληκύθῳ ὑγρὸν ἔλαιον,</p>
 <p>ἧος χυτλώσαιτο σὺν ἀμφιπόλοισι γυναιξίν. <font color="GREEN">80</font></p>
 <p>ἡ δ' ἔλαβεν μάστιγα καὶ ἡνία σιγαλόεντα,</p>
 <p>μάστιξεν δ' ἐλάαν: καναχὴ δ' ἦν ἡμιόνοιιν.</p>
 <p>αἱ δ' ἄμοτον τανύοντο, φέρον δ' ἐσθῆτα καὶ αὐτήν,</p>
 <p>οὐκ οἴην, ἅμα τῇ γε καὶ ἀμφίπολοι κίον ἄλλαι.</p>
 <p> </p>
 <p>αἱ δ' ὅτε δὴ ποταμοῖο ῥόον περικαλλέ' ἵκοντο, <font color="GREEN">85</font></p>
 <p>ἔνθ' ἦ τοι πλυνοὶ ἦσαν ἐπηετανοί, πολὺ δ' ὕδωρ</p>
 <p>καλὸν ὑπεκπρόρεεν μάλα περ ῥυπόωντα καθῆραι,</p>
 <p>ἔνθ' αἵ γ' ἡμιόνους μὲν ὑπεκπροέλυσαν ἀπήνης.</p>
 <p>καὶ τὰς μὲν σεῦαν ποταμὸν πάρα δινήεντα</p>
 <p>τρώγειν ἄγρωστιν μελιηδέα: ταὶ δ' ἀπ' ἀπήνης <font color="GREEN">90</font></p>
 <p>εἵματα χερσὶν ἕλοντο καὶ ἐσφόρεον μέλαν ὕδωρ,</p>
 <p>στεῖβον δ' ἐν βόθροισι θοῶς ἔριδα προφέρουσαι.</p>
 <p>αὐτὰρ ἐπεὶ πλῦνάν τε κάθηράν τε ῥύπα πάντα,</p>
 <p>ἑξείης πέτασαν παρὰ θῖν' ἁλός, ἧχι μάλιστα</p>
 <p>λάιγγας ποτὶ χέρσον ἀποπλύνεσκε θάλασσα. <font color="GREEN">95</font></p>
 <p>αἱ δὲ λοεσσάμεναι καὶ χρισάμεναι λίπ' ἐλαίῳ</p>
 <p>δεῖπνον ἔπειθ' εἵλοντο παρ' ὄχθῃσιν ποταμοῖο,</p>
 <p>εἵματα δ' ἠελίοιο μένον τερσήμεναι αὐγῇ.</p>
 <p>αὐτὰρ ἐπεὶ σίτου τάρφθεν δμῳαί τε καὶ αὐτή,</p>
 <p>σφαίρῃ ταὶ δ' ἄρ' ἔπαιζον, ἀπὸ κρήδεμνα βαλοῦσαι: <font color="GREEN">100</font></p>
 <p>τῇσι δὲ Ναυσικάα λευκώλενος ἤρχετο μολπῆς.</p>
 <p>οἵη δ' Ἄρτεμις εἶσι κατ' οὔρεα ἰοχέαιρα,</p>
 <p>ἢ κατὰ Τηύ̈γετον περιμήκετον ἢ Ἐρύμανθον,</p>
 <p>τερπομένη κάπροισι καὶ ὠκείῃς ἐλάφοισι:</p>
 <p>τῇ δέ θ' ἅμα νύμφαι, κοῦραι Διὸς αἰγιόχοιο, <font color="GREEN">105</font></p>
 <p>ἀγρονόμοι παίζουσι, γέγηθε δέ τε φρένα Λητώ:</p>
 <p>πασάων δ' ὑπὲρ ἥ γε κάρη ἔχει ἠδὲ μέτωπα,</p>
 <p>ῥεῖά τ' ἀριγνώτη πέλεται, καλαὶ δέ τε πᾶσαι:</p>
 <p>ὣς ἥ γ' ἀμφιπόλοισι μετέπρεπε παρθένος ἀδμής.</p>
 <p> </p>
 <p>ἀλλ' ὅτε δὴ ἄρ' ἔμελλε πάλιν οἶκόνδε νέεσθαι <font color="GREEN">110</font></p>
 <p>ζεύξασ' ἡμιόνους πτύξασά τε εἵματα καλά,</p>
 <p>ἔνθ' αὖτ' ἄλλ' ἐνόησε θεά, γλαυκῶπις Ἀθήνη,</p>
 <p>ὡς Ὀδυσεὺς ἔγροιτο, ἴδοι τ' ἐυώπιδα κούρην,</p>
 <p>ἥ οἱ Φαιήκων ἀνδρῶν πόλιν ἡγήσαιτο.</p>
 <p>σφαῖραν ἔπειτ' ἔρριψε μετ' ἀμφίπολον βασίλεια: <font color="GREEN">115</font></p>
 <p>ἀμφιπόλου μὲν ἅμαρτε, βαθείῃ δ' ἔμβαλε δίνῃ:</p>
 <p>αἱ δ' ἐπὶ μακρὸν ἄυσαν: ὁ δ' ἔγρετο δῖος Ὀδυσσεύς,</p>
 <p>ἑζόμενος δ' ὥρμαινε κατὰ φρένα καὶ κατὰ θυμόν:</p>
 <p> </p>
 <p>"ὤ μοι ἐγώ, τέων αὖτε βροτῶν ἐς γαῖαν ἱκάνω;</p>
 <p>ἦ ῥ' οἵ γ' ὑβρισταί τε καὶ ἄγριοι οὐδὲ δίκαιοι, <font color="GREEN">120</font></p>
 <p>ἦε φιλόξεινοι καί σφιν νόος ἐστὶ θεουδής;</p>
 <p>ὥς τέ με κουράων ἀμφήλυθε θῆλυς ἀυτή:</p>
 <p>νυμφάων, αἳ ἔχουσ' ὀρέων αἰπεινὰ κάρηνα</p>
 <p>καὶ πηγὰς ποταμῶν καὶ πίσεα ποιήεντα.</p>
 <p>ἦ νύ που ἀνθρώπων εἰμὶ σχεδὸν αὐδηέντων; <font color="GREEN">125</font></p>
 <p>ἀλλ' ἄγ' ἐγὼν αὐτὸς πειρήσομαι ἠδὲ ἴδωμαι."</p>
 <p> </p>
 <p>ὣς εἰπὼν θάμνων ὑπεδύσετο δῖος Ὀδυσσεύς,</p>
 <p>ἐκ πυκινῆς δ' ὕλης πτόρθον κλάσε χειρὶ παχείῃ</p>
 <p>φύλλων, ὡς ῥύσαιτο περὶ χροὶ̈ μήδεα φωτός.</p>
 <p>βῆ δ' ἴμεν ὥς τε λέων ὀρεσίτροφος ἀλκὶ πεποιθώς, <font color="GREEN">130</font></p>
 <p>ὅς τ' εἶσ' ὑόμενος καὶ ἀήμενος, ἐν δέ οἱ ὄσσε</p>
 <p>δαίεται: αὐτὰρ ὁ βουσὶ μετέρχεται ἢ ὀίεσσιν</p>
 <p>ἠὲ μετ' ἀγροτέρας ἐλάφους: κέλεται δέ ἑ γαστὴρ</p>
 <p>μήλων πειρήσοντα καὶ ἐς πυκινὸν δόμον ἐλθεῖν:</p>
 <p>ὣς Ὀδυσεὺς κούρῃσιν ἐυπλοκάμοισιν ἔμελλε <font color="GREEN">135</font></p>
 <p>μίξεσθαι, γυμνός περ ἐών: χρειὼ γὰρ ἵκανε.</p>
 <p>σμερδαλέος δ' αὐτῇσι φάνη κεκακωμένος ἅλμῃ,</p>
 <p>τρέσσαν δ' ἄλλυδις ἄλλη ἐπ' ἠιόνας προὐχούσας:</p>
 <p>οἴη δ' Ἀλκινόου θυγάτηρ μένε: τῇ γὰρ Ἀθήνη</p>
 <p>θάρσος ἐνὶ φρεσὶ θῆκε καὶ ἐκ δέος εἵλετο γυίων. <font color="GREEN">140</font></p>
 <p>στῆ δ' ἄντα σχομένη: ὁ δὲ μερμήριξεν Ὀδυσσεύς,</p>
 <p>ἢ γούνων λίσσοιτο λαβὼν ἐυώπιδα κούρην,</p>
 <p>ἦ αὔτως ἐπέεσσιν ἀποσταδὰ μειλιχίοισι</p>
 <p>λίσσοιτ', εἰ δείξειε πόλιν καὶ εἵματα δοίη.</p>
 <p>ὣς ἄρα οἱ φρονέοντι δοάσσατο κέρδιον εἶναι, <font color="GREEN">145</font></p>
 <p>λίσσεσθαι ἐπέεσσιν ἀποσταδὰ μειλιχίοισι,</p>
 <p>μή οἱ γοῦνα λαβόντι χολώσαιτο φρένα κούρη.</p>
 <p>αὐτίκα μειλίχιον καὶ κερδαλέον φάτο μῦθον.</p>
 <p> </p>
 <p>"γουνοῦμαί σε, ἄνασσα: θεός νύ τις, ἦ βροτός ἐσσι;</p>
 <p>εἰ μέν τις θεός ἐσσι, τοὶ οὐρανὸν εὐρὺν ἔχουσιν, <font color="GREEN">150</font></p>
 <p>Ἀρτέμιδί σε ἐγώ γε, Διὸς κούρῃ μεγάλοιο,</p>
 <p>εἶδός τε μέγεθός τε φυήν τ' ἄγχιστα ἐίσκω:</p>
 <p>εἰ δέ τίς ἐσσι βροτῶν, τοὶ ἐπὶ χθονὶ ναιετάουσιν,</p>
 <p>τρὶς μάκαρες μὲν σοί γε πατὴρ καὶ πότνια μήτηρ,</p>
 <p>τρὶς μάκαρες δὲ κασίγνητοι: μάλα πού σφισι θυμὸς <font color="GREEN">155</font></p>
 <p>αἰὲν ἐυφροσύνῃσιν ἰαίνεται εἵνεκα σεῖο,</p>
 <p>λευσσόντων τοιόνδε θάλος χορὸν εἰσοιχνεῦσαν.</p>
 <p>κεῖνος δ' αὖ περὶ κῆρι μακάρτατος ἔξοχον ἄλλων,</p>
 <p>ὅς κέ σ' ἐέδνοισι βρίσας οἶκόνδ' ἀγάγηται.</p>
 <p>οὐ γάρ πω τοιοῦτον ἴδον βροτὸν ὀφθαλμοῖσιν, <font color="GREEN">160</font></p>
 <p>οὔτ' ἄνδρ' οὔτε γυναῖκα: σέβας μ' ἔχει εἰσορόωντα.</p>
 <p>Δήλῳ δή ποτε τοῖον Ἀπόλλωνος παρὰ βωμῷ</p>
 <p>φοίνικος νέον ἔρνος ἀνερχόμενον ἐνόησα:</p>
 <p>ἦλθον γὰρ καὶ κεῖσε, πολὺς δέ μοι ἕσπετο λαός,</p>
 <p>τὴν ὁδὸν ᾗ δὴ μέλλεν ἐμοὶ κακὰ κήδε' ἔσεσθαι. <font color="GREEN">165</font></p>
 <p>ὣς δ' αὔτως καὶ κεῖνο ἰδὼν ἐτεθήπεα θυμῷ</p>
 <p>δήν, ἐπεὶ οὔ πω τοῖον ἀνήλυθεν ἐκ δόρυ γαίης,</p>
 <p>ὡς σέ, γύναι, ἄγαμαί τε τέθηπά τε, δείδια δ' αἰνῶς</p>
 <p>γούνων ἅψασθαι: χαλεπὸν δέ με πένθος ἱκάνει.</p>
 <p>χθιζὸς ἐεικοστῷ φύγον ἤματι οἴνοπα πόντον: <font color="GREEN">170</font></p>
 <p>τόφρα δέ μ' αἰεὶ κῦμ' ἐφόρει κραιπναί τε θύελλαι</p>
 <p>νήσου ἀπ' Ὠγυγίης. νῦν δ' ἐνθάδε κάββαλε δαίμων,</p>
 <p>ὄφρ' ἔτι που καὶ τῇδε πάθω κακόν: οὐ γὰρ ὀίω</p>
 <p>παύσεσθ', ἀλλ' ἔτι πολλὰ θεοὶ τελέουσι πάροιθεν.</p>
 <p>ἀλλά, ἄνασσ', ἐλέαιρε: σὲ γὰρ κακὰ πολλὰ μογήσας <font color="GREEN">175</font></p>
 <p>ἐς πρώτην ἱκόμην, τῶν δ' ἄλλων οὔ τινα οἶδα</p>
 <p>ἀνθρώπων, οἳ τήνδε πόλιν καὶ γαῖαν ἔχουσιν.</p>
 <p>ἄστυ δέ μοι δεῖξον, δὸς δὲ ῥάκος ἀμφιβαλέσθαι,</p>
 <p>εἴ τί που εἴλυμα σπείρων ἔχες ἐνθάδ' ἰοῦσα.</p>
 <p>σοὶ δὲ θεοὶ τόσα δοῖεν ὅσα φρεσὶ σῇσι μενοινᾷς, <font color="GREEN">180</font></p>
 <p>ἄνδρα τε καὶ οἶκον, καὶ ὁμοφροσύνην ὀπάσειαν</p>
 <p>ἐσθλήν: οὐ μὲν γὰρ τοῦ γε κρεῖσσον καὶ ἄρειον,</p>
 <p>ἢ ὅθ' ὁμοφρονέοντε νοήμασιν οἶκον ἔχητον</p>
 <p>ἀνὴρ ἠδὲ γυνή: πόλλ' ἄλγεα δυσμενέεσσι,</p>
 <p>χάρματα δ' εὐμενέτῃσι, μάλιστα δέ τ' ἔκλυον αὐτοί." <font color="GREEN">185</font></p>
 <p> </p>
 <p>τὸν δ' αὖ Ναυσικάα λευκώλενος ἀντίον ηὔδα:</p>
 <p>"ξεῖν', ἐπεὶ οὔτε κακῷ οὔτ' ἄφρονι φωτὶ ἔοικας:</p>
 <p>Ζεὺς δ' αὐτὸς νέμει ὄλβον Ὀλύμπιος ἀνθρώποισιν,</p>
 <p>ἐσθλοῖς ἠδὲ κακοῖσιν, ὅπως ἐθέλῃσιν, ἑκάστῳ:</p>
 <p>καί που σοὶ τάδ' ἔδωκε, σὲ δὲ χρὴ τετλάμεν ἔμπης. <font color="GREEN">190</font></p>
 <p>νῦν δ', ἐπεὶ ἡμετέρην τε πόλιν καὶ γαῖαν ἱκάνεις,</p>
 <p>οὔτ' οὖν ἐσθῆτος δευήσεαι οὔτε τευ ἄλλου,</p>
 <p>ὧν ἐπέοιχ' ἱκέτην ταλαπείριον ἀντιάσαντα.</p>
 <p>ἄστυ δέ τοι δείξω, ἐρέω δέ τοι οὔνομα λαῶν.</p>
 <p>Φαίηκες μὲν τήνδε πόλιν καὶ γαῖαν ἔχουσιν, <font color="GREEN">195</font></p>
 <p>εἰμὶ δ' ἐγὼ θυγάτηρ μεγαλήτορος Ἀλκινόοιο,</p>
 <p>τοῦ δ' ἐκ Φαιήκων ἔχεται κάρτος τε βίη τε."</p>
 <p> </p>
 <p>ἦ ῥα καὶ ἀμφιπόλοισιν ἐυπλοκάμοισι κέλευσε:</p>
 <p>"στῆτέ μοι, ἀμφίπολοι: πόσε φεύγετε φῶτα ἰδοῦσαι;</p>
 <p>ἦ μή πού τινα δυσμενέων φάσθ' ἔμμεναι ἀνδρῶν; <font color="GREEN">200</font></p>
 <p>οὐκ ἔσθ' οὗτος ἀνὴρ διερὸς βροτὸς οὐδὲ γένηται,</p>
 <p>ὅς κεν Φαιήκων ἀνδρῶν ἐς γαῖαν ἵκηται</p>
 <p>δηιοτῆτα φέρων: μάλα γὰρ φίλοι ἀθανάτοισιν.</p>
 <p>οἰκέομεν δ' ἀπάνευθε πολυκλύστῳ ἐνὶ πόντῳ,</p>
 <p>ἔσχατοι, οὐδέ τις ἄμμι βροτῶν ἐπιμίσγεται ἄλλος. <font color="GREEN">205</font></p>
 <p>ἀλλ' ὅδε τις δύστηνος ἀλώμενος ἐνθάδ' ἱκάνει,</p>
 <p>τὸν νῦν χρὴ κομέειν: πρὸς γὰρ Διός εἰσιν ἅπαντες</p>
 <p>ξεῖνοί τε πτωχοί τε, δόσις δ' ὀλίγη τε φίλη τε.</p>
 <p>ἀλλὰ δότ', ἀμφίπολοι, ξείνῳ βρῶσίν τε πόσιν τε,</p>
 <p>λούσατέ τ' ἐν ποταμῷ, ὅθ' ἐπὶ σκέπας ἔστ' ἀνέμοιο." <font color="GREEN">210</font></p>
 <p>ὣς ἔφαθ', αἱ δ' ἔσταν τε καὶ ἀλλήλῃσι κέλευσαν,</p>
 <p>κὰδ δ' ἄρ' Ὀδυσσῆ' εἷσαν ἐπὶ σκέπας, ὡς ἐκέλευσεν</p>
 <p>Ναυσικάα θυγάτηρ μεγαλήτορος Ἀλκινόοιο:</p>
 <p>πὰρ δ' ἄρα οἱ φᾶρός τε χιτῶνά τε εἵματ' ἔθηκαν,</p>
 <p>δῶκαν δὲ χρυσέῃ ἐν ληκύθῳ ὑγρὸν ἔλαιον, <font color="GREEN">215</font></p>
 <p>ἤνωγον δ' ἄρα μιν λοῦσθαι ποταμοῖο ῥοῇσιν.</p>
 <p>δή ῥα τότ' ἀμφιπόλοισι μετηύδα δῖος Ὀδυσσεύς:</p>
 <p>"ἀμφίπολοι, στῆθ' οὕτω ἀπόπροθεν, ὄφρ' ἐγὼ αὐτὸς</p>
 <p>ἅλμην ὤμοιιν ἀπολούσομαι, ἀμφὶ δ' ἐλαίῳ</p>
 <p>χρίσομαι: ἦ γὰρ δηρὸν ἀπὸ χροός ἐστιν ἀλοιφή. <font color="GREEN">220</font></p>
 <p>ἄντην δ' οὐκ ἂν ἐγώ γε λοέσσομαι: αἰδέομαι γὰρ</p>
 <p>γυμνοῦσθαι κούρῃσιν ἐυπλοκάμοισι μετελθών."</p>
 <p> </p>
 <p>ὣς ἔφαθ', αἱ δ' ἀπάνευθεν ἴσαν, εἶπον δ' ἄρα κούρῃ.</p>
 <p>αὐτὰρ ὁ ἐκ ποταμοῦ χρόα νίζετο δῖος Ὀδυσσεὺς</p>
 <p>ἅλμην, ἥ οἱ νῶτα καὶ εὐρέας ἄμπεχεν ὤμους, <font color="GREEN">225</font></p>
 <p>ἐκ κεφαλῆς δ' ἔσμηχεν ἁλὸς χνόον ἀτρυγέτοιο.</p>
 <p>αὐτὰρ ἐπεὶ δὴ πάντα λοέσσατο καὶ λίπ' ἄλειψεν,</p>
 <p>ἀμφὶ δὲ εἵματα ἕσσαθ' ἅ οἱ πόρε παρθένος ἀδμής,</p>
 <p>τὸν μὲν Ἀθηναίη θῆκεν Διὸς ἐκγεγαυῖα</p>
 <p>μείζονά τ' εἰσιδέειν καὶ πάσσονα, κὰδ δὲ κάρητος <font color="GREEN">230</font></p>
 <p>οὔλας ἧκε κόμας, ὑακινθίνῳ ἄνθει ὁμοίας.</p>
 <p>ὡς δ' ὅτε τις χρυσὸν περιχεύεται ἀργύρῳ ἀνὴρ</p>
 <p>ἴδρις, ὃν Ἥφαιστος δέδαεν καὶ Παλλὰς Ἀθήνη</p>
 <p>τέχνην παντοίην, χαρίεντα δὲ ἔργα τελείει,</p>
 <p>ὣς ἄρα τῷ κατέχευε χάριν κεφαλῇ τε καὶ ὤμοις. <font color="GREEN">235</font></p>
 <p>ἕζετ' ἔπειτ' ἀπάνευθε κιὼν ἐπὶ θῖνα θαλάσσης,</p>
 <p>κάλλεϊ καὶ χάρισι στίλβων: θηεῖτο δὲ κούρη.</p>
 <p>δή ῥα τότ' ἀμφιπόλοισιν ἐυπλοκάμοισι μετηύδα:</p>
 <p> </p>
 <p>"κλῦτέ μευ, ἀμφίπολοι λευκώλενοι, ὄφρα τι εἴπω.</p>
 <p>οὐ πάντων ἀέκητι θεῶν, οἳ Ὄλυμπον ἔχουσιν, <font color="GREEN">240</font></p>
 <p>Φαιήκεσσ' ὅδ' ἀνὴρ ἐπιμίσγεται ἀντιθέοισι:</p>
 <p>πρόσθεν μὲν γὰρ δή μοι ἀεικέλιος δέατ' εἶναι,</p>
 <p>νῦν δὲ θεοῖσιν ἔοικε, τοὶ οὐρανὸν εὐρὺν ἔχουσιν.</p>
 <p>αἲ γὰρ ἐμοὶ τοιόσδε πόσις κεκλημένος εἴη</p>
 <p>ἐνθάδε ναιετάων, καὶ οἱ ἅδοι αὐτόθι μίμνειν. <font color="GREEN">245</font></p>
 <p>ἀλλὰ δότ', ἀμφίπολοι, ξείνῳ βρῶσίν τε πόσιν τε."</p>
 <p> </p>
 <p>ὣς ἔφαθ', αἱ δ' ἄρα τῆς μάλα μὲν κλύον ἠδ' ἐπίθοντο,</p>
 <p>πὰρ δ' ἄρ' Ὀδυσσῆι ἔθεσαν βρῶσίν τε πόσιν τε.</p>
 <p>ἦ τοι ὁ πῖνε καὶ ἦσθε πολύτλας δῖος Ὀδυσσεὺς</p>
 <p>ἁρπαλέως: δηρὸν γὰρ ἐδητύος ἦεν ἄπαστος. <font color="GREEN">250</font></p>
 <p>αὐτὰρ Ναυσικάα λευκώλενος ἄλλ' ἐνόησεν:</p>
 <p>εἵματ' ἄρα πτύξασα τίθει καλῆς ἐπ' ἀπήνης,</p>
 <p>ζεῦξεν δ' ἡμιόνους κρατερώνυχας, ἂν δ' ἔβη αὐτή,</p>
 <p>ὤτρυνεν δ' Ὀδυσῆα, ἔπος τ' ἔφατ' ἔκ τ' ὀνόμαζεν:</p>
 <p>"ὄρσεο δὴ νῦν, ξεῖνε, πόλινδ' ἴμεν ὄφρα σε πέμψω <font color="GREEN">255</font></p>
 <p>πατρὸς ἐμοῦ πρὸς δῶμα δαί̈φρονος, ἔνθα σέ φημι</p>
 <p>πάντων Φαιήκων εἰδησέμεν ὅσσοι ἄριστοι.</p>
 <p>ἀλλὰ μάλ' ὧδ' ἔρδειν, δοκέεις δέ μοι οὐκ ἀπινύσσειν:</p>
 <p>ὄφρ' ἂν μέν κ' ἀγροὺς ἴομεν καὶ ἔργ' ἀνθρώπων,</p>
 <p>τόφρα σὺν ἀμφιπόλοισι μεθ' ἡμιόνους καὶ ἄμαξαν <font color="GREEN">260</font></p>
 <p>καρπαλίμως ἔρχεσθαι: ἐγὼ δ' ὁδὸν ἡγεμονεύσω.</p>
 <p>αὐτὰρ ἐπὴν πόλιος ἐπιβήομεν, ἣν πέρι πύργος</p>
 <p>ὑψηλός, καλὸς δὲ λιμὴν ἑκάτερθε πόληος,</p>
 <p>λεπτὴ δ' εἰσίθμη: νῆες δ' ὁδὸν ἀμφιέλισσαι</p>
 <p>εἰρύαται: πᾶσιν γὰρ ἐπίστιόν ἐστιν ἑκάστῳ. <font color="GREEN">265</font></p>
 <p>ἔνθα δέ τέ σφ' ἀγορὴ καλὸν Ποσιδήιον ἀμφίς,</p>
 <p>ῥυτοῖσιν λάεσσι κατωρυχέεσσ' ἀραρυῖα.</p>
 <p>ἔνθα δὲ νηῶν ὅπλα μελαινάων ἀλέγουσι,</p>
 <p>πείσματα καὶ σπεῖρα, καὶ ἀποξύνουσιν ἐρετμά.</p>
 <p>οὐ γὰρ Φαιήκεσσι μέλει βιὸς οὐδὲ φαρέτρη, <font color="GREEN">270</font></p>
 <p>ἀλλ' ἱστοὶ καὶ ἐρετμὰ νεῶν καὶ νῆες ἐῖσαι,</p>
 <p>ᾗσιν ἀγαλλόμενοι πολιὴν περόωσι θάλασσαν.</p>
 <p>τῶν ἀλεείνω φῆμιν ἀδευκέα, μή τις ὀπίσσω</p>
 <p>μωμεύῃ: μάλα δ' εἰσὶν ὑπερφίαλοι κατὰ δῆμον:</p>
 <p>καί νύ τις ὧδ' εἴπῃσι κακώτερος ἀντιβολήσας: <font color="GREEN">275</font></p>
 <p>'τίς δ' ὅδε Ναυσικάᾳ ἕπεται καλός τε μέγας τε</p>
 <p>ξεῖνος; ποῦ δέ μιν εὗρε; πόσις νύ οἱ ἔσσεται αὐτῇ.</p>
 <p>ἦ τινά που πλαγχθέντα κομίσσατο ἧς ἀπὸ νηὸς</p>
 <p>ἀνδρῶν τηλεδαπῶν, ἐπεὶ οὔ τινες ἐγγύθεν εἰσίν:</p>
 <p>ἤ τίς οἱ εὐξαμένῃ πολυάρητος θεὸς ἦλθεν <font color="GREEN">280</font></p>
 <p>οὐρανόθεν καταβάς, ἕξει δέ μιν ἤματα πάντα.</p>
 <p>βέλτερον, εἰ καὐτή περ ἐποιχομένη πόσιν εὗρεν</p>
 <p>ἄλλοθεν: ἦ γὰρ τούσδε γ' ἀτιμάζει κατὰ δῆμον</p>
 <p>Φαίηκας, τοί μιν μνῶνται πολέες τε καὶ ἐσθλοί.'</p>
 <p>ὣς ἐρέουσιν, ἐμοὶ δέ κ' ὀνείδεα ταῦτα γένοιτο. <font color="GREEN">285</font></p>
 <p>καὶ δ' ἄλλῃ νεμεσῶ, ἥ τις τοιαῦτά γε ῥέζοι,</p>
 <p>ἥ τ' ἀέκητι φίλων πατρὸς καὶ μητρὸς ἐόντων,</p>
 <p>ἀνδράσι μίσγηται, πρίν γ' ἀμφάδιον γάμον ἐλθεῖν.</p>
 <p>ξεῖνε, σὺ δ' ὦκ' ἐμέθεν ξυνίει ἔπος, ὄφρα τάχιστα</p>
 <p>πομπῆς καὶ νόστοιο τύχῃς παρὰ πατρὸς ἐμοῖο. <font color="GREEN">290</font></p>
 <p>δήεις ἀγλαὸν ἄλσος Ἀθήνης ἄγχι κελεύθου</p>
 <p>αἰγείρων: ἐν δὲ κρήνη νάει, ἀμφὶ δὲ λειμών:</p>
 <p>ἔνθα δὲ πατρὸς ἐμοῦ τέμενος τεθαλυῖά τ' ἀλωή,</p>
 <p>τόσσον ἀπὸ πτόλιος, ὅσσον τε γέγωνε βοήσας.</p>
 <p>ἔνθα καθεζόμενος μεῖναι χρόνον, εἰς ὅ κεν ἡμεῖς <font color="GREEN">295</font></p>
 <p>ἄστυδε ἔλθωμεν καὶ ἱκώμεθα δώματα πατρός.</p>
 <p>αὐτὰρ ἐπὴν ἡμέας ἔλπῃ ποτὶ δώματ' ἀφῖχθαι,</p>
 <p>καὶ τότε Φαιήκων ἴμεν ἐς πόλιν ἠδ' ἐρέεσθαι</p>
 <p>δώματα πατρὸς ἐμοῦ μεγαλήτορος Ἀλκινόοιο.</p>
 <p>ῥεῖα δ' ἀρίγνωτ' ἐστί, καὶ ἂν πάϊς ἡγήσαιτο <font color="GREEN">300</font></p>
 <p>νήπιος: οὐ μὲν γάρ τι ἐοικότα τοῖσι τέτυκται</p>
 <p>δώματα Φαιήκων, οἷος δόμος Ἀλκινόοιο</p>
 <p>ἥρωος. ἀλλ' ὁπότ' ἄν σε δόμοι κεκύθωσι καὶ αὐλή,</p>
 <p>ὦκα μάλα μεγάροιο διελθέμεν, ὄφρ' ἂν ἵκηαι</p>
 <p>μητέρ' ἐμήν: ἡ δ' ἧσται ἐπ' ἐσχάρῃ ἐν πυρὸς αὐγῇ, <font color="GREEN">305</font></p>
 <p>ἠλάκατα στρωφῶσ' ἁλιπόρφυρα, θαῦμα ἰδέσθαι,</p>
 <p>κίονι κεκλιμένη: δμωαὶ δέ οἱ εἵατ' ὄπισθεν.</p>
 <p>ἔνθα δὲ πατρὸς ἐμοῖο θρόνος ποτικέκλιται αὐτῇ,</p>
 <p>τῷ ὅ γε οἰνοποτάζει ἐφήμενος ἀθάνατος ὥς.</p>
 <p>τὸν παραμειψάμενος μητρὸς περὶ γούνασι χεῖρας <font color="GREEN">310</font></p>
 <p>βάλλειν ἡμετέρης, ἵνα νόστιμον ἦμαρ ἴδηαι</p>
 <p>χαίρων καρπαλίμως, εἰ καὶ μάλα τηλόθεν ἐσσί.</p>
 <p>εἴ κέν τοι κείνη γε φίλα φρονέῃσ' ἐνὶ θυμῷ,</p>
 <p>ἐλπωρή τοι ἔπειτα φίλους τ' ἰδέειν καὶ ἱκέσθαι</p>
 <p>οἶκον ἐυκτίμενον καὶ σὴν ἐς πατρίδα γαῖαν." <font color="GREEN">315</font></p>
 <p> </p>
 <p>ὣς ἄρα φωνήσασ' ἵμασεν μάστιγι φαεινῇ</p>
 <p>ἡμιόνους: αἱ δ' ὦκα λίπον ποταμοῖο ῥέεθρα.</p>
 <p>αἱ δ' ἐὺ μὲν τρώχων, ἐὺ δὲ πλίσσοντο πόδεσσιν:</p>
 <p>ἡ δὲ μάλ' ἡνιόχευεν, ὅπως ἅμ' ἑποίατο πεζοὶ</p>
 <p>ἀμφίπολοί τ' Ὀδυσεύς τε, νόῳ δ' ἐπέβαλλεν ἱμάσθλην. <font color="GREEN">320</font></p>
 <p>δύσετό τ' ἠέλιος καὶ τοὶ κλυτὸν ἄλσος ἵκοντο</p>
 <p>ἱρὸν Ἀθηναίης, ἵν' ἄρ' ἕζετο δῖος Ὀδυσσεύς.</p>
 <p>αὐτίκ' ἔπειτ' ἠρᾶτο Διὸς κούρῃ μεγάλοιο:</p>
 <p>"κλῦθί μευ, αἰγιόχοιο Διὸς τέκος, Ἀτρυτώνη:</p>
 <p>νῦν δή πέρ μευ ἄκουσον, ἐπεὶ πάρος οὔ ποτ' ἄκουσας <font color="GREEN">325</font></p>
 <p>ῥαιομένου, ὅτε μ' ἔρραιε κλυτὸς ἐννοσίγαιος.</p>
 <p>δός μ' ἐς Φαίηκας φίλον ἐλθεῖν ἠδ' ἐλεεινόν."</p>
 <p> </p>
 <p>ὣς ἔφατ' εὐχόμενος, τοῦ δ' ἔκλυε Παλλὰς Ἀθήνη.</p>
 <p>αὐτῷ δ' οὔ πω φαίνετ' ἐναντίη: αἴδετο γάρ ῥα</p>
 <p>πατροκασίγνητον: ὁ δ' ἐπιζαφελῶς μενέαινεν <font color="GREEN">330</font></p>
 <p>ἀντιθέῳ Ὀδυσῆι πάρος ἣν γαῖαν ἱκέσθαι.</p>
 
 
 <p></p><hr>
 <center>
 <a href="ody07.htm">Next: Book 7</a></center>
 </body>