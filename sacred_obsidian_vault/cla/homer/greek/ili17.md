<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili16.htm">English</a> 
 <a href="ili16.htm">Previous</a> 
 <a href="ili18.htm">Next</a> 
 </center>
 <hr>
 
 
 <h1 align="CENTER">The Iliad, Book 17</h1>
 <p>οὐδ' ἔλαθ' Ἀτρέος υἱὸν ἀρηί̈φιλον Μενέλαον</p>
 <p>Πάτροκλος Τρώεσσι δαμεὶς ἐν δηϊοτῆτι.</p>
 <p>βῆ δὲ διὰ προμάχων κεκορυθμένος αἴθοπι χαλκῷ,</p>
 <p>ἀμφὶ δ' ἄρ' αὐτῷ βαῖν' ὥς τις περὶ πόρτακι μήτηρ</p>
 <p>πρωτοτόκος κινυρὴ οὐ πρὶν εἰδυῖα τόκοιο: <font color="GREEN">5</font></p>
 <p>ὣς περὶ Πατρόκλῳ βαῖνε ξανθὸς Μενέλαος.</p>
 <p>πρόσθε δέ οἱ δόρυ τ' ἔσχε καὶ ἀσπίδα πάντοσ' ἐί̈σην,</p>
 <p>τὸν κτάμεναι μεμαὼς ὅς τις τοῦ γ' ἀντίος ἔλθοι.</p>
 <p>οὐδ' ἄρα Πάνθου υἱὸς ἐϋμμελίης ἀμέλησε</p>
 <p>Πατρόκλοιο πεσόντος ἀμύμονος: ἄγχι δ' ἄρ' αὐτοῦ <font color="GREEN">10</font></p>
 <p>ἔστη, καὶ προσέειπεν ἀρηί̈φιλον Μενέλαον:</p>
 <p>Ἀτρεί̈δη Μενέλαε διοτρεφὲς ὄρχαμε λαῶν</p>
 <p>χάζεο, λεῖπε δὲ νεκρόν, ἔα δ' ἔναρα βροτόεντα:</p>
 <p>οὐ γάρ τις πρότερος Τρώων κλειτῶν τ' ἐπικούρων</p>
 <p>Πάτροκλον βάλε δουρὶ κατὰ κρατερὴν ὑσμίνην: <font color="GREEN">15</font></p>
 <p>τώ με ἔα κλέος ἐσθλὸν ἐνὶ Τρώεσσιν ἀρέσθαι,</p>
 <p>μή σε βάλω, ἀπὸ δὲ μελιηδέα θυμὸν ἕλωμαι.</p>
 <p> </p>
 <p>τὸν δὲ μέγ' ὀχθήσας προσέφη ξανθὸς Μενέλαος:</p>
 <p>Ζεῦ πάτερ οὐ μὲν καλὸν ὑπέρβιον εὐχετάασθαι.</p>
 <p>οὔτ' οὖν παρδάλιος τόσσον μένος οὔτε λέοντος <font color="GREEN">20</font></p>
 <p>οὔτε συὸς κάπρου ὀλοόφρονος, οὗ τε μέγιστος</p>
 <p>θυμὸς ἐνὶ στήθεσσι περὶ σθένεϊ βλεμεαίνει,</p>
 <p>ὅσσον Πάνθου υἷες ἐϋμμελίαι φρονέουσιν.</p>
 <p>οὐδὲ μὲν οὐδὲ βίη Ὑπερήνορος ἱπποδάμοιο</p>
 <p>ἧς ἥβης ἀπόνηθ', ὅτε μ' ὤνατο καί μ' ὑπέμεινε <font color="GREEN">25</font></p>
 <p>καί μ' ἔφατ' ἐν Δαναοῖσιν ἐλέγχιστον πολεμιστὴν</p>
 <p>ἔμμεναι: οὐδέ ἕ φημι πόδεσσί γε οἷσι κιόντα</p>
 <p>εὐφρῆναι ἄλοχόν τε φίλην κεδνούς τε τοκῆας.</p>
 <p>ὥς θην καὶ σὸν ἐγὼ λύσω μένος εἴ κέ μευ ἄντα</p>
 <p>στήῃς: ἀλλά σ' ἔγωγ' ἀναχωρήσαντα κελεύω <font color="GREEN">30</font></p>
 <p>ἐς πληθὺν ἰέναι, μηδ' ἀντίος ἵστασ' ἐμεῖο</p>
 <p>πρίν τι κακὸν παθέειν: ῥεχθὲν δέ τε νήπιος ἔγνω.</p>
 <p> </p>
 <p>ὣς φάτο, τὸν δ' οὐ πεῖθεν: ἀμειβόμενος δὲ προσηύδα:</p>
 <p>νῦν μὲν δὴ Μενέλαε διοτρεφὲς ἦ μάλα τείσεις</p>
 <p>γνωτὸν ἐμὸν τὸν ἔπεφνες, ἐπευχόμενος δ' ἀγορεύεις, <font color="GREEN">35</font></p>
 <p>χήρωσας δὲ γυναῖκα μυχῷ θαλάμοιο νέοιο,</p>
 <p>ἀρητὸν δὲ τοκεῦσι γόον καὶ πένθος ἔθηκας.</p>
 <p>ἦ κέ σφιν δειλοῖσι γόου κατάπαυμα γενοίμην</p>
 <p>εἴ κεν ἐγὼ κεφαλήν τε τεὴν καὶ τεύχε' ἐνείκας</p>
 <p>Πάνθῳ ἐν χείρεσσι βάλω καὶ Φρόντιδι δίῃ. <font color="GREEN">40</font></p>
 <p>ἀλλ' οὐ μὰν ἔτι δηρὸν ἀπείρητος πόνος ἔσται</p>
 <p>οὐδ' ἔτ' ἀδήριτος ἤτ' ἀλκῆς ἤτε φόβοιο.</p>
 <p>ὣς εἰπὼν οὔτησε κατ' ἀσπίδα πάντοσ' ἐί̈σην:</p>
 <p>οὐδ' ἔρρηξεν χαλκός, ἀνεγνάμφθη δέ οἱ αἰχμὴ</p>
 <p>ἀσπίδ' ἐνὶ κρατερῇ: ὃ δὲ δεύτερος ὄρνυτο χαλκῷ <font color="GREEN">45</font></p>
 <p>Ἀτρεί̈δης Μενέλαος ἐπευξάμενος Διὶ πατρί:</p>
 <p>ἂψ δ' ἀναχαζομένοιο κατὰ στομάχοιο θέμεθλα</p>
 <p>νύξ', ἐπὶ δ' αὐτὸς ἔρεισε βαρείῃ χειρὶ πιθήσας:</p>
 <p>ἀντικρὺ δ' ἁπαλοῖο δι' αὐχένος ἤλυθ' ἀκωκή,</p>
 <p>δούπησεν δὲ πεσών, ἀράβησε δὲ τεύχε' ἐπ' αὐτῷ. <font color="GREEN">50</font></p>
 <p>αἵματί οἱ δεύοντο κόμαι Χαρίτεσσιν ὁμοῖαι</p>
 <p>πλοχμοί θ', οἳ χρυσῷ τε καὶ ἀργύρῳ ἐσφήκωντο.</p>
 <p>οἷον δὲ τρέφει ἔρνος ἀνὴρ ἐριθηλὲς ἐλαίης</p>
 <p>χώρῳ ἐν οἰοπόλῳ, ὅθ' ἅλις ἀναβέβροχεν ὕδωρ,</p>
 <p>καλὸν τηλεθάον: τὸ δέ τε πνοιαὶ δονέουσι <font color="GREEN">55</font></p>
 <p>παντοίων ἀνέμων, καί τε βρύει ἄνθεϊ λευκῷ:</p>
 <p>ἐλθὼν δ' ἐξαπίνης ἄνεμος σὺν λαίλαπι πολλῇ</p>
 <p>βόθρου τ' ἐξέστρεψε καὶ ἐξετάνυσσ' ἐπὶ γαίῃ:</p>
 <p>τοῖον Πάνθου υἱὸν ἐϋμμελίην Εὔφορβον</p>
 <p>Ἀτρεί̈δης Μενέλαος ἐπεὶ κτάνε τεύχε' ἐσύλα. <font color="GREEN">60</font></p>
 <p> </p>
 <p>ὡς δ' ὅτε τίς τε λέων ὀρεσίτροφος ἀλκὶ πεποιθὼς</p>
 <p>βοσκομένης ἀγέλης βοῦν ἁρπάσῃ ἥ τις ἀρίστη:</p>
 <p>τῆς δ' ἐξ αὐχέν' ἔαξε λαβὼν κρατεροῖσιν ὀδοῦσι</p>
 <p>πρῶτον, ἔπειτα δέ θ' αἷμα καὶ ἔγκατα πάντα λαφύσσει</p>
 <p>δῃῶν: ἀμφὶ δὲ τόν γε κύνες τ' ἄνδρές τε νομῆες <font color="GREEN">65</font></p>
 <p>πολλὰ μάλ' ἰύζουσιν ἀπόπροθεν οὐδ' ἐθέλουσιν</p>
 <p>ἀντίον ἐλθέμεναι: μάλα γὰρ χλωρὸν δέος αἱρεῖ:</p>
 <p>ὣς τῶν οὔ τινι θυμὸς ἐνὶ στήθεσσιν ἐτόλμα</p>
 <p>ἀντίον ἐλθέμεναι Μενελάου κυδαλίμοιο.</p>
 <p>ἔνθά κε ῥεῖα φέροι κλυτὰ τεύχεα Πανθοί̈δαο <font color="GREEN">70</font></p>
 <p>Ἀτρεί̈δης, εἰ μή οἱ ἀγάσσατο Φοῖβος Ἀπόλλων,</p>
 <p>ὅς ῥά οἱ Ἕκτορ' ἐπῶρσε θοῷ ἀτάλαντον Ἄρηϊ</p>
 <p>ἀνέρι εἰσάμενος Κικόνων ἡγήτορι Μέντῃ:</p>
 <p>καί μιν φωνήσας ἔπεα πτερόεντα προσηύδα:</p>
 <p>Ἕκτορ νῦν σὺ μὲν ὧδε θέεις ἀκίχητα διώκων <font color="GREEN">75</font></p>
 <p>ἵππους Αἰακίδαο δαί̈φρονος: οἳ δ' ἀλεγεινοὶ</p>
 <p>ἀνδράσι γε θνητοῖσι δαμήμεναι ἠδ' ὀχέεσθαι</p>
 <p>ἄλλῳ γ' ἢ Ἀχιλῆϊ, τὸν ἀθανάτη τέκε μήτηρ.</p>
 <p>τόφρα δέ τοι Μενέλαος ἀρήϊος Ἀτρέος υἱὸς</p>
 <p>Πατρόκλῳ περιβὰς Τρώων τὸν ἄριστον ἔπεφνε <font color="GREEN">80</font></p>
 <p>Πανθοί̈δην Εὔφορβον, ἔπαυσε δὲ θούριδος ἀλκῆς.</p>
 <p>ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,</p>
 <p>Ἕκτορα δ' αἰνὸν ἄχος πύκασε φρένας ἀμφὶ μελαίνας:</p>
 <p>πάπτηνεν δ' ἄρ' ἔπειτα κατὰ στίχας, αὐτίκα δ' ἔγνω</p>
 <p>τὸν μὲν ἀπαινύμενον κλυτὰ τεύχεα, τὸν δ' ἐπὶ γαίῃ <font color="GREEN">85</font></p>
 <p>κείμενον: ἔρρει δ' αἷμα κατ' οὐταμένην ὠτειλήν.</p>
 <p>βῆ δὲ διὰ προμάχων κεκορυθμένος αἴθοπι χαλκῷ</p>
 <p>ὀξέα κεκλήγων φλογὶ εἴκελος Ἡφαίστοιο</p>
 <p>ἀσβέστῳ: οὐδ' υἱὸν λάθεν Ἀτρέος ὀξὺ βοήσας:</p>
 <p>ὀχθήσας δ' ἄρα εἶπε πρὸς ὃν μεγαλήτορα θυμόν: <font color="GREEN">90</font></p>
 <p>ὤ μοι ἐγὼν εἰ μέν κε λίπω κάτα τεύχεα καλὰ</p>
 <p>Πάτροκλόν θ', ὃς κεῖται ἐμῆς ἕνεκ' ἐνθάδε τιμῆς,</p>
 <p>μή τίς μοι Δαναῶν νεμεσήσεται ὅς κεν ἴδηται.</p>
 <p>εἰ δέ κεν Ἕκτορι μοῦνος ἐὼν καὶ Τρωσὶ μάχωμαι</p>
 <p>αἰδεσθείς, μή πώς με περιστήωσ' ἕνα πολλοί: <font color="GREEN">95</font></p>
 <p>Τρῶας δ' ἐνθάδε πάντας ἄγει κορυθαίολος Ἕκτωρ.</p>
 <p>ἀλλὰ τί ἤ μοι ταῦτα φίλος διελέξατο θυμός;</p>
 <p>ὁππότ' ἀνὴρ ἐθέλῃ πρὸς δαίμονα φωτὶ μάχεσθαι</p>
 <p>ὅν κε θεὸς τιμᾷ, τάχα οἱ μέγα πῆμα κυλίσθη.</p>
 <p>τώ μ' οὔ τις Δαναῶν νεμεσήσεται ὅς κεν ἴδηται <font color="GREEN">100</font></p>
 <p>Ἕκτορι χωρήσαντ', ἐπεὶ ἐκ θεόφιν πολεμίζει.</p>
 <p>εἰ δέ που Αἴαντός γε βοὴν ἀγαθοῖο πυθοίμην,</p>
 <p>ἄμφω κ' αὖτις ἰόντες ἐπιμνησαίμεθα χάρμης</p>
 <p>καὶ πρὸς δαίμονά περ, εἴ πως ἐρυσαίμεθα νεκρὸν</p>
 <p>Πηλεί̈δῃ Ἀχιλῆϊ: κακῶν δέ κε φέρτατον εἴη. <font color="GREEN">105</font></p>
 <p>εἷος ὁ ταῦθ' ὅρμαινε κατὰ φρένα καὶ κατὰ θυμὸν</p>
 <p>τόφρα δ' ἐπὶ Τρώων στίχες ἤλυθον: ἦρχε δ' ἄρ' Ἕκτωρ.</p>
 <p>αὐτὰρ ὅ γ' ἐξοπίσω ἀνεχάζετο, λεῖπε δὲ νεκρὸν</p>
 <p>ἐντροπαλιζόμενος ὥς τε λὶς ἠϋγένειος,</p>
 <p>ὅν ῥα κύνες τε καὶ ἄνδρες ἀπὸ σταθμοῖο δίωνται <font color="GREEN">110</font></p>
 <p>ἔγχεσι καὶ φωνῇ: τοῦ δ' ἐν φρεσὶν ἄλκιμον ἦτορ</p>
 <p>παχνοῦται, ἀέκων δέ τ' ἔβη ἀπὸ μεσσαύλοιο:</p>
 <p>ὣς ἀπὸ Πατρόκλοιο κίε ξανθὸς Μενέλαος.</p>
 <p>στῆ δὲ μεταστρεφθεὶς ἐπεὶ ἵκετο ἔθνος ἑταίρων</p>
 <p>παπταίνων Αἴαντα μέγαν Τελαμώνιον υἱόν. <font color="GREEN">115</font></p>
 <p>τὸν δὲ μάλ' αἶψ' ἐνόησε μάχης ἐπ' ἀριστερὰ πάσης</p>
 <p>θαρσύνονθ' ἑτάρους καὶ ἐποτρύνοντα μάχεσθαι:</p>
 <p>θεσπέσιον γάρ σφιν φόβον ἔμβαλε Φοῖβος Ἀπόλλων:</p>
 <p>βῆ δὲ θέειν, εἶθαρ δὲ παριστάμενος ἔπος ηὔδα.</p>
 <p>Αἶαν δεῦρο πέπον, περὶ Πατρόκλοιο θανόντος <font color="GREEN">120</font></p>
 <p>σπεύσομεν, αἴ κε νέκυν περ Ἀχιλλῆϊ προφέρωμεν</p>
 <p>γυμνόν: ἀτὰρ τά γε τεύχε' ἔχει κορυθαίολος Ἕκτωρ.</p>
 <p> </p>
 <p>ὣς ἔφατ', Αἴαντι δὲ δαί̈φρονι θυμὸν ὄρινε:</p>
 <p>βῆ δὲ διὰ προμάχων, ἅμα δὲ ξανθὸς Μενέλαος.</p>
 <p>Ἕκτωρ μὲν Πάτροκλον ἐπεὶ κλυτὰ τεύχε' ἀπηύρα, <font color="GREEN">125</font></p>
 <p>ἕλχ' ἵν' ἀπ' ὤμοιιν κεφαλὴν τάμοι ὀξέϊ χαλκῷ,</p>
 <p>τὸν δὲ νέκυν Τρῳῇσιν ἐρυσσάμενος κυσὶ δοίη.</p>
 <p>Αἴας δ' ἐγγύθεν ἦλθε φέρων σάκος ἠύ̈τε πύργον:</p>
 <p>Ἕκτωρ δ' ἂψ ἐς ὅμιλον ἰὼν ἀνεχάζεθ' ἑταίρων,</p>
 <p>ἐς δίφρον δ' ἀνόρουσε: δίδου δ' ὅ γε τεύχεα καλὰ <font color="GREEN">130</font></p>
 <p>Τρωσὶ φέρειν προτὶ ἄστυ, μέγα κλέος ἔμμεναι αὐτῷ.</p>
 <p>Αἴας δ' ἀμφὶ Μενοιτιάδῃ σάκος εὐρὺ καλύψας</p>
 <p>ἑστήκει ὥς τίς τε λέων περὶ οἷσι τέκεσσιν,</p>
 <p>ᾧ ῥά τε νήπι' ἄγοντι συναντήσωνται ἐν ὕλῃ</p>
 <p>ἄνδρες ἐπακτῆρες: ὃ δέ τε σθένεϊ βλεμεαίνει, <font color="GREEN">135</font></p>
 <p>πᾶν δέ τ' ἐπισκύνιον κάτω ἕλκεται ὄσσε καλύπτων:</p>
 <p>ὣς Αἴας περὶ Πατρόκλῳ ἥρωϊ βεβήκει.</p>
 <p>Ἀτρεί̈δης δ' ἑτέρωθεν ἀρηί̈φιλος Μενέλαος</p>
 <p>ἑστήκει, μέγα πένθος ἐνὶ στήθεσσιν ἀέξων.</p>
 <p> </p>
 <p>Γλαῦκος δ' Ἱππολόχοιο πάϊς Λυκίων ἀγὸς ἀνδρῶν <font color="GREEN">140</font></p>
 <p>Ἕκτορ' ὑπόδρα ἰδὼν χαλεπῷ ἠνίπαπε μύθῳ:</p>
 <p>Ἕκτορ εἶδος ἄριστε μάχης ἄρα πολλὸν ἐδεύεο.</p>
 <p>ἦ σ' αὔτως κλέος ἐσθλὸν ἔχει φύξηλιν ἐόντα.</p>
 <p>φράζεο νῦν ὅππως κε πόλιν καὶ ἄστυ σαώσῃς</p>
 <p>οἶος σὺν λαοῖς τοὶ Ἰλίῳ ἐγγεγάασιν: <font color="GREEN">145</font></p>
 <p>οὐ γάρ τις Λυκίων γε μαχησόμενος Δαναοῖσιν</p>
 <p>εἶσι περὶ πτόλιος, ἐπεὶ οὐκ ἄρα τις χάρις ἦεν</p>
 <p>μάρνασθαι δηί̈οισιν ἐπ' ἀνδράσι νωλεμὲς αἰεί.</p>
 <p>πῶς κε σὺ χείρονα φῶτα σαώσειας μεθ' ὅμιλον</p>
 <p>σχέτλι', ἐπεὶ Σαρπηδόν' ἅμα ξεῖνον καὶ ἑταῖρον <font color="GREEN">150</font></p>
 <p>κάλλιπες Ἀργείοισιν ἕλωρ καὶ κύρμα γενέσθαι,</p>
 <p>ὅς τοι πόλλ' ὄφελος γένετο πτόλεί̈ τε καὶ αὐτῷ</p>
 <p>ζωὸς ἐών: νῦν δ' οὔ οἱ ἀλαλκέμεναι κύνας ἔτλης.</p>
 <p>τὼ νῦν εἴ τις ἐμοὶ Λυκίων ἐπιπείσεται ἀνδρῶν</p>
 <p>οἴκαδ' ἴμεν, Τροίῃ δὲ πεφήσεται αἰπὺς ὄλεθρος. <font color="GREEN">155</font></p>
 <p>εἰ γὰρ νῦν Τρώεσσι μένος πολυθαρσὲς ἐνείη</p>
 <p>ἄτρομον, οἷόν τ' ἄνδρας ἐσέρχεται οἳ περὶ πάτρης</p>
 <p>ἀνδράσι δυσμενέεσσι πόνον καὶ δῆριν ἔθεντο,</p>
 <p>αἶψά κε Πάτροκλον ἐρυσαίμεθα Ἴλιον εἴσω.</p>
 <p>εἰ δ' οὗτος προτὶ ἄστυ μέγα Πριάμοιο ἄνακτος <font color="GREEN">160</font></p>
 <p>ἔλθοι τεθνηὼς καί μιν ἐρυσαίμεθα χάρμης,</p>
 <p>αἶψά κεν Ἀργεῖοι Σαρπηδόνος ἔντεα καλὰ</p>
 <p>λύσειαν, καί κ' αὐτὸν ἀγοίμεθα Ἴλιον εἴσω:</p>
 <p>τοίου γὰρ θεράπων πέφατ' ἀνέρος, ὃς μέγ' ἄριστος</p>
 <p>Ἀργείων παρὰ νηυσὶ καὶ ἀγχέμαχοι θεράποντες. <font color="GREEN">165</font></p>
 <p>ἀλλὰ σύ γ' Αἴαντος μεγαλήτορος οὐκ ἐτάλασσας</p>
 <p>στήμεναι ἄντα κατ' ὄσσε ἰδὼν δηί̈ων ἐν ἀϋτῇ,</p>
 <p>οὐδ' ἰθὺς μαχέσασθαι, ἐπεὶ σέο φέρτερός ἐστι.</p>
 <p> </p>
 <p>τὸν δ' ἄρ' ὑπόδρα ἰδὼν προσέφη κορυθαίολος Ἕκτωρ:</p>
 <p>Γλαῦκε τί ἢ δὲ σὺ τοῖος ἐὼν ὑπέροπλον ἔειπες; <font color="GREEN">170</font></p>
 <p>ὢ πόποι ἦ τ' ἐφάμην σὲ περὶ φρένας ἔμμεναι ἄλλων</p>
 <p>τῶν ὅσσοι Λυκίην ἐριβώλακα ναιετάουσι:</p>
 <p>νῦν δέ σευ ὠνοσάμην πάγχυ φρένας οἷον ἔειπες,</p>
 <p>ὅς τέ με φῂς Αἴαντα πελώριον οὐχ ὑπομεῖναι.</p>
 <p>οὔ τοι ἐγὼν ἔρριγα μάχην οὐδὲ κτύπον ἵππων: <font color="GREEN">175</font></p>
 <p>ἀλλ' αἰεί τε Διὸς κρείσσων νόος αἰγιόχοιο,</p>
 <p>ὅς τε καὶ ἄλκιμον ἄνδρα φοβεῖ καὶ ἀφείλετο νίκην</p>
 <p>ῥηϊδίως, ὁτὲ δ' αὐτὸς ἐποτρύνει μαχέσασθαι.</p>
 <p>ἀλλ' ἄγε δεῦρο πέπον, παρ' ἔμ' ἵστασο καὶ ἴδε ἔργον,</p>
 <p>ἠὲ πανημέριος κακὸς ἔσσομαι, ὡς ἀγορεύεις, <font color="GREEN">180</font></p>
 <p>ἦ τινα καὶ Δαναῶν ἀλκῆς μάλα περ μεμαῶτα</p>
 <p>σχήσω ἀμυνέμεναι περὶ Πατρόκλοιο θανόντος.</p>
 <p> </p>
 <p>ὣς εἰπὼν Τρώεσσιν ἐκέκλετο μακρὸν ἀύ̈σας:</p>
 <p>Τρῶες καὶ Λύκιοι καὶ Δάρδανοι ἀγχιμαχηταί,</p>
 <p>ἀνέρες ἔστε φίλοι, μνήσασθε δὲ θούριδος ἀλκῆς, <font color="GREEN">185</font></p>
 <p>ὄφρ' ἂν ἐγὼν Ἀχιλῆος ἀμύμονος ἔντεα δύω</p>
 <p>καλά, τὰ Πατρόκλοιο βίην ἐνάριξα κατακτάς.</p>
 <p> </p>
 <p>ὣς ἄρα φωνήσας ἀπέβη κορυθαίολος Ἕκτωρ</p>
 <p>δηί̈ου ἐκ πολέμοιο: θέων δ' ἐκίχανεν ἑταίρους</p>
 <p>ὦκα μάλ' οὔ πω τῆλε ποσὶ κραιπνοῖσι μετασπών, <font color="GREEN">190</font></p>
 <p>οἳ προτὶ ἄστυ φέρον κλυτὰ τεύχεα Πηλεί̈ωνος.</p>
 <p>στὰς δ' ἀπάνευθε μάχης πολυδακρύου ἔντε' ἄμειβεν:</p>
 <p>ἤτοι ὃ μὲν τὰ ἃ δῶκε φέρειν προτὶ Ἴλιον ἱρὴν</p>
 <p>Τρωσὶ φιλοπτολέμοισιν, ὃ δ' ἄμβροτα τεύχεα δῦνε</p>
 <p>Πηλεί̈δεω Ἀχιλῆος ἅ οἱ θεοὶ Οὐρανίωνες <font color="GREEN">195</font></p>
 <p>πατρὶ φίλῳ ἔπορον: ὃ δ' ἄρα ᾧ παιδὶ ὄπασσε</p>
 <p>γηράς: ἀλλ' οὐχ υἱὸς ἐν ἔντεσι πατρὸς ἐγήρα.</p>
 <p> </p>
 <p>τὸν δ' ὡς οὖν ἀπάνευθεν ἴδεν νεφεληγερέτα Ζεὺς</p>
 <p>τεύχεσι Πηλεί̈δαο κορυσσόμενον θείοιο,</p>
 <p>κινήσας ῥα κάρη προτὶ ὃν μυθήσατο θυμόν: <font color="GREEN">200</font></p>
 <p>ἆ δείλ' οὐδέ τί τοι θάνατος καταθύμιός ἐστιν</p>
 <p>ὃς δή τοι σχεδὸν εἶσι: σὺ δ' ἄμβροτα τεύχεα δύνεις</p>
 <p>ἀνδρὸς ἀριστῆος, τόν τε τρομέουσι καὶ ἄλλοι:</p>
 <p>τοῦ δὴ ἑταῖρον ἔπεφνες ἐνηέα τε κρατερόν τε,</p>
 <p>τεύχεα δ' οὐ κατὰ κόσμον ἀπὸ κρατός τε καὶ ὤμων <font color="GREEN">205</font></p>
 <p>εἵλευ: ἀτάρ τοι νῦν γε μέγα κράτος ἐγγυαλίξω,</p>
 <p>τῶν ποινὴν ὅ τοι οὔ τι μάχης ἐκνοστήσαντι</p>
 <p>δέξεται Ἀνδρομάχη κλυτὰ τεύχεα Πηλεί̈ωνος.</p>
 <p>ἦ καὶ κυανέῃσιν ἐπ' ὀφρύσι νεῦσε Κρονίων.</p>
 <p>Ἕκτορι δ' ἥρμοσε τεύχε' ἐπὶ χροί̈, δῦ δέ μιν Ἄρης <font color="GREEN">210</font></p>
 <p>δεινὸς ἐνυάλιος, πλῆσθεν δ' ἄρα οἱ μέλε' ἐντὸς</p>
 <p>ἀλκῆς καὶ σθένεος: μετὰ δὲ κλειτοὺς ἐπικούρους</p>
 <p>βῆ ῥα μέγα ἰάχων: ἰνδάλλετο δέ σφισι πᾶσι</p>
 <p>τεύχεσι λαμπόμενος μεγαθύμου Πηλεί̈ωνος.</p>
 <p>ὄτρυνεν δὲ ἕκαστον ἐποιχόμενος ἐπέεσσι <font color="GREEN">215</font></p>
 <p>Μέσθλην τε Γλαῦκόν τε Μέδοντά τε Θερσίλοχόν τε</p>
 <p>Ἀστεροπαῖόν τε Δεισήνορά θ' Ἱππόθοόν τε</p>
 <p>Φόρκυν τε Χρομίον τε καὶ Ἔννομον οἰωνιστήν:</p>
 <p>τοὺς ὅ γ' ἐποτρύνων ἔπεα πτερόεντα προσηύδα:</p>
 <p>κέκλυτε μυρία φῦλα περικτιόνων ἐπικούρων: <font color="GREEN">220</font></p>
 <p>οὐ γὰρ ἐγὼ πληθὺν διζήμενος οὐδὲ χατίζων</p>
 <p>ἐνθάδ' ἀφ' ὑμετέρων πολίων ἤγειρα ἕκαστον,</p>
 <p>ἀλλ' ἵνα μοι Τρώων ἀλόχους καὶ νήπια τέκνα</p>
 <p>προφρονέως ῥύοισθε φιλοπτολέμων ὑπ' Ἀχαιῶν.</p>
 <p>τὰ φρονέων δώροισι κατατρύχω καὶ ἐδωδῇ <font color="GREEN">225</font></p>
 <p>λαούς, ὑμέτερον δὲ ἑκάστου θυμὸν ἀέξω.</p>
 <p>τώ τις νῦν ἰθὺς τετραμμένος ἢ ἀπολέσθω</p>
 <p>ἠὲ σαωθήτω: ἣ γὰρ πολέμου ὀαριστύς.</p>
 <p>ὃς δέ κε Πάτροκλον καὶ τεθνηῶτά περ ἔμπης</p>
 <p>Τρῶας ἐς ἱπποδάμους ἐρύσῃ, εἴξῃ δέ οἱ Αἴας, <font color="GREEN">230</font></p>
 <p>ἥμισυ τῷ ἐνάρων ἀποδάσσομαι, ἥμισυ δ' αὐτὸς</p>
 <p>ἕξω ἐγώ: τὸ δέ οἱ κλέος ἔσσεται ὅσσον ἐμοί περ.</p>
 <p> </p>
 <p>ὣς ἔφαθ', οἳ δ' ἰθὺς Δαναῶν βρίσαντες ἔβησαν</p>
 <p>δούρατ' ἀνασχόμενοι: μάλα δέ σφισιν ἔλπετο θυμὸς</p>
 <p>νεκρὸν ὑπ' Αἴαντος ἐρύειν Τελαμωνιάδαο <font color="GREEN">235</font></p>
 <p>νήπιοι: ἦ τε πολέσσιν ἐπ' αὐτῷ θυμὸν ἀπηύρα.</p>
 <p>καὶ τότ' ἄρ' Αἴας εἶπε βοὴν ἀγαθὸν Μενέλαον:</p>
 <p>ὦ πέπον ὦ Μενέλαε διοτρεφὲς οὐκέτι νῶϊ</p>
 <p>ἔλπομαι αὐτώ περ νοστησέμεν ἐκ πολέμοιο.</p>
 <p>οὔ τι τόσον νέκυος περιδείδια Πατρόκλοιο, <font color="GREEN">240</font></p>
 <p>ὅς κε τάχα Τρώων κορέει κύνας ἠδ' οἰωνούς,</p>
 <p>ὅσσον ἐμῇ κεφαλῇ περιδείδια μή τι πάθῃσι,</p>
 <p>καὶ σῇ, ἐπεὶ πολέμοιο νέφος περὶ πάντα καλύπτει</p>
 <p>Ἕκτωρ, ἡμῖν δ' αὖτ' ἀναφαίνεται αἰπὺς ὄλεθρος.</p>
 <p>ἀλλ' ἄγ' ἀριστῆας Δαναῶν κάλει, ἤν τις ἀκούσῃ. <font color="GREEN">245</font></p>
 <p>ὣς ἔφατ', οὐδ' ἀπίθησε βοὴν ἀγαθὸς Μενέλαος,</p>
 <p>ἤϋσεν δὲ διαπρύσιον Δαναοῖσι γεγωνώς:</p>
 <p>ὦ φίλοι Ἀργείων ἡγήτορες ἠδὲ μέδοντες</p>
 <p>οἵ τε παρ' Ἀτρεί̈δῃς Ἀγαμέμνονι καὶ Μενελάῳ</p>
 <p>δήμια πίνουσιν καὶ σημαίνουσιν ἕκαστος <font color="GREEN">250</font></p>
 <p>λαοῖς: ἐκ δὲ Διὸς τιμὴ καὶ κῦδος ὀπηδεῖ.</p>
 <p>ἀργαλέον δέ μοί ἐστι διασκοπιᾶσθαι ἕκαστον</p>
 <p>ἡγεμόνων: τόσση γὰρ ἔρις πολέμοιο δέδηεν:</p>
 <p>ἀλλά τις αὐτὸς ἴτω, νεμεσιζέσθω δ' ἐνὶ θυμῷ</p>
 <p>Πάτροκλον Τρῳῇσι κυσὶν μέλπηθρα γενέσθαι. <font color="GREEN">255</font></p>
 <p> </p>
 <p>ὣς ἔφατ', ὀξὺ δ' ἄκουσεν Ὀϊλῆος ταχὺς Αἴας:</p>
 <p>πρῶτος δ' ἀντίος ἦλθε θέων ἀνὰ δηϊοτῆτα,</p>
 <p>τὸν δὲ μετ' Ἰδομενεὺς καὶ ὀπάων Ἰδομενῆος</p>
 <p>Μηριόνης ἀτάλαντος Ἐνυαλίῳ ἀνδρειφόντῃ.</p>
 <p>τῶν δ' ἄλλων τίς κεν ᾗσι φρεσὶν οὐνόματ' εἴποι, <font color="GREEN">260</font></p>
 <p>ὅσσοι δὴ μετόπισθε μάχην ἤγειραν Ἀχαιῶν;</p>
 <p> </p>
 <p>Τρῶες δὲ προὔτυψαν ἀολλέες: ἦρχε δ' ἄρ' Ἕκτωρ.</p>
 <p>ὡς δ' ὅτ' ἐπὶ προχοῇσι διιπετέος ποταμοῖο</p>
 <p>βέβρυχεν μέγα κῦμα ποτὶ ῥόον, ἀμφὶ δέ τ' ἄκραι</p>
 <p>ἠϊόνες βοόωσιν ἐρευγομένης ἁλὸς ἔξω, <font color="GREEN">265</font></p>
 <p>τόσσῃ ἄρα Τρῶες ἰαχῇ ἴσαν. αὐτὰρ Ἀχαιοὶ</p>
 <p>ἕστασαν ἀμφὶ Μενοιτιάδῃ ἕνα θυμὸν ἔχοντες</p>
 <p>φραχθέντες σάκεσιν χαλκήρεσιν: ἀμφὶ δ' ἄρά σφι</p>
 <p>λαμπρῇσιν κορύθεσσι Κρονίων ἠέρα πολλὴν</p>
 <p>χεῦ', ἐπεὶ οὐδὲ Μενοιτιάδην ἔχθαιρε πάρος γε, <font color="GREEN">270</font></p>
 <p>ὄφρα ζωὸς ἐὼν θεράπων ἦν Αἰακίδαο:</p>
 <p>μίσησεν δ' ἄρα μιν δηί̈ων κυσὶ κύρμα γενέσθαι</p>
 <p>Τρῳῇσιν: τὼ καί οἱ ἀμυνέμεν ὦρσεν ἑταίρους.</p>
 <p>ὦσαν δὲ πρότεροι Τρῶες ἑλίκωπας Ἀχαιούς:</p>
 <p>νεκρὸν δὲ προλιπόντες ὑπέτρεσαν, οὐδέ τιν' αὐτῶν <font color="GREEN">275</font></p>
 <p>Τρῶες ὑπέρθυμοι ἕλον ἔγχεσιν ἱέμενοί περ,</p>
 <p>ἀλλὰ νέκυν ἐρύοντο: μίνυνθα δὲ καὶ τοῦ Ἀχαιοὶ</p>
 <p>μέλλον ἀπέσσεσθαι: μάλα γάρ σφεας ὦκ' ἐλέλιξεν</p>
 <p>Αἴας, ὃς περὶ μὲν εἶδος, περὶ δ' ἔργα τέτυκτο</p>
 <p>τῶν ἄλλων Δαναῶν μετ' ἀμύμονα Πηλεί̈ωνα. <font color="GREEN">280</font></p>
 <p>ἴθυσεν δὲ διὰ προμάχων συὶ̈ εἴκελος ἀλκὴν</p>
 <p>καπρίῳ, ὅς τ' ἐν ὄρεσσι κύνας θαλερούς τ' αἰζηοὺς</p>
 <p>ῥηϊδίως ἐκέδασσεν, ἑλιξάμενος διὰ βήσσας:</p>
 <p>ὣς υἱὸς Τελαμῶνος ἀγαυοῦ φαίδιμος Αἴας</p>
 <p>ῥεῖα μετεισάμενος Τρώων ἐκέδασσε φάλαγγας <font color="GREEN">285</font></p>
 <p>οἳ περὶ Πατρόκλῳ βέβασαν, φρόνεον δὲ μάλιστα</p>
 <p>ἄστυ πότι σφέτερον ἐρύειν καὶ κῦδος ἀρέσθαι.</p>
 <p> </p>
 <p>ἤτοι τὸν Λήθοιο Πελασγοῦ φαίδιμος υἱὸς</p>
 <p>Ἱππόθοος ποδὸς ἕλκε κατὰ κρατερὴν ὑσμίνην</p>
 <p>δησάμενος τελαμῶνι παρὰ σφυρὸν ἀμφὶ τένοντας <font color="GREEN">290</font></p>
 <p>Ἕκτορι καὶ Τρώεσσι χαριζόμενος: τάχα δ' αὐτῷ</p>
 <p>ἦλθε κακόν, τό οἱ οὔ τις ἐρύκακεν ἱεμένων περ.</p>
 <p>τὸν δ' υἱὸς Τελαμῶνος ἐπαί̈ξας δι' ὁμίλου</p>
 <p>πλῆξ' αὐτοσχεδίην κυνέης διὰ χαλκοπαρῄου:</p>
 <p>ἤρικε δ' ἱπποδάσεια κόρυς περὶ δουρὸς ἀκωκῇ <font color="GREEN">295</font></p>
 <p>πληγεῖσ' ἔγχεί̈ τε μεγάλῳ καὶ χειρὶ παχείῃ,</p>
 <p>ἐγκέφαλος δὲ παρ' αὐλὸν ἀνέδραμεν ἐξ ὠτειλῆς</p>
 <p>αἱματόεις: τοῦ δ' αὖθι λύθη μένος, ἐκ δ' ἄρα χειρῶν</p>
 <p>Πατρόκλοιο πόδα μεγαλήτορος ἧκε χαμᾶζε</p>
 <p>κεῖσθαι: ὃ δ' ἄγχ' αὐτοῖο πέσε πρηνὴς ἐπὶ νεκρῷ <font color="GREEN">300</font></p>
 <p>τῆλ' ἀπὸ Λαρίσης ἐριβώλακος, οὐδὲ τοκεῦσι</p>
 <p>θρέπτρα φίλοις ἀπέδωκε, μινυνθάδιος δέ οἱ αἰὼν</p>
 <p>ἔπλεθ' ὑπ' Αἴαντος μεγαθύμου δουρὶ δαμέντι.</p>
 <p> </p>
 <p>Ἕκτωρ δ' αὖτ' Αἴαντος ἀκόντισε δουρὶ φαεινῷ:</p>
 <p>ἀλλ' ὃ μὲν ἄντα ἰδὼν ἠλεύατο χάλκεον ἔγχος <font color="GREEN">305</font></p>
 <p>τυτθόν: ὃ δὲ Σχεδίον μεγαθύμου Ἰφίτου υἱὸν</p>
 <p>Φωκήων ὄχ' ἄριστον, ὃς ἐν κλειτῷ Πανοπῆϊ</p>
 <p>οἰκία ναιετάασκε πολέσσ' ἄνδρεσσιν ἀνάσσων,</p>
 <p>τὸν βάλ' ὑπὸ κληῖ̈δα μέσην: διὰ δ' ἀμπερὲς ἄκρη</p>
 <p>αἰχμὴ χαλκείη παρὰ νείατον ὦμον ἀνέσχε: <font color="GREEN">310</font></p>
 <p>δούπησεν δὲ πεσών, ἀράβησε δὲ τεύχε' ἐπ' αὐτῷ.</p>
 <p> </p>
 <p>Αἴας δ' αὖ Φόρκυνα δαί̈φρονα Φαίνοπος υἱὸν</p>
 <p>Ἱπποθόῳ περιβάντα μέσην κατὰ γαστέρα τύψε:</p>
 <p>ῥῆξε δὲ θώρηκος γύαλον, διὰ δ' ἔντερα χαλκὸς</p>
 <p>ἤφυσ': ὃ δ' ἐν κονίῃσι πεσὼν ἕλε γαῖαν ἀγοστῷ. <font color="GREEN">315</font></p>
 <p>χώρησαν δ' ὑπό τε πρόμαχοι καὶ φαίδιμος Ἕκτωρ:</p>
 <p>Ἀργεῖοι δὲ μέγα ἴαχον, ἐρύσαντο δὲ νεκροὺς</p>
 <p>Φόρκυν θ' Ἱππόθοόν τε, λύοντο δὲ τεύχε' ἀπ' ὤμων.</p>
 <p>ἔνθά κεν αὖτε Τρῶες ἀρηϊφίλων ὑπ' Ἀχαιῶν</p>
 <p>Ἴλιον εἰσανέβησαν ἀναλκείῃσι δαμέντες, <font color="GREEN">320</font></p>
 <p>Ἀργεῖοι δέ κε κῦδος ἕλον καὶ ὑπὲρ Διὸς αἶσαν</p>
 <p>κάρτεϊ καὶ σθένεϊ σφετέρῳ: ἀλλ' αὐτὸς Ἀπόλλων</p>
 <p>Αἰνείαν ὄτρυνε δέμας Περίφαντι ἐοικὼς</p>
 <p>κήρυκι Ἠπυτίδῃ, ὅς οἱ παρὰ πατρὶ γέροντι</p>
 <p>κηρύσσων γήρασκε φίλα φρεσὶ μήδεα εἰδώς: <font color="GREEN">325</font></p>
 <p>τῷ μιν ἐεισάμενος προσέφη Διὸς υἱὸς Ἀπόλλων:</p>
 <p>Αἰνεία πῶς ἂν καὶ ὑπὲρ θεὸν εἰρύσσαισθε</p>
 <p>Ἴλιον αἰπεινήν; ὡς δὴ ἴδον ἀνέρας ἄλλους</p>
 <p>κάρτεί̈ τε σθένεί̈ τε πεποιθότας ἠνορέῃ τε</p>
 <p>πλήθεί̈ τε σφετέρῳ καὶ ὑπερδέα δῆμον ἔχοντας: <font color="GREEN">330</font></p>
 <p>ἡμῖν δὲ Ζεὺς μὲν πολὺ βούλεται ἢ Δαναοῖσι</p>
 <p>νίκην: ἀλλ' αὐτοὶ τρεῖτ' ἄσπετον οὐδὲ μάχεσθε.</p>
 <p> </p>
 <p>ὣς ἔφατ', Αἰνείας δ' ἑκατηβόλον Ἀπόλλωνα</p>
 <p>ἔγνω ἐς ἄντα ἰδών, μέγα δ' Ἕκτορα εἶπε βοήσας:</p>
 <p>Ἕκτόρ τ' ἠδ' ἄλλοι Τρώων ἀγοὶ ἠδ' ἐπικούρων <font color="GREEN">335</font></p>
 <p>αἰδὼς μὲν νῦν ἥδε γ' ἀρηϊφίλων ὑπ' Ἀχαιῶν</p>
 <p>Ἴλιον εἰσαναβῆναι ἀναλκείῃσι δαμέντας.</p>
 <p>ἀλλ' ἔτι γάρ τίς φησι θεῶν ἐμοὶ ἄγχι παραστὰς</p>
 <p>Ζῆν' ὕπατον μήστωρα μάχης ἐπιτάρροθον εἶναι:</p>
 <p>τώ ῥ' ἰθὺς Δαναῶν ἴομεν, μηδ' οἵ γε ἕκηλοι <font color="GREEN">340</font></p>
 <p>Πάτροκλον νηυσὶν πελασαίατο τεθνηῶτα.</p>
 <p> </p>
 <p>ὣς φάτο, καί ῥα πολὺ προμάχων ἐξάλμενος ἔστη:</p>
 <p>οἳ δ' ἐλελίχθησαν καὶ ἐναντίοι ἔσταν Ἀχαιῶν.</p>
 <p>ἔνθ' αὖτ' Αἰνείας Λειώκριτον οὔτασε δουρὶ</p>
 <p>υἱὸν Ἀρίσβαντος Λυκομήδεος ἐσθλὸν ἑταῖρον. <font color="GREEN">345</font></p>
 <p>τὸν δὲ πεσόντ' ἐλέησεν ἀρηί̈φιλος Λυκομήδης,</p>
 <p>στῆ δὲ μάλ' ἐγγὺς ἰών, καὶ ἀκόντισε δουρὶ φαεινῷ,</p>
 <p>καὶ βάλεν Ἱππασίδην Ἀπισάονα ποιμένα λαῶν</p>
 <p>ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσεν,</p>
 <p>ὅς ῥ' ἐκ Παιονίης ἐριβώλακος εἰληλούθει, <font color="GREEN">350</font></p>
 <p>καὶ δὲ μετ' Ἀστεροπαῖον ἀριστεύεσκε μάχεσθαι.</p>
 <p> </p>
 <p>τὸν δὲ πεσόντ' ἐλέησεν ἀρήϊος Ἀστεροπαῖος,</p>
 <p>ἴθυσεν δὲ καὶ ὃ πρόφρων Δαναοῖσι μάχεσθαι:</p>
 <p>ἀλλ' οὔ πως ἔτι εἶχε: σάκεσσι γὰρ ἔρχατο πάντῃ</p>
 <p>ἑσταότες περὶ Πατρόκλῳ, πρὸ δὲ δούρατ' ἔχοντο. <font color="GREEN">355</font></p>
 <p>Αἴας γὰρ μάλα πάντας ἐπῴχετο πολλὰ κελεύων:</p>
 <p>οὔτέ τιν' ἐξοπίσω νεκροῦ χάζεσθαι ἀνώγει</p>
 <p>οὔτέ τινα προμάχεσθαι Ἀχαιῶν ἔξοχον ἄλλων,</p>
 <p>ἀλλὰ μάλ' ἀμφ' αὐτῷ βεβάμεν, σχεδόθεν δὲ μάχεσθαι.</p>
 <p>ὣς Αἴας ἐπέτελλε πελώριος, αἵματι δὲ χθὼν <font color="GREEN">360</font></p>
 <p>δεύετο πορφυρέῳ, τοὶ δ' ἀγχιστῖνοι ἔπιπτον</p>
 <p>νεκροὶ ὁμοῦ Τρώων καὶ ὑπερμενέων ἐπικούρων</p>
 <p>καὶ Δαναῶν: οὐδ' οἳ γὰρ ἀναιμωτί γε μάχοντο,</p>
 <p>παυρότεροι δὲ πολὺ φθίνυθον: μέμνηντο γὰρ αἰεὶ</p>
 <p>ἀλλήλοις ἀν' ὅμιλον ἀλεξέμεναι φόνον αἰπύν. <font color="GREEN">365</font></p>
 <p>ὣς οἳ μὲν μάρναντο δέμας πυρός, οὐδέ κε φαίης</p>
 <p>οὔτέ ποτ' ἠέλιον σῶν ἔμμεναι οὔτε σελήνην:</p>
 <p>ἠέρι γὰρ κατέχοντο μάχης ἐπί θ' ὅσσον ἄριστοι</p>
 <p>ἕστασαν ἀμφὶ Μενοιτιάδῃ κατατεθνηῶτι.</p>
 <p>οἳ δ' ἄλλοι Τρῶες καὶ ἐϋκνήμιδες Ἀχαιοὶ <font color="GREEN">370</font></p>
 <p>εὔκηλοι πολέμιζον ὑπ' αἰθέρι, πέπτατο δ' αὐγὴ</p>
 <p>ἠελίου ὀξεῖα, νέφος δ' οὐ φαίνετο πάσης</p>
 <p>γαίης οὐδ' ὀρέων: μεταπαυόμενοι δὲ μάχοντο</p>
 <p>ἀλλήλων ἀλεείνοντες βέλεα στονόεντα</p>
 <p>πολλὸν ἀφεσταότες. τοὶ δ' ἐν μέσῳ ἄλγε' ἔπασχον <font color="GREEN">375</font></p>
 <p>ἠέρι καὶ πολέμῳ, τείροντο δὲ νηλέϊ χαλκῷ</p>
 <p>ὅσσοι ἄριστοι ἔσαν: δύο δ' οὔ πω φῶτε πεπύσθην</p>
 <p>ἀνέρε κυδαλίμω Θρασυμήδης Ἀντίλοχός τε</p>
 <p>Πατρόκλοιο θανόντος ἀμύμονος, ἀλλ' ἔτ' ἔφαντο</p>
 <p>ζωὸν ἐνὶ πρώτῳ ὁμάδῳ Τρώεσσι μάχεσθαι. <font color="GREEN">380</font></p>
 <p>τὼ δ' ἐπιοσσομένω θάνατον καὶ φύζαν ἑταίρων</p>
 <p>νόσφιν ἐμαρνάσθην, ἐπεὶ ὣς ἐπετέλλετο Νέστωρ</p>
 <p>ὀτρύνων πόλεμον δὲ μελαινάων ἀπὸ νηῶν.</p>
 <p> </p>
 <p>τοῖς δὲ πανημερίοις ἔριδος μέγα νεῖκος ὀρώρει</p>
 <p>ἀργαλέης: καμάτῳ δὲ καὶ ἱδρῷ νωλεμὲς αἰεὶ <font color="GREEN">385</font></p>
 <p>γούνατά τε κνῆμαί τε πόδες θ' ὑπένερθεν ἑκάστου</p>
 <p>χεῖρές τ' ὀφθαλμοί τε παλάσσετο μαρναμένοιιν</p>
 <p>ἀμφ' ἀγαθὸν θεράποντα ποδώκεος Αἰακίδαο.</p>
 <p>ὡς δ' ὅτ' ἀνὴρ ταύροιο βοὸς μεγάλοιο βοείην</p>
 <p>λαοῖσιν δώῃ τανύειν μεθύουσαν ἀλοιφῇ: <font color="GREEN">390</font></p>
 <p>δεξάμενοι δ' ἄρα τοί γε διαστάντες τανύουσι</p>
 <p>κυκλόσ', ἄφαρ δέ τε ἰκμὰς ἔβη, δύνει δέ τ' ἀλοιφὴ</p>
 <p>πολλῶν ἑλκόντων, τάνυται δέ τε πᾶσα διὰ πρό:</p>
 <p>ὣς οἵ γ' ἔνθα καὶ ἔνθα νέκυν ὀλίγῃ ἐνὶ χώρῃ</p>
 <p>εἵλκεον ἀμφότεροι: μάλα δέ σφισιν ἔλπετο θυμὸς <font color="GREEN">395</font></p>
 <p>Τρωσὶν μὲν ἐρύειν προτὶ Ἴλιον, αὐτὰρ Ἀχαιοῖς</p>
 <p>νῆας ἔπι γλαφυράς: περὶ δ' αὐτοῦ μῶλος ὀρώρει</p>
 <p>ἄγριος: οὐδέ κ' Ἄρης λαοσσόος οὐδέ κ' Ἀθήνη</p>
 <p>τόν γε ἰδοῦσ' ὀνόσαιτ', οὐδ' εἰ μάλα μιν χόλος ἵκοι:</p>
 <p>τοῖον Ζεὺς ἐπὶ Πατρόκλῳ ἀνδρῶν τε καὶ ἵππων <font color="GREEN">400</font></p>
 <p>ἤματι τῷ ἐτάνυσσε κακὸν πόνον: οὐδ' ἄρα πώ τι</p>
 <p>ᾔδεε Πάτροκλον τεθνηότα δῖος Ἀχιλλεύς:</p>
 <p>πολλὸν γὰρ ῥ' ἀπάνευθε νεῶν μάρναντο θοάων</p>
 <p>τείχει ὕπο Τρώων: τό μιν οὔ ποτε ἔλπετο θυμῷ</p>
 <p>τεθνάμεν, ἀλλὰ ζωὸν ἐνιχριμφθέντα πύλῃσιν <font color="GREEN">405</font></p>
 <p>ἂψ ἀπονοστήσειν, ἐπεὶ οὐδὲ τὸ ἔλπετο πάμπαν</p>
 <p>ἐκπέρσειν πτολίεθρον ἄνευ ἕθεν, οὐδὲ σὺν αὐτῷ:</p>
 <p>πολλάκι γὰρ τό γε μητρὸς ἐπεύθετο νόσφιν ἀκούων,</p>
 <p>ἥ οἱ ἀπαγγέλλεσκε Διὸς μεγάλοιο νόημα.</p>
 <p>δὴ τότε γ' οὔ οἱ ἔειπε κακὸν τόσον ὅσσον ἐτύχθη <font color="GREEN">410</font></p>
 <p>μήτηρ, ὅττί ῥά οἱ πολὺ φίλτατος ὤλεθ' ἑταῖρος.</p>
 <p> </p>
 <p>οἳ δ' αἰεὶ περὶ νεκρὸν ἀκαχμένα δούρατ' ἔχοντες</p>
 <p>νωλεμὲς ἐγχρίμπτοντο καὶ ἀλλήλους ἐνάριζον:</p>
 <p>ὧδε δέ τις εἴπεσκεν Ἀχαιῶν χαλκοχιτώνων:</p>
 <p>ὦ φίλοι οὐ μὰν ἧμιν ἐϋκλεὲς ἀπονέεσθαι <font color="GREEN">415</font></p>
 <p>νῆας ἔπι γλαφυράς, ἀλλ' αὐτοῦ γαῖα μέλαινα</p>
 <p>πᾶσι χάνοι: τό κεν ἧμιν ἄφαρ πολὺ κέρδιον εἴη</p>
 <p>εἰ τοῦτον Τρώεσσι μεθήσομεν ἱπποδάμοισιν</p>
 <p>ἄστυ πότι σφέτερον ἐρύσαι καὶ κῦδος ἀρέσθαι.</p>
 <p> </p>
 <p>ὣς δέ τις αὖ Τρώων μεγαθύμων αὐδήσασκεν: <font color="GREEN">420</font></p>
 <p>ὦ φίλοι, εἰ καὶ μοῖρα παρ' ἀνέρι τῷδε δαμῆναι</p>
 <p>πάντας ὁμῶς, μή πώ τις ἐρωείτω πολέμοιο.</p>
 <p>ὣς ἄρα τις εἴπεσκε, μένος δ' ὄρσασκεν ἑκάστου.</p>
 <p>ὣς οἳ μὲν μάρναντο, σιδήρειος δ' ὀρυμαγδὸς</p>
 <p>χάλκεον οὐρανὸν ἷκε δι' αἰθέρος ἀτρυγέτοιο: <font color="GREEN">425</font></p>
 <p>ἵπποι δ' Αἰακίδαο μάχης ἀπάνευθεν ἐόντες</p>
 <p>κλαῖον, ἐπεὶ δὴ πρῶτα πυθέσθην ἡνιόχοιο</p>
 <p>ἐν κονίῃσι πεσόντος ὑφ' Ἕκτορος ἀνδροφόνοιο.</p>
 <p>ἦ μὰν Αὐτομέδων Διώρεος ἄλκιμος υἱὸς</p>
 <p>πολλὰ μὲν ἂρ μάστιγι θοῇ ἐπεμαίετο θείνων, <font color="GREEN">430</font></p>
 <p>πολλὰ δὲ μειλιχίοισι προσηύδα, πολλὰ δ' ἀρειῇ:</p>
 <p>τὼ δ' οὔτ' ἂψ ἐπὶ νῆας ἐπὶ πλατὺν Ἑλλήσποντον</p>
 <p>ἠθελέτην ἰέναι οὔτ' ἐς πόλεμον μετ' Ἀχαιούς,</p>
 <p>ἀλλ' ὥς τε στήλη μένει ἔμπεδον, ἥ τ' ἐπὶ τύμβῳ</p>
 <p>ἀνέρος ἑστήκῃ τεθνηότος ἠὲ γυναικός, <font color="GREEN">435</font></p>
 <p>ὣς μένον ἀσφαλέως περικαλλέα δίφρον ἔχοντες</p>
 <p>οὔδει ἐνισκίμψαντε καρήατα: δάκρυα δέ σφι</p>
 <p>θερμὰ κατὰ βλεφάρων χαμάδις ῥέε μυρομένοισιν</p>
 <p>ἡνιόχοιο πόθῳ: θαλερὴ δ' ἐμιαίνετο χαίτη</p>
 <p>ζεύγλης ἐξεριποῦσα παρὰ ζυγὸν ἀμφοτέρωθεν. <font color="GREEN">440</font></p>
 <p> </p>
 <p>μυρομένω δ' ἄρα τώ γε ἰδὼν ἐλέησε Κρονίων,</p>
 <p>κινήσας δὲ κάρη προτὶ ὃν μυθήσατο θυμόν:</p>
 <p> </p>
 <p>ἆ δειλώ, τί σφῶϊ δόμεν Πηλῆϊ ἄνακτι</p>
 <p>θνητῷ, ὑμεῖς δ' ἐστὸν ἀγήρω τ' ἀθανάτω τε;</p>
 <p>ἦ ἵνα δυστήνοισι μετ' ἀνδράσιν ἄλγε' ἔχητον; <font color="GREEN">445</font></p>
 <p>οὐ μὲν γάρ τί πού ἐστιν ὀϊζυρώτερον ἀνδρὸς</p>
 <p>πάντων, ὅσσά τε γαῖαν ἔπι πνείει τε καὶ ἕρπει.</p>
 <p>ἀλλ' οὐ μὰν ὑμῖν γε καὶ ἅρμασι δαιδαλέοισιν</p>
 <p>Ἕκτωρ Πριαμίδης ἐποχήσεται: οὐ γὰρ ἐάσω.</p>
 <p>ἦ οὐχ ἅλις ὡς καὶ τεύχε' ἔχει καὶ ἐπεύχεται αὔτως; <font color="GREEN">450</font></p>
 <p>σφῶϊν δ' ἐν γούνεσσι βαλῶ μένος ἠδ' ἐνὶ θυμῷ,</p>
 <p>ὄφρα καὶ Αὐτομέδοντα σαώσετον ἐκ πολέμοιο</p>
 <p>νῆας ἔπι γλαφυράς: ἔτι γάρ σφισι κῦδος ὀρέξω</p>
 <p>κτείνειν, εἰς ὅ κε νῆας ἐϋσσέλμους ἀφίκωνται</p>
 <p>δύῃ τ' ἠέλιος καὶ ἐπὶ κνέφας ἱερὸν ἔλθῃ: <font color="GREEN">455</font></p>
 <p>ὣς εἰπὼν ἵπποισιν ἐνέπνευσεν μένος ἠύ̈.</p>
 <p>τὼ δ' ἀπὸ χαιτάων κονίην οὖδας δὲ βαλόντε</p>
 <p>ῥίμφα φέρον θοὸν ἅρμα μετὰ Τρῶας καὶ Ἀχαιούς.</p>
 <p>τοῖσι δ' ἐπ' Αὐτομέδων μάχετ' ἀχνύμενός περ ἑταίρου</p>
 <p>ἵπποις ἀί̈σσων ὥς τ' αἰγυπιὸς μετὰ χῆνας: <font color="GREEN">460</font></p>
 <p>ῥέα μὲν γὰρ φεύγεσκεν ὑπ' ἐκ Τρώων ὀρυμαγδοῦ,</p>
 <p>ῥεῖα δ' ἐπαί̈ξασκε πολὺν καθ' ὅμιλον ὀπάζων.</p>
 <p>ἀλλ' οὐχ ᾕρει φῶτας ὅτε σεύαιτο διώκειν:</p>
 <p>οὐ γάρ πως ἦν οἶον ἐόνθ' ἱερῷ ἐνὶ δίφρῳ</p>
 <p>ἔγχει ἐφορμᾶσθαι καὶ ἐπίσχειν ὠκέας ἵππους. <font color="GREEN">465</font></p>
 <p>ὀψὲ δὲ δή μιν ἑταῖρος ἀνὴρ ἴδεν ὀφθαλμοῖσιν</p>
 <p>Ἀλκιμέδων υἱὸς Λαέρκεος Αἱμονίδαο:</p>
 <p>στῆ δ' ὄπιθεν δίφροιο καὶ Αὐτομέδοντα προσηύδα:</p>
 <p>Αὐτόμεδον, τίς τοί νυ θεῶν νηκερδέα βουλὴν</p>
 <p>ἐν στήθεσσιν ἔθηκε, καὶ ἐξέλετο φρένας ἐσθλάς; <font color="GREEN">470</font></p>
 <p>οἷον πρὸς Τρῶας μάχεαι πρώτῳ ἐν ὁμίλῳ</p>
 <p>μοῦνος: ἀτάρ τοι ἑταῖρος ἀπέκτατο, τεύχεα δ' Ἕκτωρ</p>
 <p>αὐτὸς ἔχων ὤμοισιν ἀγάλλεται Αἰακίδαο.</p>
 <p> </p>
 <p>τὸν δ' αὖτ' Αὐτομέδων προσέφη Διώρεος υἱός:</p>
 <p>Ἀλκίμεδον τίς γάρ τοι Ἀχαιῶν ἄλλος ὁμοῖος <font color="GREEN">475</font></p>
 <p>ἵππων ἀθανάτων ἐχέμεν δμῆσίν τε μένος τε,</p>
 <p>εἰ μὴ Πάτροκλος θεόφιν μήστωρ ἀτάλαντος</p>
 <p>ζωὸς ἐών; νῦν αὖ θάνατος καὶ μοῖρα κιχάνει.</p>
 <p>ἀλλὰ σὺ μὲν μάστιγα καὶ ἡνία σιγαλόεντα</p>
 <p>δέξαι, ἐγὼ δ' ἵππων ἀποβήσομαι, ὄφρα μάχωμαι. <font color="GREEN">480</font></p>
 <p> </p>
 <p>ὣς ἔφατ', Ἀλκιμέδων δὲ βοηθόον ἅρμ' ἐπορούσας</p>
 <p>καρπαλίμως μάστιγα καὶ ἡνία λάζετο χερσίν,</p>
 <p>Αὐτομέδων δ' ἀπόρουσε: νόησε δὲ φαίδιμος Ἕκτωρ,</p>
 <p>αὐτίκα δ' Αἰνείαν προσεφώνεεν ἐγγὺς ἐόντα:</p>
 <p>Αἰνεία Τρώων βουληφόρε χαλκοχιτώνων <font color="GREEN">485</font></p>
 <p>ἵππω τώδ' ἐνόησα ποδώκεος Αἰακίδαο</p>
 <p>ἐς πόλεμον προφανέντε σὺν ἡνιόχοισι κακοῖσι:</p>
 <p>τώ κεν ἐελποίμην αἱρησέμεν, εἰ σύ γε θυμῷ</p>
 <p>σῷ ἐθέλεις, ἐπεὶ οὐκ ἂν ἐφορμηθέντε γε νῶϊ</p>
 <p>τλαῖεν ἐναντίβιον στάντες μαχέσασθαι Ἄρηϊ. <font color="GREEN">490</font></p>
 <p>ὣς ἔφατ', οὐδ' ἀπίθησεν ἐὺ̈ς πάϊς Ἀγχίσαο.</p>
 <p>τὼ δ' ἰθὺς βήτην βοέῃς εἰλυμένω ὤμους</p>
 <p>αὔῃσι στερεῇσι: πολὺς δ' ἐπελήλατο χαλκός.</p>
 <p>τοῖσι δ' ἅμα Χρομίος τε καὶ Ἄρητος θεοειδὴς</p>
 <p>ἤϊσαν ἀμφότεροι: μάλα δέ σφισιν ἔλπετο θυμὸς <font color="GREEN">495</font></p>
 <p>αὐτώ τε κτενέειν ἐλάαν τ' ἐριαύχενας ἵππους</p>
 <p>νήπιοι, οὐδ' ἄρ' ἔμελλον ἀναιμωτί γε νέεσθαι</p>
 <p>αὖτις ἀπ' Αὐτομέδοντος. ὃ δ' εὐξάμενος Διὶ πατρὶ</p>
 <p>ἀλκῆς καὶ σθένεος πλῆτο φρένας ἀμφὶ μελαίνας:</p>
 <p>αὐτίκα δ' Ἀλκιμέδοντα προσηύδα πιστὸν ἑταῖρον: <font color="GREEN">500</font></p>
 <p>Ἀλκίμεδον μὴ δή μοι ἀπόπροθεν ἰσχέμεν ἵππους,</p>
 <p>ἀλλὰ μάλ' ἐμπνείοντε μεταφρένῳ: οὐ γὰρ ἔγωγε</p>
 <p>Ἕκτορα Πριαμίδην μένεος σχήσεσθαι ὀί̈ω,</p>
 <p>πρίν γ' ἐπ' Ἀχιλλῆος καλλίτριχε βήμεναι ἵππω</p>
 <p>νῶϊ κατακτείναντα, φοβῆσαί τε στίχας ἀνδρῶν <font color="GREEN">505</font></p>
 <p>Ἀργείων, ἤ κ' αὐτὸς ἐνὶ πρώτοισιν ἁλοίη.</p>
 <p> </p>
 <p>ὣς εἰπὼν Αἴαντε καλέσσατο καὶ Μενέλαον:</p>
 <p>Αἴαντ' Ἀργείων ἡγήτορε καὶ Μενέλαε</p>
 <p>ἤτοι μὲν τὸν νεκρὸν ἐπιτράπεθ' οἵ περ ἄριστοι</p>
 <p>ἀμφ' αὐτῷ βεβάμεν καὶ ἀμύνεσθαι στίχας ἀνδρῶν, <font color="GREEN">510</font></p>
 <p>νῶϊν δὲ ζωοῖσιν ἀμύνετε νηλεὲς ἦμαρ:</p>
 <p>τῇδε γὰρ ἔβρισαν πόλεμον κάτα δακρυόεντα</p>
 <p>Ἕκτωρ Αἰνείας θ', οἳ Τρώων εἰσὶν ἄριστοι.</p>
 <p>ἀλλ' ἤτοι μὲν ταῦτα θεῶν ἐν γούνασι κεῖται:</p>
 <p>ἥσω γὰρ καὶ ἐγώ, τὰ δέ κεν Διὶ πάντα μελήσει. <font color="GREEN">515</font></p>
 <p>ἦ ῥα, καὶ ἀμπεπαλὼν προί̈ει δολιχόσκιον ἔγχος,</p>
 <p>καὶ βάλεν Ἀρήτοιο κατ' ἀσπίδα πάντοσ' ἐί̈σην:</p>
 <p>ἣ δ' οὐκ ἔγχος ἔρυτο, διὰ πρὸ δὲ εἴσατο χαλκός,</p>
 <p>νειαίρῃ δ' ἐν γαστρὶ διὰ ζωστῆρος ἔλασσεν.</p>
 <p>ὡς δ' ὅτ' ἂν ὀξὺν ἔχων πέλεκυν αἰζήϊος ἀνὴρ <font color="GREEN">520</font></p>
 <p>κόψας ἐξόπιθεν κεράων βοὸς ἀγραύλοιο</p>
 <p>ἶνα τάμῃ διὰ πᾶσαν, ὃ δὲ προθορὼν ἐρίπῃσιν,</p>
 <p>ὣς ἄρ' ὅ γε προθορὼν πέσεν ὕπτιος: ἐν δέ οἱ ἔγχος</p>
 <p>νηδυίοισι μάλ' ὀξὺ κραδαινόμενον λύε γυῖα.</p>
 <p>Ἕκτωρ δ' Αὐτομέδοντος ἀκόντισε δουρὶ φαεινῷ: <font color="GREEN">525</font></p>
 <p>ἀλλ' ὃ μὲν ἄντα ἰδὼν ἠλεύατο χάλκεον ἔγχος:</p>
 <p>πρόσσω γὰρ κατέκυψε, τὸ δ' ἐξόπιθεν δόρυ μακρὸν</p>
 <p>οὔδει ἐνισκίμφθη, ἐπὶ δ' οὐρίαχος πελεμίχθη</p>
 <p>ἔγχεος: ἔνθα δ' ἔπειτ' ἀφίει μένος ὄβριμος Ἄρης.</p>
 <p>καί νύ κε δὴ ξιφέεσσ' αὐτοσχεδὸν ὁρμηθήτην <font color="GREEN">530</font></p>
 <p>εἰ μή σφω' Αἴαντε διέκριναν μεμαῶτε,</p>
 <p>οἵ ῥ' ἦλθον καθ' ὅμιλον ἑταίρου κικλήσκοντος:</p>
 <p>τοὺς ὑποταρβήσαντες ἐχώρησαν πάλιν αὖτις</p>
 <p>Ἕκτωρ Αἰνείας τ' ἠδὲ Χρομίος θεοειδής,</p>
 <p>Ἄρητον δὲ κατ' αὖθι λίπον δεδαϊγμένον ἦτορ <font color="GREEN">535</font></p>
 <p>κείμενον: Αὐτομέδων δὲ θοῷ ἀτάλαντος Ἄρηϊ</p>
 <p>τεύχεά τ' ἐξενάριξε καὶ εὐχόμενος ἔπος ηὔδα:</p>
 <p>ἦ δὴ μὰν ὀλίγον γε Μενοιτιάδαο θανόντος</p>
 <p>κῆρ ἄχεος μεθέηκα χερείονά περ καταπέφνων.</p>
 <p> </p>
 <p>ὣς εἰπὼν ἐς δίφρον ἑλὼν ἔναρα βροτόεντα <font color="GREEN">540</font></p>
 <p>θῆκ', ἂν δ' αὐτὸς ἔβαινε πόδας καὶ χεῖρας ὕπερθεν</p>
 <p>αἱματόεις ὥς τίς τε λέων κατὰ ταῦρον ἐδηδώς.</p>
 <p>ἂψ δ' ἐπὶ Πατρόκλῳ τέτατο κρατερὴ ὑσμίνη</p>
 <p>ἀργαλέη πολύδακρυς, ἔγειρε δὲ νεῖκος Ἀθήνη</p>
 <p>οὐρανόθεν καταβᾶσα: προῆκε γὰρ εὐρύοπα Ζεὺς <font color="GREEN">545</font></p>
 <p>ὀρνύμεναι Δαναούς: δὴ γὰρ νόος ἐτράπετ' αὐτοῦ.</p>
 <p>ἠύ̈τε πορφυρέην ἶριν θνητοῖσι τανύσσῃ</p>
 <p>Ζεὺς ἐξ οὐρανόθεν τέρας ἔμμεναι ἢ πολέμοιο</p>
 <p>ἢ καὶ χειμῶνος δυσθαλπέος, ὅς ῥά τε ἔργων</p>
 <p>ἀνθρώπους ἀνέπαυσεν ἐπὶ χθονί, μῆλα δὲ κήδει, <font color="GREEN">550</font></p>
 <p>ὣς ἣ πορφυρέῃ νεφέλῃ πυκάσασα ἓ αὐτὴν</p>
 <p>δύσετ' Ἀχαιῶν ἔθνος, ἔγειρε δὲ φῶτα ἕκαστον.</p>
 <p>πρῶτον δ' Ἀτρέος υἱὸν ἐποτρύνουσα προσηύδα</p>
 <p>ἴφθιμον Μενέλαον: ὃ γάρ ῥά οἱ ἐγγύθεν ἦεν:</p>
 <p>εἰσαμένη Φοίνικι δέμας καὶ ἀτειρέα φωνήν: <font color="GREEN">555</font></p>
 <p>σοὶ μὲν δὴ Μενέλαε κατηφείη καὶ ὄνειδος</p>
 <p>ἔσσεται εἴ κ' Ἀχιλῆος ἀγαυοῦ πιστὸν ἑταῖρον</p>
 <p>τείχει ὕπο Τρώων ταχέες κύνες ἑλκήσουσιν.</p>
 <p>ἀλλ' ἔχεο κρατερῶς, ὄτρυνε δὲ λαὸν ἅπαντα.</p>
 <p> </p>
 <p>τὴν δ' αὖτε προσέειπε βοὴν ἀγαθὸς Μενέλαος: <font color="GREEN">560</font></p>
 <p>Φοῖνιξ ἄττα γεραιὲ παλαιγενές, εἰ γὰρ Ἀθήνη</p>
 <p>δοίη κάρτος ἐμοί, βελέων δ' ἀπερύκοι ἐρωήν:</p>
 <p>τώ κεν ἔγωγ' ἐθέλοιμι παρεστάμεναι καὶ ἀμύνειν</p>
 <p>Πατρόκλῳ: μάλα γάρ με θανὼν ἐσεμάσσατο θυμόν.</p>
 <p>ἀλλ' Ἕκτωρ πυρὸς αἰνὸν ἔχει μένος, οὐδ' ἀπολήγει <font color="GREEN">565</font></p>
 <p>χαλκῷ δηϊόων: τῷ γὰρ Ζεὺς κῦδος ὀπάζει.</p>
 <p>ὣς φάτο, γήθησεν δὲ θεὰ γλαυκῶπις Ἀθήνη,</p>
 <p>ὅττί ῥά οἱ πάμπρωτα θεῶν ἠρήσατο πάντων.</p>
 <p>ἐν δὲ βίην ὤμοισι καὶ ἐν γούνεσσιν ἔθηκε,</p>
 <p>καί οἱ μυίης θάρσος ἐνὶ στήθεσσιν ἐνῆκεν, <font color="GREEN">570</font></p>
 <p>ἥ τε καὶ ἐργομένη μάλα περ χροὸς ἀνδρομέοιο</p>
 <p>ἰσχανάᾳ δακέειν, λαρόν τέ οἱ αἷμ' ἀνθρώπου:</p>
 <p>τοίου μιν θάρσευς πλῆσε φρένας ἀμφὶ μελαίνας,</p>
 <p>βῆ δ' ἐπὶ Πατρόκλῳ, καὶ ἀκόντισε δουρὶ φαεινῷ.</p>
 <p>ἔσκε δ' ἐνὶ Τρώεσσι Ποδῆς υἱὸς Ἠετίωνος <font color="GREEN">575</font></p>
 <p>ἀφνειός τ' ἀγαθός τε: μάλιστα δέ μιν τίεν Ἕκτωρ</p>
 <p>δήμου, ἐπεί οἱ ἑταῖρος ἔην φίλος εἰλαπιναστής:</p>
 <p>τόν ῥα κατὰ ζωστῆρα βάλε ξανθὸς Μενέλαος</p>
 <p>ἀί̈ξαντα φόβον δέ, διὰ πρὸ δὲ χαλκὸν ἔλασσε:</p>
 <p>δούπησεν δὲ πεσών: ἀτὰρ Ἀτρεί̈δης Μενέλαος <font color="GREEN">580</font></p>
 <p>νεκρὸν ὑπ' ἐκ Τρώων ἔρυσεν μετὰ ἔθνος ἑταίρων.</p>
 <p> </p>
 <p>Ἕκτορα δ' ἐγγύθεν ἱστάμενος ὄτρυνεν Ἀπόλλων</p>
 <p>Φαίνοπι Ἀσιάδῃ ἐναλίγκιος, ὅς οἱ ἁπάντων</p>
 <p>ξείνων φίλτατος ἔσκεν Ἀβυδόθι οἰκία ναίων:</p>
 <p>τῷ μιν ἐεισάμενος προσέφη ἑκάεργος Ἀπόλλων: <font color="GREEN">585</font></p>
 <p>Ἕκτορ τίς κέ σ' ἔτ' ἄλλος Ἀχαιῶν ταρβήσειεν;</p>
 <p>οἷον δὴ Μενέλαον ὑπέτρεσας, ὃς τὸ πάρος γε</p>
 <p>μαλθακὸς αἰχμητής: νῦν δ' οἴχεται οἶος ἀείρας</p>
 <p>νεκρὸν ὑπ' ἐκ Τρώων, σὸν δ' ἔκτανε πιστὸν ἑταῖρον</p>
 <p>ἐσθλὸν ἐνὶ προμάχοισι Ποδῆν υἱὸν Ἠετίωνος. <font color="GREEN">590</font></p>
 <p> </p>
 <p>ὣς φάτο, τὸν δ' ἄχεος νεφέλη ἐκάλυψε μέλαινα,</p>
 <p>βῆ δὲ διὰ προμάχων κεκορυθμένος αἴθοπι χαλκῷ.</p>
 <p>καὶ τότ' ἄρα Κρονίδης ἕλετ' αἰγίδα θυσσανόεσσαν</p>
 <p>μαρμαρέην, Ἴδην δὲ κατὰ νεφέεσσι κάλυψεν,</p>
 <p>ἀστράψας δὲ μάλα μεγάλ' ἔκτυπε, τὴν δὲ τίναξε, <font color="GREEN">595</font></p>
 <p>νίκην δὲ Τρώεσσι δίδου, ἐφόβησε δ' Ἀχαιούς.</p>
 <p>πρῶτος Πηνέλεως Βοιώτιος ἦρχε φόβοιο.</p>
 <p>βλῆτο γὰρ ὦμον δουρὶ πρόσω τετραμμένος αἰεὶ</p>
 <p>ἄκρον ἐπιλίγδην: γράψεν δέ οἱ ὀστέον ἄχρις</p>
 <p>αἰχμὴ Πουλυδάμαντος: ὃ γάρ ῥ' ἔβαλε σχεδὸν ἐλθών. <font color="GREEN">600</font></p>
 <p>Λήϊτον αὖθ' Ἕκτωρ σχεδὸν οὔτασε χεῖρ' ἐπὶ καρπῷ</p>
 <p>υἱὸν Ἀλεκτρυόνος μεγαθύμου, παῦσε δὲ χάρμης:</p>
 <p>τρέσσε δὲ παπτήνας, ἐπεὶ οὐκέτι ἔλπετο θυμῷ</p>
 <p>ἔγχος ἔχων ἐν χειρὶ μαχήσεσθαι Τρώεσσιν.</p>
 <p>Ἕκτορα δ' Ἰδομενεὺς μετὰ Λήϊτον ὁρμηθέντα <font color="GREEN">605</font></p>
 <p>βεβλήκει θώρηκα κατὰ στῆθος παρὰ μαζόν:</p>
 <p>ἐν καυλῷ δ' ἐάγη δολιχὸν δόρυ, τοὶ δὲ βόησαν</p>
 <p>Τρῶες: ὃ δ' Ἰδομενῆος ἀκόντισε Δευκαλίδαο</p>
 <p>δίφρῳ ἐφεσταότος: τοῦ μέν ῥ' ἀπὸ τυτθὸν ἅμαρτεν:</p>
 <p>αὐτὰρ ὃ Μηριόναο ὀπάονά θ' ἡνίοχόν τε <font color="GREEN">610</font></p>
 <p>Κοίρανον, ὅς ῥ' ἐκ Λύκτου ἐϋκτιμένης ἕπετ' αὐτῷ:</p>
 <p>πεζὸς γὰρ τὰ πρῶτα λιπὼν νέας ἀμφιελίσσας</p>
 <p>ἤλυθε, καί κε Τρωσὶ μέγα κράτος ἐγγυάλιξεν,</p>
 <p>εἰ μὴ Κοίρανος ὦκα ποδώκεας ἤλασεν ἵππους:</p>
 <p>καὶ τῷ μὲν φάος ἦλθεν, ἄμυνε δὲ νηλεὲς ἦμαρ, <font color="GREEN">615</font></p>
 <p>αὐτὸς δ' ὤλεσε θυμὸν ὑφ' Ἕκτορος ἀνδροφόνοιο:</p>
 <p>τὸν βάλ' ὑπὸ γναθμοῖο καὶ οὔατος, ἐκ δ' ἄρ' ὀδόντας</p>
 <p>ὦσε δόρυ πρυμνόν, διὰ δὲ γλῶσσαν τάμε μέσσην.</p>
 <p>ἤριπε δ' ἐξ ὀχέων, κατὰ δ' ἡνία χεῦεν ἔραζε.</p>
 <p>καὶ τά γε Μηριόνης ἔλαβεν χείρεσσι φίλῃσι <font color="GREEN">620</font></p>
 <p>κύψας ἐκ πεδίοιο, καὶ Ἰδομενῆα προσηύδα:</p>
 <p>μάστιε νῦν εἷός κε θοὰς ἐπὶ νῆας ἵκηαι:</p>
 <p>γιγνώσκεις δὲ καὶ αὐτὸς ὅ τ' οὐκέτι κάρτος Ἀχαιῶν.</p>
 <p> </p>
 <p>ὣς ἔφατ', Ἰδομενεὺς δ' ἵμασεν καλλίτριχας ἵππους</p>
 <p>νῆας ἔπι γλαφυράς: δὴ γὰρ δέος ἔμπεσε θυμῷ. <font color="GREEN">625</font></p>
 <p>οὐδ' ἔλαθ' Αἴαντα μεγαλήτορα καὶ Μενέλαον</p>
 <p>Ζεύς, ὅτε δὴ Τρώεσσι δίδου ἑτεραλκέα νίκην.</p>
 <p>τοῖσι δὲ μύθων ἦρχε μέγας Τελαμώνιος Αἴας:</p>
 <p>ὢ πόποι ἤδη μέν κε καὶ ὃς μάλα νήπιός ἐστι</p>
 <p>γνοίη ὅτι Τρώεσσι πατὴρ Ζεὺς αὐτὸς ἀρήγει. <font color="GREEN">630</font></p>
 <p>τῶν μὲν γὰρ πάντων βέλε' ἅπτεται ὅς τις ἀφήῃ</p>
 <p>ἢ κακὸς ἢ ἀγαθός: Ζεὺς δ' ἔμπης πάντ' ἰθύνει:</p>
 <p>ἡμῖν δ' αὔτως πᾶσιν ἐτώσια πίπτει ἔραζε.</p>
 <p>ἀλλ' ἄγετ' αὐτοί περ φραζώμεθα μῆτιν ἀρίστην,</p>
 <p>ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ <font color="GREEN">635</font></p>
 <p>χάρμα φίλοις ἑτάροισι γενώμεθα νοστήσαντες,</p>
 <p>οἵ που δεῦρ' ὁρόωντες ἀκηχέδατ', οὐδ' ἔτι φασὶν</p>
 <p>Ἕκτορος ἀνδροφόνοιο μένος καὶ χεῖρας ἀάπτους</p>
 <p>σχήσεσθ', ἀλλ' ἐν νηυσὶ μελαίνῃσιν πεσέεσθαι.</p>
 <p>εἴη δ' ὅς τις ἑταῖρος ἀπαγγείλειε τάχιστα <font color="GREEN">640</font></p>
 <p>Πηλεί̈δῃ, ἐπεὶ οὔ μιν ὀί̈ομαι οὐδὲ πεπύσθαι</p>
 <p>λυγρῆς ἀγγελίης, ὅτι οἱ φίλος ὤλεθ' ἑταῖρος.</p>
 <p>ἀλλ' οὔ πῃ δύναμαι ἰδέειν τοιοῦτον Ἀχαιῶν:</p>
 <p>ἠέρι γὰρ κατέχονται ὁμῶς αὐτοί τε καὶ ἵπποι.</p>
 <p>Ζεῦ πάτερ ἀλλὰ σὺ ῥῦσαι ὑπ' ἠέρος υἷας Ἀχαιῶν, <font color="GREEN">645</font></p>
 <p>ποίησον δ' αἴθρην, δὸς δ' ὀφθαλμοῖσιν ἰδέσθαι:</p>
 <p>ἐν δὲ φάει καὶ ὄλεσσον, ἐπεί νύ τοι εὔαδεν οὕτως.</p>
 <p> </p>
 <p>ὣς φάτο, τὸν δὲ πατὴρ ὀλοφύρατο δάκρυ χέοντα:</p>
 <p>αὐτίκα δ' ἠέρα μὲν σκέδασεν καὶ ἀπῶσεν ὀμίχλην,</p>
 <p>ἠέλιος δ' ἐπέλαμψε, μάχη δ' ἐπὶ πᾶσα φαάνθη: <font color="GREEN">650</font></p>
 <p>καὶ τότ' ἄρ' Αἴας εἶπε βοὴν ἀγαθὸν Μενέλαον:</p>
 <p>σκέπτεο νῦν Μενέλαε διοτρεφὲς αἴ κεν ἴδηαι</p>
 <p>ζωὸν ἔτ' Ἀντίλοχον μεγαθύμου Νέστορος υἱόν,</p>
 <p>ὄτρυνον δ' Ἀχιλῆϊ δαί̈φρονι θᾶσσον ἰόντα</p>
 <p>εἰπεῖν ὅττι ῥά οἱ πολὺ φίλτατος ὤλεθ' ἑταῖρος. <font color="GREEN">655</font></p>
 <p>ὣς ἔφατ', οὐδ' ἀπίθησε βοὴν ἀγαθὸς Μενέλαος,</p>
 <p>βῆ δ' ἰέναι ὥς τίς τε λέων ἀπὸ μεσσαύλοιο,</p>
 <p>ὅς τ' ἐπεὶ ἄρ κε κάμῃσι κύνας τ' ἄνδρας τ' ἐρεθίζων,</p>
 <p>οἵ τέ μιν οὐκ εἰῶσι βοῶν ἐκ πῖαρ ἑλέσθαι</p>
 <p>πάννυχοι ἐγρήσσοντες: ὃ δὲ κρειῶν ἐρατίζων <font color="GREEN">660</font></p>
 <p>ἰθύει, ἀλλ' οὔ τι πρήσσει: θαμέες γὰρ ἄκοντες</p>
 <p>ἀντίον ἀί̈σσουσι θρασειάων ἀπὸ χειρῶν,</p>
 <p>καιόμεναί τε δεταί, τάς τε τρεῖ ἐσσύμενός περ:</p>
 <p>ἠῶθεν δ' ἀπονόσφιν ἔβη τετιηότι θυμῷ:</p>
 <p>ὣς ἀπὸ Πατρόκλοιο βοὴν ἀγαθὸς Μενέλαος <font color="GREEN">665</font></p>
 <p>ἤϊε πόλλ' ἀέκων: περὶ γὰρ δίε μή μιν Ἀχαιοὶ</p>
 <p>ἀργαλέου πρὸ φόβοιο ἕλωρ δηί̈οισι λίποιεν.</p>
 <p>πολλὰ δὲ Μηριόνῃ τε καὶ Αἰάντεσσ' ἐπέτελλεν:</p>
 <p>Αἴαντ' Ἀργείων ἡγήτορε Μηριόνη τε</p>
 <p>νῦν τις ἐνηείης Πατροκλῆος δειλοῖο <font color="GREEN">670</font></p>
 <p>μνησάσθω: πᾶσιν γὰρ ἐπίστατο μείλιχος εἶναι</p>
 <p>ζωὸς ἐών: νῦν αὖ θάνατος καὶ μοῖρα κιχάνει.</p>
 <p> </p>
 <p>ὣς ἄρα φωνήσας ἀπέβη ξανθὸς Μενέλαος,</p>
 <p>πάντοσε παπταίνων ὥς τ' αἰετός, ὅν ῥά τέ φασιν</p>
 <p>ὀξύτατον δέρκεσθαι ὑπουρανίων πετεηνῶν, <font color="GREEN">675</font></p>
 <p>ὅν τε καὶ ὑψόθ' ἐόντα πόδας ταχὺς οὐκ ἔλαθε πτὼξ</p>
 <p>θάμνῳ ὑπ' ἀμφικόμῳ κατακείμενος, ἀλλά τ' ἐπ' αὐτῷ</p>
 <p>ἔσσυτο, καί τέ μιν ὦκα λαβὼν ἐξείλετο θυμόν.</p>
 <p>ὣς τότε σοὶ Μενέλαε διοτρεφὲς ὄσσε φαεινὼ</p>
 <p>πάντοσε δινείσθην πολέων κατὰ ἔθνος ἑταίρων, <font color="GREEN">680</font></p>
 <p>εἴ που Νέστορος υἱὸν ἔτι ζώοντα ἴδοιτο.</p>
 <p>τὸν δὲ μάλ' αἶψ' ἐνόησε μάχης ἐπ' ἀριστερὰ πάσης</p>
 <p>θαρσύνονθ' ἑτάρους καὶ ἐποτρύνοντα μάχεσθαι,</p>
 <p>ἀγχοῦ δ' ἱστάμενος προσέφη ξανθὸς Μενέλαος:</p>
 <p>Ἀντίλοχ' εἰ δ' ἄγε δεῦρο διοτρεφὲς ὄφρα πύθηαι <font color="GREEN">685</font></p>
 <p>λυγρῆς ἀγγελίης, ἣ μὴ ὤφελλε γενέσθαι.</p>
 <p>ἤδη μὲν σὲ καὶ αὐτὸν ὀί̈ομαι εἰσορόωντα</p>
 <p>γιγνώσκειν ὅτι πῆμα θεὸς Δαναοῖσι κυλίνδει,</p>
 <p>νίκη δὲ Τρώων: πέφαται δ' ὤριστος Ἀχαιῶν</p>
 <p>Πάτροκλος, μεγάλη δὲ ποθὴ Δαναοῖσι τέτυκται. <font color="GREEN">690</font></p>
 <p>ἀλλὰ σύ γ' αἶψ' Ἀχιλῆϊ θέων ἐπὶ νῆας Ἀχαιῶν</p>
 <p>εἰπεῖν, αἴ κε τάχιστα νέκυν ἐπὶ νῆα σαώσῃ</p>
 <p>γυμνόν: ἀτὰρ τά γε τεύχε' ἔχει κορυθαίολος Ἕκτωρ.</p>
 <p>ὣς ἔφατ', Ἀντίλοχος δὲ κατέστυγε μῦθον ἀκούσας:</p>
 <p>δὴν δέ μιν ἀμφασίη ἐπέων λάβε, τὼ δέ οἱ ὄσσε <font color="GREEN">695</font></p>
 <p>δακρυόφι πλῆσθεν, θαλερὴ δέ οἱ ἔσχετο φωνή.</p>
 <p>ἀλλ' οὐδ' ὧς Μενελάου ἐφημοσύνης ἀμέλησε,</p>
 <p>βῆ δὲ θέειν, τὰ δὲ τεύχε' ἀμύμονι δῶκεν ἑταίρῳ</p>
 <p>Λαοδόκῳ, ὅς οἱ σχεδὸν ἔστρεφε μώνυχας ἵππους.</p>
 <p> </p>
 <p>τὸν μὲν δάκρυ χέοντα πόδες φέρον ἐκ πολέμοιο <font color="GREEN">700</font></p>
 <p>Πηλεί̈δῃ Ἀχιλῆϊ κακὸν ἔπος ἀγγελέοντα.</p>
 <p>οὐδ' ἄρα σοὶ Μενέλαε διοτρεφὲς ἤθελε θυμὸς</p>
 <p>τειρομένοις ἑτάροισιν ἀμυνέμεν, ἔνθεν ἀπῆλθεν</p>
 <p>Ἀντίλοχος, μεγάλη δὲ ποθὴ Πυλίοισιν ἐτύχθη:</p>
 <p>ἀλλ' ὅ γε τοῖσιν μὲν Θρασυμήδεα δῖον ἀνῆκεν, <font color="GREEN">705</font></p>
 <p>αὐτὸς δ' αὖτ' ἐπὶ Πατρόκλῳ ἥρωϊ βεβήκει,</p>
 <p>στῆ δὲ παρ' Αἰάντεσσι θέων, εἶθαρ δὲ προσηύδα:</p>
 <p>κεῖνον μὲν δὴ νηυσὶν ἐπιπροέηκα θοῇσιν</p>
 <p>ἐλθεῖν εἰς Ἀχιλῆα πόδας ταχύν: οὐδέ μιν οἴω</p>
 <p>νῦν ἰέναι μάλα περ κεχολωμένον Ἕκτορι δίῳ: <font color="GREEN">710</font></p>
 <p>οὐ γάρ πως ἂν γυμνὸς ἐὼν Τρώεσσι μάχοιτο.</p>
 <p>ἡμεῖς δ' αὐτοί περ φραζώμεθα μῆτιν ἀρίστην,</p>
 <p>ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ</p>
 <p>Τρώων ἐξ ἐνοπῆς θάνατον καὶ κῆρα φύγωμεν.</p>
 <p> </p>
 <p>τὸν δ' ἠμείβετ' ἔπειτα μέγας Τελαμώνιος Αἴας: <font color="GREEN">715</font></p>
 <p>πάντα κατ' αἶσαν ἔειπες ἀγακλεὲς ὦ Μενέλαε:</p>
 <p>ἀλλὰ σὺ μὲν καὶ Μηριόνης ὑποδύντε μάλ' ὦκα</p>
 <p>νεκρὸν ἀείραντες φέρετ' ἐκ πόνου: αὐτὰρ ὄπισθε</p>
 <p>νῶϊ μαχησόμεθα Τρωσίν τε καὶ Ἕκτορι δίῳ</p>
 <p>ἶσον θυμὸν ἔχοντες ὁμώνυμοι, οἳ τὸ πάρος περ <font color="GREEN">720</font></p>
 <p>μίμνομεν ὀξὺν Ἄρηα παρ' ἀλλήλοισι μένοντες.</p>
 <p> </p>
 <p>ὣς ἔφαθ', οἳ δ' ἄρα νεκρὸν ἀπὸ χθονὸς ἀγκάζοντο</p>
 <p>ὕψι μάλα μεγάλως: ἐπὶ δ' ἴαχε λαὸς ὄπισθε</p>
 <p>Τρωϊκός, ὡς εἴδοντο νέκυν αἴροντας Ἀχαιούς.</p>
 <p>ἴθυσαν δὲ κύνεσσιν ἐοικότες, οἵ τ' ἐπὶ κάπρῳ <font color="GREEN">725</font></p>
 <p>βλημένῳ ἀί̈ξωσι πρὸ κούρων θηρητήρων:</p>
 <p>ἕως μὲν γάρ τε θέουσι διαρραῖσαι μεμαῶτες,</p>
 <p>ἀλλ' ὅτε δή ῥ' ἐν τοῖσιν ἑλίξεται ἀλκὶ πεποιθώς,</p>
 <p>ἄψ τ' ἀνεχώρησαν διά τ' ἔτρεσαν ἄλλυδις ἄλλος.</p>
 <p>ὣς Τρῶες εἷος μὲν ὁμιλαδὸν αἰὲν ἕποντο <font color="GREEN">730</font></p>
 <p>νύσσοντες ξίφεσίν τε καὶ ἔγχεσιν ἀμφιγύοισιν:</p>
 <p>ἀλλ' ὅτε δή ῥ' Αἴαντε μεταστρεφθέντε κατ' αὐτοὺς</p>
 <p>σταίησαν, τῶν δὲ τράπετο χρώς, οὐδέ τις ἔτλη</p>
 <p>πρόσσω ἀί̈ξας περὶ νεκροῦ δηριάασθαι.</p>
 <p> </p>
 <p>ὣς οἵ γ' ἐμμεμαῶτε νέκυν φέρον ἐκ πολέμοιο <font color="GREEN">735</font></p>
 <p>νῆας ἔπι γλαφυράς: ἐπὶ δὲ πτόλεμος τέτατό σφιν</p>
 <p>ἄγριος ἠύ̈τε πῦρ, τό τ' ἐπεσσύμενον πόλιν ἀνδρῶν</p>
 <p>ὄρμενον ἐξαίφνης φλεγέθει, μινύθουσι δὲ οἶκοι</p>
 <p>ἐν σέλαϊ μεγάλῳ: τὸ δ' ἐπιβρέμει ἲς ἀνέμοιο.</p>
 <p>ὣς μὲν τοῖς ἵππων τε καὶ ἀνδρῶν αἰχμητάων <font color="GREEN">740</font></p>
 <p>ἀζηχὴς ὀρυμαγδὸς ἐπήϊεν ἐρχομένοισιν:</p>
 <p>οἳ δ' ὥς θ' ἡμίονοι κρατερὸν μένος ἀμφιβαλόντες</p>
 <p>ἕλκωσ' ἐξ ὄρεος κατὰ παιπαλόεσσαν ἀταρπὸν</p>
 <p>ἢ δοκὸν ἠὲ δόρυ μέγα νήϊον: ἐν δέ τε θυμὸς</p>
 <p>τείρεθ' ὁμοῦ καμάτῳ τε καὶ ἱδρῷ σπευδόντεσσιν: <font color="GREEN">745</font></p>
 <p>ὣς οἵ γ' ἐμμεμαῶτε νέκυν φέρον. αὐτὰρ ὄπισθεν</p>
 <p>Αἴαντ' ἰσχανέτην, ὥς τε πρὼν ἰσχάνει ὕδωρ</p>
 <p>ὑλήεις πεδίοιο διαπρύσιον τετυχηκώς,</p>
 <p>ὅς τε καὶ ἰφθίμων ποταμῶν ἀλεγεινὰ ῥέεθρα</p>
 <p>ἴσχει, ἄφαρ δέ τε πᾶσι ῥόον πεδίον δὲ τίθησι <font color="GREEN">750</font></p>
 <p>πλάζων: οὐδέ τί μιν σθένεϊ ῥηγνῦσι ῥέοντες:</p>
 <p>ὣς αἰεὶ Αἴαντε μάχην ἀνέεργον ὀπίσσω</p>
 <p>Τρώων: οἳ δ' ἅμ' ἕποντο, δύω δ' ἐν τοῖσι μάλιστα</p>
 <p>Αἰνείας τ' Ἀγχισιάδης καὶ φαίδιμος Ἕκτωρ.</p>
 <p>τῶν δ' ὥς τε ψαρῶν νέφος ἔρχεται ἠὲ κολοιῶν <font color="GREEN">755</font></p>
 <p>οὖλον κεκλήγοντες, ὅτε προί̈δωσιν ἰόντα</p>
 <p>κίρκον, ὅ τε σμικρῇσι φόνον φέρει ὀρνίθεσσιν,</p>
 <p>ὣς ἄρ' ὑπ' Αἰνείᾳ τε καὶ Ἕκτορι κοῦροι Ἀχαιῶν</p>
 <p>οὖλον κεκλήγοντες ἴσαν, λήθοντο δὲ χάρμης.</p>
 <p>πολλὰ δὲ τεύχεα καλὰ πέσον περί τ' ἀμφί τε τάφρον <font color="GREEN">760</font></p>
 <p>φευγόντων Δαναῶν: πολέμου δ' οὐ γίγνετ' ἐρωή.</p>
 
 
 <p></p><hr>
 <center>
 <a href="ili18.htm">Next: Book 18</a></center>
 </body>