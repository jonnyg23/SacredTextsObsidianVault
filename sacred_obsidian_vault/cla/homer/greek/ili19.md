<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili18.htm">English</a> 
 <a href="ili18.htm">Previous</a> 
 <a href="ili20.htm">Next</a> 
 </center>
 <hr>
 
 
 <h1 align="CENTER">The Iliad, Book 19</h1>
 <p>Ἠὼς μὲν κροκόπεπλος ἀπ' Ὠκεανοῖο ῥοάων</p>
 <p>ὄρνυθ', ἵν' ἀθανάτοισι φόως φέροι ἠδὲ βροτοῖσιν:</p>
 <p>ἣ δ' ἐς νῆας ἵκανε θεοῦ πάρα δῶρα φέρουσα.</p>
 <p>εὗρε δὲ Πατρόκλῳ περικείμενον ὃν φίλον υἱὸν</p>
 <p>κλαίοντα λιγέως: πολέες δ' ἀμφ' αὐτὸν ἑταῖροι <font color="GREEN">5</font></p>
 <p>μύρονθ': ἣ δ' ἐν τοῖσι παρίστατο δῖα θεάων,</p>
 <p>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:</p>
 <p>τέκνον ἐμὸν τοῦτον μὲν ἐάσομεν ἀχνύμενοί περ</p>
 <p>κεῖσθαι, ἐπεὶ δὴ πρῶτα θεῶν ἰότητι δαμάσθη:</p>
 <p>τύνη δ' Ἡφαίστοιο πάρα κλυτὰ τεύχεα δέξο <font color="GREEN">10</font></p>
 <p>καλὰ μάλ', οἷ' οὔ πώ τις ἀνὴρ ὤμοισι φόρησεν.</p>
 <p> </p>
 <p>ὡς ἄρα φωνήσασα θεὰ κατὰ τεύχε' ἔθηκε</p>
 <p>πρόσθεν Ἀχιλλῆος: τὰ δ' ἀνέβραχε δαίδαλα πάντα.</p>
 <p>Μυρμιδόνας δ' ἄρα πάντας ἕλε τρόμος, οὐδέ τις ἔτλη</p>
 <p>ἄντην εἰσιδέειν, ἀλλ' ἔτρεσαν. αὐτὰρ Ἀχιλλεὺς <font color="GREEN">15</font></p>
 <p>ὡς εἶδ', ὥς μιν μᾶλλον ἔδυ χόλος, ἐν δέ οἱ ὄσσε</p>
 <p>δεινὸν ὑπὸ βλεφάρων ὡς εἰ σέλας ἐξεφάανθεν:</p>
 <p>τέρπετο δ' ἐν χείρεσσιν ἔχων θεοῦ ἀγλαὰ δῶρα.</p>
 <p>αὐτὰρ ἐπεὶ φρεσὶν ᾗσι τετάρπετο δαίδαλα λεύσσων</p>
 <p>αὐτίκα μητέρα ἣν ἔπεα πτερόεντα προσηύδα: <font color="GREEN">20</font></p>
 <p>μῆτερ ἐμὴ τὰ μὲν ὅπλα θεὸς πόρεν οἷ' ἐπιεικὲς</p>
 <p>ἔργ' ἔμεν ἀθανάτων, μὴ δὲ βροτὸν ἄνδρα τελέσσαι.</p>
 <p>νῦν δ' ἤτοι μὲν ἐγὼ θωρήξομαι: ἀλλὰ μάλ' αἰνῶς</p>
 <p>δείδω μή μοι τόφρα Μενοιτίου ἄλκιμον υἱὸν</p>
 <p>μυῖαι καδδῦσαι κατὰ χαλκοτύπους ὠτειλὰς <font color="GREEN">25</font></p>
 <p>εὐλὰς ἐγγείνωνται, ἀεικίσσωσι δὲ νεκρόν,</p>
 <p>ἐκ δ' αἰὼν πέφαται, κατὰ δὲ χρόα πάντα σαπήῃ.</p>
 <p> </p>
 <p>τὸν δ' ἠμείβετ' ἔπειτα θεὰ Θέτις ἀργυρόπεζα:</p>
 <p>τέκνον μή τοι ταῦτα μετὰ φρεσὶ σῇσι μελόντων.</p>
 <p>τῷ μὲν ἐγὼ πειρήσω ἀλαλκεῖν ἄγρια φῦλα <font color="GREEN">30</font></p>
 <p>μυίας, αἵ ῥά τε φῶτας ἀρηϊφάτους κατέδουσιν:</p>
 <p>ἤν περ γὰρ κεῖταί γε τελεσφόρον εἰς ἐνιαυτόν,</p>
 <p>αἰεὶ τῷ γ' ἔσται χρὼς ἔμπεδος, ἢ καὶ ἀρείων.</p>
 <p>ἀλλὰ σύ γ' εἰς ἀγορὴν καλέσας ἥρωας Ἀχαιοὺς</p>
 <p>μῆνιν ἀποειπὼν Ἀγαμέμνονι ποιμένι λαῶν <font color="GREEN">35</font></p>
 <p>αἶψα μάλ' ἐς πόλεμον θωρήσσεο, δύσεο δ' ἀλκήν.</p>
 <p>ὣς ἄρα φωνήσασα μένος πολυθαρσὲς ἐνῆκε,</p>
 <p>Πατρόκλῳ δ' αὖτ' ἀμβροσίην καὶ νέκταρ ἐρυθρὸν</p>
 <p>στάξε κατὰ ῥινῶν, ἵνα οἱ χρὼς ἔμπεδος εἴη.</p>
 <p> </p>
 <p>αὐτὰρ ὃ βῆ παρὰ θῖνα θαλάσσης δῖος Ἀχιλλεὺς <font color="GREEN">40</font></p>
 <p>σμερδαλέα ἰάχων, ὦρσεν δ' ἥρωας Ἀχαιούς.</p>
 <p>καί ῥ' οἵ περ τὸ πάρος γε νεῶν ἐν ἀγῶνι μένεσκον</p>
 <p>οἵ τε κυβερνῆται καὶ ἔχον οἰήϊα νηῶν</p>
 <p>καὶ ταμίαι παρὰ νηυσὶν ἔσαν σίτοιο δοτῆρες,</p>
 <p>καὶ μὴν οἳ τότε γ' εἰς ἀγορὴν ἴσαν, οὕνεκ' Ἀχιλλεὺς <font color="GREEN">45</font></p>
 <p>ἐξεφάνη, δηρὸν δὲ μάχης ἐπέπαυτ' ἀλεγεινῆς.</p>
 <p>τὼ δὲ δύω σκάζοντε βάτην Ἄρεος θεράποντε</p>
 <p>Τυδεί̈δης τε μενεπτόλεμος καὶ δῖος Ὀδυσσεὺς</p>
 <p>ἔγχει ἐρειδομένω: ἔτι γὰρ ἔχον ἕλκεα λυγρά:</p>
 <p>κὰδ δὲ μετὰ πρώτῃ ἀγορῇ ἵζοντο κιόντες. <font color="GREEN">50</font></p>
 <p>αὐτὰρ ὃ δεύτατος ἦλθεν ἄναξ ἀνδρῶν Ἀγαμέμνων</p>
 <p>ἕλκος ἔχων: καὶ γὰρ τὸν ἐνὶ κρατερῇ ὑσμίνῃ</p>
 <p>οὖτα Κόων Ἀντηνορίδης χαλκήρεϊ δουρί.</p>
 <p>αὐτὰρ ἐπεὶ δὴ πάντες ἀολλίσθησαν Ἀχαιοί,</p>
 <p>τοῖσι δ' ἀνιστάμενος μετέφη πόδας ὠκὺς Ἀχιλλεύς: <font color="GREEN">55</font></p>
 <p>Ἀτρεί̈δη ἦ ἄρ τι τόδ' ἀμφοτέροισιν ἄρειον</p>
 <p>ἔπλετο σοὶ καὶ ἐμοί, ὅ τε νῶί̈ περ ἀχνυμένω κῆρ</p>
 <p>θυμοβόρῳ ἔριδι μενεήναμεν εἵνεκα κούρης;</p>
 <p>τὴν ὄφελ' ἐν νήεσσι κατακτάμεν Ἄρτεμις ἰῷ</p>
 <p>ἤματι τῷ ὅτ' ἐγὼν ἑλόμην Λυρνησσὸν ὀλέσσας: <font color="GREEN">60</font></p>
 <p>τώ κ' οὐ τόσσοι Ἀχαιοὶ ὀδὰξ ἕλον ἄσπετον οὖδας</p>
 <p>δυσμενέων ὑπὸ χερσὶν ἐμεῦ ἀπομηνίσαντος.</p>
 <p>Ἕκτορι μὲν καὶ Τρωσὶ τὸ κέρδιον: αὐτὰρ Ἀχαιοὺς</p>
 <p>δηρὸν ἐμῆς καὶ σῆς ἔριδος μνήσεσθαι ὀί̈ω.</p>
 <p>ἀλλὰ τὰ μὲν προτετύχθαι ἐάσομεν ἀχνύμενοί περ <font color="GREEN">65</font></p>
 <p>θυμὸν ἐνὶ στήθεσσι φίλον δαμάσαντες ἀνάγκῃ:</p>
 <p>νῦν δ' ἤτοι μὲν ἐγὼ παύω χόλον, οὐδέ τί με χρὴ</p>
 <p>ἀσκελέως αἰεὶ μενεαινέμεν: ἀλλ' ἄγε θᾶσσον</p>
 <p>ὄτρυνον πόλεμον δὲ κάρη κομόωντας Ἀχαιούς,</p>
 <p>ὄφρ' ἔτι καὶ Τρώων πειρήσομαι ἀντίον ἐλθὼν <font color="GREEN">70</font></p>
 <p>αἴ κ' ἐθέλωσ' ἐπὶ νηυσὶν ἰαύειν: ἀλλά τιν' οἴω</p>
 <p>ἀσπασίως αὐτῶν γόνυ κάμψειν, ὅς κε φύγῃσι</p>
 <p>δηί̈ου ἐκ πολέμοιο ὑπ' ἔγχεος ἡμετέροιο.</p>
 <p>ὣς ἔφαθ', οἳ δ' ἐχάρησαν ἐϋκνήμιδες Ἀχαιοὶ</p>
 <p>μῆνιν ἀπειπόντος μεγαθύμου Πηλεί̈ωνος. <font color="GREEN">75</font></p>
 <p>τοῖσι δὲ καὶ μετέειπεν ἄναξ ἀνδρῶν Ἀγαμέμνων</p>
 <p>αὐτόθεν ἐξ ἕδρης, οὐδ' ἐν μέσσοισιν ἀναστάς:</p>
 <p>ὦ φίλοι ἥρωες Δαναοὶ θεράποντες Ἄρηος</p>
 <p>ἑσταότος μὲν καλὸν ἀκούειν, οὐδὲ ἔοικεν</p>
 <p>ὑββάλλειν: χαλεπὸν γὰρ ἐπισταμένῳ περ ἐόντι. <font color="GREEN">80</font></p>
 <p>ἀνδρῶν δ' ἐν πολλῷ ὁμάδῳ πῶς κέν τις ἀκούσαι</p>
 <p>ἢ εἴποι; βλάβεται δὲ λιγύς περ ἐὼν ἀγορητής.</p>
 <p>Πηλεί̈δῃ μὲν ἐγὼν ἐνδείξομαι: αὐτὰρ οἱ ἄλλοι</p>
 <p>σύνθεσθ' Ἀργεῖοι, μῦθόν τ' εὖ γνῶτε ἕκαστος.</p>
 <p>πολλάκι δή μοι τοῦτον Ἀχαιοὶ μῦθον ἔειπον <font color="GREEN">85</font></p>
 <p>καί τέ με νεικείεσκον: ἐγὼ δ' οὐκ αἴτιός εἰμι,</p>
 <p>ἀλλὰ Ζεὺς καὶ Μοῖρα καὶ ἠεροφοῖτις Ἐρινύς,</p>
 <p>οἵ τέ μοι εἰν ἀγορῇ φρεσὶν ἔμβαλον ἄγριον ἄτην,</p>
 <p>ἤματι τῷ ὅτ' Ἀχιλλῆος γέρας αὐτὸς ἀπηύρων.</p>
 <p>ἀλλὰ τί κεν ῥέξαιμι; θεὸς διὰ πάντα τελευτᾷ. <font color="GREEN">90</font></p>
 <p>πρέσβα Διὸς θυγάτηρ Ἄτη, ἣ πάντας ἀᾶται,</p>
 <p>οὐλομένη: τῇ μέν θ' ἁπαλοὶ πόδες: οὐ γὰρ ἐπ' οὔδει</p>
 <p>πίλναται, ἀλλ' ἄρα ἥ γε κατ' ἀνδρῶν κράατα βαίνει</p>
 <p>βλάπτουσ' ἀνθρώπους: κατὰ δ' οὖν ἕτερόν γε πέδησε.</p>
 <p>καὶ γὰρ δή νύ ποτε Ζεὺς ἄσατο, τόν περ ἄριστον <font color="GREEN">95</font></p>
 <p>ἀνδρῶν ἠδὲ θεῶν φασ' ἔμμεναι: ἀλλ' ἄρα καὶ τὸν</p>
 <p>Ἥρη θῆλυς ἐοῦσα δολοφροσύνῃς ἀπάτησεν,</p>
 <p>ἤματι τῷ ὅτ' ἔμελλε βίην Ἡρακληείην</p>
 <p>Ἀλκμήνη τέξεσθαι ἐϋστεφάνῳ ἐνὶ Θήβῃ.</p>
 <p>ἤτοι ὅ γ' εὐχόμενος μετέφη πάντεσσι θεοῖσι: <font color="GREEN">100</font></p>
 <p>κέκλυτέ μευ πάντές τε θεοὶ πᾶσαί τε θέαιναι,</p>
 <p>ὄφρ' εἴπω τά με θυμὸς ἐνὶ στήθεσσιν ἀνώγει.</p>
 <p>σήμερον ἄνδρα φόως δὲ μογοστόκος Εἰλείθυια</p>
 <p>ἐκφανεῖ, ὃς πάντεσσι περικτιόνεσσιν ἀνάξει,</p>
 <p>τῶν ἀνδρῶν γενεῆς οἵ θ' αἵματος ἐξ ἐμεῦ εἰσί. <font color="GREEN">105</font></p>
 <p>τὸν δὲ δολοφρονέουσα προσηύδα πότνια Ἥρη:</p>
 <p>ψευστήσεις, οὐδ' αὖτε τέλος μύθῳ ἐπιθήσεις.</p>
 <p>εἰ δ' ἄγε νῦν μοι ὄμοσσον Ὀλύμπιε καρτερὸν ὅρκον,</p>
 <p>ἦ μὲν τὸν πάντεσσι περικτιόνεσσιν ἀνάξειν</p>
 <p>ὅς κεν ἐπ' ἤματι τῷδε πέσῃ μετὰ ποσσὶ γυναικὸς <font color="GREEN">110</font></p>
 <p>τῶν ἀνδρῶν οἳ σῆς ἐξ αἵματός εἰσι γενέθλης.</p>
 <p>ὣς ἔφατο: Ζεὺς δ' οὔ τι δολοφροσύνην ἐνόησεν,</p>
 <p>ἀλλ' ὄμοσεν μέγαν ὅρκον, ἔπειτα δὲ πολλὸν ἀάσθη.</p>
 <p>Ἥρη δ' ἀί̈ξασα λίπεν ῥίον Οὐλύμποιο,</p>
 <p>καρπαλίμως δ' ἵκετ' Ἄργος Ἀχαιικόν, ἔνθ' ἄρα ᾔδη <font color="GREEN">115</font></p>
 <p>ἰφθίμην ἄλοχον Σθενέλου Περσηϊάδαο.</p>
 <p>ἣ δ' ἐκύει φίλον υἱόν, ὃ δ' ἕβδομος ἑστήκει μείς:</p>
 <p>ἐκ δ' ἄγαγε πρὸ φόως δὲ καὶ ἠλιτόμηνον ἐόντα,</p>
 <p>Ἀλκμήνης δ' ἀπέπαυσε τόκον, σχέθε δ' Εἰλειθυίας.</p>
 <p>αὐτὴ δ' ἀγγελέουσα Δία Κρονίωνα προσηύδα: <font color="GREEN">120</font></p>
 <p>Ζεῦ πάτερ ἀργικέραυνε ἔπος τί τοι ἐν φρεσὶ θήσω:</p>
 <p>ἤδη ἀνὴρ γέγον' ἐσθλὸς ὃς Ἀργείοισιν ἀνάξει</p>
 <p>Εὐρυσθεὺς Σθενέλοιο πάϊς Περσηϊάδαο</p>
 <p>σὸν γένος: οὔ οἱ ἀεικὲς ἀνασσέμεν Ἀργείοισιν.</p>
 <p>ὣς φάτο, τὸν δ' ἄχος ὀξὺ κατὰ φρένα τύψε βαθεῖαν: <font color="GREEN">125</font></p>
 <p>αὐτίκα δ' εἷλ' Ἄτην κεφαλῆς λιπαροπλοκάμοιο</p>
 <p>χωόμενος φρεσὶν ᾗσι, καὶ ὤμοσε καρτερὸν ὅρκον</p>
 <p>μή ποτ' ἐς Οὔλυμπόν τε καὶ οὐρανὸν ἀστερόεντα</p>
 <p>αὖτις ἐλεύσεσθαι Ἄτην, ἣ πάντας ἀᾶται.</p>
 <p>ὣς εἰπὼν ἔρριψεν ἀπ' οὐρανοῦ ἀστερόεντος <font color="GREEN">130</font></p>
 <p>χειρὶ περιστρέψας: τάχα δ' ἵκετο ἔργ' ἀνθρώπων.</p>
 <p>τὴν αἰεὶ στενάχεσχ' ὅθ' ἑὸν φίλον υἱὸν ὁρῷτο</p>
 <p>ἔργον ἀεικὲς ἔχοντα ὑπ' Εὐρυσθῆος ἀέθλων.</p>
 <p>ὣς καὶ ἐγών, ὅτε δ' αὖτε μέγας κορυθαίολος Ἕκτωρ</p>
 <p>Ἀργείους ὀλέκεσκεν ἐπὶ πρυμνῇσι νέεσσιν, <font color="GREEN">135</font></p>
 <p>οὐ δυνάμην λελαθέσθ' Ἄτης ᾗ πρῶτον ἀάσθην.</p>
 <p>ἀλλ' ἐπεὶ ἀασάμην καί μευ φρένας ἐξέλετο Ζεύς,</p>
 <p>ἂψ ἐθέλω ἀρέσαι, δόμεναί τ' ἀπερείσι' ἄποινα:</p>
 <p>ἀλλ' ὄρσευ πόλεμον δὲ καὶ ἄλλους ὄρνυθι λαούς.</p>
 <p>δῶρα δ' ἐγὼν ὅδε πάντα παρασχέμεν ὅσσά τοι ἐλθὼν <font color="GREEN">140</font></p>
 <p>χθιζὸς ἐνὶ κλισίῃσιν ὑπέσχετο δῖος Ὀδυσσεύς.</p>
 <p>εἰ δ' ἐθέλεις, ἐπίμεινον ἐπειγόμενός περ Ἄρηος,</p>
 <p>δῶρα δέ τοι θεράποντες ἐμῆς παρὰ νηὸς ἑλόντες</p>
 <p>οἴσουσ', ὄφρα ἴδηαι ὅ τοι μενοεικέα δώσω.</p>
 <p> </p>
 <p>τὸν δ' ἀπαμειβόμενος προσέφη πόδας ὠκὺς Ἀχιλλεύς: <font color="GREEN">145</font></p>
 <p>Ἀτρεί̈δη κύδιστε ἄναξ ἀνδρῶν Ἀγάμεμνον</p>
 <p>δῶρα μὲν αἴ κ' ἐθέλῃσθα παρασχέμεν, ὡς ἐπιεικές,</p>
 <p>ἤ τ' ἐχέμεν παρὰ σοί: νῦν δὲ μνησώμεθα χάρμης</p>
 <p>αἶψα μάλ': οὐ γὰρ χρὴ κλοτοπεύειν ἐνθάδ' ἐόντας</p>
 <p>οὐδὲ διατρίβειν: ἔτι γὰρ μέγα ἔργον ἄρεκτον: <font color="GREEN">150</font></p>
 <p>ὥς κέ τις αὖτ' Ἀχιλῆα μετὰ πρώτοισιν ἴδηται</p>
 <p>ἔγχεϊ χαλκείῳ Τρώων ὀλέκοντα φάλαγγας.</p>
 <p>ὧδέ τις ὑμείων μεμνημένος ἀνδρὶ μαχέσθω.</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς:</p>
 <p>μὴ δ' οὕτως, ἀγαθός περ ἐών, θεοείκελ' Ἀχιλλεῦ <font color="GREEN">155</font></p>
 <p>νήστιας ὄτρυνε προτὶ Ἴλιον υἷας Ἀχαιῶν</p>
 <p>Τρωσὶ μαχησομένους, ἐπεὶ οὐκ ὀλίγον χρόνον ἔσται</p>
 <p>φύλοπις, εὖτ' ἂν πρῶτον ὁμιλήσωσι φάλαγγες</p>
 <p>ἀνδρῶν, ἐν δὲ θεὸς πνεύσῃ μένος ἀμφοτέροισιν.</p>
 <p>ἀλλὰ πάσασθαι ἄνωχθι θοῇς ἐπὶ νηυσὶν Ἀχαιοὺς <font color="GREEN">160</font></p>
 <p>σίτου καὶ οἴνοιο: τὸ γὰρ μένος ἐστὶ καὶ ἀλκή.</p>
 <p>οὐ γὰρ ἀνὴρ πρόπαν ἦμαρ ἐς ἠέλιον καταδύντα</p>
 <p>ἄκμηνος σίτοιο δυνήσεται ἄντα μάχεσθαι:</p>
 <p>εἴ περ γὰρ θυμῷ γε μενοινάᾳ πολεμίζειν,</p>
 <p>ἀλλά τε λάθρῃ γυῖα βαρύνεται, ἠδὲ κιχάνει <font color="GREEN">165</font></p>
 <p>δίψά τε καὶ λιμός, βλάβεται δέ τε γούνατ' ἰόντι.</p>
 <p>ὃς δέ κ' ἀνὴρ οἴνοιο κορεσσάμενος καὶ ἐδωδῆς</p>
 <p>ἀνδράσι δυσμενέεσσι πανημέριος πολεμίζῃ,</p>
 <p>θαρσαλέον νύ οἱ ἦτορ ἐνὶ φρεσίν, οὐδέ τι γυῖα</p>
 <p>πρὶν κάμνει πρὶν πάντας ἐρωῆσαι πολέμοιο. <font color="GREEN">170</font></p>
 <p>ἀλλ' ἄγε λαὸν μὲν σκέδασον καὶ δεῖπνον ἄνωχθι</p>
 <p>ὅπλεσθαι: τὰ δὲ δῶρα ἄναξ ἀνδρῶν Ἀγαμέμνων</p>
 <p>οἰσέτω ἐς μέσσην ἀγορήν, ἵνα πάντες Ἀχαιοὶ</p>
 <p>ὀφθαλμοῖσιν ἴδωσι, σὺ δὲ φρεσὶ σῇσιν ἰανθῇς.</p>
 <p>ὀμνυέτω δέ τοι ὅρκον ἐν Ἀργείοισιν ἀναστὰς <font color="GREEN">175</font></p>
 <p>μή ποτε τῆς εὐνῆς ἐπιβήμεναι ἠδὲ μιγῆναι:</p>
 <p>ἣ θέμις ἐστὶν ἄναξ ἤ τ' ἀνδρῶν ἤ τε γυναικῶν:</p>
 <p>καὶ δὲ σοὶ αὐτῷ θυμὸς ἐνὶ φρεσὶν ἵλαος ἔστω.</p>
 <p>αὐτὰρ ἔπειτά σε δαιτὶ ἐνὶ κλισίῃς ἀρεσάσθω</p>
 <p>πιείρῃ, ἵνα μή τι δίκης ἐπιδευὲς ἔχῃσθα. <font color="GREEN">180</font></p>
 <p>Ἀτρεί̈δη σὺ δ' ἔπειτα δικαιότερος καὶ ἐπ' ἄλλῳ</p>
 <p>ἔσσεαι. οὐ μὲν γάρ τι νεμεσσητὸν βασιλῆα</p>
 <p>ἄνδρ' ἀπαρέσσασθαι ὅτε τις πρότερος χαλεπήνῃ.</p>
 <p> </p>
 <p>τὸν δ' αὖτε προσέειπεν ἄναξ ἀνδρῶν Ἀγαμέμνων:</p>
 <p>χαίρω σεῦ Λαερτιάδη τὸν μῦθον ἀκούσας: <font color="GREEN">185</font></p>
 <p>ἐν μοίρῃ γὰρ πάντα διίκεο καὶ κατέλεξας.</p>
 <p>ταῦτα δ' ἐγὼν ἐθέλω ὀμόσαι, κέλεται δέ με θυμός,</p>
 <p>οὐδ' ἐπιορκήσω πρὸς δαίμονος. αὐτὰρ Ἀχιλλεὺς</p>
 <p>μιμνέτω αὐτόθι τεῖος ἐπειγόμενός περ Ἄρηος:</p>
 <p>μίμνετε δ' ἄλλοι πάντες ἀολλέες, ὄφρά κε δῶρα <font color="GREEN">190</font></p>
 <p>ἐκ κλισίης ἔλθῃσι καὶ ὅρκια πιστὰ τάμωμεν.</p>
 <p>σοὶ δ' αὐτῷ τόδ' ἐγὼν ἐπιτέλλομαι ἠδὲ κελεύω:</p>
 <p>κρινάμενος κούρητας ἀριστῆας Παναχαιῶν</p>
 <p>δῶρα ἐμῆς παρὰ νηὸς ἐνεικέμεν, ὅσσ' Ἀχιλῆϊ</p>
 <p>χθιζὸν ὑπέστημεν δώσειν, ἀγέμεν τε γυναῖκας. <font color="GREEN">195</font></p>
 <p>Ταλθύβιος δέ μοι ὦκα κατὰ στρατὸν εὐρὺν Ἀχαιῶν</p>
 <p>κάπρον ἑτοιμασάτω ταμέειν Διί τ' Ἠελίῳ τε.</p>
 <p> </p>
 <p>τὸν δ' ἀπαμειβόμενος προσέφη πόδας ὠκὺς Ἀχιλλεύς:</p>
 <p>Ἀτρεί̈δη κύδιστε ἄναξ ἀνδρῶν Ἀγάμεμνον</p>
 <p>ἄλλοτέ περ καὶ μᾶλλον ὀφέλλετε ταῦτα πένεσθαι, <font color="GREEN">200</font></p>
 <p>ὁππότε τις μεταπαυσωλὴ πολέμοιο γένηται</p>
 <p>καὶ μένος οὐ τόσον ᾖσιν ἐνὶ στήθεσσιν ἐμοῖσι.</p>
 <p>νῦν δ' οἳ μὲν κέαται δεδαϊγμένοι, οὓς ἐδάμασσεν</p>
 <p>Ἕκτωρ Πριαμίδης, ὅτε οἱ Ζεὺς κῦδος ἔδωκεν,</p>
 <p>ὑμεῖς δ' ἐς βρωτὺν ὀτρύνετον: ἦ τ' ἂν ἔγωγε <font color="GREEN">205</font></p>
 <p>νῦν μὲν ἀνώγοιμι πτολεμίζειν υἷας Ἀχαιῶν</p>
 <p>νήστιας ἀκμήνους, ἅμα δ' ἠελίῳ καταδύντι</p>
 <p>τεύξεσθαι μέγα δόρπον, ἐπὴν τεισαίμεθα λώβην.</p>
 <p>πρὶν δ' οὔ πως ἂν ἔμοιγε φίλον κατὰ λαιμὸν ἰείη</p>
 <p>οὐ πόσις οὐδὲ βρῶσις ἑταίρου τεθνηῶτος <font color="GREEN">210</font></p>
 <p>ὅς μοι ἐνὶ κλισίῃ δεδαϊγμένος ὀξέϊ χαλκῷ</p>
 <p>κεῖται ἀνὰ πρόθυρον τετραμμένος, ἀμφὶ δ' ἑταῖροι</p>
 <p>μύρονται: τό μοι οὔ τι μετὰ φρεσὶ ταῦτα μέμηλεν,</p>
 <p>ἀλλὰ φόνος τε καὶ αἷμα καὶ ἀργαλέος στόνος ἀνδρῶν.</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς: <font color="GREEN">215</font></p>
 <p>ὦ Ἀχιλεῦ Πηλῆος υἱὲ μέγα φέρτατ' Ἀχαιῶν,</p>
 <p>κρείσσων εἰς ἐμέθεν καὶ φέρτερος οὐκ ὀλίγον περ</p>
 <p>ἔγχει, ἐγὼ δέ κε σεῖο νοήματί γε προβαλοίμην</p>
 <p>πολλόν, ἐπεὶ πρότερος γενόμην καὶ πλείονα οἶδα.</p>
 <p>τώ τοι ἐπιτλήτω κραδίη μύθοισιν ἐμοῖσιν. <font color="GREEN">220</font></p>
 <p>αἶψά τε φυλόπιδος πέλεται κόρος ἀνθρώποισιν,</p>
 <p>ἧς τε πλείστην μὲν καλάμην χθονὶ χαλκὸς ἔχευεν,</p>
 <p>ἄμητος δ' ὀλίγιστος, ἐπὴν κλίνῃσι τάλαντα</p>
 <p>Ζεύς, ὅς τ' ἀνθρώπων ταμίης πολέμοιο τέτυκται.</p>
 <p>γαστέρι δ' οὔ πως ἔστι νέκυν πενθῆσαι Ἀχαιούς: <font color="GREEN">225</font></p>
 <p>λίην γὰρ πολλοὶ καὶ ἐπήτριμοι ἤματα πάντα</p>
 <p>πίπτουσιν: πότε κέν τις ἀναπνεύσειε πόνοιο;</p>
 <p>ἀλλὰ χρὴ τὸν μὲν καταθάπτειν ὅς κε θάνῃσι</p>
 <p>νηλέα θυμὸν ἔχοντας ἐπ' ἤματι δακρύσαντας:</p>
 <p>ὅσσοι δ' ἂν πολέμοιο περὶ στυγεροῖο λίπωνται <font color="GREEN">230</font></p>
 <p>μεμνῆσθαι πόσιος καὶ ἐδητύος, ὄφρ' ἔτι μᾶλλον</p>
 <p>ἀνδράσι δυσμενέεσσι μαχώμεθα νωλεμὲς αἰεὶ</p>
 <p>ἑσσάμενοι χροὶ̈ χαλκὸν ἀτειρέα. μηδέ τις ἄλλην</p>
 <p>λαῶν ὀτρυντὺν ποτιδέγμενος ἰσχαναάσθω:</p>
 <p>ἥδε γὰρ ὀτρυντὺς κακὸν ἔσσεται ὅς κε λίπηται <font color="GREEN">235</font></p>
 <p>νηυσὶν ἐπ' Ἀργείων: ἀλλ' ἀθρόοι ὁρμηθέντες</p>
 <p>Τρωσὶν ἐφ' ἱπποδάμοισιν ἐγείρομεν ὀξὺν Ἄρηα.</p>
 <p> </p>
 <p>ἦ, καὶ Νέστορος υἷας ὀπάσσατο κυδαλίμοιο</p>
 <p>Φυλεί̈δην τε Μέγητα Θόαντά τε Μηριόνην τε</p>
 <p>καὶ Κρειοντιάδην Λυκομήδεα καὶ Μελάνιππον: <font color="GREEN">240</font></p>
 <p>βὰν δ' ἴμεν ἐς κλισίην Ἀγαμέμνονος Ἀτρεί̈δαο.</p>
 <p>αὐτίκ' ἔπειθ' ἅμα μῦθος ἔην, τετέλεστο δὲ ἔργον:</p>
 <p>ἑπτὰ μὲν ἐκ κλισίης τρίποδας φέρον, οὕς οἱ ὑπέστη,</p>
 <p>αἴθωνας δὲ λέβητας ἐείκοσι, δώδεκα δ' ἵππους:</p>
 <p>ἐκ δ' ἄγον αἶψα γυναῖκας ἀμύμονα ἔργα ἰδυίας <font color="GREEN">245</font></p>
 <p>ἕπτ', ἀτὰρ ὀγδοάτην Βρισηί̈δα καλλιπάρῃον.</p>
 <p>χρυσοῦ δὲ στήσας Ὀδυσεὺς δέκα πάντα τάλαντα</p>
 <p>ἦρχ', ἅμα δ' ἄλλοι δῶρα φέρον κούρητες Ἀχαιῶν.</p>
 <p>καὶ τὰ μὲν ἐν μέσσῃ ἀγορῇ θέσαν, ἂν δ' Ἀγαμέμνων</p>
 <p>ἵστατο: Ταλθύβιος δὲ θεῷ ἐναλίγκιος αὐδὴν <font color="GREEN">250</font></p>
 <p>κάπρον ἔχων ἐν χερσὶ παρίστατο ποιμένι λαῶν.</p>
 <p>Ἀτρεί̈δης δὲ ἐρυσσάμενος χείρεσσι μάχαιραν,</p>
 <p>ἥ οἱ πὰρ ξίφεος μέγα κουλεὸν αἰὲν ἄωρτο,</p>
 <p>κάπρου ἀπὸ τρίχας ἀρξάμενος Διὶ χεῖρας ἀνασχὼν</p>
 <p>εὔχετο: τοὶ δ' ἄρα πάντες ἐπ' αὐτόφιν εἵατο σιγῇ <font color="GREEN">255</font></p>
 <p>Ἀργεῖοι κατὰ μοῖραν ἀκούοντες βασιλῆος.</p>
 <p>εὐξάμενος δ' ἄρα εἶπεν ἰδὼν εἰς οὐρανὸν εὐρύν:</p>
 <p>ἴστω νῦν Ζεὺς πρῶτα θεῶν ὕπατος καὶ ἄριστος</p>
 <p>Γῆ τε καὶ Ἠέλιος καὶ Ἐρινύες, αἵ θ' ὑπὸ γαῖαν</p>
 <p>ἀνθρώπους τίνυνται, ὅτις κ' ἐπίορκον ὀμόσσῃ, <font color="GREEN">260</font></p>
 <p>μὴ μὲν ἐγὼ κούρῃ Βρισηί̈δι χεῖρ' ἐπένεικα,</p>
 <p>οὔτ' εὐνῆς πρόφασιν κεχρημένος οὔτέ τευ ἄλλου.</p>
 <p>ἀλλ' ἔμεν' ἀπροτίμαστος ἐνὶ κλισίῃσιν ἐμῇσιν.</p>
 <p>εἰ δέ τι τῶνδ' ἐπίορκον ἐμοὶ θεοὶ ἄλγεα δοῖεν</p>
 <p>πολλὰ μάλ', ὅσσα διδοῦσιν ὅτίς σφ' ἀλίτηται ὀμόσσας. <font color="GREEN">265</font></p>
 <p> </p>
 <p>ἦ, καὶ ἀπὸ στόμαχον κάπρου τάμε νηλέϊ χαλκῷ.</p>
 <p>τὸν μὲν Ταλθύβιος πολιῆς ἁλὸς ἐς μέγα λαῖτμα</p>
 <p>ῥῖψ' ἐπιδινήσας βόσιν ἰχθύσιν: αὐτὰρ Ἀχιλλεὺς</p>
 <p>ἀνστὰς Ἀργείοισι φιλοπτολέμοισι μετηύδα:</p>
 <p>Ζεῦ πάτερ ἦ μεγάλας ἄτας ἄνδρεσσι διδοῖσθα: <font color="GREEN">270</font></p>
 <p>οὐκ ἂν δή ποτε θυμὸν ἐνὶ στήθεσσιν ἐμοῖσιν</p>
 <p>Ἀτρεί̈δης ὤρινε διαμπερές, οὐδέ κε κούρην</p>
 <p>ἦγεν ἐμεῦ ἀέκοντος ἀμήχανος: ἀλλά ποθι Ζεὺς</p>
 <p>ἤθελ' Ἀχαιοῖσιν θάνατον πολέεσσι γενέσθαι.</p>
 <p>νῦν δ' ἔρχεσθ' ἐπὶ δεῖπνον, ἵνα ξυνάγωμεν Ἄρηα. <font color="GREEN">275</font></p>
 <p>ὣς ἄρ' ἐφώνησεν, λῦσεν δ' ἀγορὴν αἰψηρήν.</p>
 <p>οἳ μὲν ἄρ' ἐσκίδναντο ἑὴν ἐπὶ νῆα ἕκαστος,</p>
 <p>δῶρα δὲ Μυρμιδόνες μεγαλήτορες ἀμφεπένοντο,</p>
 <p>βὰν δ' ἐπὶ νῆα φέροντες Ἀχιλλῆος θείοιο.</p>
 <p>καὶ τὰ μὲν ἐν κλισίῃσι θέσαν, κάθισαν δὲ γυναῖκας, <font color="GREEN">280</font></p>
 <p>ἵππους δ' εἰς ἀγέλην ἔλασαν θεράποντες ἀγαυοί.</p>
 <p> </p>
 <p>Βρισηὶ̈ς δ' ἄρ' ἔπειτ' ἰκέλη χρυσέῃ Ἀφροδίτῃ</p>
 <p>ὡς ἴδε Πάτροκλον δεδαϊγμένον ὀξέϊ χαλκῷ,</p>
 <p>ἀμφ' αὐτῷ χυμένη λίγ' ἐκώκυε, χερσὶ δ' ἄμυσσε</p>
 <p>στήθεά τ' ἠδ' ἁπαλὴν δειρὴν ἰδὲ καλὰ πρόσωπα. <font color="GREEN">285</font></p>
 <p>εἶπε δ' ἄρα κλαίουσα γυνὴ ἐϊκυῖα θεῇσι:</p>
 <p>Πάτροκλέ μοι δειλῇ πλεῖστον κεχαρισμένε θυμῷ</p>
 <p>ζωὸν μέν σε ἔλειπον ἐγὼ κλισίηθεν ἰοῦσα,</p>
 <p>νῦν δέ σε τεθνηῶτα κιχάνομαι ὄρχαμε λαῶν</p>
 <p>ἂψ ἀνιοῦσ': ὥς μοι δέχεται κακὸν ἐκ κακοῦ αἰεί. <font color="GREEN">290</font></p>
 <p>ἄνδρα μὲν ᾧ ἔδοσάν με πατὴρ καὶ πότνια μήτηρ</p>
 <p>εἶδον πρὸ πτόλιος δεδαϊγμένον ὀξέϊ χαλκῷ,</p>
 <p>τρεῖς τε κασιγνήτους, τούς μοι μία γείνατο μήτηρ,</p>
 <p>κηδείους, οἳ πάντες ὀλέθριον ἦμαρ ἐπέσπον.</p>
 <p>οὐδὲ μὲν οὐδέ μ' ἔασκες, ὅτ' ἄνδρ' ἐμὸν ὠκὺς Ἀχιλλεὺς <font color="GREEN">295</font></p>
 <p>ἔκτεινεν, πέρσεν δὲ πόλιν θείοιο Μύνητος,</p>
 <p>κλαίειν, ἀλλά μ' ἔφασκες Ἀχιλλῆος θείοιο</p>
 <p>κουριδίην ἄλοχον θήσειν, ἄξειν τ' ἐνὶ νηυσὶν</p>
 <p>ἐς Φθίην, δαίσειν δὲ γάμον μετὰ Μυρμιδόνεσσι.</p>
 <p>τώ σ' ἄμοτον κλαίω τεθνηότα μείλιχον αἰεί. <font color="GREEN">300</font></p>
 <p> </p>
 <p>ὣς ἔφατο κλαίουσ', ἐπὶ δὲ στενάχοντο γυναῖκες</p>
 <p>Πάτροκλον πρόφασιν, σφῶν δ' αὐτῶν κήδε' ἑκάστη.</p>
 <p>αὐτὸν δ' ἀμφὶ γέροντες Ἀχαιῶν ἠγερέθοντο</p>
 <p>λισσόμενοι δειπνῆσαι: ὃ δ' ἠρνεῖτο στεναχίζων:</p>
 <p>λίσσομαι, εἴ τις ἔμοιγε φίλων ἐπιπείθεθ' ἑταίρων, <font color="GREEN">305</font></p>
 <p>μή με πρὶν σίτοιο κελεύετε μηδὲ ποτῆτος</p>
 <p>ἄσασθαι φίλον ἦτορ, ἐπεί μ' ἄχος αἰνὸν ἱκάνει:</p>
 <p>δύντα δ' ἐς ἠέλιον μενέω καὶ τλήσομαι ἔμπης.</p>
 <p>ὣς εἰπὼν ἄλλους μὲν ἀπεσκέδασεν βασιλῆας,</p>
 <p>δοιὼ δ' Ἀτρεί̈δα μενέτην καὶ δῖος Ὀδυσσεὺς <font color="GREEN">310</font></p>
 <p>Νέστωρ Ἰδομενεύς τε γέρων θ' ἱππηλάτα Φοῖνιξ</p>
 <p>τέρποντες πυκινῶς ἀκαχήμενον: οὐδέ τι θυμῷ</p>
 <p>τέρπετο, πρὶν πολέμου στόμα δύμεναι αἱματόεντος.</p>
 <p>μνησάμενος δ' ἁδινῶς ἀνενείκατο φώνησέν τε:</p>
 <p>ἦ ῥά νύ μοί ποτε καὶ σὺ δυσάμμορε φίλταθ' ἑταίρων <font color="GREEN">315</font></p>
 <p>αὐτὸς ἐνὶ κλισίῃ λαρὸν παρὰ δεῖπνον ἔθηκας</p>
 <p>αἶψα καὶ ὀτραλέως, ὁπότε σπερχοίατ' Ἀχαιοὶ</p>
 <p>Τρωσὶν ἐφ' ἱπποδάμοισι φέρειν πολύδακρυν Ἄρηα.</p>
 <p>νῦν δὲ σὺ μὲν κεῖσαι δεδαϊγμένος, αὐτὰρ ἐμὸν κῆρ</p>
 <p>ἄκμηνον πόσιος καὶ ἐδητύος ἔνδον ἐόντων <font color="GREEN">320</font></p>
 <p>σῇ ποθῇ: οὐ μὲν γάρ τι κακώτερον ἄλλο πάθοιμι,</p>
 <p>οὐδ' εἴ κεν τοῦ πατρὸς ἀποφθιμένοιο πυθοίμην,</p>
 <p>ὅς που νῦν Φθίηφι τέρεν κατὰ δάκρυον εἴβει</p>
 <p>χήτεϊ τοιοῦδ' υἷος: ὃ δ' ἀλλοδαπῷ ἐνὶ δήμῳ</p>
 <p>εἵνεκα ῥιγεδανῆς Ἑλένης Τρωσὶν πολεμίζω: <font color="GREEN">325</font></p>
 <p>ἠὲ τὸν ὃς Σκύρῳ μοι ἔνι τρέφεται φίλος υἱός,</p>
 <p>εἴ που ἔτι ζώει γε Νεοπτόλεμος θεοειδής.</p>
 <p>πρὶν μὲν γάρ μοι θυμὸς ἐνὶ στήθεσσιν ἐώλπει</p>
 <p>οἶον ἐμὲ φθίσεσθαι ἀπ' Ἄργεος ἱπποβότοιο</p>
 <p>αὐτοῦ ἐνὶ Τροίῃ, σὲ δέ τε Φθίην δὲ νέεσθαι, <font color="GREEN">330</font></p>
 <p>ὡς ἄν μοι τὸν παῖδα θοῇ ἐνὶ νηὶ̈ μελαίνῃ</p>
 <p>Σκυρόθεν ἐξαγάγοις καί οἱ δείξειας ἕκαστα</p>
 <p>κτῆσιν ἐμὴν δμῶάς τε καὶ ὑψερεφὲς μέγα δῶμα.</p>
 <p>ἤδη γὰρ Πηλῆά γ' ὀί̈ομαι ἢ κατὰ πάμπαν</p>
 <p>τεθνάμεν, ἤ που τυτθὸν ἔτι ζώοντ' ἀκάχησθαι <font color="GREEN">335</font></p>
 <p>γήραί̈ τε στυγερῷ καὶ ἐμὴν ποτιδέγμενον αἰεὶ</p>
 <p>λυγρὴν ἀγγελίην, ὅτ' ἀποφθιμένοιο πύθηται.</p>
 <p> </p>
 <p>ὣς ἔφατο κλαίων, ἐπὶ δὲ στενάχοντο γέροντες,</p>
 <p>μνησάμενοι τὰ ἕκαστος ἐνὶ μεγάροισιν ἔλειπον:</p>
 <p>μυρομένους δ' ἄρα τούς γε ἰδὼν ἐλέησε Κρονίων, <font color="GREEN">340</font></p>
 <p>αἶψα δ' Ἀθηναίην ἔπεα πτερόεντα προσηύδα:</p>
 <p>τέκνον ἐμόν, δὴ πάμπαν ἀποίχεαι ἀνδρὸς ἑῆος.</p>
 <p>ἦ νύ τοι οὐκέτι πάγχυ μετὰ φρεσὶ μέμβλετ' Ἀχιλλεύς;</p>
 <p>κεῖνος ὅ γε προπάροιθε νεῶν ὀρθοκραιράων</p>
 <p>ἧσται ὀδυρόμενος ἕταρον φίλον: οἳ δὲ δὴ ἄλλοι <font color="GREEN">345</font></p>
 <p>οἴχονται μετὰ δεῖπνον, ὃ δ' ἄκμηνος καὶ ἄπαστος.</p>
 <p>ἀλλ' ἴθι οἱ νέκτάρ τε καὶ ἀμβροσίην ἐρατεινὴν</p>
 <p>στάξον ἐνὶ στήθεσσ', ἵνα μή μιν λιμὸς ἵκηται.</p>
 <p> </p>
 <p>ὣς εἰπὼν ὄτρυνε πάρος μεμαυῖαν Ἀθήνην:</p>
 <p>ἣ δ' ἅρπῃ ἐϊκυῖα τανυπτέρυγι λιγυφώνῳ <font color="GREEN">350</font></p>
 <p>οὐρανοῦ ἐκκατεπᾶλτο δι' αἰθέρος. αὐτὰρ Ἀχαιοὶ</p>
 <p>αὐτίκα θωρήσσοντο κατὰ στρατόν: ἣ δ' Ἀχιλῆϊ</p>
 <p>νέκταρ ἐνὶ στήθεσσι καὶ ἀμβροσίην ἐρατεινὴν</p>
 <p>στάξ', ἵνα μή μιν λιμὸς ἀτερπὴς γούναθ' ἵκοιτο:</p>
 <p>αὐτὴ δὲ πρὸς πατρὸς ἐρισθενέος πυκινὸν δῶ <font color="GREEN">355</font></p>
 <p>ᾤχετο, τοὶ δ' ἀπάνευθε νεῶν ἐχέοντο θοάων.</p>
 <p>ὡς δ' ὅτε ταρφειαὶ νιφάδες Διὸς ἐκποτέονται</p>
 <p>ψυχραὶ ὑπὸ ῥιπῆς αἰθρηγενέος Βορέαο,</p>
 <p>ὣς τότε ταρφειαὶ κόρυθες λαμπρὸν γανόωσαι</p>
 <p>νηῶν ἐκφορέοντο καὶ ἀσπίδες ὀμφαλόεσσαι <font color="GREEN">360</font></p>
 <p>θώρηκές τε κραταιγύαλοι καὶ μείλινα δοῦρα.</p>
 <p>αἴγλη δ' οὐρανὸν ἷκε, γέλασσε δὲ πᾶσα περὶ χθὼν</p>
 <p>χαλκοῦ ὑπὸ στεροπῆς: ὑπὸ δὲ κτύπος ὄρνυτο ποσσὶν</p>
 <p>ἀνδρῶν: ἐν δὲ μέσοισι κορύσσετο δῖος Ἀχιλλεύς.</p>
 <p>τοῦ καὶ ὀδόντων μὲν καναχὴ πέλε, τὼ δέ οἱ ὄσσε <font color="GREEN">365</font></p>
 <p>λαμπέσθην ὡς εἴ τε πυρὸς σέλας, ἐν δέ οἱ ἦτορ</p>
 <p>δῦν' ἄχος ἄτλητον: ὃ δ' ἄρα Τρωσὶν μενεαίνων</p>
 <p>δύσετο δῶρα θεοῦ, τά οἱ Ἥφαιστος κάμε τεύχων.</p>
 <p>κνημῖδας μὲν πρῶτα περὶ κνήμῃσιν ἔθηκε</p>
 <p>καλὰς ἀργυρέοισιν ἐπισφυρίοις ἀραρυίας: <font color="GREEN">370</font></p>
 <p>δεύτερον αὖ θώρηκα περὶ στήθεσσιν ἔδυνεν.</p>
 <p>ἀμφὶ δ' ἄρ' ὤμοισιν βάλετο ξίφος ἀργυρόηλον</p>
 <p>χάλκεον: αὐτὰρ ἔπειτα σάκος μέγα τε στιβαρόν τε</p>
 <p>εἵλετο, τοῦ δ' ἀπάνευθε σέλας γένετ' ἠύ̈τε μήνης.</p>
 <p>ὡς δ' ὅτ' ἂν ἐκ πόντοιο σέλας ναύτῃσι φανήῃ <font color="GREEN">375</font></p>
 <p>καιομένοιο πυρός, τό τε καίεται ὑψόθ' ὄρεσφι</p>
 <p>σταθμῷ ἐν οἰοπόλῳ: τοὺς δ' οὐκ ἐθέλοντας ἄελλαι</p>
 <p>πόντον ἐπ' ἰχθυόεντα φίλων ἀπάνευθε φέρουσιν:</p>
 <p>ὣς ἀπ' Ἀχιλλῆος σάκεος σέλας αἰθέρ' ἵκανε</p>
 <p>καλοῦ δαιδαλέου: περὶ δὲ τρυφάλειαν ἀείρας <font color="GREEN">380</font></p>
 <p>κρατὶ θέτο βριαρήν: ἣ δ' ἀστὴρ ὣς ἀπέλαμπεν</p>
 <p>ἵππουρις τρυφάλεια, περισσείοντο δ' ἔθειραι</p>
 <p>χρύσεαι, ἃς Ἥφαιστος ἵει λόφον ἀμφὶ θαμειάς.</p>
 <p>πειρήθη δ' ἕο αὐτοῦ ἐν ἔντεσι δῖος Ἀχιλλεύς,</p>
 <p>εἰ οἷ ἐφαρμόσσειε καὶ ἐντρέχοι ἀγλαὰ γυῖα: <font color="GREEN">385</font></p>
 <p>τῷ δ' εὖτε πτερὰ γίγνετ', ἄειρε δὲ ποιμένα λαῶν.</p>
 <p>ἐκ δ' ἄρα σύριγγος πατρώϊον ἐσπάσατ' ἔγχος</p>
 <p>βριθὺ μέγα στιβαρόν: τὸ μὲν οὐ δύνατ' ἄλλος Ἀχαιῶν</p>
 <p>πάλλειν, ἀλλά μιν οἶος ἐπίστατο πῆλαι Ἀχιλλεύς:</p>
 <p>Πηλιάδα μελίην, τὴν πατρὶ φίλῳ πόρε Χείρων <font color="GREEN">390</font></p>
 <p>Πηλίου ἐκ κορυφῆς φόνον ἔμμεναι ἡρώεσσιν:</p>
 <p>ἵππους δ' Αὐτομέδων τε καὶ Ἄλκιμος ἀμφιέποντες</p>
 <p>ζεύγνυον: ἀμφὶ δὲ καλὰ λέπαδν' ἕσαν, ἐν δὲ χαλινοὺς</p>
 <p>γαμφηλῇς ἔβαλον, κατὰ δ' ἡνία τεῖναν ὀπίσσω</p>
 <p>κολλητὸν ποτὶ δίφρον. ὃ δὲ μάστιγα φαεινὴν <font color="GREEN">395</font></p>
 <p>χειρὶ λαβὼν ἀραρυῖαν ἐφ' ἵπποιιν ἀνόρουσεν</p>
 <p>Αὐτομέδων: ὄπιθεν δὲ κορυσσάμενος βῆ Ἀχιλλεὺς</p>
 <p>τεύχεσι παμφαίνων ὥς τ' ἠλέκτωρ Ὑπερίων,</p>
 <p>σμερδαλέον δ' ἵπποισιν ἐκέκλετο πατρὸς ἑοῖο:</p>
 <p>Ξάνθέ τε καὶ Βαλίε τηλεκλυτὰ τέκνα Ποδάργης <font color="GREEN">400</font></p>
 <p>ἄλλως δὴ φράζεσθε σαωσέμεν ἡνιοχῆα</p>
 <p>ἂψ Δαναῶν ἐς ὅμιλον ἐπεί χ' ἕωμεν πολέμοιο,</p>
 <p>μηδ' ὡς Πάτροκλον λίπετ' αὐτόθι τεθνηῶτα.</p>
 <p> </p>
 <p>τὸν δ' ἄρ' ὑπὸ ζυγόφι προσέφη πόδας αἰόλος ἵππος</p>
 <p>Ξάνθος, ἄφαρ δ' ἤμυσε καρήατι: πᾶσα δὲ χαίτη <font color="GREEN">405</font></p>
 <p>ζεύγλης ἐξεριποῦσα παρὰ ζυγὸν οὖδας ἵκανεν:</p>
 <p>αὐδήεντα δ' ἔθηκε θεὰ λευκώλενος Ἥρη:</p>
 <p>καὶ λίην σ' ἔτι νῦν γε σαώσομεν ὄβριμ' Ἀχιλλεῦ:</p>
 <p>ἀλλά τοι ἐγγύθεν ἦμαρ ὀλέθριον: οὐδέ τοι ἡμεῖς</p>
 <p>αἴτιοι, ἀλλὰ θεός τε μέγας καὶ Μοῖρα κραταιή. <font color="GREEN">410</font></p>
 <p>οὐδὲ γὰρ ἡμετέρῃ βραδυτῆτί τε νωχελίῃ τε</p>
 <p>Τρῶες ἀπ' ὤμοιιν Πατρόκλου τεύχε' ἕλοντο:</p>
 <p>ἀλλὰ θεῶν ὤριστος, ὃν ἠύ̈κομος τέκε Λητώ,</p>
 <p>ἔκταν' ἐνὶ προμάχοισι καὶ Ἕκτορι κῦδος ἔδωκε.</p>
 <p>νῶϊ δὲ καί κεν ἅμα πνοιῇ Ζεφύροιο θέοιμεν, <font color="GREEN">415</font></p>
 <p>ἥν περ ἐλαφροτάτην φάσ' ἔμμεναι: ἀλλὰ σοὶ αὐτῷ</p>
 <p>μόρσιμόν ἐστι θεῷ τε καὶ ἀνέρι ἶφι δαμῆναι.</p>
 <p> </p>
 <p>ὣς ἄρα φωνήσαντος Ἐρινύες ἔσχεθον αὐδήν.</p>
 <p>τὸν δὲ μέγ' ὀχθήσας προσέφη πόδας ὠκὺς Ἀχιλλεύς:</p>
 <p>Ξάνθε τί μοι θάνατον μαντεύεαι; οὐδέ τί σε χρή. <font color="GREEN">420</font></p>
 <p>εὖ νυ τὸ οἶδα καὶ αὐτὸς ὅ μοι μόρος ἐνθάδ' ὀλέσθαι</p>
 <p>νόσφι φίλου πατρὸς καὶ μητέρος: ἀλλὰ καὶ ἔμπης</p>
 <p>οὐ λήξω πρὶν Τρῶας ἅδην ἐλάσαι πολέμοιο.</p>
 <p> </p>
 <p>ἦ ῥα, καὶ ἐν πρώτοις ἰάχων ἔχε μώνυχας ἵππους.</p>
 
 
 <p></p><hr>
 <center>
 <a href="ili20.htm">Next: Book 20</a></center>
 </body>