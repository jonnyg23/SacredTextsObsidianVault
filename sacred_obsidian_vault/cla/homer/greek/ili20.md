<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili19.htm">English</a> 
 <a href="ili19.htm">Previous</a> 
 <a href="ili21.htm">Next</a> 
 </center>
 <hr>
 
 
 <h1 align="CENTER">The Iliad, Book 20</h1>
 <p>ὣς οἳ μὲν παρὰ νηυσὶ κορωνίσι θωρήσσοντο</p>
 <p>ἀμφὶ σὲ Πηλέος υἱὲ μάχης ἀκόρητον Ἀχαιοί,</p>
 <p>Τρῶες δ' αὖθ' ἑτέρωθεν ἐπὶ θρωσμῷ πεδίοιο:</p>
 <p>Ζεὺς δὲ Θέμιστα κέλευσε θεοὺς ἀγορὴν δὲ καλέσσαι</p>
 <p>κρατὸς ἀπ' Οὐλύμποιο πολυπτύχου: ἣ δ' ἄρα πάντῃ <font color="GREEN">5</font></p>
 <p>φοιτήσασα κέλευσε Διὸς πρὸς δῶμα νέεσθαι.</p>
 <p>οὔτέ τις οὖν ποταμῶν ἀπέην νόσφ' Ὠκεανοῖο,</p>
 <p>οὔτ' ἄρα νυμφάων αἵ τ' ἄλσεα καλὰ νέμονται</p>
 <p>καὶ πηγὰς ποταμῶν καὶ πίσεα ποιήεντα.</p>
 <p>ἐλθόντες δ' ἐς δῶμα Διὸς νεφεληγερέταο <font color="GREEN">10</font></p>
 <p>ξεστῇς αἰθούσῃσιν ἐνίζανον, ἃς Διὶ πατρὶ</p>
 <p>Ἥφαιστος ποίησεν ἰδυίῃσι πραπίδεσσιν.</p>
 <p> </p>
 <p>ὣς οἳ μὲν Διὸς ἔνδον ἀγηγέρατ': οὐδ' ἐνοσίχθων</p>
 <p>νηκούστησε θεᾶς, ἀλλ' ἐξ ἁλὸς ἦλθε μετ' αὐτούς,</p>
 <p>ἷζε δ' ἄρ' ἐν μέσσοισι, Διὸς δ' ἐξείρετο βουλήν: <font color="GREEN">15</font></p>
 <p>τίπτ' αὖτ' ἀργικέραυνε θεοὺς ἀγορὴν δὲ κάλεσσας;</p>
 <p>ἦ τι περὶ Τρώων καὶ Ἀχαιῶν μερμηρίζεις;</p>
 <p>τῶν γὰρ νῦν ἄγχιστα μάχη πόλεμός τε δέδηε.</p>
 <p> </p>
 <p>τὸν δ' ἀπαμειβόμενος προσέφη νεφεληγερέτα Ζεύς:</p>
 <p>ἔγνως ἐννοσίγαιε ἐμὴν ἐν στήθεσι βουλὴν <font color="GREEN">20</font></p>
 <p>ὧν ἕνεκα ξυνάγειρα: μέλουσί μοι ὀλλύμενοί περ.</p>
 <p>ἀλλ' ἤτοι μὲν ἐγὼ μενέω πτυχὶ Οὐλύμποιο</p>
 <p>ἥμενος, ἔνθ' ὁρόων φρένα τέρψομαι: οἳ δὲ δὴ ἄλλοι</p>
 <p>ἔρχεσθ' ὄφρ' ἂν ἵκησθε μετὰ Τρῶας καὶ Ἀχαιούς,</p>
 <p>ἀμφοτέροισι δ' ἀρήγεθ' ὅπῃ νόος ἐστὶν ἑκάστου. <font color="GREEN">25</font></p>
 <p>εἰ γὰρ Ἀχιλλεὺς οἶος ἐπὶ Τρώεσσι μαχεῖται</p>
 <p>οὐδὲ μίνυνθ' ἕξουσι ποδώκεα Πηλεί̈ωνα.</p>
 <p>καὶ δέ τί μιν καὶ πρόσθεν ὑποτρομέεσκον ὁρῶντες:</p>
 <p>νῦν δ' ὅτε δὴ καὶ θυμὸν ἑταίρου χώεται αἰνῶς</p>
 <p>δείδω μὴ καὶ τεῖχος ὑπέρμορον ἐξαλαπάξῃ. <font color="GREEN">30</font></p>
 <p>ὣς ἔφατο Κρονίδης, πόλεμον δ' ἀλίαστον ἔγειρε.</p>
 <p>βὰν δ' ἴμεναι πόλεμον δὲ θεοὶ δίχα θυμὸν ἔχοντες:</p>
 <p>Ἥρη μὲν μετ' ἀγῶνα νεῶν καὶ Παλλὰς Ἀθήνη</p>
 <p>ἠδὲ Ποσειδάων γαιήοχος ἠδ' ἐριούνης</p>
 <p>Ἑρμείας, ὃς ἐπὶ φρεσὶ πευκαλίμῃσι κέκασται: <font color="GREEN">35</font></p>
 <p>Ἥφαιστος δ' ἅμα τοῖσι κίε σθένεϊ βλεμεαίνων</p>
 <p>χωλεύων, ὑπὸ δὲ κνῆμαι ῥώοντο ἀραιαί.</p>
 <p>ἐς δὲ Τρῶας Ἄρης κορυθαίολος, αὐτὰρ ἅμ' αὐτῷ</p>
 <p>Φοῖβος ἀκερσεκόμης ἠδ' Ἄρτεμις ἰοχέαιρα</p>
 <p>Λητώ τε Ξάνθός τε φιλομειδής τ' Ἀφροδίτη. <font color="GREEN">40</font></p>
 <p> </p>
 <p>εἷος μέν ῥ' ἀπάνευθε θεοὶ θνητῶν ἔσαν ἀνδρῶν,</p>
 <p>τεῖος Ἀχαιοὶ μὲν μέγα κύδανον, οὕνεκ' Ἀχιλλεὺς</p>
 <p>ἐξεφάνη, δηρὸν δὲ μάχης ἐπέπαυτ' ἀλεγεινῆς:</p>
 <p>Τρῶας δὲ τρόμος αἰνὸς ὑπήλυθε γυῖα ἕκαστον</p>
 <p>δειδιότας, ὅθ' ὁρῶντο ποδώκεα Πηλεί̈ωνα <font color="GREEN">45</font></p>
 <p>τεύχεσι λαμπόμενον βροτολοιγῷ ἶσον Ἄρηϊ.</p>
 <p>αὐτὰρ ἐπεὶ μεθ' ὅμιλον Ὀλύμπιοι ἤλυθον ἀνδρῶν,</p>
 <p>ὦρτο δ' Ἔρις κρατερὴ λαοσσόος, αὖε δ' Ἀθήνη</p>
 <p>στᾶσ' ὁτὲ μὲν παρὰ τάφρον ὀρυκτὴν τείχεος ἐκτός,</p>
 <p>ἄλλοτ' ἐπ' ἀκτάων ἐριδούπων μακρὸν ἀύ̈τει. <font color="GREEN">50</font></p>
 <p>αὖε δ' Ἄρης ἑτέρωθεν ἐρεμνῇ λαίλαπι ἶσος</p>
 <p>ὀξὺ κατ' ἀκροτάτης πόλιος Τρώεσσι κελεύων,</p>
 <p>ἄλλοτε πὰρ Σιμόεντι θέων ἐπὶ Καλλικολώνῃ.</p>
 <p>ὣς τοὺς ἀμφοτέρους μάκαρες θεοὶ ὀτρύνοντες</p>
 <p>σύμβαλον, ἐν δ' αὐτοῖς ἔριδα ῥήγνυντο βαρεῖαν: <font color="GREEN">55</font></p>
 <p>δεινὸν δὲ βρόντησε πατὴρ ἀνδρῶν τε θεῶν τε</p>
 <p>ὑψόθεν: αὐτὰρ νέρθε Ποσειδάων ἐτίναξε</p>
 <p>γαῖαν ἀπειρεσίην ὀρέων τ' αἰπεινὰ κάρηνα.</p>
 <p>πάντες δ' ἐσσείοντο πόδες πολυπίδακος Ἴδης</p>
 <p>καὶ κορυφαί, Τρώων τε πόλις καὶ νῆες Ἀχαιῶν. <font color="GREEN">60</font></p>
 <p>ἔδεισεν δ' ὑπένερθεν ἄναξ ἐνέρων Ἀϊδωνεύς,</p>
 <p>δείσας δ' ἐκ θρόνου ἆλτο καὶ ἴαχε, μή οἱ ὕπερθε</p>
 <p>γαῖαν ἀναρρήξειε Ποσειδάων ἐνοσίχθων,</p>
 <p>οἰκία δὲ θνητοῖσι καὶ ἀθανάτοισι φανείη</p>
 <p>σμερδαλέ' εὐρώεντα, τά τε στυγέουσι θεοί περ: <font color="GREEN">65</font></p>
 <p>τόσσος ἄρα κτύπος ὦρτο θεῶν ἔριδι ξυνιόντων.</p>
 <p>ἤτοι μὲν γὰρ ἔναντα Ποσειδάωνος ἄνακτος</p>
 <p>ἵστατ' Ἀπόλλων Φοῖβος ἔχων ἰὰ πτερόεντα,</p>
 <p>ἄντα δ' Ἐνυαλίοιο θεὰ γλαυκῶπις Ἀθήνη:</p>
 <p>Ἥρῃ δ' ἀντέστη χρυσηλάκατος κελαδεινὴ <font color="GREEN">70</font></p>
 <p>Ἄρτεμις ἰοχέαιρα κασιγνήτη ἑκάτοιο:</p>
 <p>Λητοῖ δ' ἀντέστη σῶκος ἐριούνιος Ἑρμῆς,</p>
 <p>ἄντα δ' ἄρ' Ἡφαίστοιο μέγας ποταμὸς βαθυδίνης,</p>
 <p>ὃν Ξάνθον καλέουσι θεοί, ἄνδρες δὲ Σκάμανδρον.</p>
 <p> </p>
 <p>ὣς οἳ μὲν θεοὶ ἄντα θεῶν ἴσαν: αὐτὰρ Ἀχιλλεὺς <font color="GREEN">75</font></p>
 <p>Ἕκτορος ἄντα μάλιστα λιλαίετο δῦναι ὅμιλον</p>
 <p>Πριαμίδεω: τοῦ γάρ ῥα μάλιστά ἑ θυμὸς ἀνώγει</p>
 <p>αἵματος ἆσαι Ἄρηα ταλαύρινον πολεμιστήν.</p>
 <p>Αἰνείαν δ' ἰθὺς λαοσσόος ὦρσεν Ἀπόλλων</p>
 <p>ἀντία Πηλεί̈ωνος, ἐνῆκε δέ οἱ μένος ἠύ̈: <font color="GREEN">80</font></p>
 <p>υἱέϊ δὲ Πριάμοιο Λυκάονι εἴσατο φωνήν:</p>
 <p>τῷ μιν ἐεισάμενος προσέφη Διὸς υἱὸς Ἀπόλλων:</p>
 <p>Αἰνεία Τρώων βουληφόρε ποῦ τοι ἀπειλαὶ</p>
 <p>ἃς Τρώων βασιλεῦσιν ὑπίσχεο οἰνοποτάζων</p>
 <p>Πηλεί̈δεω Ἀχιλῆος ἐναντίβιον πολεμίξειν; <font color="GREEN">85</font></p>
 <p> </p>
 <p>τὸν δ' αὖτ' Αἰνείας ἀπαμειβόμενος προσέειπε:</p>
 <p>Πριαμίδη τί με ταῦτα καὶ οὐκ ἐθέλοντα κελεύεις</p>
 <p>ἀντία Πηλεί̈ωνος ὑπερθύμοιο μάχεσθαι;</p>
 <p>οὐ μὲν γὰρ νῦν πρῶτα ποδώκεος ἄντ' Ἀχιλῆος</p>
 <p>στήσομαι, ἀλλ' ἤδη με καὶ ἄλλοτε δουρὶ φόβησεν <font color="GREEN">90</font></p>
 <p>ἐξ Ἴδης, ὅτε βουσὶν ἐπήλυθεν ἡμετέρῃσι,</p>
 <p>πέρσε δὲ Λυρνησσὸν καὶ Πήδασον: αὐτὰρ ἐμὲ Ζεὺς</p>
 <p>εἰρύσαθ', ὅς μοι ἐπῶρσε μένος λαιψηρά τε γοῦνα.</p>
 <p>ἦ κ' ἐδάμην ὑπὸ χερσὶν Ἀχιλλῆος καὶ Ἀθήνης,</p>
 <p>ἥ οἱ πρόσθεν ἰοῦσα τίθει φάος ἠδ' ἐκέλευεν <font color="GREEN">95</font></p>
 <p>ἔγχεϊ χαλκείῳ Λέλεγας καὶ Τρῶας ἐναίρειν.</p>
 <p>τὼ οὐκ ἔστ' Ἀχιλῆος ἐναντίον ἄνδρα μάχεσθαι:</p>
 <p>αἰεὶ γὰρ πάρα εἷς γε θεῶν ὃς λοιγὸν ἀμύνει.</p>
 <p>καὶ δ' ἄλλως τοῦ γ' ἰθὺ βέλος πέτετ', οὐδ' ἀπολήγει</p>
 <p>πρὶν χροὸς ἀνδρομέοιο διελθέμεν. εἰ δὲ θεός περ <font color="GREEN">100</font></p>
 <p>ἶσον τείνειεν πολέμου τέλος, οὔ κε μάλα ῥέα</p>
 <p>νικήσει', οὐδ' εἰ παγχάλκεος εὔχεται εἶναι.</p>
 <p> </p>
 <p>τὸν δ' αὖτε προσέειπεν ἄναξ Διὸς υἱὸς Ἀπόλλων:</p>
 <p>ἥρως ἀλλ' ἄγε καὶ σὺ θεοῖς αἰειγενέτῃσιν</p>
 <p>εὔχεο: καὶ δὲ σέ φασι Διὸς κούρης Ἀφροδίτης <font color="GREEN">105</font></p>
 <p>ἐκγεγάμεν, κεῖνος δὲ χερείονος ἐκ θεοῦ ἐστίν:</p>
 <p>ἣ μὲν γὰρ Διός ἐσθ', ἣ δ' ἐξ ἁλίοιο γέροντος.</p>
 <p>ἀλλ' ἰθὺς φέρε χαλκὸν ἀτειρέα, μηδέ σε πάμπαν</p>
 <p>λευγαλέοις ἐπέεσσιν ἀποτρεπέτω καὶ ἀρειῇ.</p>
 <p> </p>
 <p> </p>
 <p>ὣς εἰπὼν ἔμπνευσε μένος μέγα ποιμένι λαῶν, <font color="GREEN">110</font></p>
 <p>βῆ δὲ διὰ προμάχων κεκορυθμένος αἴθοπι χαλκῷ.</p>
 <p>οὐδ' ἔλαθ' Ἀγχίσαο πάϊς λευκώλενον Ἥρην</p>
 <p>ἀντία Πηλεί̈ωνος ἰὼν ἀνὰ οὐλαμὸν ἀνδρῶν:</p>
 <p>ἣ δ' ἄμυδις στήσασα θεοὺς μετὰ μῦθον ἔειπε:</p>
 <p>φράζεσθον δὴ σφῶϊ Ποσείδαον καὶ Ἀθήνη <font color="GREEN">115</font></p>
 <p>ἐν φρεσὶν ὑμετέρῃσιν, ὅπως ἔσται τάδε ἔργα.</p>
 <p>Αἰνείας ὅδ' ἔβη κεκορυθμένος αἴθοπι χαλκῷ</p>
 <p>ἀντία Πηλεί̈ωνος, ἀνῆκε δὲ Φοῖβος Ἀπόλλων.</p>
 <p>ἀλλ' ἄγεθ', ἡμεῖς πέρ μιν ἀποτρωπῶμεν ὀπίσσω</p>
 <p>αὐτόθεν, ἤ τις ἔπειτα καὶ ἡμείων Ἀχιλῆϊ <font color="GREEN">120</font></p>
 <p>παρσταίη, δοίη δὲ κράτος μέγα, μηδέ τι θυμῷ</p>
 <p>δευέσθω, ἵνα εἰδῇ ὅ μιν φιλέουσιν ἄριστοι</p>
 <p>ἀθανάτων, οἳ δ' αὖτ' ἀνεμώλιοι οἳ τὸ πάρος περ</p>
 <p>Τρωσὶν ἀμύνουσιν πόλεμον καὶ δηϊοτῆτα.</p>
 <p>πάντες δ' Οὐλύμποιο κατήλθομεν ἀντιόωντες <font color="GREEN">125</font></p>
 <p>τῆσδε μάχης, ἵνα μή τι μετὰ Τρώεσσι πάθῃσι</p>
 <p>σήμερον: ὕστερον αὖτε τὰ πείσεται ἅσσά οἱ αἶσα</p>
 <p>γιγνομένῳ ἐπένησε λίνῳ ὅτε μιν τέκε μήτηρ.</p>
 <p>εἰ δ' Ἀχιλεὺς οὐ ταῦτα θεῶν ἐκ πεύσεται ὀμφῆς</p>
 <p>δείσετ' ἔπειθ', ὅτε κέν τις ἐναντίβιον θεὸς ἔλθῃ <font color="GREEN">130</font></p>
 <p>ἐν πολέμῳ: χαλεποὶ δὲ θεοὶ φαίνεσθαι ἐναργεῖς.</p>
 <p> </p>
 <p>τὴν δ' ἠμείβετ' ἔπειτα Ποσειδάων ἐνοσίχθων:</p>
 <p>Ἥρη μὴ χαλέπαινε παρ' ἐκ νόον: οὐδέ τί σε χρή.</p>
 <p>οὐκ ἂν ἔγωγ' ἐθέλοιμι θεοὺς ἔριδι ξυνελάσσαι</p>
 <p>ἡμέας τοὺς ἄλλους, ἐπεὶ ἦ πολὺ φέρτεροί εἰμεν: <font color="GREEN">135</font></p>
 <p>ἀλλ' ἡμεῖς μὲν ἔπειτα καθεζώμεσθα κιόντες</p>
 <p>ἐκ πάτου ἐς σκοπιήν, πόλεμος δ' ἄνδρεσσι μελήσει.</p>
 <p>εἰ δέ κ' Ἄρης ἄρχωσι μάχης ἢ Φοῖβος Ἀπόλλων,</p>
 <p>ἢ Ἀχιλῆ' ἴσχωσι καὶ οὐκ εἰῶσι μάχεσθαι,</p>
 <p>αὐτίκ' ἔπειτα καὶ ἄμμι παρ' αὐτόθι νεῖκος ὀρεῖται <font color="GREEN">140</font></p>
 <p>φυλόπιδος: μάλα δ' ὦκα διακρινθέντας ὀί̈ω</p>
 <p>ἂψ ἴμεν Οὔλυμπον δὲ θεῶν μεθ' ὁμήγυριν ἄλλων</p>
 <p>ἡμετέρῃς ὑπὸ χερσὶν ἀναγκαίηφι δαμέντας.</p>
 <p> </p>
 <p>ὣς ἄρα φωνήσας ἡγήσατο κυανοχαίτης</p>
 <p>τεῖχος ἐς ἀμφίχυτον Ἡρακλῆος θείοιο <font color="GREEN">145</font></p>
 <p>ὑψηλόν, τό ῥά οἱ Τρῶες καὶ Παλλὰς Ἀθήνη</p>
 <p>ποίεον, ὄφρα τὸ κῆτος ὑπεκπροφυγὼν ἀλέαιτο,</p>
 <p>ὁππότε μιν σεύαιτο ἀπ' ἠϊόνος πεδίον δέ.</p>
 <p>ἔνθα Ποσειδάων κατ' ἄρ' ἕζετο καὶ θεοὶ ἄλλοι,</p>
 <p>ἀμφὶ δ' ἄρ' ἄρρηκτον νεφέλην ὤμοισιν ἕσαντο: <font color="GREEN">150</font></p>
 <p>οἳ δ' ἑτέρωσε καθῖζον ἐπ' ὀφρύσι Καλλικολώνης</p>
 <p>ἀμφὶ σὲ ἤϊε Φοῖβε καὶ Ἄρηα πτολίπορθον.</p>
 <p> </p>
 <p>ὣς οἳ μέν ῥ' ἑκάτερθε καθήατο μητιόωντες</p>
 <p>βουλάς: ἀρχέμεναι δὲ δυσηλεγέος πολέμοιο</p>
 <p>ὄκνεον ἀμφότεροι, Ζεὺς δ' ἥμενος ὕψι κέλευε. <font color="GREEN">155</font></p>
 <p> </p>
 <p>τῶν δ' ἅπαν ἐπλήσθη πεδίον καὶ λάμπετο χαλκῷ</p>
 <p>ἀνδρῶν ἠδ' ἵππων: κάρκαιρε δὲ γαῖα πόδεσσιν</p>
 <p>ὀρνυμένων ἄμυδις. δύο δ' ἀνέρες ἔξοχ' ἄριστοι</p>
 <p>ἐς μέσον ἀμφοτέρων συνίτην μεμαῶτε μάχεσθαι</p>
 <p>Αἰνείας τ' Ἀγχισιάδης καὶ δῖος Ἀχιλλεύς. <font color="GREEN">160</font></p>
 <p>Αἰνείας δὲ πρῶτος ἀπειλήσας ἐβεβήκει</p>
 <p>νευστάζων κόρυθι βριαρῇ: ἀτὰρ ἀσπίδα θοῦριν</p>
 <p>πρόσθεν ἔχε στέρνοιο, τίνασσε δὲ χάλκεον ἔγχος.</p>
 <p>Πηλεί̈δης δ' ἑτέρωθεν ἐναντίον ὦρτο λέων ὣς</p>
 <p>σίντης, ὅν τε καὶ ἄνδρες ἀποκτάμεναι μεμάασιν <font color="GREEN">165</font></p>
 <p>ἀγρόμενοι πᾶς δῆμος: ὃ δὲ πρῶτον μὲν ἀτίζων</p>
 <p>ἔρχεται, ἀλλ' ὅτε κέν τις ἀρηϊθόων αἰζηῶν</p>
 <p>δουρὶ βάλῃ ἐάλη τε χανών, περί τ' ἀφρὸς ὀδόντας</p>
 <p>γίγνεται, ἐν δέ τέ οἱ κραδίῃ στένει ἄλκιμον ἦτορ,</p>
 <p>οὐρῇ δὲ πλευράς τε καὶ ἰσχία ἀμφοτέρωθεν <font color="GREEN">170</font></p>
 <p>μαστίεται, ἑὲ δ' αὐτὸν ἐποτρύνει μαχέσασθαι,</p>
 <p>γλαυκιόων δ' ἰθὺς φέρεται μένει, ἤν τινα πέφνῃ</p>
 <p>ἀνδρῶν, ἢ αὐτὸς φθίεται πρώτῳ ἐν ὁμίλῳ:</p>
 <p>ὣς Ἀχιλῆ' ὄτρυνε μένος καὶ θυμὸς ἀγήνωρ</p>
 <p>ἀντίον ἐλθέμεναι μεγαλήτορος Αἰνείαο. <font color="GREEN">175</font></p>
 <p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,</p>
 <p>τὸν πρότερος προσέειπε ποδάρκης δῖος Ἀχιλλεύς:</p>
 <p>Αἰνεία τί σὺ τόσσον ὁμίλου πολλὸν ἐπελθὼν</p>
 <p>ἔστης; ἦ σέ γε θυμὸς ἐμοὶ μαχέσασθαι ἀνώγει</p>
 <p>ἐλπόμενον Τρώεσσιν ἀνάξειν ἱπποδάμοισι <font color="GREEN">180</font></p>
 <p>τιμῆς τῆς Πριάμου; ἀτὰρ εἴ κεν ἔμ' ἐξεναρίξῃς,</p>
 <p>οὔ τοι τοὔνεκά γε Πρίαμος γέρας ἐν χερὶ θήσει:</p>
 <p>εἰσὶν γάρ οἱ παῖδες, ὃ δ' ἔμπεδος οὐδ' ἀεσίφρων.</p>
 <p>ἦ νύ τί τοι Τρῶες τέμενος τάμον ἔξοχον ἄλλων</p>
 <p>καλὸν φυταλιῆς καὶ ἀρούρης, ὄφρα νέμηαι <font color="GREEN">185</font></p>
 <p>αἴ κεν ἐμὲ κτείνῃς; χαλεπῶς δέ σ' ἔολπα τὸ ῥέξειν.</p>
 <p>ἤδη μὲν σέ γέ φημι καὶ ἄλλοτε δουρὶ φοβῆσαι.</p>
 <p>ἦ οὐ μέμνῃ ὅτε πέρ σε βοῶν ἄπο μοῦνον ἐόντα</p>
 <p>σεῦα κατ' Ἰδαίων ὀρέων ταχέεσσι πόδεσσι</p>
 <p>καρπαλίμως; τότε δ' οὔ τι μετατροπαλίζεο φεύγων. <font color="GREEN">190</font></p>
 <p>ἔνθεν δ' ἐς Λυρνησσὸν ὑπέκφυγες: αὐτὰρ ἐγὼ τὴν</p>
 <p>πέρσα μεθορμηθεὶς σὺν Ἀθήνῃ καὶ Διὶ πατρί,</p>
 <p>ληϊάδας δὲ γυναῖκας ἐλεύθερον ἦμαρ ἀπούρας</p>
 <p>ἦγον: ἀτὰρ σὲ Ζεὺς ἐρρύσατο καὶ θεοὶ ἄλλοι.</p>
 <p>ἀλλ' οὐ νῦν ἐρύεσθαι ὀί̈ομαι, ὡς ἐνὶ θυμῷ <font color="GREEN">195</font></p>
 <p>βάλλεαι: ἀλλά σ' ἔγωγ' ἀναχωρήσαντα κελεύω</p>
 <p>ἐς πληθὺν ἰέναι, μηδ' ἀντίος ἵστασ' ἐμεῖο,</p>
 <p>πρίν τι κακὸν παθέειν: ῥεχθὲν δέ τε νήπιος ἔγνω.</p>
 <p>τὸν δ' αὖτ' Αἰνείας ἀπαμείβετο φώνησέν τε:</p>
 <p>Πηλεί̈δη μὴ δὴ ἐπέεσσί με νηπύτιον ὣς <font color="GREEN">200</font></p>
 <p>ἔλπεο δειδίξεσθαι, ἐπεὶ σάφα οἶδα καὶ αὐτὸς</p>
 <p>ἠμὲν κερτομίας ἠδ' αἴσυλα μυθήσασθαι.</p>
 <p>ἴδμεν δ' ἀλλήλων γενεήν, ἴδμεν δὲ τοκῆας</p>
 <p>πρόκλυτ' ἀκούοντες ἔπεα θνητῶν ἀνθρώπων:</p>
 <p>ὄψει δ' οὔτ' ἄρ πω σὺ ἐμοὺς ἴδες οὔτ' ἄρ' ἐγὼ σούς. <font color="GREEN">205</font></p>
 <p>φασὶ σὲ μὲν Πηλῆος ἀμύμονος ἔκγονον εἶναι,</p>
 <p>μητρὸς δ' ἐκ Θέτιδος καλλιπλοκάμου ἁλοσύδνης:</p>
 <p>αὐτὰρ ἐγὼν υἱὸς μεγαλήτορος Ἀγχίσαο</p>
 <p>εὔχομαι ἐκγεγάμεν, μήτηρ δέ μοί ἐστ' Ἀφροδίτη:</p>
 <p>τῶν δὴ νῦν ἕτεροί γε φίλον παῖδα κλαύσονται <font color="GREEN">210</font></p>
 <p>σήμερον: οὐ γάρ φημ' ἐπέεσσί γε νηπυτίοισιν</p>
 <p>ὧδε διακρινθέντε μάχης ἐξαπονέεσθαι.</p>
 <p>εἰ δ' ἐθέλεις καὶ ταῦτα δαήμεναι, ὄφρ' ἐὺ̈ εἰδῇς</p>
 <p>ἡμετέρην γενεήν, πολλοὶ δέ μιν ἄνδρες ἴσασι:</p>
 <p>Δάρδανον αὖ πρῶτον τέκετο νεφεληγερέτα Ζεύς, <font color="GREEN">215</font></p>
 <p>κτίσσε δὲ Δαρδανίην, ἐπεὶ οὔ πω Ἴλιος ἱρὴ</p>
 <p>ἐν πεδίῳ πεπόλιστο πόλις μερόπων ἀνθρώπων,</p>
 <p>ἀλλ' ἔθ' ὑπωρείας ᾤκεον πολυπίδακος Ἴδης.</p>
 <p>Δάρδανος αὖ τέκεθ' υἱὸν Ἐριχθόνιον βασιλῆα,</p>
 <p>ὃς δὴ ἀφνειότατος γένετο θνητῶν ἀνθρώπων: <font color="GREEN">220</font></p>
 <p>τοῦ τρισχίλιαι ἵπποι ἕλος κάτα βουκολέοντο</p>
 <p>θήλειαι, πώλοισιν ἀγαλλόμεναι ἀταλῇσι.</p>
 <p>τάων καὶ Βορέης ἠράσσατο βοσκομενάων,</p>
 <p>ἵππῳ δ' εἰσάμενος παρελέξατο κυανοχαίτῃ:</p>
 <p>αἳ δ' ὑποκυσάμεναι ἔτεκον δυοκαίδεκα πώλους. <font color="GREEN">225</font></p>
 <p>αἳ δ' ὅτε μὲν σκιρτῷεν ἐπὶ ζείδωρον ἄρουραν,</p>
 <p>ἄκρον ἐπ' ἀνθερίκων καρπὸν θέον οὐδὲ κατέκλων:</p>
 <p>ἀλλ' ὅτε δὴ σκιρτῷεν ἐπ' εὐρέα νῶτα θαλάσσης,</p>
 <p>ἄκρον ἐπὶ ῥηγμῖνος ἁλὸς πολιοῖο θέεσκον.</p>
 <p>Τρῶα δ' Ἐριχθόνιος τέκετο Τρώεσσιν ἄνακτα: <font color="GREEN">230</font></p>
 <p>Τρωὸς δ' αὖ τρεῖς παῖδες ἀμύμονες ἐξεγένοντο</p>
 <p>Ἶλός τ' Ἀσσάρακός τε καὶ ἀντίθεος Γανυμήδης,</p>
 <p>ὃς δὴ κάλλιστος γένετο θνητῶν ἀνθρώπων:</p>
 <p>τὸν καὶ ἀνηρείψαντο θεοὶ Διὶ οἰνοχοεύειν</p>
 <p>κάλλεος εἵνεκα οἷο ἵν' ἀθανάτοισι μετείη. <font color="GREEN">235</font></p>
 <p>Ἶλος δ' αὖ τέκεθ' υἱὸν ἀμύμονα Λαομέδοντα:</p>
 <p>Λαομέδων δ' ἄρα Τιθωνὸν τέκετο Πρίαμόν τε</p>
 <p>Λάμπόν τε Κλυτίον θ' Ἱκετάονά τ' ὄζον Ἄρηος:</p>
 <p>Ἀσσάρακος δὲ Κάπυν, ὃ δ' ἄρ' Ἀγχίσην τέκε παῖδα:</p>
 <p>αὐτὰρ ἔμ' Ἀγχίσης, Πρίαμος δ' ἔτεχ' Ἕκτορα δῖον. <font color="GREEN">240</font></p>
 <p>ταύτης τοι γενεῆς τε καὶ αἵματος εὔχομαι εἶναι.</p>
 <p>Ζεὺς δ' ἀρετὴν ἄνδρεσσιν ὀφέλλει τε μινύθει τε</p>
 <p>ὅππως κεν ἐθέλῃσιν: ὃ γὰρ κάρτιστος ἁπάντων.</p>
 <p>ἀλλ' ἄγε μηκέτι ταῦτα λεγώμεθα νηπύτιοι ὣς</p>
 <p>ἑσταότ' ἐν μέσσῃ ὑσμίνῃ δηϊοτῆτος. <font color="GREEN">245</font></p>
 <p>ἔστι γὰρ ἀμφοτέροισιν ὀνείδεα μυθήσασθαι</p>
 <p>πολλὰ μάλ', οὐδ' ἂν νηῦς ἑκατόζυγος ἄχθος ἄροιτο.</p>
 <p>στρεπτὴ δὲ γλῶσσ' ἐστὶ βροτῶν, πολέες δ' ἔνι μῦθοι</p>
 <p>παντοῖοι, ἐπέων δὲ πολὺς νομὸς ἔνθα καὶ ἔνθα.</p>
 <p>ὁπποῖόν κ' εἴπῃσθα ἔπος, τοῖόν κ' ἐπακούσαις. <font color="GREEN">250</font></p>
 <p>ἀλλὰ τί ἢ ἔριδας καὶ νείκεα νῶϊν ἀνάγκη</p>
 <p>νεικεῖν ἀλλήλοισιν ἐναντίον ὥς τε γυναῖκας,</p>
 <p>αἵ τε χολωσάμεναι ἔριδος πέρι θυμοβόροιο</p>
 <p>νεικεῦσ' ἀλλήλῃσι μέσην ἐς ἄγυιαν ἰοῦσαι</p>
 <p>πόλλ' ἐτεά τε καὶ οὐκί: χόλος δέ τε καὶ τὰ κελεύει. <font color="GREEN">255</font></p>
 <p>ἀλκῆς δ' οὔ μ' ἐπέεσσιν ἀποτρέψεις μεμαῶτα</p>
 <p>πρὶν χαλκῷ μαχέσασθαι ἐναντίον: ἀλλ' ἄγε θᾶσσον</p>
 <p>γευσόμεθ' ἀλλήλων χαλκήρεσιν ἐγχείῃσιν.</p>
 <p> </p>
 <p>ἦ ῥα καὶ ἐν δεινῷ σάκει ἤλασεν ὄβριμον ἔγχος</p>
 <p>σμερδαλέῳ: μέγα δ' ἀμφὶ σάκος μύκε δουρὸς ἀκωκῇ. <font color="GREEN">260</font></p>
 <p>Πηλεί̈δης δὲ σάκος μὲν ἀπὸ ἕο χειρὶ παχείῃ</p>
 <p>ἔσχετο ταρβήσας: φάτο γὰρ δολιχόσκιον ἔγχος</p>
 <p>ῥέα διελεύσεσθαι μεγαλήτορος Αἰνείαο</p>
 <p>νήπιος, οὐδ' ἐνόησε κατὰ φρένα καὶ κατὰ θυμὸν</p>
 <p>ὡς οὐ ῥηί̈δι' ἐστὶ θεῶν ἐρικυδέα δῶρα <font color="GREEN">265</font></p>
 <p>ἀνδράσι γε θνητοῖσι δαμήμεναι οὐδ' ὑποείκειν.</p>
 <p>οὐδὲ τότ' Αἰνείαο δαί̈φρονος ὄβριμον ἔγχος</p>
 <p>ῥῆξε σάκος: χρυσὸς γὰρ ἐρύκακε, δῶρα θεοῖο:</p>
 <p>ἀλλὰ δύω μὲν ἔλασσε διὰ πτύχας, αἳ δ' ἄρ' ἔτι τρεῖς</p>
 <p>ἦσαν, ἐπεὶ πέντε πτύχας ἤλασε κυλλοποδίων, <font color="GREEN">270</font></p>
 <p>τὰς δύο χαλκείας, δύο δ' ἔνδοθι κασσιτέροιο,</p>
 <p>τὴν δὲ μίαν χρυσῆν, τῇ ῥ' ἔσχετο μείλινον ἔγχος.</p>
 <p> </p>
 <p>δεύτερος αὖτ' Ἀχιλεὺς προί̈ει δολιχόσκιον ἔγχος,</p>
 <p>καὶ βάλεν Αἰνείαο κατ' ἀσπίδα πάντοσ' ἐί̈σην</p>
 <p>ἄντυγ' ὕπο πρώτην, ᾗ λεπτότατος θέε χαλκός, <font color="GREEN">275</font></p>
 <p>λεπτοτάτη δ' ἐπέην ῥινὸς βοός: ἣ δὲ διὰ πρὸ</p>
 <p>Πηλιὰς ἤϊξεν μελίη, λάκε δ' ἀσπὶς ὑπ' αὐτῆς.</p>
 <p>Αἰνείας δ' ἐάλη καὶ ἀπὸ ἕθεν ἀσπίδ' ἀνέσχε</p>
 <p>δείσας: ἐγχείη δ' ἄρ' ὑπὲρ νώτου ἐνὶ γαίῃ</p>
 <p>ἔστη ἱεμένη, διὰ δ' ἀμφοτέρους ἕλε κύκλους <font color="GREEN">280</font></p>
 <p>ἀσπίδος ἀμφιβρότης: ὃ δ' ἀλευάμενος δόρυ μακρὸν</p>
 <p>ἔστη, κὰδ δ' ἄχος οἱ χύτο μυρίον ὀφθαλμοῖσι,</p>
 <p>ταρβήσας ὅ οἱ ἄγχι πάγη βέλος. αὐτὰρ Ἀχιλλεὺς</p>
 <p>ἐμμεμαὼς ἐπόρουσεν ἐρυσσάμενος ξίφος ὀξὺ</p>
 <p>σμερδαλέα ἰάχων: ὃ δὲ χερμάδιον λάβε χειρὶ <font color="GREEN">285</font></p>
 <p>Αἰνείας, μέγα ἔργον, ὃ οὐ δύο γ' ἄνδρε φέροιεν,</p>
 <p>οἷοι νῦν βροτοί εἰσ': ὃ δέ μιν ῥέα πάλλε καὶ οἶος.</p>
 <p>ἔνθά κεν Αἰνείας μὲν ἐπεσσύμενον βάλε πέτρῳ</p>
 <p>ἢ κόρυθ' ἠὲ σάκος, τό οἱ ἤρκεσε λυγρὸν ὄλεθρον,</p>
 <p>τὸν δέ κε Πηλεί̈δης σχεδὸν ἄορι θυμὸν ἀπηύρα, <font color="GREEN">290</font></p>
 <p>εἰ μὴ ἄρ' ὀξὺ νόησε Ποσειδάων ἐνοσίχθων:</p>
 <p>αὐτίκα δ' ἀθανάτοισι θεοῖς μετὰ μῦθον ἔειπεν:</p>
 <p>ὢ πόποι ἦ μοι ἄχος μεγαλήτορος Αἰνείαο,</p>
 <p>ὃς τάχα Πηλεί̈ωνι δαμεὶς Ἄϊδος δὲ κάτεισι</p>
 <p>πειθόμενος μύθοισιν Ἀπόλλωνος ἑκάτοιο <font color="GREEN">295</font></p>
 <p>νήπιος, οὐδέ τί οἱ χραισμήσει λυγρὸν ὄλεθρον.</p>
 <p>ἀλλὰ τί ἢ νῦν οὗτος ἀναίτιος ἄλγεα πάσχει</p>
 <p>μὰψ ἕνεκ' ἀλλοτρίων ἀχέων, κεχαρισμένα δ' αἰεὶ</p>
 <p>δῶρα θεοῖσι δίδωσι τοὶ οὐρανὸν εὐρὺν ἔχουσιν;</p>
 <p>ἀλλ' ἄγεθ' ἡμεῖς πέρ μιν ὑπὲκ θανάτου ἀγάγωμεν, <font color="GREEN">300</font></p>
 <p>μή πως καὶ Κρονίδης κεχολώσεται, αἴ κεν Ἀχιλλεὺς</p>
 <p>τόνδε κατακτείνῃ: μόριμον δέ οἵ ἐστ' ἀλέασθαι,</p>
 <p>ὄφρα μὴ ἄσπερμος γενεὴ καὶ ἄφαντος ὄληται</p>
 <p>Δαρδάνου, ὃν Κρονίδης περὶ πάντων φίλατο παίδων</p>
 <p>οἳ ἕθεν ἐξεγένοντο γυναικῶν τε θνητάων. <font color="GREEN">305</font></p>
 <p>ἤδη γὰρ Πριάμου γενεὴν ἔχθηρε Κρονίων:</p>
 <p>νῦν δὲ δὴ Αἰνείαο βίη Τρώεσσιν ἀνάξει</p>
 <p>καὶ παίδων παῖδες, τοί κεν μετόπισθε γένωνται.</p>
 <p> </p>
 <p>τὸν δ' ἠμείβετ' ἔπειτα βοῶπις πότνια Ἥρη:</p>
 <p>ἐννοσίγαι', αὐτὸς σὺ μετὰ φρεσὶ σῇσι νόησον <font color="GREEN">310</font></p>
 <p>Αἰνείαν ἤ κέν μιν ἐρύσσεαι ἦ κεν ἐάσῃς</p>
 <p>Πηλεί̈δῃ Ἀχιλῆϊ δαμήμεναι, ἐσθλὸν ἐόντα.</p>
 <p>ἤτοι μὲν γὰρ νῶϊ πολέας ὠμόσσαμεν ὅρκους</p>
 <p>πᾶσι μετ' ἀθανάτοισιν ἐγὼ καὶ Παλλὰς Ἀθήνη</p>
 <p>μή ποτ' ἐπὶ Τρώεσσιν ἀλεξήσειν κακὸν ἦμαρ, <font color="GREEN">315</font></p>
 <p>μηδ' ὁπότ' ἂν Τροίη μαλερῷ πυρὶ πᾶσα δάηται</p>
 <p>καιομένη, καίωσι δ' ἀρήϊοι υἷες Ἀχαιῶν.</p>
 <p> </p>
 <p>αὐτὰρ ἐπεὶ τό γ' ἄκουσε Ποσειδάων ἐνοσίχθων,</p>
 <p>βῆ ῥ' ἴμεν ἄν τε μάχην καὶ ἀνὰ κλόνον ἐγχειάων,</p>
 <p>ἷξε δ' ὅθ' Αἰνείας ἠδ' ὃ κλυτὸς ἦεν Ἀχιλλεύς. <font color="GREEN">320</font></p>
 <p>αὐτίκα τῷ μὲν ἔπειτα κατ' ὀφθαλμῶν χέεν ἀχλὺν</p>
 <p>Πηλεί̈δῃ Ἀχιλῆϊ: ὃ δὲ μελίην εὔχαλκον</p>
 <p>ἀσπίδος ἐξέρυσεν μεγαλήτορος Αἰνείαο:</p>
 <p>καὶ τὴν μὲν προπάροιθε ποδῶν Ἀχιλῆος ἔθηκεν,</p>
 <p>Αἰνείαν δ' ἔσσευεν ἀπὸ χθονὸς ὑψόσ' ἀείρας. <font color="GREEN">325</font></p>
 <p>πολλὰς δὲ στίχας ἡρώων, πολλὰς δὲ καὶ ἵππων</p>
 <p>Αἰνείας ὑπερᾶλτο θεοῦ ἀπὸ χειρὸς ὀρούσας,</p>
 <p>ἷξε δ' ἐπ' ἐσχατιὴν πολυάϊκος πολέμοιο,</p>
 <p>ἔνθά τε Καύκωνες πόλεμον μέτα θωρήσσοντο.</p>
 <p>τῷ δὲ μάλ' ἐγγύθεν ἦλθε Ποσειδάων ἐνοσίχθων, <font color="GREEN">330</font></p>
 <p>καί μιν φωνήσας ἔπεα πτερόεντα προσηύδα:</p>
 <p>Αἰνεία, τίς σ' ὧδε θεῶν ἀτέοντα κελεύει</p>
 <p>ἀντία Πηλεί̈ωνος ὑπερθύμοιο μάχεσθαι,</p>
 <p>ὃς σεῦ ἅμα κρείσσων καὶ φίλτερος ἀθανάτοισιν;</p>
 <p>ἀλλ' ἀναχωρῆσαι ὅτε κεν συμβλήσεαι αὐτῷ, <font color="GREEN">335</font></p>
 <p>μὴ καὶ ὑπὲρ μοῖραν δόμον Ἄϊδος εἰσαφίκηαι.</p>
 <p>αὐτὰρ ἐπεί κ' Ἀχιλεὺς θάνατον καὶ πότμον ἐπίσπῃ,</p>
 <p>θαρσήσας δὴ ἔπειτα μετὰ πρώτοισι μάχεσθαι:</p>
 <p>οὐ μὲν γάρ τίς σ' ἄλλος Ἀχαιῶν ἐξεναρίξει.</p>
 <p> </p>
 <p>ὣς εἰπὼν λίπεν αὐτόθ', ἐπεὶ διεπέφραδε πάντα. <font color="GREEN">340</font></p>
 <p>αἶψα δ' ἔπειτ' Ἀχιλῆος ἀπ' ὀφθαλμῶν σκέδασ' ἀχλὺν</p>
 <p>θεσπεσίην: ὃ δ' ἔπειτα μέγ' ἔξιδεν ὀφθαλμοῖσιν,</p>
 <p>ὀχθήσας δ' ἄρα εἶπε πρὸς ὃν μεγαλήτορα θυμόν:</p>
 <p>ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι:</p>
 <p>ἔγχος μὲν τόδε κεῖται ἐπὶ χθονός, οὐδέ τι φῶτα <font color="GREEN">345</font></p>
 <p>λεύσσω, τῷ ἐφέηκα κατακτάμεναι μενεαίνων.</p>
 <p>ἦ ῥα καὶ Αἰνείας φίλος ἀθανάτοισι θεοῖσιν</p>
 <p>ἦεν: ἀτάρ μιν ἔφην μὰψ αὔτως εὐχετάασθαι.</p>
 <p>ἐρρέτω: οὔ οἱ θυμὸς ἐμεῦ ἔτι πειρηθῆναι</p>
 <p>ἔσσεται, ὃς καὶ νῦν φύγεν ἄσμενος ἐκ θανάτοιο. <font color="GREEN">350</font></p>
 <p>ἀλλ' ἄγε δὴ Δαναοῖσι φιλοπτολέμοισι κελεύσας</p>
 <p>τῶν ἄλλων Τρώων πειρήσομαι ἀντίος ἐλθών.</p>
 <p> </p>
 <p>ἦ, καὶ ἐπὶ στίχας ἆλτο, κέλευε δὲ φωτὶ ἑκάστῳ:</p>
 <p>μηκέτι νῦν Τρώων ἑκὰς ἕστατε δῖοι Ἀχαιοί,</p>
 <p>ἀλλ' ἄγ' ἀνὴρ ἄντ' ἀνδρὸς ἴτω, μεμάτω δὲ μάχεσθαι. <font color="GREEN">355</font></p>
 <p>ἀργαλέον δέ μοί ἐστι καὶ ἰφθίμῳ περ ἐόντι</p>
 <p>τοσσούσδ' ἀνθρώπους ἐφέπειν καὶ πᾶσι μάχεσθαι:</p>
 <p>οὐδέ κ' Ἄρης, ὅς περ θεὸς ἄμβροτος, οὐδέ κ' Ἀθήνη</p>
 <p>τοσσῆσδ' ὑσμίνης ἐφέποι στόμα καὶ πονέοιτο:</p>
 <p>ἀλλ' ὅσσον μὲν ἐγὼ δύναμαι χερσίν τε ποσίν τε <font color="GREEN">360</font></p>
 <p>καὶ σθένει, οὔ μ' ἔτι φημὶ μεθησέμεν οὐδ' ἠβαιόν,</p>
 <p>ἀλλὰ μάλα στιχὸς εἶμι διαμπερές, οὐδέ τιν' οἴω</p>
 <p>Τρώων χαιρήσειν, ὅς τις σχεδὸν ἔγχεος ἔλθῃ.</p>
 <p> </p>
 <p>ὣς φάτ' ἐποτρύνων: Τρώεσσι δὲ φαίδιμος Ἕκτωρ</p>
 <p>κέκλεθ' ὁμοκλήσας, φάτο δ' ἴμεναι ἄντ' Ἀχιλῆος: <font color="GREEN">365</font></p>
 <p>Τρῶες ὑπέρθυμοι μὴ δείδιτε Πηλεί̈ωνα.</p>
 <p>καί κεν ἐγὼ ἐπέεσσι καὶ ἀθανάτοισι μαχοίμην,</p>
 <p>ἔγχεϊ δ' ἀργαλέον, ἐπεὶ ἦ πολὺ φέρτεροί εἰσιν.</p>
 <p>οὐδ' Ἀχιλεὺς πάντεσσι τέλος μύθοις ἐπιθήσει,</p>
 <p>ἀλλὰ τὸ μὲν τελέει, τὸ δὲ καὶ μεσσηγὺ κολούει. <font color="GREEN">370</font></p>
 <p>τοῦ δ' ἐγὼ ἀντίος εἶμι καὶ εἰ πυρὶ χεῖρας ἔοικεν,</p>
 <p>εἰ πυρὶ χεῖρας ἔοικε, μένος δ' αἴθωνι σιδήρῳ.</p>
 <p> </p>
 <p>ὣς φάτ' ἐποτρύνων, οἳ δ' ἀντίοι ἔγχε' ἄειραν</p>
 <p>Τρῶες: τῶν δ' ἄμυδις μίχθη μένος, ὦρτο δ' ἀϋτή.</p>
 <p>καὶ τότ' ἄρ' Ἕκτορα εἶπε παραστὰς Φοῖβος Ἀπόλλων: <font color="GREEN">375</font></p>
 <p>Ἕκτορ μηκέτι πάμπαν Ἀχιλλῆϊ προμάχιζε,</p>
 <p>ἀλλὰ κατὰ πληθύν τε καὶ ἐκ φλοίσβοιο δέδεξο,</p>
 <p>μή πώς σ' ἠὲ βάλῃ ἠὲ σχεδὸν ἄορι τύψῃ.</p>
 <p> </p>
 <p>ὣς ἔφαθ', Ἕκτωρ δ' αὖτις ἐδύσετο οὐλαμὸν ἀνδρῶν</p>
 <p>ταρβήσας, ὅτ' ἄκουσε θεοῦ ὄπα φωνήσαντος. <font color="GREEN">380</font></p>
 <p>ἐν δ' Ἀχιλεὺς Τρώεσσι θόρε φρεσὶν εἱμένος ἀλκὴν</p>
 <p>σμερδαλέα ἰάχων, πρῶτον δ' ἕλεν Ἰφιτίωνα</p>
 <p>ἐσθλὸν Ὀτρυντεί̈δην πολέων ἡγήτορα λαῶν,</p>
 <p>ὃν νύμφη τέκε νηὶ̈ς Ὀτρυντῆϊ πτολιπόρθῳ</p>
 <p>Τμώλῳ ὕπο νιφόεντι Ὕδης ἐν πίονι δήμῳ: <font color="GREEN">385</font></p>
 <p>τὸν δ' ἰθὺς μεμαῶτα βάλ' ἔγχεϊ δῖος Ἀχιλλεὺς</p>
 <p>μέσσην κὰκ κεφαλήν: ἣ δ' ἄνδιχα πᾶσα κεάσθη,</p>
 <p>δούπησεν δὲ πεσών, ὃ δ' ἐπεύξατο δῖος Ἀχιλλεύς:</p>
 <p>κεῖσαι Ὀτρυντεί̈δη πάντων ἐκπαγλότατ' ἀνδρῶν:</p>
 <p>ἐνθάδε τοι θάνατος, γενεὴ δέ τοί ἐστ' ἐπὶ λίμνῃ <font color="GREEN">390</font></p>
 <p>Γυγαίῃ, ὅθι τοι τέμενος πατρώϊόν ἐστιν</p>
 <p>Ὕλλῳ ἐπ' ἰχθυόεντι καὶ Ἕρμῳ δινήεντι.</p>
 <p> </p>
 <p>ὣς ἔφατ' εὐχόμενος, τὸν δὲ σκότος ὄσσε κάλυψε.</p>
 <p>τὸν μὲν Ἀχαιῶν ἵπποι ἐπισσώτροις δατέοντο</p>
 <p>πρώτῃ ἐν ὑσμίνῃ: ὃ δ' ἐπ' αὐτῷ Δημολέοντα <font color="GREEN">395</font></p>
 <p>ἐσθλὸν ἀλεξητῆρα μάχης Ἀντήνορος υἱὸν</p>
 <p>νύξε κατὰ κρόταφον, κυνέης διὰ χαλκοπαρῄου.</p>
 <p>οὐδ' ἄρα χαλκείη κόρυς ἔσχεθεν, ἀλλὰ δι' αὐτῆς</p>
 <p>αἰχμὴ ἱεμένη ῥῆξ' ὀστέον, ἐγκέφαλος δὲ</p>
 <p>ἔνδον ἅπας πεπάλακτο: δάμασσε δέ μιν μεμαῶτα. <font color="GREEN">400</font></p>
 <p>Ἱπποδάμαντα δ' ἔπειτα καθ' ἵππων ἀί̈ξαντα</p>
 <p>πρόσθεν ἕθεν φεύγοντα μετάφρενον οὔτασε δουρί.</p>
 <p>αὐτὰρ ὃ θυμὸν ἄϊσθε καὶ ἤρυγεν, ὡς ὅτε ταῦρος</p>
 <p>ἤρυγεν ἑλκόμενος Ἑλικώνιον ἀμφὶ ἄνακτα</p>
 <p>κούρων ἑλκόντων: γάνυται δέ τε τοῖς ἐνοσίχθων: <font color="GREEN">405</font></p>
 <p>ὣς ἄρα τόν γ' ἐρυγόντα λίπ' ὀστέα θυμὸς ἀγήνωρ:</p>
 <p>αὐτὰρ ὃ βῆ σὺν δουρὶ μετ' ἀντίθεον Πολύδωρον</p>
 <p>Πριαμίδην. τὸν δ' οὔ τι πατὴρ εἴασκε μάχεσθαι,</p>
 <p>οὕνεκά οἱ μετὰ παισὶ νεώτατος ἔσκε γόνοιο,</p>
 <p>καί οἱ φίλτατος ἔσκε, πόδεσσι δὲ πάντας ἐνίκα <font color="GREEN">410</font></p>
 <p>δὴ τότε νηπιέῃσι ποδῶν ἀρετὴν ἀναφαίνων</p>
 <p>θῦνε διὰ προμάχων, εἷος φίλον ὤλεσε θυμόν.</p>
 <p>τὸν βάλε μέσσον ἄκοντι ποδάρκης δῖος Ἀχιλλεὺς</p>
 <p>νῶτα παραί̈σσοντος, ὅθι ζωστῆρος ὀχῆες</p>
 <p>χρύσειοι σύνεχον καὶ διπλόος ἤντετο θώρηξ: <font color="GREEN">415</font></p>
 <p>ἀντικρὺ δὲ διέσχε παρ' ὀμφαλὸν ἔγχεος αἰχμή,</p>
 <p>γνὺξ δ' ἔριπ' οἰμώξας, νεφέλη δέ μιν ἀμφεκάλυψε</p>
 <p>κυανέη, προτὶ οἷ δ' ἔλαβ' ἔντερα χερσὶ λιασθείς.</p>
 <p> </p>
 <p>Ἕκτωρ δ' ὡς ἐνόησε κασίγνητον Πολύδωρον</p>
 <p>ἔντερα χερσὶν ἔχοντα λιαζόμενον ποτὶ γαίη <font color="GREEN">420</font></p>
 <p>κάρ ῥά οἱ ὀφθαλμῶν κέχυτ' ἀχλύς: οὐδ' ἄρ' ἔτ' ἔτλη</p>
 <p>δηρὸν ἑκὰς στρωφᾶσθ', ἀλλ' ἀντίος ἦλθ' Ἀχιλῆϊ</p>
 <p>ὀξὺ δόρυ κραδάων φλογὶ εἴκελος: αὐτὰρ Ἀχιλλεὺς</p>
 <p>ὡς εἶδ', ὣς ἀνεπᾶλτο, καὶ εὐχόμενος ἔπος ηὔδα:</p>
 <p>ἐγγὺς ἀνὴρ ὃς ἐμόν γε μάλιστ' ἐσεμάσσατο θυμόν, <font color="GREEN">425</font></p>
 <p>ὅς μοι ἑταῖρον ἔπεφνε τετιμένον: οὐδ' ἂν ἔτι δὴν</p>
 <p>ἀλλήλους πτώσσοιμεν ἀνὰ πτολέμοιο γεφύρας.</p>
 <p> </p>
 <p>ἦ, καὶ ὑπόδρα ἰδὼν προσεφώνεεν Ἕκτορα δῖον:</p>
 <p>ἆσσον ἴθ' ὥς κεν θᾶσσον ὀλέθρου πείραθ' ἵκηαι.</p>
 <p> </p>
 <p>τὸν δ' οὐ ταρβήσας προσέφη κορυθαίολος Ἕκτωρ: <font color="GREEN">430</font></p>
 <p>Πηλεί̈δη μὴ δὴ ἐπέεσσί με νηπύτιον ὣς</p>
 <p>ἔλπεο δειδίξεσθαι, ἐπεὶ σάφα οἶδα καὶ αὐτὸς</p>
 <p>ἠμὲν κερτομίας ἠδ' αἴσυλα μυθήσασθαι.</p>
 <p>οἶδα δ' ὅτι σὺ μὲν ἐσθλός, ἐγὼ δὲ σέθεν πολὺ χείρων.</p>
 <p>ἀλλ' ἤτοι μὲν ταῦτα θεῶν ἐν γούνασι κεῖται, <font color="GREEN">435</font></p>
 <p>αἴ κέ σε χειρότερός περ ἐὼν ἀπὸ θυμὸν ἕλωμαι</p>
 <p>δουρὶ βαλών, ἐπεὶ ἦ καὶ ἐμὸν βέλος ὀξὺ πάροιθεν.</p>
 <p> </p>
 <p>ἦ ῥα, καὶ ἀμπεπαλὼν προί̈ει δόρυ, καὶ τό γ' Ἀθήνη</p>
 <p>πνοιῇ Ἀχιλλῆος πάλιν ἔτραπε κυδαλίμοιο</p>
 <p>ἦκα μάλα ψύξασα: τὸ δ' ἂψ ἵκεθ' Ἕκτορα δῖον, <font color="GREEN">440</font></p>
 <p>αὐτοῦ δὲ προπάροιθε ποδῶν πέσεν. αὐτὰρ Ἀχιλλεὺς</p>
 <p>ἐμμεμαὼς ἐπόρουσε κατακτάμεναι μενεαίνων,</p>
 <p>σμερδαλέα ἰάχων: τὸν δ' ἐξήρπαξεν Ἀπόλλων</p>
 <p>ῥεῖα μάλ' ὥς τε θεός, ἐκάλυψε δ' ἄρ' ἠέρι πολλῇ.</p>
 <p>τρὶς μὲν ἔπειτ' ἐπόρουσε ποδάρκης δῖος Ἀχιλλεὺς <font color="GREEN">445</font></p>
 <p>ἔγχεϊ χαλκείῳ, τρὶς δ' ἠέρα τύψε βαθεῖαν.</p>
 <p>ἀλλ' ὅτε δὴ τὸ τέταρτον ἐπέσσυτο δαίμονι ἶσος,</p>
 <p>δεινὰ δ' ὁμοκλήσας ἔπεα πτερόεντα προσηύδα:</p>
 <p>ἐξ αὖ νῦν ἔφυγες θάνατον κύον: ἦ τέ τοι ἄγχι</p>
 <p>ἦλθε κακόν: νῦν αὖτέ σ' ἐρύσατο Φοῖβος Ἀπόλλων, <font color="GREEN">450</font></p>
 <p>ᾧ μέλλεις εὔχεσθαι ἰὼν ἐς δοῦπον ἀκόντων.</p>
 <p>ἦ θήν σ' ἐξανύω γε καὶ ὕστερον ἀντιβολήσας,</p>
 <p>εἴ πού τις καὶ ἔμοιγε θεῶν ἐπιτάρροθός ἐστι.</p>
 <p>νῦν αὖ τοὺς ἄλλους ἐπιείσομαι, ὅν κε κιχείω.</p>
 <p> </p>
 <p>ὣς εἰπὼν Δρύοπ' οὖτα κατ' αὐχένα μέσσον ἄκοντι: <font color="GREEN">455</font></p>
 <p>ἤριπε δὲ προπάροιθε ποδῶν: ὃ δὲ τὸν μὲν ἔασε,</p>
 <p>Δημοῦχον δὲ Φιλητορίδην ἠύ̈ν τε μέγαν τε</p>
 <p>κὰγ γόνυ δουρὶ βαλὼν ἠρύκακε. τὸν μὲν ἔπειτα</p>
 <p>οὐτάζων ξίφεϊ μεγάλῳ ἐξαίνυτο θυμόν:</p>
 <p>αὐτὰρ ὃ Λαόγονον καὶ Δάρδανον υἷε Βίαντος <font color="GREEN">460</font></p>
 <p>ἄμφω ἐφορμηθεὶς ἐξ ἵππων ὦσε χαμᾶζε,</p>
 <p>τὸν μὲν δουρὶ βαλών, τὸν δὲ σχεδὸν ἄορι τύψας.</p>
 <p>Τρῶα δ' Ἀλαστορίδην, ὃ μὲν ἀντίος ἤλυθε γούνων,</p>
 <p>εἴ πώς εὑ πεφίδοιτο λαβὼν καὶ ζωὸν ἀφείη</p>
 <p>μηδὲ κατακτείνειεν ὁμηλικίην ἐλεήσας, <font color="GREEN">465</font></p>
 <p>νήπιος, οὐδὲ τὸ ᾔδη ὃ οὐ πείσεσθαι ἔμελλεν:</p>
 <p>οὐ γάρ τι γλυκύθυμος ἀνὴρ ἦν οὐδ' ἀγανόφρων,</p>
 <p>ἀλλὰ μάλ' ἐμμεμαώς: ὃ μὲν ἥπτετο χείρεσι γούνων</p>
 <p>ἱέμενος λίσσεσθ', ὃ δὲ φασγάνῳ οὖτα καθ' ἧπαρ:</p>
 <p>ἐκ δέ οἱ ἧπαρ ὄλισθεν, ἀτὰρ μέλαν αἷμα κατ' αὐτοῦ <font color="GREEN">470</font></p>
 <p>κόλπον ἐνέπλησεν: τὸν δὲ σκότος ὄσσε κάλυψε</p>
 <p>θυμοῦ δευόμενον: ὃ δὲ Μούλιον οὖτα παραστὰς</p>
 <p>δουρὶ κατ' οὖς: εἶθαρ δὲ δι' οὔατος ἦλθ' ἑτέροιο</p>
 <p>αἰχμὴ χαλκείη: ὃ δ' Ἀγήνορος υἱὸν Ἔχεκλον</p>
 <p>μέσσην κὰκ κεφαλὴν ξίφει ἤλασε κωπήεντι, <font color="GREEN">475</font></p>
 <p>πᾶν δ' ὑπεθερμάνθη ξίφος αἵματι: τὸν δὲ κατ' ὄσσε</p>
 <p>ἔλλαβε πορφύρεος θάνατος καὶ μοῖρα κραταιή.</p>
 <p>Δευκαλίωνα δ' ἔπειθ', ἵνα τε ξυνέχουσι τένοντες</p>
 <p>ἀγκῶνος, τῇ τόν γε φίλης διὰ χειρὸς ἔπειρεν</p>
 <p>αἰχμῇ χαλκείῃ: ὃ δέ μιν μένε χεῖρα βαρυνθεὶς <font color="GREEN">480</font></p>
 <p>πρόσθ' ὁρόων θάνατον: ὃ δὲ φασγάνῳ αὐχένα θείνας</p>
 <p>τῆλ' αὐτῇ πήληκι κάρη βάλε: μυελὸς αὖτε</p>
 <p>σφονδυλίων ἔκπαλθ', ὃ δ' ἐπὶ χθονὶ κεῖτο τανυσθείς.</p>
 <p>αὐτὰρ ὃ βῆ ῥ' ἰέναι μετ' ἀμύμονα Πείρεω υἱὸν</p>
 <p>Ῥίγμον, ὃς ἐκ Θρῄκης ἐριβώλακος εἰληλούθει: <font color="GREEN">485</font></p>
 <p>τὸν βάλε μέσσον ἄκοντι, πάγη δ' ἐν νηδύϊ χαλκός,</p>
 <p>ἤριπε δ' ἐξ ὀχέων: ὃ δ' Ἀρηί̈θοον θεράποντα</p>
 <p>ἂψ ἵππους στρέψαντα μετάφρενον ὀξέϊ δουρὶ</p>
 <p>νύξ', ἀπὸ δ' ἅρματος ὦσε: κυκήθησαν δέ οἱ ἵπποι.</p>
 <p> </p>
 <p>ὡς δ' ἀναμαιμάει βαθέ' ἄγκεα θεσπιδαὲς πῦρ <font color="GREEN">490</font></p>
 <p>οὔρεος ἀζαλέοιο, βαθεῖα δὲ καίεται ὕλη,</p>
 <p>πάντῃ τε κλονέων ἄνεμος φλόγα εἰλυφάζει,</p>
 <p>ὣς ὅ γε πάντῃ θῦνε σὺν ἔγχεϊ δαίμονι ἶσος</p>
 <p>κτεινομένους ἐφέπων: ῥέε δ' αἵματι γαῖα μέλαινα.</p>
 <p>ὡς δ' ὅτε τις ζεύξῃ βόας ἄρσενας εὐρυμετώπους <font color="GREEN">495</font></p>
 <p>τριβέμεναι κρῖ λευκὸν ἐϋκτιμένῃ ἐν ἀλωῇ,</p>
 <p>ῥίμφά τε λέπτ' ἐγένοντο βοῶν ὑπὸ πόσσ' ἐριμύκων,</p>
 <p>ὣς ὑπ' Ἀχιλλῆος μεγαθύμου μώνυχες ἵπποι</p>
 <p>στεῖβον ὁμοῦ νέκυάς τε καὶ ἀσπίδας: αἵματι δ' ἄξων</p>
 <p>νέρθεν ἅπας πεπάλακτο καὶ ἄντυγες αἳ περὶ δίφρον, <font color="GREEN">500</font></p>
 <p>ἃς ἄρ' ἀφ' ἱππείων ὁπλέων ῥαθάμιγγες ἔβαλλον</p>
 <p>αἵ τ' ἀπ' ἐπισσώτρων: ὃ δὲ ἵετο κῦδος ἀρέσθαι</p>
 <p>Πηλεί̈δης, λύθρῳ δὲ παλάσσετο χεῖρας ἀάπτους.</p>
 
 
 <p></p><hr>
 <center>
 <a href="ili21.htm">Next: Book 21</a></center>
 </body>