<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody14.htm">English</a> 
 <a href="ody14.htm">Previous</a> 
 <a href="ody16.htm">Next</a> 
 </center>
 <hr>
 
 
 <h1 align="CENTER">The Odyssey, Book 15</h1>
 <p>ἡ δ' εἰς εὐρύχορον Λακεδαίμονα Παλλὰς Ἀθήνη</p>
 <p>ᾤχετ', Ὀδυσσῆος μεγαθύμου φαίδιμον υἱὸν</p>
 <p>νόστου ὑπομνήσουσα καὶ ὀτρυνέουσα νέεσθαι.</p>
 <p>εὗρε δὲ Τηλέμαχον καὶ Νέστορος ἀγλαὸν υἱὸν</p>
 <p>εὕδοντ' ἐν προδόμῳ Μενελάου κυδαλίμοιο, <font color="GREEN">5</font></p>
 <p>ἦ τοι Νεστορίδην μαλακῷ δεδμημένον ὕπνῳ:</p>
 <p>Τηλέμαχον δ' οὐχ ὕπνος ἔχε γλυκύς, ἀλλ' ἐνὶ θυμῷ</p>
 <p>νύκτα δι' ἀμβροσίην μελεδήματα πατρὸς ἔγειρεν.</p>
 <p>ἀγχοῦ δ' ἱσταμένη προσέφη γλαυκῶπις Ἀθήνη:</p>
 <p> </p>
 <p>"Τηλέμαχ', οὐκέτι καλὰ δόμων ἄπο τῆλ' ἀλάλησαι, <font color="GREEN">10</font></p>
 <p>κτήματά τε προλιπὼν ἄνδρας τ' ἐν σοῖσι δόμοισιν</p>
 <p>οὕτω ὑπερφιάλους: μή τοι κατὰ πάντα φάγωσι</p>
 <p>κτήματα δασσάμενοι, σὺ δὲ τηϋσίην ὁδὸν ἔλθῃς.</p>
 <p>ἀλλ' ὄτρυνε τάχιστα βοὴν ἀγαθὸν Μενέλαον</p>
 <p>πεμπέμεν, ὄφρ' ἔτι οἴκοι ἀμύμονα μητέρα τέτμῃς. <font color="GREEN">15</font></p>
 <p>ἤδη γάρ ῥα πατήρ τε κασίγνητοί τε κέλονται</p>
 <p>Εὐρυμάχῳ γήμασθαι: ὁ γὰρ περιβάλλει ἅπαντας</p>
 <p>μνηστῆρας δώροισι καὶ ἐξώφελλεν ἔεδνα:</p>
 <p>μή νύ τι σεῦ ἀέκητι δόμων ἐκ κτῆμα φέρηται.</p>
 <p>οἶσθα γὰρ οἷος θυμὸς ἐνὶ στήθεσσι γυναικός: <font color="GREEN">20</font></p>
 <p>κείνου βούλεται οἶκον ὀφέλλειν ὅς κεν ὀπυίῃ,</p>
 <p>παίδων δὲ προτέρων καὶ κουριδίοιο φίλοιο</p>
 <p>οὐκέτι μέμνηται τεθνηκότος οὐδὲ μεταλλᾷ.</p>
 <p>ἀλλὰ σύ γ' ἐλθὼν αὐτὸς ἐπιτρέψειας ἕκαστα</p>
 <p>δμῳάων ἥ τίς τοι ἀρίστη φαίνεται εἶναι, <font color="GREEN">25</font></p>
 <p>εἰς ὅ κέ τοι φήνωσι θεοὶ κυδρὴν παράκοιτιν.</p>
 <p>ἄλλο δέ τοί τι ἔπος ἐρέω, σὺ δὲ σύνθεο θυμῷ.</p>
 <p>μνηστήρων σ' ἐπιτηδὲς ἀριστῆες λοχόωσιν</p>
 <p>ἐν πορθμῷ Ἰθάκης τε Σάμοιό τε παιπαλοέσσης.</p>
 <p>ἱέμενοι κτεῖναι, πρὶν πατρίδα γαῖαν ἱκέσθαι. <font color="GREEN">30</font></p>
 <p>ἀλλὰ τά γ' οὐκ ὀί̈ω: πρὶν καί τινα γαῖα καθέξει</p>
 <p>ἀνδρῶν μνηστήρων, οἵ τοι βίοτον κατέδουσιν.</p>
 <p>ἀλλὰ ἑκὰς νήσων ἀπέχειν εὐεργέα νῆα,</p>
 <p>νυκτὶ δ' ὁμῶς πλείειν: πέμψει δέ τοι οὖρον ὄπισθεν</p>
 <p>ἀθανάτων ὅς τίς σε φυλάσσει τε ῥύεταί τε. <font color="GREEN">35</font></p>
 <p>αὐτὰρ ἐπὴν πρώτην ἀκτὴν Ἰθάκης ἀφίκηαι,</p>
 <p>νῆα μὲν ἐς πόλιν ὀτρῦναι καὶ πάντας ἑταίρους,</p>
 <p>αὐτὸς δὲ πρώτιστα συβώτην εἰσαφικέσθαι,</p>
 <p>ὅς τοι ὑῶν ἐπίουρος, ὁμῶς δέ τοι ἤπια οἶδεν.</p>
 <p>ἔνθα δὲ νύκτ' ἀέσαι: τὸν δ' ὀτρῦναι πόλιν εἴσω <font color="GREEN">40</font></p>
 <p>ἀγγελίην ἐρέοντα περίφρονι Πηνελοπείῃ,</p>
 <p>οὕνεκά οἱ σῶς ἐσσὶ καὶ ἐκ Πύλου εἰλήλουθας."</p>
 <p> </p>
 <p>ἡ μὲν ἄρ' ὣς εἰποῦσ' ἀπέβη πρὸς μακρὸν Ὄλυμπον,</p>
 <p>αὐτὰρ ὁ Νεστορίδην ἐξ ἡδέος ὕπνου ἔγειρεν</p>
 <p>λὰξ ποδὶ κινήσας, καί μιν πρὸς μῦθον ἔειπεν: <font color="GREEN">45</font></p>
 <p> </p>
 <p>"ἔγρεο, Νεστορίδη Πεισίστρατε, μώνυχας ἵππους</p>
 <p>ζεῦξον ὑφ' ἅρματ' ἄγων, ὄφρα πρήσσωμεν ὁδοῖο."</p>
 <p>τὸν δ' αὖ Νεστορίδης Πεισίστρατος ἀντίον ηὔδα:</p>
 <p>"Τηλέμαχ', οὔ πως ἔστιν ἐπειγομένους περ ὁδοῖο</p>
 <p>νύκτα διὰ δνοφερὴν ἐλάαν: τάχα δ' ἔσσεται ἠώς. <font color="GREEN">50</font></p>
 <p>ἀλλὰ μέν' εἰς ὅ κε δῶρα φέρων ἐπιδίφρια θήῃ</p>
 <p>ἥρως Ἀτρείδης, δουρικλειτὸς Μενέλαος,</p>
 <p>καὶ μύθοις ἀγανοῖσι παραυδήσας ἀποπέμψῃ.</p>
 <p>τοῦ γάρ τε ξεῖνος μιμνήσκεται ἤματα πάντα</p>
 <p>ἀνδρὸς ξεινοδόκου, ὅς κεν φιλότητα παράσχῃ." <font color="GREEN">55</font></p>
 <p> </p>
 <p>ὣς ἔφατ', αὐτίκα δὲ χρυσόθρονος ἤλυθεν Ἠώς.</p>
 <p>ἀγχίμολον δέ σφ' ἦλθε βοὴν ἀγαθὸς Μενέλαος,</p>
 <p>ἀνστὰς ἐξ εὐνῆς, Ἑλένης πάρα καλλικόμοιο.</p>
 <p>τὸν δ' ὡς οὖν ἐνόησεν Ὀδυσσῆος φίλος υἱός,</p>
 <p>σπερχόμενός ῥα χιτῶνα περὶ χροὶ̈ σιγαλόεντα <font color="GREEN">60</font></p>
 <p>δῦνεν, καὶ μέγα φᾶρος ἐπὶ στιβαροῖς βάλετ' ὤμοις</p>
 <p>ἥρως, βῆ δὲ θύραζε, παριστάμενος δὲ προσηύδα</p>
 <p>Τηλέμαχος, φίλος υἱὸς Ὀδυσσῆος θείοιο:</p>
 <p> </p>
 <p>"Ἀτρεί̈δη Μενέλαε διοτρεφές, ὄρχαμε λαῶν,</p>
 <p>ἤδη νῦν μ' ἀπόπεμπε φίλην ἐς πατρίδα γαῖαν: <font color="GREEN">65</font></p>
 <p>ἤδη γάρ μοι θυμὸς ἐέλδεται οἴκαδ' ἱκέσθαι."</p>
 <p> </p>
 <p>τὸν δ' ἠμείβετ' ἔπειτα βοὴν ἀγαθὸς Μενέλαος:</p>
 <p>"Τηλέμαχ', οὔ τί σ' ἐγώ γε πολὺν χρόνον ἐνθάδ' ἐρύξω</p>
 <p>ἱέμενον νόστοιο: νεμεσσῶμαι δὲ καὶ ἄλλῳ</p>
 <p>ἀνδρὶ ξεινοδόκῳ, ὅς κ' ἔξοχα μὲν φιλέῃσιν, <font color="GREEN">70</font></p>
 <p>ἔξοχα δ' ἐχθαίρῃσιν: ἀμείνω δ' αἴσιμα πάντα.</p>
 <p>ἶσόν τοι κακόν ἐσθ', ὅς τ' οὐκ ἐθέλοντα νέεσθαι</p>
 <p>ξεῖνον ἐποτρύνει καὶ ὃς ἐσσύμενον κατερύκει.</p>
 <p>χρὴ ξεῖνον παρεόντα φιλεῖν, ἐθέλοντα δὲ πέμπειν.</p>
 <p>ἀλλὰ μέν' εἰς ὅ κε δῶρα φέρων ἐπιδίφρια θείω <font color="GREEN">75</font></p>
 <p>καλά, σὺ δ' ὀφθαλμοῖσιν ἴδῃς, εἴπω δὲ γυναιξὶ</p>
 <p>δεῖπνον ἐνὶ μεγάροις τετυκεῖν ἅλις ἔνδον ἐόντων.</p>
 <p>ἀμφότερον, κῦδός τε καὶ ἀγλαί̈η καὶ ὄνειαρ,</p>
 <p>δειπνήσαντας ἴμεν πολλὴν ἐπ' ἀπείρονα γαῖαν.</p>
 <p>εἰ δ' ἐθέλεις τραφθῆναι ἀν' Ἑλλάδα καὶ μέσον Ἄργος, <font color="GREEN">80</font></p>
 <p>ὄφρα τοι αὐτὸς ἕπωμαι, ὑποζεύξω δέ τοι ἵππους,</p>
 <p>ἄστεα δ' ἀνθρώπων ἡγήσομαι: οὐδέ τις ἡμέας</p>
 <p>αὔτως ἀππέμψει, δώσει δέ τι ἕν γε φέρεσθαι,</p>
 <p>ἠέ τινα τριπόδων εὐχάλκων ἠὲ λεβήτων,</p>
 <p>ἠὲ δύ' ἡμιόνους ἠὲ χρύσειον ἄλεισον." <font color="GREEN">85</font></p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"Ἀτρεί̈δη Μενέλαε διοτρεφές, ὄρχαμε λαῶν,</p>
 <p>βούλομαι ἤδη νεῖσθαι ἐφ' ἡμέτερ': οὐ γὰρ ὄπισθεν</p>
 <p>οὖρον ἰὼν κατέλειπον ἐπὶ κτεάτεσσιν ἐμοῖσιν:</p>
 <p>μὴ πατέρ' ἀντίθεον διζήμενος αὐτὸς ὄλωμαι, <font color="GREEN">90</font></p>
 <p>ἤ τί μοι ἐκ μεγάρων κειμήλιον ἐσθλὸν ὄληται."</p>
 <p>αὐτὰρ ἐπεὶ τό γ' ἄκουσε βοὴν ἀγαθὸς Μενέλαος,</p>
 <p>αὐτίκ' ἄρ' ᾗ ἀλόχῳ ἠδὲ δμῳῇσι κέλευσε</p>
 <p>δεῖπνον ἐνὶ μεγάροις τετυκεῖν ἅλις ἔνδον ἐόντων.</p>
 <p>ἀγχίμολον δέ οἱ ἦλθε Βοηθοί̈δης Ἐτεωνεύς, <font color="GREEN">95</font></p>
 <p>ἀνστὰς ἐξ εὐνῆς, ἐπεὶ οὐ πολὺ ναῖεν ἀπ' αὐτοῦ:</p>
 <p>τὸν πῦρ κῆαι ἄνωγε βοὴν ἀγαθὸς Μενέλαος</p>
 <p>ὀπτῆσαί τε κρεῶν: ὁ δ' ἄρ' οὐκ ἀπίθησεν ἀκούσας.</p>
 <p>αὐτὸς δ' ἐς θάλαμον κατεβήσετο κηώεντα,</p>
 <p>οὐκ οἶος, ἅμα τῷ γ' Ἑλένη κίε καὶ Μεγαπένθης. <font color="GREEN">100</font></p>
 <p>ἀλλ' ὅτε δή ῥ' ἵκανον ὅθι κειμήλια κεῖτο,</p>
 <p>Ἀτρεί̈δης μὲν ἔπειτα δέπας λάβεν ἀμφικύπελλον,</p>
 <p>υἱὸν δὲ κρητῆρα φέρειν Μεγαπένθε' ἄνωγεν</p>
 <p>ἀργύρεον: Ἑλένη δὲ παρίστατο φωριαμοῖσιν,</p>
 <p>ἔνθ' ἔσαν οἱ πέπλοι παμποίκιλοι, οὓς κάμεν αὐτή. <font color="GREEN">105</font></p>
 <p>τῶν ἕν' ἀειραμένη Ἑλένη φέρε, δῖα γυναικῶν,</p>
 <p>ὃς κάλλιστος ἔην ποικίλμασιν ἠδὲ μέγιστος,</p>
 <p>ἀστὴρ δ' ὣς ἀπέλαμπεν: ἔκειτο δὲ νείατος ἄλλων.</p>
 <p>βὰν δ' ἰέναι προτέρω διὰ δώματος, ἧος ἵκοντο</p>
 <p>Τηλέμαχον: τὸν δὲ προσέφη ξανθὸς Μενέλαος: <font color="GREEN">110</font></p>
 <p>"Τηλέμαχ', ἦ τοι νόστον, ὅπως φρεσὶ σῇσι μενοινᾷς,</p>
 <p>ὥς τοι Ζεὺς τελέσειεν, ἐρίγδουπος πόσις Ἥρης.</p>
 <p>δώρων δ', ὅσσ' ἐν ἐμῷ οἴκῳ κειμήλια κεῖται,</p>
 <p>δώσω ὃ κάλλιστον καὶ τιμηέστατόν ἐστι.</p>
 <p>δώσω τοι κρητῆρα τετυγμένον: ἀργύρεος δὲ <font color="GREEN">115</font></p>
 <p>ἐστὶν ἅπας, χρυσῷ δ' ἐπὶ χείλεα κεκράανται,</p>
 <p>ἔργον δ' Ἡφαίστοιο: πόρεν δέ ἑ Φαίδιμος ἥρως,</p>
 <p>Σιδονίων βασιλεύς, ὅθ' ἑὸς δόμος ἀμφεκάλυψε</p>
 <p>κεῖσέ με νοστήσαντα: τεὶ̈ν δ' ἐθέλω τόδ' ὀπάσσαι."</p>
 <p>ὣς εἰπὼν ἐν χειρὶ τίθει δέπας ἀμφικύπελλον <font color="GREEN">120</font></p>
 <p>ἥρως Ἀτρεί̈δης: ὁ δ' ἄρα κρητῆρα φαεινὸν</p>
 <p>θῆκ' αὐτοῦ προπάροιθε φέρων κρατερὸς Μεγαπένθης,</p>
 <p>ἀργύρεον: Ἑλένη δὲ παρίστατο καλλιπάρῃος</p>
 <p>πέπλον ἔχουσ' ἐν χερσίν, ἔπος τ' ἔφατ' ἔκ τ' ὀνόμαζε:</p>
 <p> </p>
 <p>"δῶρόν τοι καὶ ἐγώ, τέκνον φίλε, τοῦτο δίδωμι, <font color="GREEN">125</font></p>
 <p>μνῆμ' Ἑλένης χειρῶν, πολυηράτου ἐς γάμου ὥρην,</p>
 <p>σῇ ἀλόχῳ φορέειν: τῆος δὲ φίλῃ παρὰ μητρὶ</p>
 <p>κείσθω ἐνὶ μεγάρῳ. σὺ δέ μοι χαίρων ἀφίκοιο</p>
 <p>οἶκον ἐϋκτίμενον καὶ σὴν ἐς πατρίδα γαῖαν."</p>
 <p> </p>
 <p>ὣς εἰποῦσ' ἐν χερσὶ τίθει, ὁ δ' ἐδέξατο χαίρων. <font color="GREEN">130</font></p>
 <p>καὶ τὰ μὲν ἐς πείρινθα τίθει Πεισίστρατος ἥρως</p>
 <p>δεξάμενος, καὶ πάντα ἑῷ θηήσατο θυμῷ:</p>
 <p>τοὺς δ' ἦγε πρὸς δῶμα κάρη ξανθὸς Μενέλαος.</p>
 <p>ἑζέσθην δ' ἄρ' ἔπειτα κατὰ κλισμούς τε θρόνους τε.</p>
 <p>χέρνιβα δ' ἀμφίπολος προχόῳ ἐπέχευε φέρουσα <font color="GREEN">135</font></p>
 <p>καλῇ χρυσείῃ, ὑπὲρ ἀργυρέοιο λέβητος,</p>
 <p>νίψασθαι: παρὰ δὲ ξεστὴν ἐτάνυσσε τράπεζαν.</p>
 <p>σῖτον δ' αἰδοίη ταμίη παρέθηκε φέρουσα:</p>
 <p>εἴδατα πόλλ' ἐπιθεῖσα, χαριζομένη παρεόντων:</p>
 <p>πὰρ δὲ Βοηθοί̈δης κρέα δαίετο καὶ νέμε μοίρας: <font color="GREEN">140</font></p>
 <p>οἰνοχόει δ' υἱὸς Μενελάου κυδαλίμοιο.</p>
 <p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>δὴ τότε Τηλέμαχος καὶ Νέστορος ἀγλαὸς υἱὸς</p>
 <p>ἵππους τε ζεύγνυντ' ἀνά θ' ἅρματα ποικίλ' ἔβαινον, <font color="GREEN">145</font></p>
 <p>ἐκ δ' ἔλασαν προθύροιο καὶ αἰθούσης ἐριδούπου.</p>
 <p>τοὺς δὲ μετ' Ἀτρεί̈δης ἔκιε ξανθὸς Μενέλαος,</p>
 <p>οἶνον ἔχων ἐν χειρὶ μελίφρονα δεξιτερῆφι,</p>
 <p>ἐν δέπαϊ χρυσέῳ, ὄφρα λείψαντε κιοίτην.</p>
 <p>στῆ δ' ἵππων προπάροιθε, δεδισκόμενος δὲ προσηύδα: <font color="GREEN">150</font></p>
 <p> </p>
 <p>"χαίρετον, ὦ κούρω, καὶ Νέστορι ποιμένι λαῶν</p>
 <p>εἰπεῖν: ἦ γὰρ ἐμοί γε πατὴρ ὣς ἤπιος ἦεν,</p>
 <p>ἧος ἐνὶ Τροίῃ πολεμίζομεν υἷες Ἀχαιῶν."</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"καὶ λίην κείνῳ γε, διοτρεφές, ὡς ἀγορεύεις, <font color="GREEN">155</font></p>
 <p>πάντα τάδ' ἐλθόντες καταλέξομεν: αἲ γὰρ ἐγὼν ὣς</p>
 <p>νοστήσας Ἰθάκηνδε, κιχὼν Ὀδυσῆ' ἐνὶ οἴκῳ,</p>
 <p>εἴποιμ' ὡς παρὰ σεῖο τυχὼν φιλότητος ἁπάσης</p>
 <p>ἔρχομαι, αὐτὰρ ἄγω κειμήλια πολλὰ καὶ ἐσθλά."</p>
 <p> </p>
 <p>ὣς ἄρα οἱ εἰπόντι ἐπέπτατο δεξιὸς ὄρνις, <font color="GREEN">160</font></p>
 <p>αἰετὸς ἀργὴν χῆνα φέρων ὀνύχεσσι πέλωρον,</p>
 <p>ἥμερον ἐξ αὐλῆς: οἱ δ' ἰύ̈ζοντες ἕποντο</p>
 <p>ἀνέρες ἠδὲ γυναῖκες: ὁ δέ σφισιν ἐγγύθεν ἐλθὼν</p>
 <p>δεξιὸς ἤϊξε πρόσθ' ἵππων: οἱ δὲ ἰδόντες</p>
 <p>γήθησαν, καὶ πᾶσιν ἐνὶ φρεσὶ θυμὸς ἰάνθη. <font color="GREEN">165</font></p>
 <p>τοῖσι δὲ Νεστορίδης Πεισίστρατος ἤρχετο μύθων:</p>
 <p> </p>
 <p>"φράζεο δή, Μενέλαε διοτρεφές, ὄρχαμε λαῶν,</p>
 <p>ἢ νῶϊν τόδ' ἔφηνε θεὸς τέρας ἦε σοὶ αὐτῷ."</p>
 <p> </p>
 <p>ὣς φάτο, μερμήριξε δ' ἀρηί̈φιλος Μενέλαος,</p>
 <p>ὅππως οἱ κατὰ μοῖραν ὑποκρίναιτο νοήσας. <font color="GREEN">170</font></p>
 <p>τὸν δ' Ἑλένη τανύπεπλος ὑποφθαμένη φάτο μῦθον:</p>
 <p> </p>
 <p>"κλῦτέ μευ: αὐτὰρ ἐγὼ μαντεύσομαι, ὡς ἐνὶ θυμῷ</p>
 <p>ἀθάνατοι βάλλουσι καὶ ὡς τελέεσθαι ὀί̈ω.</p>
 <p>ὡς ὅδε χῆν' ἥρπαξ' ἀτιταλλομένην ἐνὶ οἴκῳ</p>
 <p>ἐλθὼν ἐξ ὄρεος, ὅθι οἱ γενεή τε τόκος τε, <font color="GREEN">175</font></p>
 <p>ὣς Ὀδυσεὺς κακὰ πολλὰ παθὼν καὶ πόλλ' ἐπαληθεὶς</p>
 <p>οἴκαδε νοστήσει καὶ τίσεται: ἠὲ καὶ ἤδη</p>
 <p>οἴκοι, ἀτὰρ μνηστῆρσι κακὸν πάντεσσι φυτεύει."</p>
 <p>τὴν δ' αὖ Τηλέμαχος πεπνυμένος ἀντίον ηὔδα:</p>
 <p>"οὕτω νῦν Ζεὺς θείη, ἐρίγδουπος πόσις Ἥρης: <font color="GREEN">180</font></p>
 <p>τῷ κέν τοι καὶ κεῖθι θεῷ ὣς εὐχετοῴμην."</p>
 <p> </p>
 <p>ἦ καὶ ἐφ' ἵπποιϊν μάστιν βάλεν: οἱ δὲ μάλ' ὦκα</p>
 <p>ἤϊξαν πεδίονδε διὰ πτόλιος μεμαῶτες.</p>
 <p>οἱ δὲ πανημέριοι σεῖον ζυγὸν ἀμφὶς ἔχοντες.</p>
 <p>δύσετό τ' ἠέλιος σκιόωντό τε πᾶσαι ἀγυιαί: <font color="GREEN">185</font></p>
 <p>ἐς Φηρὰς δ' ἵκοντο Διοκλῆος ποτὶ δῶμα,</p>
 <p>υἱέος Ὀρτιλόχοιο, τὸν Ἀλφειὸς τέκε παῖδα.</p>
 <p>ἔνθα δὲ νύκτ' ἄεσαν ὁ δὲ τοῖς πὰρ ξείνια θῆκεν.</p>
 <p> </p>
 <p>ἦμος δ' ἠριγένεια φάνη ῥοδοδάκτυλος Ἠώς,</p>
 <p>ἵππους τε ζεύγνυντ' ἀνά θ' ἅρματα ποικίλ' ἔβαινον, <font color="GREEN">190</font></p>
 <p>ἐκ δ' ἔλασαν προθύροιο καὶ αἰθούσης ἐριδούπου:</p>
 <p>μάστιξεν δ' ἐλάαν, τὼ δ' οὐκ ἄκοντε πετέσθην.</p>
 <p>αἶψα δ' ἔπειθ' ἵκοντο Πύλου αἰπὺ πτολίεθρον:</p>
 <p>καὶ τότε Τηλέμαχος προσεφώνεε Νέστορος υἱόν:</p>
 <p> </p>
 <p>"Νεστορίδη, πῶς κέν μοι ὑποσχόμενος τελέσειας <font color="GREEN">195</font></p>
 <p>μῦθον ἐμόν; ξεῖνοι δὲ διαμπερὲς εὐχόμεθ' εἶναι</p>
 <p>ἐκ πατέρων φιλότητος, ἀτὰρ καὶ ὁμήλικές εἰμεν:</p>
 <p>ἥδε δ' ὁδὸς καὶ μᾶλλον ὁμοφροσύνῃσιν ἐνήσει.</p>
 <p>μή με παρὲξ ἄγε νῆα, διοτρεφές, ἀλλὰ λίπ' αὐτοῦ,</p>
 <p>μή μ' ὁ γέρων ἀέκοντα κατάσχῃ ᾧ ἐνὶ οἴκῳ <font color="GREEN">200</font></p>
 <p>ἱέμενος φιλέειν: ἐμὲ δὲ χρεὼ θᾶσσον ἱκέσθαι."</p>
 <p> </p>
 <p>"ὣς φάτο, Νεστορίδης δ' ἄρ' ἑῷ συμφράσσατο θυμῷ,</p>
 <p>ὅππως οἱ κατὰ μοῖραν ὑποσχόμενος τελέσειεν.</p>
 <p>ὧδε δέ οἱ φρονέοντι δοάσσατο κέρδιον εἶναι:</p>
 <p>στρέψ' ἵππους ἐπὶ νῆα θοὴν καὶ θῖνα θαλάσσης, <font color="GREEN">205</font></p>
 <p>νηὶ̈ δ' ἐνὶ πρύμνῃ ἐξαίνυτο κάλλιμα δῶρα,</p>
 <p>ἐσθῆτα χρυσόν τε, τά οἱ Μενέλαος ἔδωκε:</p>
 <p>καί μιν ἐποτρύνων ἔπεα πτερόεντα προσηύδα:</p>
 <p> </p>
 <p>"σπουδῇ νῦν ἀνάβαινε κέλευέ τε πάντας ἑταίρους,</p>
 <p>πρὶν ἐμὲ οἴκαδ' ἱκέσθαι ἀπαγγεῖλαί τε γέροντι. <font color="GREEN">210</font></p>
 <p>εὖ γὰρ ἐγὼ τόδε οἶδα κατὰ φρένα καὶ κατὰ θυμόν:</p>
 <p>οἷος κείνου θυμὸς ὑπέρβιος, οὔ σε μεθήσει,</p>
 <p>ἀλλ' αὐτὸς καλέων δεῦρ' εἴσεται, οὐδέ ἕ φημι</p>
 <p>ἂψ ἰέναι κενεόν: μάλα γὰρ κεχολώσεται ἔμπης."</p>
 <p> </p>
 <p>ὣς ἄρα φωνήσας ἔλασεν καλλίτριχας ἵππους <font color="GREEN">215</font></p>
 <p>ἂψ Πυλίων εἰς ἄστυ, θοῶς δ' ἄρα δώμαθ' ἵκανε.</p>
 <p>Τηλέμαχος δ' ἑτάροισιν ἐποτρύνων ἐκέλευσεν:</p>
 <p>"ἐγκοσμεῖτε τὰ τεύχε', ἑταῖροι, νηὶ̈ μελαίνῃ,</p>
 <p>αὐτοί τ' ἀμβαίνωμεν, ἵνα πρήσσωμεν ὁδοῖο."</p>
 <p> </p>
 <p>"ὣς ἔφαθ', οἱ δ' ἄρα τοῦ μάλα μὲν κλύον ἠδ' ἐπίθοντο, <font color="GREEN">220</font></p>
 <p>αἶψα δ' ἄρ' εἴσβαινον καὶ ἐπὶ κληῖ̈σι καθῖζον.</p>
 <p>ἦ τοι ὁ μὲν τὰ πονεῖτο καὶ εὔχετο, θῦε δ' Ἀθήνῃ</p>
 <p>νηὶ̈ πάρα πρυμνῇ: σχεδόθεν δέ οἱ ἤλυθεν ἀνὴρ</p>
 <p>τηλεδαπός, φεύγων ἐξ Ἄργεος ἄνδρα κατακτάς,</p>
 <p>μάντις: ἀτὰρ γενεήν γε Μελάμποδος ἔκγονος ἦεν, <font color="GREEN">225</font></p>
 <p>ὃς πρὶν μέν ποτ' ἔναιε Πύλῳ ἔνι, μητέρι μήλων,</p>
 <p>ἀφνειὸς Πυλίοισι μέγ' ἔξοχα δώματα ναίων:</p>
 <p>δὴ τότε γ' ἄλλων δῆμον ἀφίκετο, πατρίδα φεύγων</p>
 <p>Νηλέα τε μεγάθυμον, ἀγαυότατον ζωόντων,</p>
 <p>ὅς οἱ χρήματα πολλὰ τελεσφόρον εἰς ἐνιαυτὸν <font color="GREEN">230</font></p>
 <p>εἶχε βίῃ. ὁ δὲ τῆος ἐνὶ μεγάροις Φυλάκοιο</p>
 <p>δεσμῷ ἐν ἀργαλέῳ δέδετο, κρατέρ' ἄλγεα πάσχων</p>
 <p>εἵνεκα Νηλῆος κούρης ἄτης τε βαρείης,</p>
 <p>τήν οἱ ἐπὶ φρεσὶ θῆκε θεὰ δασπλῆτις Ἐρινύς.</p>
 <p>ἀλλ' ὁ μὲν ἔκφυγε κῆρα καὶ ἤλασε βοῦς ἐριμύκους <font color="GREEN">235</font></p>
 <p>ἐς Πύλον ἐκ Φυλάκης καὶ ἐτίσατο ἔργον ἀεικὲς</p>
 <p>ἀντίθεον Νηλῆα, κασιγνήτῳ δὲ γυναῖκα</p>
 <p>ἠγάγετο πρὸς δώμαθ'. ὁ δ' ἄλλων ἵκετο δῆμον,</p>
 <p>Ἄργος ἐς ἱππόβοτον: τόθι γάρ νύ οἱ αἴσιμον ἦεν</p>
 <p>ναιέμεναι πολλοῖσιν ἀνάσσοντ' Ἀργείοισιν <font color="GREEN">240</font></p>
 <p>ἔνθα δ' ἔγημε γυναῖκα καὶ ὑψερεφὲς θέτο δῶμα,</p>
 <p>γείνατο δ' Ἀντιφάτην καὶ Μάντιον, υἷε κραταιώ.</p>
 <p>Ἀντιφάτης μὲν ἔτικτεν Ὀϊκλῆα μεγάθυμον,</p>
 <p>αὐτὰρ Ὀϊκλείης λαοσσόον Ἀμφιάραον,</p>
 <p>ὃν περὶ κῆρι φίλει Ζεύς τ' αἰγίοχος καὶ Ἀπόλλων <font color="GREEN">245</font></p>
 <p>παντοίην φιλότητ': οὐδ' ἵκετο γήραος οὐδόν,</p>
 <p>ἀλλ' ὄλετ' ἐν Θήβῃσι γυναίων εἵνεκα δώρων.</p>
 <p>τοῦ δ' υἱεῖς ἐγένοντ' Ἀλκμαίων Ἀμφίλοχός τε.</p>
 <p>Μάντιος αὖ τέκετο Πολυφείδεά τε Κλεῖτόν τε:</p>
 <p>ἀλλ' ἦ τοι Κλεῖτον χρυσόθρονος ἥρπασεν Ἠὼς <font color="GREEN">250</font></p>
 <p>κάλλεος εἵνεκα οἷο, ἵν' ἀθανάτοισι μετείη:</p>
 <p>αὐτὰρ ὑπέρθυμον Πολυφείδεα μάντιν Ἀπόλλων</p>
 <p>θῆκε βροτῶν ὄχ' ἄριστον, ἐπεὶ θάνεν Ἀμφιάραος:</p>
 <p>ὅς ῥ' Ὑπερησίηνδ' ἀπενάσσατο πατρὶ χολωθείς,</p>
 <p>ἔνθ' ὅ γε ναιετάων μαντεύετο πᾶσι βροτοῖσιν. <font color="GREEN">255</font></p>
 <p> </p>
 <p>τοῦ μὲν ἄρ' υἱὸς ἐπῆλθε, Θεοκλύμενος δ' ὄνομ' ἦεν,</p>
 <p>ὃς τότε Τηλεμάχου πέλας ἵστατο: τὸν δ' ἐκίχανεν</p>
 <p>σπένδοντ' εὐχόμενόν τε θοῇ παρὰ νηὶ̈ μελαίνῃ,</p>
 <p>καί μιν φωνήσας ἔπεα πτερόεντα προσηύδα:</p>
 <p> </p>
 <p>"ὦ φίλ', ἐπεί σε θύοντα κιχάνω τῷδ' ἐνὶ χώρῳ, <font color="GREEN">260</font></p>
 <p>λίσσομ' ὑπὲρ θυέων καὶ δαίμονος, αὐτὰρ ἔπειτα</p>
 <p>σῆς τ' αὐτοῦ κεφαλῆς καὶ ἑταίρων, οἵ τοι ἕπονται,</p>
 <p>εἰπέ μοι εἰρομένῳ νημερτέα μηδ' ἐπικεύσῃς:</p>
 <p>τίς πόθεν εἶς ἀνδρῶν; πόθι τοι πόλις ἠδὲ τοκῆες;"</p>
 <p>τὸν δ' αὖ Τηλέμαχος πεπνυμένος ἀντίον ηὔδα: <font color="GREEN">265</font></p>
 <p>"τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.</p>
 <p>ἐξ Ἰθάκης γένος εἰμί, πατὴρ δέ μοί ἐστιν Ὀδυσσεύς,</p>
 <p>εἴ ποτ' ἔην: νῦν δ' ἤδη ἀπέφθιτο λυγρῷ ὀλέθρῳ.</p>
 <p>τοὔνεκα νῦν ἑτάρους τε λαβὼν καὶ νῆα μέλαιναν</p>
 <p>ἦλθον πευσόμενος πατρὸς δὴν οἰχομένοιο." <font color="GREEN">270</font></p>
 <p> </p>
 <p>τὸν δ' αὖτε προσέειπε Θεοκλύμενος θεοειδής:</p>
 <p>"οὕτω τοι καὶ ἐγὼν ἐκ πατρίδος, ἄνδρα κατακτὰς</p>
 <p>ἔμφυλον: πολλοὶ δὲ κασίγνητοί τε ἔται τε</p>
 <p>Ἄργος ἀν' ἱππόβοτον, μέγα δὲ κρατέουσιν Ἀχαιῶν.</p>
 <p>τῶν ὑπαλευάμενος θάνατον καὶ κῆρα μέλαιναν <font color="GREEN">275</font></p>
 <p>φεύγω, ἐπεί νύ μοι αἶσα κατ' ἀνθρώπους ἀλάλησθαι.</p>
 <p>ἀλλά με νηὸς ἔφεσσαι, ἐπεί σε φυγὼν ἱκέτευσα,</p>
 <p>μή με κατακτείνωσι: διωκέμεναι γὰρ ὀί̈ω."</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"οὐ μὲν δή σ' ἐθέλοντά γ' ἀπώσω νηὸς ἐί̈σης, <font color="GREEN">280</font></p>
 <p>ἀλλ' ἕπευ: αὐτὰρ κεῖθι φιλήσεαι, οἷά κ' ἔχωμεν."</p>
 <p> </p>
 <p>ὣς ἄρα φωνήσας οἱ ἐδέξατο χάλκεον ἔγχος,</p>
 <p>καὶ τό γ' ἐπ' ἰκριόφιν τάνυσεν νεὸς ἀμφιελίσσης:</p>
 <p>ἂν δὲ καὶ αὐτὸς νηὸς ἐβήσετο ποντοπόροιο.</p>
 <p>ἐν πρύμνῃ δ' ἄρ' ἔπειτα καθέζετο, πὰρ δὲ οἷ αὐτῷ <font color="GREEN">285</font></p>
 <p>εἷσε Θεοκλύμενον: τοὶ δὲ πρυμνήσι' ἔλυσαν.</p>
 <p>Τηλέμαχος δ' ἑτάροισιν ἐποτρύνας ἐκέλευσεν</p>
 <p>ὅπλων ἅπτεσθαι: τοὶ δ' ἐσσυμένως ἐπίθοντο.</p>
 <p>ἱστὸν δ' εἰλάτινον κοίλης ἔντοσθε μεσόδμης</p>
 <p>στῆσαν ἀείραντες, κατὰ δὲ προτόνοισιν ἔδησαν, <font color="GREEN">290</font></p>
 <p>ἕλκον δ' ἱστία λευκὰ ἐϋστρέπτοισι βοεῦσι.</p>
 <p>τοῖσιν δ' ἴκμενον οὖρον ἵει γλαυκῶπις Ἀθήνη,</p>
 <p>λάβρον ἐπαιγίζοντα δι' αἰθέρος, ὄφρα τάχιστα</p>
 <p>νηῦς ἀνύσειε θέουσα θαλάσσης ἁλμυρὸν ὕδωρ.</p>
 <p>βὰν δὲ παρὰ Κρουνοὺς καὶ Χαλκίδα καλλιρέεθρον. <font color="GREEN">295</font></p>
 <p> </p>
 <p>δύσετό τ' ἠέλιος σκιόωντό τε πᾶσαι ἀγυιαί:</p>
 <p>ἡ δὲ Φεὰς ἐπέβαλλεν ἐπειγομένη Διὸς οὔρῳ</p>
 <p>ἠδὲ παρ' Ἤλιδα δῖαν, ὅθι κρατέουσιν Ἐπειοί.</p>
 <p>ἔνθεν δ' αὖ νήσοισιν ἐπιπροέηκε θοῇσιν,</p>
 <p>ὁρμαίνων ἤ κεν θάνατον φύγοι ἦ κεν ἁλώῃ. <font color="GREEN">300</font></p>
 <p> </p>
 <p>τὼ δ' αὖτ' ἐν κλισίῃ Ὀδυσεὺς καὶ δῖος ὑφορβὸς</p>
 <p>δορπείτην: παρὰ δέ σφιν ἐδόρπεον ἀνέρες ἄλλοι.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>τοῖς δ' Ὀδυσεὺς μετέειπε, συβώτεω πειρητίζων,</p>
 <p>ἤ μιν ἔτ' ἐνδυκέως φιλέοι μεῖναί τε κελεύοι <font color="GREEN">305</font></p>
 <p>αὐτοῦ ἐνὶ σταθμῷ, ἦ ὀτρύνειε πόλινδε:</p>
 <p> </p>
 <p>"κέκλυθι νῦν, Εὔμαιε, καὶ ἄλλοι πάντες ἑταῖροι:</p>
 <p>ἠῶθεν προτὶ ἄστυ λιλαίομαι ἀπονέεσθαι</p>
 <p>πτωχεύσων, ἵνα μή σε κατατρύχω καὶ ἑταίρους.</p>
 <p>ἀλλά μοι εὖ θ' ὑπόθευ καὶ ἅμ' ἡγεμόν' ἐσθλὸν ὄπασσον <font color="GREEN">310</font></p>
 <p>ὅς κέ με κεῖσ' ἀγάγῃ: κατὰ δὲ πτόλιν αὐτὸς ἀνάγκῃ</p>
 <p>πλάγξομαι, αἴ κέν τις κοτύλην καὶ πύρνον ὀρέξῃ.</p>
 <p>καί κ' ἐλθὼν πρὸς δώματ' Ὀδυσσῆος θείοιο</p>
 <p>ἀγγελίην εἴποιμι περίφρονι Πηνελοπείῃ,</p>
 <p>καί κε μνηστήρεσσιν ὑπερφιάλοισι μιγείην, <font color="GREEN">315</font></p>
 <p>εἴ μοι δεῖπνον δοῖεν ὀνείατα μυρί' ἔχοντες.</p>
 <p>αἶψά κεν εὖ δρώοιμι μετὰ σφίσιν ἅσσ' ἐθέλοιεν.</p>
 <p>ἐκ γάρ τοι ἐρέω, σὺ δὲ σύνθεο καί μευ ἄκουσον:</p>
 <p>Ἑρμείαο ἕκητι διακτόρου, ὅς ῥά τε πάντων</p>
 <p>ἀνθρώπων ἔργοισι χάριν καὶ κῦδος ὀπάζει, <font color="GREEN">320</font></p>
 <p>δρηστοσύνῃ οὐκ ἄν μοι ἐρίσσειε βροτὸς ἄλλος,</p>
 <p>πῦρ τ' εὖ νηῆσαι διά τε ξύλα δανὰ κεάσσαι,</p>
 <p>δαιτρεῦσαί τε καὶ ὀπτῆσαι καὶ οἰνοχοῆσαι,</p>
 <p>οἷά τε τοῖς ἀγαθοῖσι παραδρώωσι χέρηες."</p>
 <p> </p>
 <p>τὸν δὲ μέγ' ὀχθήσας προσέφης, Εὔμαιε συβῶτα: <font color="GREEN">325</font></p>
 <p>"ὤ μοι, ξεῖνε, τίη τοι ἐνὶ φρεσὶ τοῦτο νόημα</p>
 <p>ἔπλετο; ἦ σύ γε πάγχυ λιλαίεαι αὐτόθ' ὀλέσθαι.</p>
 <p>εἰ δὴ μνηστήρων ἐθέλεις καταδῦναι ὅμιλον,</p>
 <p>τῶν ὕβρις τε βίη τε σιδήρεον οὐρανὸν ἵκει.</p>
 <p>οὔ τοι τοιοίδ' εἰσὶν ὑποδρηστῆρες ἐκείνων, <font color="GREEN">330</font></p>
 <p>ἀλλὰ νέοι, χλαίνας εὖ εἱμένοι ἠδὲ χιτῶνας,</p>
 <p>αἰεὶ δὲ λιπαροὶ κεφαλὰς καὶ καλὰ πρόσωπα,</p>
 <p>οἵ σφιν ὑποδρώωσιν: ἐύ̈ξεστοι δὲ τράπεζαι</p>
 <p>σίτου καὶ κρειῶν ἠδ' οἴνου βεβρίθασιν.</p>
 <p>ἀλλὰ μέν': οὐ γάρ τίς τοι ἀνιᾶται παρεόντι, <font color="GREEN">335</font></p>
 <p>οὔτ' ἐγὼ οὔτε τις ἄλλος ἑταίρων, οἵ μοι ἔασιν.</p>
 <p>αὐτὰρ ἐπὴν ἔλθῃσιν Ὀδυσσῆος φίλος υἱός,</p>
 <p>κεῖνός σε χλαῖνάν τε χιτῶνά τε εἵματα ἕσσει,</p>
 <p>πέμψει δ' ὅππη σε κραδίη θυμός τε κελεύει."</p>
 <p> </p>
 <p>τὸν δ' ἠμείβετ' ἔπειτα πολύτλας δῖος Ὀδυσσεύς: <font color="GREEN">340</font></p>
 <p>"αἴθ' οὕτως, Εὔμαιε, φίλος Διὶ πατρὶ γένοιο</p>
 <p>ὡς ἐμοί, ὅττι μ' ἔπαυσας ἄλης καὶ ὀϊζύος αἰνῆς.</p>
 <p>πλαγκτοσύνης δ' οὐκ ἔστι κακώτερον ἄλλο βροτοῖσιν:</p>
 <p>ἀλλ' ἕνεκ' οὐλομένης γαστρὸς κακὰ κήδε' ἔχουσιν</p>
 <p>ἀνέρες, ὅν τιν' ἵκηται ἄλη καὶ πῆμα καὶ ἄλγος. <font color="GREEN">345</font></p>
 <p>νῦν δ' ἐπεὶ ἰσχανάᾳς μεῖναι τέ με κεῖνον ἄνωγας,</p>
 <p>εἴπ' ἄγε μοι περὶ μητρὸς Ὀδυσσῆος θείοιο</p>
 <p>πατρός θ', ὃν κατέλειπεν ἰὼν ἐπὶ γήραος οὐδῷ,</p>
 <p>ἤ που ἔτι ζώουσιν ὑπ' αὐγὰς ἠελίοιο,</p>
 <p>ἦ ἤδη τεθνᾶσι καὶ εἰν Ἀί̈δαο δόμοισι." <font color="GREEN">350</font></p>
 <p> </p>
 <p>τὸν δ' αὖτε προσέειπε συβώτης, ὄρχαμος ἀνδρὼν:</p>
 <p>"τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.</p>
 <p>Λαέρτης μὲν ἔτι ζώει, Διὶ δ' εὔχεται αἰεὶ</p>
 <p>θυμὸν ἀπὸ μελέων φθίσθαι οἷς ἐν μεγάροισιν:</p>
 <p>ἐκπάγλως γὰρ παιδὸς ὀδύρεται οἰχομένοιο <font color="GREEN">355</font></p>
 <p>κουριδίης τ' ἀλόχοιο δαί̈φρονος, ἥ ἑ μάλιστα</p>
 <p>ἤκαχ' ἀποφθιμένη καὶ ἐν ὠμῷ γήραϊ θῆκεν.</p>
 <p>ἡ δ' ἄχεϊ οὗ παιδὸς ἀπέφθιτο κυδαλίμοιο,</p>
 <p>λευγαλέῳ θανάτῳ, ὡς μὴ θάνοι ὅς τις ἐμοί γε</p>
 <p>ἐνθάδε ναιετάων φίλος εἴη καὶ φίλα ἔρδοι. <font color="GREEN">360</font></p>
 <p>ὄφρα μὲν οὖν δὴ κείνη ἔην, ἀχέουσά περ ἔμπης,</p>
 <p>τόφρα τί μοι φίλον ἔσκε μεταλλῆσαι καὶ ἐρέσθαι,</p>
 <p>οὕνεκά μ' αὐτὴ θρέψεν ἅμα Κτιμένῃ τανυπέπλῳ,</p>
 <p>θυγατέρ' ἰφθίμῃ, τὴν ὁπλοτάτην τέκε παίδων:</p>
 <p>τῇ ὁμοῦ ἐτρεφόμην, ὀλίγον δέ τί μ' ἧσσον ἐτίμα. <font color="GREEN">365</font></p>
 <p>αὐτὰρ ἐπεί ῥ' ἥβην πολυήρατον ἱκόμεθ' ἄμφω,</p>
 <p>τὴν μὲν ἔπειτα Σάμηνδ' ἔδοσαν καὶ μυρί' ἕλοντο,</p>
 <p>αὐτὰρ ἐμὲ χλαῖνάν τε χιτῶνά τε εἵματ' ἐκείνη</p>
 <p>καλὰ μάλ' ἀμφιέσασα, ποσὶν δ' ὑποδήματα δοῦσα</p>
 <p>ἀγρόνδε προί̈αλλε: φίλει δέ με κηρόθι μᾶλλον. <font color="GREEN">370</font></p>
 <p>νῦν δ' ἤδη τούτων ἐπιδεύομαι: ἀλλά μοι αὐτῷ</p>
 <p>ἔργον ἀέξουσιν μάκαρες θεοὶ ᾧ ἐπιμίμνω:</p>
 <p>τῶν ἔφαγόν τ' ἔπιόν τε καὶ αἰδοίοισιν ἔδωκα.</p>
 <p>ἐκ δ' ἄρα δεσποίνης οὐ μείλιχον ἔστιν ἀκοῦσαι</p>
 <p>οὔτ' ἔπος οὔτε τι ἔργον, ἐπεὶ κακὸν ἔμπεσεν οἴκῳ, <font color="GREEN">375</font></p>
 <p>ἄνδρες ὑπερφίαλοι: μέγα δὲ δμῶες χατέουσιν</p>
 <p>ἀντία δεσποίνης φάσθαι καὶ ἕκαστα πυθέσθαι</p>
 <p>καὶ φαγέμεν πιέμεν τε, ἔπειτα δὲ καί τι φέρεσθαι</p>
 <p>ἀγρόνδ', οἷά τε θυμὸν ἀεὶ δμώεσσιν ἰαίνει."</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς: <font color="GREEN">380</font></p>
 <p>"ὢ πόποι, ὡς ἄρα τυτθὸς ἐών, Εὔμαιε συβῶτα,</p>
 <p>πολλὸν ἀπεπλάγχθης σῆς πατρίδος ἠδὲ τοκήων.</p>
 <p>ἀλλ' ἄγε μοι τόδε εἰπὲ καὶ ἀτρεκέως κατάλεξον,</p>
 <p>ἠὲ διεπράθετο πτόλις ἀνδρῶν εὐρυάγυια,</p>
 <p>ᾗ ἔνι ναιετάασκε πατὴρ καὶ πότνια μήτηρ, <font color="GREEN">385</font></p>
 <p>ἦ σέ γε μουνωθέντα παρ' οἴεσιν ἢ παρὰ βουσὶν</p>
 <p>ἄνδρες δυσμενέες νηυσὶν λάβον ἠδ' ἐπέρασσαν</p>
 <p>τοῦδ' ἀνδρὸς πρὸς δώμαθ', ὁ δ' ἄξιον ὦνον ἔδωκε."</p>
 <p> </p>
 <p>τὸν δ' αὖτε προσέειπε συβώτης, ὄρχαμος ἀνδρῶν:</p>
 <p>"ξεῖν', ἐπεὶ ἂρ δὴ ταῦτά μ' ἀνείρεαι ἠδὲ μεταλλᾷς, <font color="GREEN">390</font></p>
 <p>σιγῇ νῦν ξυνίει καὶ τέρπεο, πῖνέ τε οἶνον</p>
 <p>ἥμενος. αἵδε δὲ νύκτες ἀθέσφατοι: ἔστι μὲν εὕδειν,</p>
 <p>ἔστι δὲ τερπομένοισιν ἀκούειν: οὐδέ τί σε χρή,</p>
 <p>πρὶν ὥρη, καταλέχθαι: ἀνίη καὶ πολὺς ὕπνος.</p>
 <p>τῶν δ' ἄλλων ὅτινα κραδίη καὶ θυμὸς ἀνώγει, <font color="GREEN">395</font></p>
 <p>εὑδέτω ἐξελθών: ἅμα δ' ἠοῖ φαινομένηφι</p>
 <p>δειπνήσας ἅμ' ὕεσσιν ἀνακτορίῃσιν ἑπέσθω.</p>
 <p>νῶϊ δ' ἐνὶ κλισίῃ πίνοντέ τε δαινυμένω τε</p>
 <p>κήδεσιν ἀλλήλων τερπώμεθα λευγαλέοισι,</p>
 <p>μνωομένω: μετὰ γάρ τε καὶ ἄλγεσι τέρπεται ἀνήρ, <font color="GREEN">400</font></p>
 <p>ὅς τις δὴ μάλα πολλὰ πάθῃ καὶ πόλλ' ἐπαληθῇ.</p>
 <p>τοῦτο δέ τοι ἐρέω ὅ μ' ἀνείρεαι ἠδὲ μεταλλᾷς.</p>
 <p> </p>
 <p>"νῆσός τις Συρίη κικλήσκεται, εἴ που ἀκούεις,</p>
 <p>Ὀρτυγίης καθύπερθεν, ὅθι τροπαὶ ἠελίοιο,</p>
 <p>οὔ τι περιπληθὴς λίην τόσον, ἀλλ' ἀγαθὴ μέν, <font color="GREEN">405</font></p>
 <p>εὔβοτος, εὔμηλος, οἰνοπληθής, πολύπυρος.</p>
 <p>πείνη δ' οὔ ποτε δῆμον ἐσέρχεται, οὐδέ τις ἄλλη</p>
 <p>νοῦσος ἐπὶ στυγερὴ πέλεται δειλοῖσι βροτοῖσιν:</p>
 <p>ἀλλ' ὅτε γηράσκωσι πόλιν κάτα φῦλ' ἀνθρώπων,</p>
 <p>ἐλθὼν ἀργυρότοξος Ἀπόλλων Ἀρτέμιδι ξὺν <font color="GREEN">410</font></p>
 <p>οἷς ἀγανοῖς βελέεσσιν ἐποιχόμενος κατέπεφνεν.</p>
 <p>ἔνθα δύω πόλιες, δίχα δέ σφισι πάντα δέδασται:</p>
 <p>τῇσιν δ' ἀμφοτέρῃσι πατὴρ ἐμὸς ἐμβασίλευε,</p>
 <p>Κτήσιος Ὀρμενίδης, ἐπιείκελος ἀθανάτοισιν.</p>
 <p> </p>
 <p> </p>
 <p>"ἔνθα δὲ Φοίνικες ναυσίκλυτοι ἤλυθον ἄνδρες, <font color="GREEN">415</font></p>
 <p>τρῶκται, μυρί' ἄγοντες ἀθύρματα νηὶ̈ μελαίνῃ.</p>
 <p>ἔσκε δὲ πατρὸς ἐμοῖο γυνὴ Φοίνισσ' ἐνὶ οἴκῳ,</p>
 <p>καλή τε μεγάλη τε καὶ ἀγλαὰ ἔργα ἰδυῖα:</p>
 <p>τὴν δ' ἄρα Φοίνικες πολυπαίπαλοι ἠπερόπευον.</p>
 <p>πλυνούσῃ τις πρῶτα μίγη κοίλῃ παρὰ νηὶ̈ <font color="GREEN">420</font></p>
 <p>εὐνῇ καὶ φιλότητι, τά τε φρένας ἠπεροπεύει</p>
 <p>θηλυτέρῃσι γυναιξί, καὶ ἥ κ' εὐεργὸς ἔῃσιν.</p>
 <p>εἰρώτα δὴ ἔπειτα τίς εἴη καὶ πόθεν ἔλθοι:</p>
 <p>ἡ δὲ μάλ' αὐτίκα πατρὸς ἐπέφραδεν ὑψερεφὲς δῶ:</p>
 <p> </p>
 <p>"ἐκ μὲν Σιδῶνος πολυχάλκου εὔχομαι εἶναι, <font color="GREEN">425</font></p>
 <p>κούρη δ' εἴμ' Ἀρύβαντος ἐγὼ ῥυδὸν ἀφνειοῖο:</p>
 <p>ἀλλά μ' ἀνήρπαξαν Τάφιοι ληί̈στορες ἄνδρες</p>
 <p>ἀγρόθεν ἐρχομένην, πέρασαν δέ τε δεῦρ' ἀγαγόντες</p>
 <p>τοῦδ' ἀνδρὸς πρὸς δώμαθ': ὁ δ' ἄξιον ὦνον ἔδωκε."</p>
 <p> </p>
 <p>"τὴν δ' αὖτε προσέειπεν ἀνήρ, ὃς ἐμίσγετο λάθρη: <font color="GREEN">430</font></p>
 <p>'ἦ ῥά κε νῦν πάλιν αὖτις ἅμ' ἡμῖν οἴκαδ' ἕποιο,</p>
 <p>ὄφρα ἴδῃ πατρὸς καὶ μητέρος ὑψερεφὲς δῶ</p>
 <p>αὐτούς τ'; ἦ γὰρ ἔτ' εἰσὶ καὶ ἀφνειοὶ καλέονται.'</p>
 <p> </p>
 <p>"τὸν δ' αὖτε προσέειπε γυνὴ καὶ ἀμείβετο μύθῳ:</p>
 <p>'εἴη κεν καὶ τοῦτ', εἴ μοι ἐθέλοιτέ γε, ναῦται, <font color="GREEN">435</font></p>
 <p>ὅρκῳ πιστωθῆναι ἀπήμονά μ' οἴκαδ' ἀπάξειν.'</p>
 <p> </p>
 <p>"ὣς ἔφαθ', οἱ δ' ἄρα πάντες ἐπώμνυον ὡς ἐκέλευεν.</p>
 <p>αὐτὰρ ἐπεί ῥ' ὄμοσάν τε τελεύτησάν τε τὸν ὅρκον,</p>
 <p>τοῖς δ' αὖτις μετέειπε γυνὴ καὶ ἀμείβετο μύθῳ:</p>
 <p> </p>
 <p>"σιγῇ νῦν, μή τίς με προσαυδάτω ἐπέεσσιν <font color="GREEN">440</font></p>
 <p>ὑμετέρων ἑτάρων, ξυμβλήμενος ἢ ἐν ἀγυιῇ,</p>
 <p>ἤ που ἐπὶ κρήνῃ: μή τις ποτὶ δῶμα γέροντι</p>
 <p>ἐλθὼν ἐξείπῃ, ὁ δ' ὀϊσάμενος καταδήσῃ</p>
 <p>δεσμῷ ἐν ἀργαλέῳ, ὑμῖν δ' ἐπιφράσσετ' ὄλεθρον.</p>
 <p>ἀλλ' ἔχετ' ἐν φρεσὶ μῦθον, ἐπείγετε δ' ὦνον ὁδαίων. <font color="GREEN">445</font></p>
 <p>ἀλλ' ὅτε κεν δὴ νηῦς πλείη βιότοιο γένηται,</p>
 <p>ἀγγελίη μοι ἔπειτα θοῶς ἐς δώμαθ' ἱκέσθω:</p>
 <p>οἴσω γὰρ καὶ χρυσόν, ὅτις χ' ὑποχείριος ἔλθῃ:</p>
 <p>καὶ δέ κεν ἄλλ' ἐπίβαθρον ἐγὼν ἐθέλουσά γε δοίην.</p>
 <p>παῖδα γὰρ ἀνδρὸς ἑῆος ἐνὶ μεγάροις ἀτιτάλλω, <font color="GREEN">450</font></p>
 <p>κερδαλέον δὴ τοῖον, ἅμα τροχόωντα θύραζε:</p>
 <p>τόν κεν ἄγοιμ' ἐπὶ νηός, ὁ δ' ὑμῖν μυρίον ὦνον</p>
 <p>ἄλφοι, ὅπῃ περάσητε κατ' ἀλλοθρόους ἀνθρώπους."</p>
 <p>"ἡ μὲν ἄρ' ὣς εἰποῦσ' ἀπέβη πρὸς δώματα καλά,</p>
 <p>οἱ δ' ἐνιαυτὸν ἅπαντα παρ' ἡμῖν αὖθι μένοντες <font color="GREEN">455</font></p>
 <p>ἐν νηὶ̈ γλαφυρῇ βίοτον πολὺν ἐμπολόωντο.</p>
 <p>ἀλλ' ὅτε δὴ κοίλη νηῦς ἤχθετο τοῖσι νέεσθαι,</p>
 <p>καὶ τότ' ἄρ' ἄγγελον ἧκαν, ὃς ἀγγείλειε γυναικί.</p>
 <p>ἤλυθ' ἀνὴρ πολύϊδρις ἐμοῦ πρὸς δώματα πατρὸς</p>
 <p>χρύσεον ὅρμον ἔχων, μετὰ δ' ἠλέκτροισιν ἔερτο. <font color="GREEN">460</font></p>
 <p>τὸν μὲν ἄρ' ἐν μεγάρῳ δμῳαὶ καὶ πότνια μήτηρ</p>
 <p>χερσίν τ' ἀμφαφόωντο καὶ ὀφθαλμοῖσιν ὁρῶντο,</p>
 <p>ὦνον ὑπισχόμεναι: ὁ δὲ τῇ κατένευσε σιωπῇ.</p>
 <p>ἦ τοι ὁ καννεύσας κοίλην ἐπὶ νῆα βεβήκει,</p>
 <p>ἡ δ' ἐμὲ χειρὸς ἑλοῦσα δόμων ἐξῆγε θύραζε. <font color="GREEN">465</font></p>
 <p>εὗρε δ' ἐνὶ προδόμῳ ἠμὲν δέπα ἠδὲ τραπέζας</p>
 <p>ἀνδρῶν δαιτυμόνων, οἵ μευ πατέρ' ἀμφεπένοντο.</p>
 <p>οἱ μὲν ἄρ' ἐς θῶκον πρόμολον, δήμοιό τε φῆμιν,</p>
 <p>ἡ δ' αἶψα τρί' ἄλεισα κατακρύψασ' ὑπὸ κόλπῳ</p>
 <p>ἔκφερεν: αὐτὰρ ἐγὼν ἑπόμην ἀεσιφροσύνῃσι. <font color="GREEN">470</font></p>
 <p>δύσετό τ' ἠέλιος, σκιόωντό τε πᾶσαι ἀγυιαί:</p>
 <p>ἡμεῖς δ' ἐς λιμένα κλυτὸν ἤλθομεν ὦκα κιόντες,</p>
 <p>ἔνθ' ἄρα Φοινίκων ἀνδρῶν ἦν ὠκύαλος νηῦς.</p>
 <p>οἱ μὲν ἔπειτ' ἀναβάντες ἐπέπλεον ὑγρὰ κέλευθα,</p>
 <p>νὼ ἀναβησάμενοι: ἐπὶ δὲ Ζεὺς οὖρον ἴαλλεν. <font color="GREEN">475</font></p>
 <p>ἑξῆμαρ μὲν ὁμῶς πλέομεν νύκτας τε καὶ ἦμαρ:</p>
 <p>ἀλλ' ὅτε δὴ ἕβδομον ἦμαρ ἐπὶ Ζεὺς θῆκε Κρονίων,</p>
 <p>τὴν μὲν ἔπειτα γυναῖκα βάλ' Ἄρτεμις ἰοχέαιρα,</p>
 <p>ἄντλῳ δ' ἐνδούπησε πεσοῦσ' ὡς εἰναλίη κήξ.</p>
 <p>καὶ τὴν μὲν φώκῃσι καὶ ἰχθύσι κύρμα γενέσθαι <font color="GREEN">480</font></p>
 <p>ἔκβαλον: αὐτὰρ ἐγὼ λιπόμην ἀκαχήμενος ἦτορ:</p>
 <p>τοὺς δ' Ἰθάκῃ ἐπέλασσε φέρων ἄνεμός τε καὶ ὕδωρ,</p>
 <p>ἔνθα με Λαέρτης πρίατο κτεάτεσσιν ἑοῖσιν.</p>
 <p>οὕτω τήνδε τε γαῖαν ἐγὼν ἴδον ὀφθαλμοῖσι."</p>
 <p>τὸν δ' αὖ διογενὴς Ὀδυσεὺς ἠμείβετο μύθῳ: <font color="GREEN">485</font></p>
 <p>"Εὔμαι', ἦ μάλα δή μοι ἐνὶ φρεσὶ θυμὸν ὄρινας</p>
 <p>ταῦτα ἕκαστα λέγων, ὅσα δὴ πάθες ἄλγεα θυμῷ.</p>
 <p>ἀλλ' ἦ τοι σοὶ μὲν παρὰ καὶ κακῷ ἐσθλὸν ἔθηκε</p>
 <p>Ζεύς, ἐπεὶ ἀνδρὸς δώματ' ἀφίκεο πολλὰ μογήσας</p>
 <p>ἠπίου, ὃς δή τοι παρέχει βρῶσίν τε πόσιν τε <font color="GREEN">490</font></p>
 <p>ἐνδυκέως, ζώεις δ' ἀγαθὸν βίον: αὐτὰρ ἐγώ γε</p>
 <p>πολλὰ βροτῶν ἐπὶ ἄστε' ἀλώμενος ἐνθάδ' ἱκάνω."</p>
 <p> </p>
 <p>ὣς οἱ μὲν τοιαῦτα πρὸς ἀλλήλους ἀγόρευον,</p>
 <p>καδδραθέτην δ' οὐ πολλὸν ἐπὶ χρόνον, ἀλλὰ μίνυνθα:</p>
 <p>αἶψα γὰρ Ἠὼς ἦλθεν ἐύ̈θρονος. οἱ δ' ἐπὶ χέρσου <font color="GREEN">495</font></p>
 <p>Τηλεμάχου ἕταροι λύον ἱστία, κὰδ δ' ἕλον ἱστὸν</p>
 <p>καρπαλίμως, τὴν δ' εἰς ὅρμον προέρυσσαν ἐρετμοῖς:</p>
 <p>ἐκ δ' εὐνὰς ἔβαλον, κατὰ δὲ πρυμνήσι' ἔδησαν:</p>
 <p>ἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης,</p>
 <p>δεῖπνόν τ' ἐντύνοντο κερῶντό τε αἴθοπα οἶνον. <font color="GREEN">500</font></p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>τοῖσι δὲ Τηλέμαχος πεπνυμένος ἤρχετο μύθων:</p>
 <p> </p>
 <p>"ὑμεῖς μὲν νῦν ἄστυδ' ἐλαύνετε νῆα μέλαιναν,</p>
 <p>αὐτὰρ ἐγὼν ἀγροὺς ἐπιείσομαι ἠδὲ βοτῆρας:</p>
 <p>ἑσπέριος δ' εἰς ἄστυ ἰδὼν ἐμὰ ἔργα κάτειμι. <font color="GREEN">505</font></p>
 <p>ἠῶθεν δέ κεν ὔμμιν ὁδοιπόριον παραθείμην,</p>
 <p>δαῖτ' ἀγαθὴν κρειῶν τε καὶ οἴνου ἡδυπότοιο."</p>
 <p> </p>
 <p>τὸν δ' αὖτε προσέειπε Θεοκλύμενος θεοειδής:</p>
 <p>"πῆ γὰρ ἐγώ, φίλε τέκνον, ἴω; τεῦ δώμαθ' ἵκωμαι</p>
 <p>ἀνδρῶν οἳ κραναὴν Ἰθάκην κάτα κοιρανέουσιν; <font color="GREEN">510</font></p>
 <p>ἦ ἰθὺς σῆς μητρὸς ἴω καὶ σοῖο δόμοιο;"</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"ἄλλως μέν σ' ἂν ἐγώ γε καὶ ἡμέτερόνδε κελοίμην</p>
 <p>ἔρχεσθ': οὐ γάρ τι ξενίων ποθή: ἀλλὰ σοὶ αὐτῷ</p>
 <p>χεῖρον, ἐπεί τοι ἐγὼ μὲν ἀπέσσομαι, οὐδέ σε μήτηρ <font color="GREEN">515</font></p>
 <p>ὄψεται: οὐ μὲν γάρ τι θαμὰ μνηστῆρσ' ἐνὶ οἴκῳ</p>
 <p>φαίνεται, ἀλλ' ἀπὸ τῶν ὑπερωί̈ῳ ἱστὸν ὑφαίνει.</p>
 <p>ἀλλά τοι ἄλλον φῶτα πιφαύσκομαι ὅν κεν ἵκοιο,</p>
 <p>Εὐρύμαχον, Πολύβοιο δαί̈φρονος ἀγλαὸν υἱόν,</p>
 <p>τὸν νῦν ἶσα θεῷ Ἰθακήσιοι εἰσορόωσι: <font color="GREEN">520</font></p>
 <p>καὶ γὰρ πολλὸν ἄριστος ἀνὴρ μέμονέν τε μάλιστα</p>
 <p>μητέρ' ἐμὴν γαμέειν καὶ Ὀδυσσῆος γέρας ἕξειν.</p>
 <p>ἀλλὰ τά γε Ζεὺς οἶδεν Ὀλύμπιος, αἰθέρι ναίων,</p>
 <p>εἴ κέ σφι πρὸ γάμοιο τελευτήσει κακὸν ἦμαρ."</p>
 <p> </p>
 <p>ὣς ἄρα οἱ εἰπόντι ἐπέπτατο δεξιὸς ὄρνις, <font color="GREEN">525</font></p>
 <p>κίρκος, Ἀπόλλωνος ταχὺς ἄγγελος: ἐν δὲ πόδεσσι</p>
 <p>τίλλε πέλειαν ἔχων, κατὰ δὲ πτερὰ χεῦεν ἔραζε</p>
 <p>μεσσηγὺς νηός τε καὶ αὐτοῦ Τηλεμάχοιο.</p>
 <p>τὸν δὲ Θεοκλύμενος ἑτάρων ἀπονόσφι καλέσσας</p>
 <p>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε: <font color="GREEN">530</font></p>
 <p> </p>
 <p>"Τηλέμαχ', οὔ τοι ἄνευ θεοῦ ἔπτατο δεξιὸς ὄρνις</p>
 <p>ἔγνων γάρ μιν ἐσάντα ἰδὼν οἰωνὸν ἐόντα.</p>
 <p>ὑμετέρου δ' οὐκ ἔστι γένος βασιλεύτερον ἄλλο</p>
 <p>ἐν δήμῳ Ἰθάκης, ἀλλ' ὑμεῖς καρτεροὶ αἰεί."</p>
 <p>τὸν δ' αὖ Τηλέμαχος πεπνυμένος ἀντίον ηὔδα: <font color="GREEN">535</font></p>
 <p>"αἲ γὰρ τοῦτο, ξεῖνε, ἔπος τετελεσμένον εἴη:</p>
 <p>τῷ κε τάχα γνοίης φιλότητά τε πολλά τε δῶρα</p>
 <p>ἐξ ἐμεῦ, ὡς ἄν τίς σε συναντόμενος μακαρίζοι."</p>
 <p> </p>
 <p>ἦ καὶ Πείραιον προσεφώνεε, πιστὸν ἑταῖρον:</p>
 <p>"Πείραιε Κλυτίδη, σὺ δέ μοι τά περ ἄλλα μάλιστα <font color="GREEN">540</font></p>
 <p>πείθῃ ἐμῶν ἑτάρων, οἵ μοι Πύλον εἰς ἅμ' ἕποντο:</p>
 <p>καὶ νῦν μοι τὸν ξεῖνον ἄγων ἐν δώμασι σοῖσιν</p>
 <p>ἐνδυκέως φιλέειν καὶ τιέμεν, εἰς ὅ κεν ἔλθω."</p>
 <p> </p>
 <p>τὸν δ' αὖ Πείραιος δουρικλυτὸς ἀντίον ηὔδα:</p>
 <p>"Τηλέμαχ', εἰ γάρ κεν σὺ πολὺν χρόνον ἐνθάδε μίμνοι, <font color="GREEN">545</font></p>
 <p>τόνδε τ' ἐγὼ κομιῶ, ξενίων δέ οἱ οὐ ποθὴ ἔσται."</p>
 <p> </p>
 <p>ὣς εἰπὼν ἐπὶ νηὸς ἔβη, ἐκέλευσε δ' ἑταίρους</p>
 <p>αὐτούς τ' ἀμβαίνειν ἀνά τε πρυμνήσια λῦσαι.</p>
 <p>οἱ δ' αἶψ' εἴσβαινον καὶ ἐπὶ κληῖ̈σι καθῖζον.</p>
 <p>Τηλέμαχος δ' ὑπὸ ποσσὶν ἐδήσατο καλὰ πέδιλα, <font color="GREEN">550</font></p>
 <p>εἵλετο δ' ἄλκιμον ἔγχος, ἀκαχμένον ὀξέϊ χαλκῷ,</p>
 <p>νηὸς ἀπ' ἰκριόφιν: τοὶ δὲ πρυμνήσι' ἔλυσαν.</p>
 <p>οἱ μὲν ἀνώσαντες πλέον ἐς πόλιν, ὡς ἐκέλευσε</p>
 <p>Τηλέμαχος, φίλος υἱὸς Ὀδυσσῆος θείοιο:</p>
 <p>τὸν δ' ὦκα προβιβάντα πόδες φέρον, ὄφρ' ἵκετ' αὐλήν, <font color="GREEN">555</font></p>
 <p>ἔνθα οἱ ἦσαν ὕες μάλα μυρίαι, ᾗσι συβώτης</p>
 <p>ἐσθλὸς ἐὼν ἐνίαυεν, ἀνάκτεσιν ἤπια εἰδώς,</p>
 
 
 <p></p><hr>
 <center>
 <a href="ody16.htm">Next: Book 16</a></center>
 </body>