<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody17.htm">English</a> 
 <a href="ody17.htm">Previous</a> 
 <a href="ody19.htm">Next</a> 
 </center>
 <hr>
 
 
 <h1 align="CENTER">The Odyssey, Book 18</h1>
 <p>ἦλθε δ' ἐπὶ πτωχὸς πανδήμιος, ὃς κατὰ ἄστυ</p>
 <p>πτωχεύεσκ' Ἰθάκης, μετὰ δ' ἔπρεπε γαστέρι μάργῃ</p>
 <p>ἀζηχὲς φαγέμεν καὶ πιέμεν: οὐδέ οἱ ἦν ἲς</p>
 <p>οὐδὲ βίη, εἶδος δὲ μάλα μέγας ἦν ὁράασθαι.</p>
 <p>Ἀρναῖος δ' ὄνομ' ἔσκε: τὸ γὰρ θέτο πότνια μήτηρ <font color="GREEN">5</font></p>
 <p>ἐκ γενετῆς: Ἶρον δὲ νέοι κίκλησκον ἅπαντες,</p>
 <p>οὕνεκ' ἀπαγγέλλεσκε κιών, ὅτε πού τις ἀνώγοι:</p>
 <p>ὅς ῥ' ἐλθὼν Ὀδυσῆα διώκετο οἷο δόμοιο,</p>
 <p>καί μιν νεικείων ἔπεα πτερόεντα προσηύδα:</p>
 <p> </p>
 <p>"εἶκε, γέρον, προθύρου, μὴ δὴ τάχα καὶ ποδὸς ἕλκῃ. <font color="GREEN">10</font></p>
 <p>οὐκ ἀί̈εις ὅτι δή μοι ἐπιλλίζουσιν ἅπαντες,</p>
 <p>ἑλκέμεναι δὲ κέλονται; ἐγὼ δ' αἰσχύνομαι ἔμπης.</p>
 <p>ἀλλ' ἄνα, μὴ τάχα νῶϊν ἔρις καὶ χερσὶ γένηται."</p>
 <p> </p>
 <p>τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς:</p>
 <p>"δαιμόνι', οὔτε τί σε ῥέζω κακὸν οὔτ' ἀγορεύω, <font color="GREEN">15</font></p>
 <p>οὔτε τινὰ φθονέω δόμεναι καὶ πόλλ' ἀνελόντα.</p>
 <p>οὐδὸς δ' ἀμφοτέρους ὅδε χείσεται, οὐδέ τί σε χρὴ</p>
 <p>ἀλλοτρίων φθονέειν: δοκέεις δέ μοι εἶναι ἀλήτης</p>
 <p>ὥς περ ἐγών, ὄλβον δὲ θεοὶ μέλλουσιν ὀπάζειν.</p>
 <p>χερσὶ δὲ μή τι λίην προκαλίζεο, μή με χολώσῃς, <font color="GREEN">20</font></p>
 <p>μή σε γέρων περ ἐὼν στῆθος καὶ χείλεα φύρσω</p>
 <p>αἵματος: ἡσυχίη δ' ἂν ἐμοὶ καὶ μᾶλλον ἔτ' εἴη</p>
 <p>αὔριον: οὐ μὲν γάρ τί σ' ὑποστρέψεσθαι ὀί̈ω</p>
 <p>δεύτερον ἐς μέγαρον Λαερτιάδεω Ὀδυσῆος."</p>
 <p>τὸν δὲ χολωσάμενος προσεφώνεεν Ἶρος ἀλήτης: <font color="GREEN">25</font></p>
 <p>"ὢ πόποι, ὡς ὁ μολοβρὸς ἐπιτροχάδην ἀγορεύει,</p>
 <p>γρηὶ̈ καμινοῖ ἶσος: ὃν ἂν κακὰ μητισαίμην</p>
 <p>κόπτων ἀμφοτέρῃσι, χαμαὶ δέ κε πάντας ὀδόντας</p>
 <p>γναθμῶν ἐξελάσαιμι συὸς ὣς ληϊβοτείρης.</p>
 <p>ζῶσαι νῦν, ἵνα πάντες ἐπιγνώωσι καὶ οἵδε <font color="GREEN">30</font></p>
 <p>μαρναμένους: πῶς δ' ἂν σὺ νεωτέρῳ ἀνδρὶ μάχοιο;"</p>
 <p> </p>
 <p>ὣς οἱ μὲν προπάροιθε θυράων ὑψηλάων</p>
 <p>οὐδοῦ ἔπι ξεστοῦ πανθυμαδὸν ὀκριόωντο.</p>
 <p>τοῖϊν δὲ ξυνέηχ' ἱερὸν μένος Ἀντινόοιο,</p>
 <p>ἡδὺ δ' ἄρ' ἐκγελάσας μετεφώνει μνηστήρεσσιν: <font color="GREEN">35</font></p>
 <p> </p>
 <p>"ὦ φίλοι, οὐ μέν πώ τι πάρος τοιοῦτον ἐτύχθη,</p>
 <p>οἵην τερπωλὴν θεὸς ἤγαγεν ἐς τόδε δῶμα.</p>
 <p>ὁ ξεῖνός τε καὶ Ἶρος ἐρίζετον ἀλλήλοιϊν</p>
 <p>χερσὶ μαχέσσασθαι: ἀλλὰ ξυνελάσσομεν ὦκα."</p>
 <p> </p>
 <p>ὣς ἔφαθ', οἱ δ' ἄρα πάντες ἀνήϊξαν γελόωντες, <font color="GREEN">40</font></p>
 <p>ἀμφὶ δ' ἄρα πτωχοὺς κακοείμονας ἠγερέθοντο.</p>
 <p>τοῖσιν δ' Ἀντίνοος μετέφη, Εὐπείθεος υἱός:</p>
 <p> </p>
 <p>"κέκλυτέ μευ, μνηστῆρες ἀγήνορες, ὄφρα τι εἴπω.</p>
 <p>γαστέρες αἵδ' αἰγῶν κέατ' ἐν πυρί, τὰς ἐπὶ δόρπῳ</p>
 <p>κατθέμεθα κνίσης τε καὶ αἵματος ἐμπλήσαντες: <font color="GREEN">45</font></p>
 <p>ὁππότερος δέ κε νικήσῃ κρείσσων τε γένηται,</p>
 <p>τάων ἥν κ' ἐθέλῃσιν ἀναστὰς αὐτὸς ἑλέσθω:</p>
 <p>αἰεὶ αὖθ' ἡμῖν μεταδαίσεται, οὐδέ τιν' ἄλλον</p>
 <p>πτωχὸν ἔσω μίσγεσθαι ἐάσομεν αἰτήσοντα."</p>
 <p> </p>
 <p>ὣς ἔφατ' Ἀντίνοος, τοῖσιν δ' ἐπιήνδανε μῦθος. <font color="GREEN">50</font></p>
 <p>τοῖς δὲ δολοφρονέων μετέφη πολύμητις Ὀδυσσεύς:</p>
 <p> </p>
 <p>"ὦ φίλοι, οὔ πως ἔστι νεωτέρῳ ἀνδρὶ μάχεσθαι</p>
 <p>ἄνδρα γέροντα, δύῃ ἀρημένον: ἀλλά με γαστὴρ</p>
 <p>ὀτρύνει κακοεργός, ἵνα πληγῇσι δαμείω.</p>
 <p>ἀλλ' ἄγε νῦν μοι πάντες ὀμόσσατε καρτερὸν ὅρκον, <font color="GREEN">55</font></p>
 <p>μή τις ἐπ' Ἴρῳ ἦρα φέρων ἐμὲ χειρὶ βαρείῃ</p>
 <p>πλήξῃ ἀτασθάλλων, τούτῳ δέ με ἶφι δαμάσσῃ."</p>
 <p> </p>
 <p>ὣς ἔφαθ', οἱ δ' ἄρα πάντες ἀπώμνυον ὡς ἐκέλευεν.</p>
 <p>αὐτὰρ ἐπεί ῥ' ὄμοσάν τε τελεύτησάν τε τὸν ὅρκον,</p>
 <p>τοῖς δ' αὖτις μετέειφ' ἱερὴ ἲς Τηλεμάχοιο: <font color="GREEN">60</font></p>
 <p> </p>
 <p>"ξεῖν', εἴ σ' ὀτρύνει κραδίη καὶ θυμὸς ἀγήνωρ</p>
 <p>τοῦτον ἀλέξασθαι, τῶν δ' ἄλλων μή τιν' Ἀχαιῶν</p>
 <p>δείδιθ', ἐπεὶ πλεόνεσσι μαχήσεται ὅς κέ σε θείνῃ:</p>
 <p>ξεινοδόκος μὲν ἐγών, ἐπὶ δ' αἰνεῖτον βασιλῆες,</p>
 <p>Ἀντίνοός τε καὶ Εὐρύμαχος, πεπνυμένω ἄμφω." <font color="GREEN">65</font></p>
 <p> </p>
 <p>ὣς ἔφαθ', οἱ δ' ἄρα πάντες ἐπῄνεον: αὐτὰρ Ὀδυσσεὺς</p>
 <p>ζώσατο μὲν ῥάκεσιν περὶ μήδεα, φαῖνε δὲ μηροὺς</p>
 <p>καλούς τε μεγάλους τε, φάνεν δέ οἱ εὐρέες ὦμοι</p>
 <p>στήθεά τε στιβαροί τε βραχίονες: αὐτὰρ Ἀθήνη</p>
 <p>ἄγχι παρισταμένη μέλε' ἤλδανε ποιμένι λαῶν. <font color="GREEN">70</font></p>
 <p>μνηστῆρες δ' ἄρα πάντες ὑπερφιάλως ἀγάσαντο:</p>
 <p>ὧδε δέ τις εἴπεσκεν ἰδὼν ἐς πλησίον ἄλλον:</p>
 <p> </p>
 <p>"ἦ τάχα Ἶρος Ἄϊρος ἐπίσπαστον κακὸν ἕξει,</p>
 <p>οἵην ἐκ ῥακέων ὁ γέρων ἐπιγουνίδα φαίνει."</p>
 <p> </p>
 <p>ὣς ἄρ' ἔφαν, Ἴρῳ δὲ κακῶς ὠρίνετο θυμός. <font color="GREEN">75</font></p>
 <p>ἀλλὰ καὶ ὣς δρηστῆρες ἄγον ζώσαντες ἀνάγκῃ</p>
 <p>δειδιότα: σάρκες δὲ περιτρομέοντο μέλεσσιν.</p>
 <p>Ἀντίνοος δ' ἐνένιπεν ἔπος τ' ἔφατ' ἔκ τ' ὀνόμαζεν:</p>
 <p> </p>
 <p>"νῦν μὲν μήτ' εἴης, βουγάϊε, μήτε γένοιο,</p>
 <p>εἰ δὴ τοῦτόν γε τρομέεις καὶ δείδιας αἰνῶς, <font color="GREEN">80</font></p>
 <p>ἄνδρα γέροντα, δύῃ ἀρημένον, ἥ μιν ἱκάνει.</p>
 <p>ἀλλ' ἔκ τοι ἐρέω, τὸ δὲ καὶ τετελεσμένον ἔσται:</p>
 <p>αἴ κέν σ' οὗτος νικήσῃ κρείσσων τε γένηται,</p>
 <p>πέμψω σ' ἤπειρόνδε, βαλὼν ἐν νηὶ μελαίνῃ,</p>
 <p>εἰς Ἔχετον βασιλῆα, βροτῶν δηλήμονα πάντων, <font color="GREEN">85</font></p>
 <p>ὅς κ' ἀπὸ ῥῖνα τάμῃσι καὶ οὔατα νηλέϊ χαλκῷ,</p>
 <p>μήδεά τ' ἐξερύσας δώῃ κυσὶν ὠμὰ δάσασθαι."</p>
 <p> </p>
 <p>ὣς φάτο, τῷ δ' ἔτι μᾶλλον ὑπὸ τρόμος ἔλλαβε γυῖα.</p>
 <p>ἐς μέσσον δ' ἄναγον: τὼ δ' ἄμφω χεῖρας ἀνέσχον.</p>
 <p>δὴ τότε μερμήριξε πολύτλας δῖος Ὀδυσσεὺς <font color="GREEN">90</font></p>
 <p>ἢ ἐλάσει' ὥς μιν ψυχὴ λίποι αὖθι πεσόντα,</p>
 <p>ἦέ μιν ἦκ' ἐλάσειε τανύσσειέν τ' ἐπὶ γαίῃ.</p>
 <p>ὧδε δέ οἱ φρονέοντι δοάσσατο κέρδιον εἶναι,</p>
 <p>ἦκ' ἐλάσαι, ἵνα μή μιν ἐπιφρασσαίατ' Ἀχαιοί.</p>
 <p>δὴ τότ' ἀνασχομένω ὁ μὲν ἤλασε δεξιὸν ὦμον <font color="GREEN">95</font></p>
 <p>Ἶρος, ὁ δ' αὐχέν' ἔλασσεν ὑπ' οὔατος, ὀστέα δ' εἴσω</p>
 <p>ἔθλασεν: αὐτίκα δ' ἦλθε κατὰ στόμα φοίνιον αἷμα,</p>
 <p>κὰδ δ' ἔπεσ' ἐν κονίῃσι μακών, σὺν δ' ἤλασ' ὀδόντας</p>
 <p>λακτίζων ποσὶ γαῖαν: ἀτὰρ μνηστῆρες ἀγαυοὶ</p>
 <p>χεῖρας ἀνασχόμενοι γέλῳ ἔκθανον. αὐτὰρ Ὀδυσσεὺς <font color="GREEN">100</font></p>
 <p>ἕλκε διὲκ προθύροιο λαβὼν ποδός, ὄφρ' ἵκετ' αὐλήν,</p>
 <p>αἰθούσης τε θύρας: καί μιν ποτὶ ἑρκίον αὐλῆς</p>
 <p>εἷσεν ἀνακλίνας: σκῆπτρον δέ οἱ ἔμβαλε χειρί,</p>
 <p>καί μιν φωνήσας ἔπεα πτερόεντα προσηύδα:</p>
 <p> </p>
 <p>"ἐνταυθοῖ νῦν ἧσο σύας τε κύνας τ' ἀπερύκων, <font color="GREEN">105</font></p>
 <p>μηδὲ σύ γε ξείνων καὶ πτωχῶν κοίρανος εἶναι</p>
 <p>λυγρὸς ἐών, μή πού τι κακὸν καὶ μεῖζον ἐπαύρῃ."</p>
 <p> </p>
 <p>ἦ ῥα καὶ ἀμφ' ὤμοισιν ἀεικέα βάλλετο πήρην,</p>
 <p>πυκνὰ ῥωγαλέην: ἐν δὲ στρόφος ἦεν ἀορτήρ.</p>
 <p>ἂψ δ' ὅ γ' ἐπ' οὐδὸν ἰὼν κατ' ἄρ' ἕζετο: τοὶ δ' ἴσαν εἴσω <font color="GREEN">110</font></p>
 <p>ἡδὺ γελώοντες καὶ δεικανόωντ' ἐπέεσσι:</p>
 <p> </p>
 <p>"Ζεύς τοι δοίη, ξεῖνε, καὶ ἀθάνατοι θεοὶ ἄλλοι,</p>
 <p>ὅττι μάλιστ' ἐθέλεις καί τοι φίλον ἔπλετο θυμῷ,</p>
 <p>ὃς τοῦτον τὸν ἄναλτον ἀλητεύειν ἀπέπαυσας</p>
 <p>ἐν δήμῳ: τάχα γάρ μιν ἀνάξομεν ἤπειρόνδε <font color="GREEN">115</font></p>
 <p>εἰς Ἔχετον βασιλῆα, βροτῶν δηλήμονα πάντων."</p>
 <p> </p>
 <p>ὣς ἄρ' ἔφαν, χαῖρεν δὲ κλεηδόνι δῖος Ὀδυσσεύς.</p>
 <p>Ἀντίνοος δ' ἄρα οἱ μεγάλην παρὰ γαστέρα θῆκεν,</p>
 <p>ἐμπλείην κνίσης τε καὶ αἵματος: Ἀμφίνομος δὲ</p>
 <p>ἄρτους ἐκ κανέοιο δύω παρέθηκεν ἀείρας <font color="GREEN">120</font></p>
 <p>καὶ δέπαϊ χρυσέῳ δειδίσκετο, φώνησέν τε:</p>
 <p> </p>
 <p>"χαῖρε, πάτερ ὦ ξεῖνε, γένοιτό τοι ἔς περ ὀπίσσω</p>
 <p>ὄλβος: ἀτὰρ μὲν νῦν γε κακοῖς ἔχεαι πολέεσσι."</p>
 <p>τὸν δ' ἀπαμειβόμενος προσέφη πολύμητις Ὀδυσσεύς:</p>
 <p>"Ἀμφίνομ', ἦ μάλα μοι δοκέεις πεπνυμένος εἶναι: <font color="GREEN">125</font></p>
 <p>τοίου γὰρ καὶ πατρός, ἐπεὶ κλέος ἐσθλὸν ἄκουον,</p>
 <p>Νῖσον Δουλιχιῆα ἐύ̈ν τ' ἔμεν ἀφνειόν τε:</p>
 <p>τοῦ σ' ἔκ φασι γενέσθαι, ἐπητῇ δ' ἀνδρὶ ἔοικας.</p>
 <p>τοὔνεκά τοι ἐρέω, σὺ δὲ σύνθεο καί μευ ἄκουσον:</p>
 <p>οὐδὲν ἀκιδνότερον γαῖα τρέφει ἀνθρώποιο, <font color="GREEN">130</font></p>
 <p>πάντων ὅσσα τε γαῖαν ἔπι πνείει τε καὶ ἕρπει.</p>
 <p>οὐ μὲν γάρ ποτέ φησι κακὸν πείσεσθαι ὀπίσσω,</p>
 <p>ὄφρ' ἀρετὴν παρέχωσι θεοὶ καὶ γούνατ' ὀρώρῃ:</p>
 <p>ἀλλ' ὅτε δὴ καὶ λυγρὰ θεοὶ μάκαρες τελέσωσι,</p>
 <p>καὶ τὰ φέρει ἀεκαζόμενος τετληότι θυμῷ: <font color="GREEN">135</font></p>
 <p>τοῖος γὰρ νόος ἐστὶν ἐπιχθονίων ἀνθρώπων</p>
 <p>οἷον ἐπ' ἦμαρ ἄγησι πατὴρ ἀνδρῶν τε θεῶν τε.</p>
 <p>καὶ γὰρ ἐγώ ποτ' ἔμελλον ἐν ἀνδράσιν ὄλβιος εἶναι,</p>
 <p>πολλὰ δ' ἀτάσθαλ' ἔρεξα βίῃ καὶ κάρτεϊ εἴκων,</p>
 <p>πατρί τ' ἐμῷ πίσυνος καὶ ἐμοῖσι κασιγνήτοισι. <font color="GREEN">140</font></p>
 <p>τῷ μή τίς ποτε πάμπαν ἀνὴρ ἀθεμίστιος εἴη,</p>
 <p>ἀλλ' ὅ γε σιγῇ δῶρα θεῶν ἔχοι, ὅττι διδοῖεν.</p>
 <p>οἷ' ὁρόω μνηστῆρας ἀτάσθαλα μηχανόωντας,</p>
 <p>κτήματα κείροντας καὶ ἀτιμάζοντας ἄκοιτιν</p>
 <p>ἀνδρός, ὃν οὐκέτι φημὶ φίλων καὶ πατρίδος αἴης <font color="GREEN">145</font></p>
 <p>δηρὸν ἀπέσσεσθαι: μάλα δὲ σχεδόν. ἀλλά σε δαίμων</p>
 <p>οἴκαδ' ὑπεξαγάγοι, μηδ' ἀντιάσειας ἐκείνῳ,</p>
 <p>ὁππότε νοστήσειε φίλην ἐς πατρίδα γαῖαν:</p>
 <p>οὐ γὰρ ἀναιμωτί γε διακρινέεσθαι ὀί̈ω</p>
 <p>μνηστῆρας καὶ κεῖνον, ἐπεί κε μέλαθρον ὑπέλθῃ." <font color="GREEN">150</font></p>
 <p> </p>
 <p>ὣς φάτο, καὶ σπείσας ἔπιεν μελιηδέα οἶνον,</p>
 <p>ἂψ δ' ἐν χερσὶν ἔθηκε δέπας κοσμήτορι λαῶν.</p>
 <p>αὐτὰρ ὁ βῆ διὰ δῶμα φίλον τετιημένος ἦτορ,</p>
 <p>νευστάζων κεφαλῇ: δὴ γὰρ κακὸν ὄσσετο θυμός.</p>
 <p>ἀλλ' οὐδ' ὣς φύγε κῆρα: πέδησε δὲ καὶ τὸν Ἀθήνη <font color="GREEN">155</font></p>
 <p>Τηλεμάχου ὑπὸ χερσὶ καὶ ἔγχεϊ ἶφι δαμῆναι.</p>
 <p>ἂψ δ' αὖτις κατ' ἄρ' ἕζετ' ἐπὶ θρόνου ἔνθεν ἀνέστη.</p>
 <p> </p>
 <p>τῇ δ' ἄρ' ἐπὶ φρεσὶ θῆκε θεὰ γλαυκῶπις Ἀθήνη,</p>
 <p>κούρῃ Ἰκαρίοιο, περίφρονι Πηνελοπείῃ,</p>
 <p>μνηστήρεσσι φανῆναι, ὅπως πετάσειε μάλιστα <font color="GREEN">160</font></p>
 <p>θυμὸν μνηστήρων ἰδὲ τιμήεσσα γένοιτο</p>
 <p>μᾶλλον πρὸς πόσιός τε καὶ υἱέος ἢ πάρος ἦεν.</p>
 <p>ἀχρεῖον δ' ἐγέλασσεν ἔπος τ' ἔφατ' ἔκ τ' ὀνόμαζεν:</p>
 <p> </p>
 <p>"Εὐρυνόμη, θυμός μοι ἐέλδεται, οὔ τι πάρος γε,</p>
 <p>μνηστήρεσσι φανῆναι, ἀπεχθομένοισί περ ἔμπης: <font color="GREEN">165</font></p>
 <p>παιδὶ δέ κεν εἴποιμι ἔπος, τό κε κέρδιον εἴη,</p>
 <p>μὴ πάντα μνηστῆρσιν ὑπερφιάλοισιν ὁμιλεῖν,</p>
 <p>οἵ τ' εὖ μὲν βάζουσι, κακῶς δ' ὄπιθεν φρονέουσι."</p>
 <p>τὴν δ' αὖτ' Εὐρυνόμη ταμίη πρὸς μῦθον ἔειπεν:</p>
 <p>"ναὶ δὴ ταῦτά γε πάντα, τέκος, κατὰ μοῖραν ἔειπες. <font color="GREEN">170</font></p>
 <p>ἀλλ' ἴθι καὶ σῷ παιδὶ ἔπος φάο μηδ' ἐπίκευθε,</p>
 <p>χρῶτ' ἀπονιψαμένη καὶ ἐπιχρίσασα παρειάς:</p>
 <p>μηδ' οὕτω δακρύοισι πεφυρμένη ἀμφὶ πρόσωπα</p>
 <p>ἔρχευ, ἐπεὶ κάκιον πενθήμεναι ἄκριτον αἰεί.</p>
 <p>ἤδη μὲν γάρ τοι παῖς τηλίκος, ὃν σὺ μάλιστα <font color="GREEN">175</font></p>
 <p>ἠρῶ ἀθανάτοισι γενειήσαντα ἰδέσθαι."</p>
 <p> </p>
 <p>τὴν δ' αὖτε προσέειπε περίφρων Πηνελόπεια:</p>
 <p>"Εὐρυνόμη, μὴ ταῦτα παραύδα, κηδομένη περ,</p>
 <p>χρῶτ' ἀπονίπτεσθαι καὶ ἐπιχρίεσθαι ἀλοιφῇ:</p>
 <p>ἀγλαί̈ην γὰρ ἐμοί γε θεοί, τοὶ Ὄλυμπον ἔχουσιν, <font color="GREEN">180</font></p>
 <p>ὤλεσαν, ἐξ οὗ κεῖνος ἔβη κοίλῃς ἐνὶ νηυσίν.</p>
 <p>ἀλλά μοι Αὐτονόην τε καὶ Ἱπποδάμειαν ἄνωχθι</p>
 <p>ἐλθέμεν, ὄφρα κέ μοι παρστήετον ἐν μεγάροισιν:</p>
 <p>οἴη δ' οὐκ εἴσειμι μετ' ἀνέρας: αἰδέομαι γάρ."</p>
 <p> </p>
 <p>"ὣς ἄρ' ἔφη, γρηὺ̈ς δὲ διὲκ μεγάροιο βεβήκει <font color="GREEN">185</font></p>
 <p>ἀγγελέουσα γυναιξὶ καὶ ὀτρυνέουσα νέεσθαι.</p>
 <p> </p>
 <p>ἔνθ' αὖτ' ἄλλ' ἐνόησε θεὰ γλαυκῶπις Ἀθήνη:</p>
 <p>κούρῃ Ἰκαρίοιο κατὰ γλυκὺν ὕπνον ἔχευεν,</p>
 <p>εὗδε δ' ἀνακλινθεῖσα, λύθεν δέ οἱ ἅψεα πάντα</p>
 <p>αὐτοῦ ἐνὶ κλιντῆρι: τέως δ' ἄρα δῖα θεάων <font color="GREEN">190</font></p>
 <p>ἄμβροτα δῶρα δίδου, ἵνα μιν θησαίατ' Ἀχαιοί.</p>
 <p>κάλλεϊ μέν οἱ πρῶτα προσώπατα καλὰ κάθηρεν</p>
 <p>ἀμβροσίῳ, οἵῳ περ ἐϋστέφανος Κυθέρεια</p>
 <p>χρίεται, εὖτ' ἂν ἴῃ Χαρίτων χορὸν ἱμερόεντα:</p>
 <p>καί μιν μακροτέρην καὶ πάσσονα θῆκεν ἰδέσθαι, <font color="GREEN">195</font></p>
 <p>λευκοτέρην δ' ἄρα μιν θῆκε πριστοῦ ἐλέφαντος.</p>
 <p>ἡ μὲν ἄρ' ὣς ἔρξασ' ἀπεβήσετο δῖα θεάων,</p>
 <p>ἦλθον δ' ἀμφίπολοι λευκώλενοι ἐκ μεγάροιο</p>
 <p>φθόγγῳ ἐπερχόμεναι: τὴν δὲ γλυκὺς ὕπνος ἀνῆκε,</p>
 <p>καί ῥ' ἀπομόρξατο χερσὶ παρειὰς φώνησέν τε: <font color="GREEN">200</font></p>
 <p> </p>
 <p>"ἦ με μάλ' αἰνοπαθῆ μαλακὸν περὶ κῶμ' ἐκάλυψεν.</p>
 <p>αἴθε μοι ὣς μαλακὸν θάνατον πόροι Ἄρτεμις ἁγνὴ</p>
 <p>αὐτίκα νῦν, ἵνα μηκέτ' ὀδυρομένη κατὰ θυμὸν</p>
 <p>αἰῶνα φθινύθω, πόσιος ποθέουσα φίλοιο</p>
 <p>παντοίην ἀρετήν, ἐπεὶ ἔξοχος ἦεν Ἀχαιῶν." <font color="GREEN">205</font></p>
 <p>ὣς φαμένη κατέβαιν' ὑπερώϊα σιγαλόεντα,</p>
 <p>οὐκ οἴη: ἅμα τῇ γε καὶ ἀμφίπολοι δύ' ἕποντο.</p>
 <p>ἡ δ' ὅτε δὴ μνηστῆρας ἀφίκετο δῖα γυναικῶν,</p>
 <p>στῆ ῥα παρὰ σταθμὸν τέγεος πύκα ποιητοῖο,</p>
 <p>ἄντα παρειάων σχομένη λιπαρὰ κρήδεμνα: <font color="GREEN">210</font></p>
 <p>ἀμφίπολος δ' ἄρα οἱ κεδνὴ ἑκάτερθε παρέστη.</p>
 <p>τῶν δ' αὐτοῦ λύτο γούνατ', ἔρῳ δ' ἄρα θυμὸν ἔθελχθεν,</p>
 <p>πάντες δ' ἠρήσαντο παραὶ λεχέεσσι κλιθῆναι.</p>
 <p>ἡ δ' αὖ Τηλέμαχον προσεφώνεεν, ὃν φίλον υἱόν:</p>
 <p> </p>
 <p>"Τηλέμαχ', οὐκέτι τοι φρένες ἔμπεδοι οὐδὲ νόημα: <font color="GREEN">215</font></p>
 <p>παῖς ἔτ' ἐὼν καὶ μᾶλλον ἐνὶ φρεσὶ κέρδε' ἐνώμας:</p>
 <p>νῦν δ', ὅτε δὴ μέγας ἐσσὶ καὶ ἥβης μέτρον ἱκάνεις,</p>
 <p>καί κέν τις φαίη γόνον ἔμμεναι ὀλβίου ἀνδρός,</p>
 <p>ἐς μέγεθος καὶ κάλλος ὁρώμενος, ἀλλότριος φώς,</p>
 <p>οὐκέτι τοι φρένες εἰσὶν ἐναίσιμοι οὐδὲ νόημα. <font color="GREEN">220</font></p>
 <p>οἷον δὴ τόδε ἔργον ἐνὶ μεγάροισιν ἐτύχθη,</p>
 <p>ὃς τὸν ξεῖνον ἔασας ἀεικισθήμεναι οὕτως.</p>
 <p>πῶς νῦν, εἴ τι ξεῖνος ἐν ἡμετέροισι δόμοισιν</p>
 <p>ἥμενος ὧδε πάθοι ῥυστακτύος ἐξ ἀλεγεινῆς;</p>
 <p>σοί κ' αἶσχος λώβη τε μετ' ἀνθρώποισι πέλοιτο." <font color="GREEN">225</font></p>
 <p> </p>
 <p>τὴν δ' αὖ Τηλέμαχος πεπνυμένος ἀντίον ηὔδα:</p>
 <p>"μῆτερ ἐμή, τὸ μὲν οὔ σε νεμεσσῶμαι κεχολῶσθαι:</p>
 <p>αὐτὰρ ἐγὼ θυμῷ νοέω καὶ οἶδα ἕκαστα,</p>
 <p>ἐσθλά τε καὶ τὰ χέρεια: πάρος δ' ἔτι νήπιος ἦα.</p>
 <p>ἀλλά τοι οὐ δύναμαι πεπνυμένα πάντα νοῆσαι: <font color="GREEN">230</font></p>
 <p>ἐκ γάρ με πλήσσουσι παρήμενοι ἄλλοθεν ἄλλος</p>
 <p>οἵδε κακὰ φρονέοντες, ἐμοὶ δ' οὐκ εἰσὶν ἀρωγοί.</p>
 <p>οὐ μέν τοι ξείνου γε καὶ Ἴρου μῶλος ἐτύχθη</p>
 <p>μνηστήρων ἰότητι, βίῃ δ' ὅ γε φέρτερος ἦεν.</p>
 <p>αἲ γάρ, Ζεῦ τε πάτερ καὶ Ἀθηναίη καὶ Ἄπολλον, <font color="GREEN">235</font></p>
 <p>οὕτω νῦν μνηστῆρες ἐν ἡμετέροισι δόμοισι</p>
 <p>νεύοιεν κεφαλὰς δεδμημένοι, οἱ μὲν ἐν αὐλῇ,</p>
 <p>οἱ δ' ἔντοσθε δόμοιο, λελῦτο δὲ γυῖα ἑκάστου,</p>
 <p>ὡς νῦν Ἶρος κεῖνος ἐπ' αὐλείῃσι θύρῃσιν</p>
 <p>ἧσται νευστάζων κεφαλῇ, μεθύοντι ἐοικώς, <font color="GREEN">240</font></p>
 <p>οὐδ' ὀρθὸς στῆναι δύναται ποσὶν οὐδὲ νέεσθαι</p>
 <p>οἴκαδ', ὅπη οἱ νόστος, ἐπεὶ φίλα γυῖα λέλυνται."</p>
 <p> </p>
 <p>ὣς οἱ μὲν τοιαῦτα πρὸς ἀλλήλους ἀγόρευον:</p>
 <p>Εὐρύμαχος δ' ἐπέεσσι προσηύδα Πηνελόπειαν:</p>
 <p> </p>
 <p>"κούρη Ἰκαρίοιο, περίφρον Πηνελόπεια, <font color="GREEN">245</font></p>
 <p>εἰ πάντες σε ἴδοιεν ἀν' Ἴασον Ἄργος Ἀχαιοί,</p>
 <p>πλέονές κε μνηστῆρες ἐν ὑμετέροισι δόμοισιν</p>
 <p>ἠῶθεν δαινύατ', ἐπεὶ περίεσσι γυναικῶν</p>
 <p>εἶδός τε μέγεθός τε ἰδὲ φρένας ἔνδον ἐί̈σας."</p>
 <p> </p>
 <p>τὸν δ' ἠμείβετ' ἔπειτα περίφρων Πηνελόπεια: <font color="GREEN">250</font></p>
 <p>"Εὐρύμαχ', ἦ τοι ἐμὴν ἀρετὴν εἶδός τε δέμας τε</p>
 <p>ὤλεσαν ἀθάνατοι, ὅτε Ἴλιον εἰσανέβαινον</p>
 <p>Ἀργεῖοι, μετὰ τοῖσι δ' ἐμὸς πόσις ᾖεν Ὀδυσσεύς.</p>
 <p>εἰ κεῖνός γ' ἐλθὼν τὸν ἐμὸν βίον ἀμφιπολεύοι,</p>
 <p>μεῖζόν κε κλέος εἴη ἐμὸν καὶ κάλλιον οὕτως. <font color="GREEN">255</font></p>
 <p>νῦν δ' ἄχομαι: τόσα γάρ μοι ἐπέσσευεν κακὰ δαίμων.</p>
 <p>ἦ μὲν δὴ ὅτε τ' ᾖε λιπὼν κάτα πατρίδα γαῖαν,</p>
 <p>δεξιτερὴν ἐπὶ καρπῷ ἑλὼν ἐμὲ χεῖρα προσηύδα:</p>
 <p> </p>
 <p>"ὦ γύναι, οὐ γὰρ ὀί̈ω ἐϋκνήμιδας Ἀχαιοὺς</p>
 <p>ἐκ Τροίης εὖ πάντας ἀπήμονας ἀπονέεσθαι: <font color="GREEN">260</font></p>
 <p>καὶ γὰρ Τρῶάς φασι μαχητὰς ἔμμεναι ἄνδρας,</p>
 <p>ἠμὲν ἀκοντιστὰς ἠδὲ ῥυτῆρας ὀϊστῶν</p>
 <p>ἵππων τ' ὠκυπόδων ἐπιβήτορας, οἵ κε τάχιστα</p>
 <p>ἔκριναν μέγα νεῖκος ὁμοιί̈ου πολέμοιο.</p>
 <p>τῷ οὐκ οἶδ' ἤ κέν μ' ἀνέσει θεός, ἦ κεν ἁλώω <font color="GREEN">265</font></p>
 <p>αὐτοῦ ἐνὶ Τροίῃ: σοὶ δ' ἐνθάδε πάντα μελόντων.</p>
 <p>μεμνῆσθαι πατρὸς καὶ μητέρος ἐν μεγάροισιν</p>
 <p>ὡς νῦν, ἢ ἔτι μᾶλλον ἐμεῦ ἀπονόσφιν ἐόντος:</p>
 <p>αὐτὰρ ἐπὴν δὴ παῖδα γενειήσαντα ἴδηαι,</p>
 <p>γήμασθ' ᾧ κ' ἐθέλῃσθα, τεὸν κατὰ δῶμα λιποῦσα. <font color="GREEN">270</font></p>
 <p> </p>
 <p>"κεῖνος τὼς ἀγόρευε: τὰ δὴ νῦν πάντα τελεῖται.</p>
 <p>νὺξ δ' ἔσται ὅτε δὴ στυγερὸς γάμος ἀντιβολήσει</p>
 <p>οὐλομένης ἐμέθεν, τῆς τε Ζεὺς ὄλβον ἀπηύρα.</p>
 <p>ἀλλὰ τόδ' αἰνὸν ἄχος κραδίην καὶ θυμὸν ἱκάνει:</p>
 <p>μνηστήρων οὐχ ἥδε δίκη τὸ πάροιθε τέτυκτο: <font color="GREEN">275</font></p>
 <p>οἵ τ' ἀγαθήν τε γυναῖκα καὶ ἀφνειοῖο θύγατρα</p>
 <p>μνηστεύειν ἐθέλωσι καὶ ἀλλήλοις ἐρίσωσιν,</p>
 <p>αὐτοὶ τοί γ' ἀπάγουσι βόας καὶ ἴφια μῆλα,</p>
 <p>κούρης δαῖτα φίλοισι, καὶ ἀγλαὰ δῶρα διδοῦσιν:</p>
 <p>ἀλλ' οὐκ ἀλλότριον βίοτον νήποινον ἔδουσιν." <font color="GREEN">280</font></p>
 <p> </p>
 <p>ὣς φάτο, γήθησεν δὲ πολύτλας δῖος Ὀδυσσεύς,</p>
 <p>οὕνεκα τῶν μὲν δῶρα παρέλκετο, θέλγε δὲ θυμὸν</p>
 <p>μειλιχίοις ἐπέεσσι, νόος δέ οἱ ἄλλα μενοίνα.</p>
 <p> </p>
 <p>τὴν δ' αὖτ' Ἀντίνοος προσέφη, Εὐπείθεος υἱός,</p>
 <p>"κούρη Ἰκαρίοιο, περίφρον Πηνελόπεια, <font color="GREEN">285</font></p>
 <p>δῶρα μὲν ὅς κ' ἐθέλῃσιν Ἀχαιῶν ἐνθάδ' ἐνεῖκαι,</p>
 <p>δέξασθ'. οὐ γὰρ καλὸν ἀνήνασθαι δόσιν ἐστίν:</p>
 <p>ἡμεῖς δ' οὔτ' ἐπὶ ἔργα πάρος γ' ἴμεν οὔτε πῃ ἄλλῃ,</p>
 <p>πρίν γέ σε τῷ γήμασθαι Ἀχαιῶν ὅς τις ἄριστος."</p>
 <p> </p>
 <p>ὣς ἔφατ' Ἀντίνοος, τοῖσιν δ' ἐπιήνδανε μῦθος: <font color="GREEN">290</font></p>
 <p>δῶρα δ' ἄρ' οἰσέμεναι πρόεσαν κήρυκα ἕκαστος.</p>
 <p>Ἀντινόῳ μὲν ἔνεικε μέγαν περικαλλέα πέπλον,</p>
 <p>ποικίλον: ἐν δ' ἀρ' ἔσαν περόναι δυοκαίδεκα πᾶσαι</p>
 <p>χρύσειαι, κληῖ̈σιν ἐϋγνάμπτοις ἀραρυῖαι.</p>
 <p>ὅρμον δ' Εὐρυμάχῳ πολυδαίδαλον αὐτίκ' ἔνεικε. <font color="GREEN">295</font></p>
 <p>χρύσεον, ἠλέκτροισιν ἐερμένον ἠέλιον ὥς.</p>
 <p>ἕρματα δ' Εὐρυδάμαντι δύω θεράποντες ἔνεικαν,</p>
 <p>τρίγληνα μορόεντα: χάρις δ' ἀπελάμπετο πολλή.</p>
 <p>ἐκ δ' ἄρα Πεισάνδροιο Πολυκτορίδαο ἄνακτος</p>
 <p>ἴσθμιον ἤνεικεν θεράπων, περικαλλὲς ἄγαλμα. <font color="GREEN">300</font></p>
 <p>ἄλλο δ' ἄρ' ἄλλος δῶρον Ἀχαιῶν καλὸν ἔνεικεν.</p>
 <p>ἡ μὲν ἔπειτ' ἀνέβαιν' ὑπερώϊα δῖα γυναικῶν,</p>
 <p>τῇ δ' ἄρ' ἅμ' ἀμφίπολοι ἔφερον περικαλλέα δῶρα</p>
 <p> </p>
 <p>οἱ δ' εἰς ὀρχηστύν τε καὶ ἱμερόεσσαν ἀοιδὴν</p>
 <p>τρεψάμενοι τέρποντο, μένον δ' ἐπὶ ἕσπερον ἐλθεῖν. <font color="GREEN">305</font></p>
 <p>τοῖσι δὲ τερπομένοισι μέλας ἐπὶ ἕσπερος ἦλθεν.</p>
 <p>αὐτίκα λαμπτῆρας τρεῖς ἵστασαν ἐν μεγάροισιν,</p>
 <p>ὄφρα φαείνοιεν: περὶ δὲ ξύλα κάγκανα θῆκαν,</p>
 <p>αὖα πάλαι, περίκηλα, νέον κεκεασμένα χαλκῷ,</p>
 <p>καὶ δαί̈δας μετέμισγον: ἀμοιβηδὶς δ' ἀνέφαινον <font color="GREEN">310</font></p>
 <p>δμῳαὶ Ὀδυσσῆος ταλασίφρονος. αὐτὰρ ὁ τῇσιν</p>
 <p>αὐτὸς διογενῆς μετέφη πολύμητις Ὀδυσσεύς:</p>
 <p> </p>
 <p>"δμῳαὶ Ὀδυσσῆος, δὴν οἰχομένοιο ἄνακτος,</p>
 <p>ἔρχεσθε πρὸς δώμαθ', ἵν' αἰδοίη βασίλεια:</p>
 <p>τῇ δὲ παρ' ἠλάκατα στροφαλίζετε, τέρπετε δ' αὐτὴν <font color="GREEN">315</font></p>
 <p>ἥμεναι ἐν μεγάρῳ, ἢ εἴρια πείκετε χερσίν:</p>
 <p>αὐτὰρ ἐγὼ τούτοισι φάος πάντεσσι παρέξω.</p>
 <p>ἤν περ γάρ κ' ἐθέλωσιν ἐύ̈θρονον Ἠῶ μίμνειν,</p>
 <p>οὔ τί με νικήσουσι: πολυτλήμων δὲ μάλ' εἰμί."</p>
 <p> </p>
 <p>ὣς ἔφαθ', αἱ δ' ἐγέλασσαν, ἐς ἀλλήλας δὲ ἴδοντο. <font color="GREEN">320</font></p>
 <p>τὸν δ' αἰσχρῶς ἐνένιπε Μελανθὼ καλλιπάρῃος,</p>
 <p>τὴν Δολίος μὲν ἔτικτε, κόμισσε δὲ Πηνελόπεια,</p>
 <p>παῖδα δὲ ὣς ἀτίταλλε, δίδου δ' ἄρ' ἀθύρματα θυμῷ:</p>
 <p>ἀλλ' οὐδ' ὣς ἔχε πένθος ἐνὶ φρεσὶ Πηνελοπείης,</p>
 <p>ἀλλ' ἥ γ' Εὐρυμάχῳ μισγέσκετο καὶ φιλέεσκεν. <font color="GREEN">325</font></p>
 <p>ἥ ῥ' Ὀδυσῆ' ἐνένιπεν ὀνειδείοις ἐπέεσσιν:</p>
 <p> </p>
 <p>"ξεῖνε τάλαν, σύ γέ τις φρένας ἐκπεπαταγμένος ἐσσί,</p>
 <p>οὐδ' ἐθέλεις εὕδειν χαλκήϊον ἐς δόμον ἐλθών,</p>
 <p>ἠέ που ἐς λέσχην, ἀλλ' ἐνθάδε πόλλ' ἀγορεύεις,</p>
 <p>θαρσαλέως πολλοῖσι μετ' ἀνδράσιν, οὐδέ τι θυμῷ <font color="GREEN">330</font></p>
 <p>ταρβεῖς: ἦ ῥά σε οἶνος ἔχει φρένας, ἤ νύ τοι αἰεὶ</p>
 <p>τοιοῦτος νόος ἐστίν: ὃ καὶ μεταμώνια βάζεις.</p>
 <p>ἦ ἀλύεις, ὅτι Ἶρον ἐνίκησας τὸν ἀλήτην;</p>
 <p>μή τίς τοι τάχα Ἴρου ἀμείνων ἄλλος ἀναστῇ,</p>
 <p>ὅς τίς σ' ἀμφὶ κάρη κεκοπὼς χερσὶ στιβαρῇσι <font color="GREEN">335</font></p>
 <p>δώματος ἐκπέμψῃσι, φορύξας αἵματι πολλῷ."</p>
 <p>τὴν δ' ἄρ' ὑπόδρα ἰδὼν προσέφη πολύμητις Ὀδυσσεύς:</p>
 <p>"ἦ τάχα Τηλεμάχῳ ἐρέω, κύον, οἷ' ἀγορεύεις,</p>
 <p>κεῖσ' ἐλθών, ἵνα σ' αὖθι διὰ μελεϊστὶ τάμῃσιν."</p>
 <p> </p>
 <p>ὣς εἰπὼν ἐπέεσσι διεπτοίησε γυναῖκας. <font color="GREEN">340</font></p>
 <p>βὰν δ' ἴμεναι διὰ δῶμα, λύθεν δ' ὑπὸ γυῖα ἑκάστης</p>
 <p>ταρβοσύνῃ: φὰν γάρ μιν ἀληθέα μυθήσασθαι.</p>
 <p>αὐτὰρ ὁ πὰρ λαμπτῆρσι φαείνων αἰθομένοισιν</p>
 <p>ἑστήκειν ἐς πάντας ὁρώμενος: ἄλλα δέ οἱ κῆρ</p>
 <p>ὥρμαινε φρεσὶν ᾗσιν, ἅ ῥ' οὐκ ἀτέλεστα γένοντο. <font color="GREEN">345</font></p>
 <p> </p>
 <p>μνηστῆρας δ' οὐ πάμπαν ἀγήνορας εἴα Ἀθήνη</p>
 <p>λώβης ἴσχεσθαι θυμαλγέος, ὄφρ' ἔτι μᾶλλον</p>
 <p>δύη ἄχος κραδίην Λαερτιάδεω Ὀδυσῆος.</p>
 <p>τοῖσιν δ' Εὐρύμαχος, Πολύβου πάϊς, ἦρχ' ἀγορεύειν,</p>
 <p>κερτομέων Ὀδυσῆα: γέλω δ' ἑτάροισιν ἔτευχε. <font color="GREEN">350</font></p>
 <p> </p>
 <p>"κέκλυτέ μευ, μνηστῆρες ἀγακλειτῆς βασιλείης,</p>
 <p>ὄφρ' εἴπω τά με θυμὸς ἐνὶ στήθεσσι κελεύει.</p>
 <p>οὐκ ἀθεεὶ ὅδ' ἀνὴρ Ὀδυσήϊον ἐς δόμον ἵκει:</p>
 <p>ἔμπης μοι δοκέει δαίδων σέλας ἔμμεναι αὐτοῦ</p>
 <p>κὰκ κεφαλῆς, ἐπεὶ οὔ οἱ ἔνι τρίχες οὐδ' ἠβαιαί." <font color="GREEN">355</font></p>
 <p> </p>
 <p>ἦ ῥ', ἅμα τε προσέειπεν Ὀδυσσῆα πτολίπορθον:</p>
 <p>"ξεῖν', ἦ ἄρ κ' ἐθέλοις θητευέμεν, εἴ σ' ἀνελοίμην,</p>
 <p>ἀγροῦ ἐπ' ἐσχατιῆς--μισθὸς δέ τοι ἄρκιος ἔσται--</p>
 <p>αἱμασιάς τε λέγων καὶ δένδρεα μακρὰ φυτεύων;</p>
 <p>ἔνθα κ' ἐγὼ σῖτον μὲν ἐπηετανὸν παρέχοιμι, <font color="GREEN">360</font></p>
 <p>εἵματα δ' ἀμφιέσαιμι ποσίν θ' ὑποδήματα δοίην.</p>
 <p>ἀλλ' ἐπεὶ οὖν δὴ ἔργα κάκ' ἔμμαθες, οὐκ ἐθελήσεις</p>
 <p>ἔργον ἐποίχεσθαι, ἀλλὰ πτώσσειν κατὰ δῆμον</p>
 <p>βούλεαι, ὄφρ' ἄν ἔχῃς βόσκειν σὴν γαστέρ' ἄναλτον."</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς: <font color="GREEN">365</font></p>
 <p>"Εὐρύμαχ', εἰ γὰρ νῶϊν ἔρις ἔργοιο γένοιτο</p>
 <p>ὥρῃ ἐν εἰαρινῇ, ὅτε τ' ἤματα μακρὰ πέλονται,</p>
 <p>ἐν ποίῃ, δρέπανον μὲν ἐγὼν εὐκαμπὲς ἔχοιμι,</p>
 <p>καὶ δὲ σὺ τοῖον ἔχοις, ἵνα πειρησαίμεθα ἔργου</p>
 <p>νήστιες ἄχρι μάλα κνέφαος, ποίη δὲ παρείη. <font color="GREEN">370</font></p>
 <p>εἰ δ' αὖ καὶ βόες εἶεν ἐλαυνέμεν, οἵ περ ἄριστοι,</p>
 <p>αἴθωνες, μεγάλοι, ἄμφω κεκορηότε ποίης,</p>
 <p>ἥλικες, ἰσοφόροι, τῶν τε σθένος οὐκ ἀλαπαδνόν,</p>
 <p>τετράγυον δ' εἴη, εἴκοι δ' ὑπὸ βῶλος ἀρότρῳ:</p>
 <p>τῷ κέ μ' ἴδοις, εἰ ὦλκα διηνεκέα προταμοίμην. <font color="GREEN">375</font></p>
 <p>εἰ δ' αὖ καὶ πόλεμόν ποθεν ὁρμήσειε Κρονίων</p>
 <p>σήμερον, αὐτὰρ ἐμοὶ σάκος εἴη καὶ δύο δοῦρε</p>
 <p>καὶ κυνέη πάγχαλκος, ἐπὶ κροτάφοις ἀραρυῖα,</p>
 <p>τῷ κέ μ' ἴδοις πρώτοισιν ἐνὶ προμάχοισι μιγέντα,</p>
 <p>οὐδ' ἄν μοι τὴν γαστέρ' ὀνειδίζων ἀγορεύοις. <font color="GREEN">380</font></p>
 <p>ἀλλὰ μάλ' ὑβρίξεις, καί τοι νόος ἐστὶν ἀπηνής:</p>
 <p>καί πού τις δοκέεις μέγας ἔμμεναι ἠδὲ κραταιός,</p>
 <p>οὕνεκα πὰρ παύροισι καὶ οὐκ ἀγαθοῖσιν ὁμιλεῖς.</p>
 <p>εἰ δ' Ὀδυσεὺς ἔλθοι καὶ ἵκοιτ' ἐς πατρίδα γαῖαν,</p>
 <p>αἶψά κέ τοι τὰ θύρετρα, καὶ εὐρέα περ μάλ' ἐόντα, <font color="GREEN">385</font></p>
 <p>φεύγοντι στείνοιτο διὲκ προθύροιο θύραζε."</p>
 <p> </p>
 <p>ὣς ἔφατ', Εὐρύμαχος δ' ἐχολώσατο κηρόθι μᾶλλον,</p>
 <p>καί μιν ὑπόδρα ἰδὼν ἔπεα πτερόεντα προσηύδα:</p>
 <p> </p>
 <p>"ἆ δείλ', ἦ τάχα τοι τελέω κακόν, οἷ' ἀγορεύεις</p>
 <p>θαρσαλέως πολλοῖσι μετ' ἀνδράσιν, οὐδέ τι θυμῷ <font color="GREEN">390</font></p>
 <p>ταρβεῖς: ἦ ῥά σε οἶνος ἔχει φρένας, ἤ νύ τοι αἰεὶ</p>
 <p>τοιοῦτος νόος ἐστίν: ὃ καὶ μεταμώνια βάζεις.</p>
 <p>ἦ ἀλύεις, ὅτι Ἶρον ἐνίκησας τὸν ἀλήτην;"</p>
 <p>ὣς ἄρα φωνήσας σφέλας ἔλλαβεν: αὐτὰρ Ὀδυσσεὺς</p>
 <p>Ἀμφινόμου πρὸς γοῦνα καθέζετο Δουλιχιῆος, <font color="GREEN">395</font></p>
 <p>Εὐρύμαχον δείσας: ὁ δ' ἄρ' οἰνοχόον βάλε χεῖρα</p>
 <p>δεξιτερήν: πρόχοος δὲ χαμαὶ βόμβησε πεσοῦσα,</p>
 <p>αὐτὰρ ὅ γ' οἰμώξας πέσεν ὕπτιος ἐν κονίῃσι.</p>
 <p>μνηστῆρες δ' ὁμάδησαν ἀνὰ μέγαρα σκιόεντα,</p>
 <p>ὧδε δέ τις εἴπεσκεν ἰδὼν ἐς πλησίον ἄλλον: <font color="GREEN">400</font></p>
 <p> </p>
 <p>"αἴθ' ὤφελλ' ὁ ξεῖνος ἀλώμενος ἄλλοθ' ὀλέσθαι</p>
 <p>πρὶν ἐλθεῖν: τῷ οὔ τι τόσον κέλαδον μετέθηκε.</p>
 <p>νῦν δὲ περὶ πτωχῶν ἐριδαίνομεν, οὐδέ τι δαιτὸς</p>
 <p>ἐσθλῆς ἔσσεται ἦδος, ἐπεὶ τὰ χερείονα νικᾷ."</p>
 <p>τοῖσι δὲ καὶ μετέειφ' ἱερὴ ἲς Τηλεμάχοιο <font color="GREEN">405</font></p>
 <p>"δαιμόνιοι, μαίνεσθε καὶ οὐκέτι κεύθετε θυμῷ</p>
 <p>βρωτὺν οὐδὲ ποτῆτα: θεῶν νύ τις ὔμμ' ὀροθύνει.</p>
 <p>ἀλλ' εὖ δαισάμενοι κατακείετε οἴκαδ' ἰόντες,</p>
 <p>ὁππότε θυμὸς ἄνωγε: διώκω δ' οὔ τιν' ἐγώ γε."</p>
 <p> </p>
 <p>ὣς ἔφαθ', οἱ δ' ἄρα πάντες ὀδὰξ ἐν χείλεσι φύντες <font color="GREEN">410</font></p>
 <p>Τηλέμαχον θαύμαζον, ὃ θαρσαλέως ἀγόρευε.</p>
 <p>τοῖσιν δ' Ἀμφίνομος ἀγορήσατο καὶ μετέειπε</p>
 <p>Νίσου φαίδιμος υἱός, Ἀρητιάδαο ἄνακτος:</p>
 <p> </p>
 <p>"ὦ φίλοι, οὐκ ἂν δή τις ἐπὶ ῥηθέντι δικαίῳ</p>
 <p>ἀντιβίοις ἐπέεσσι καθαπτόμενος χαλεπαίνοι: <font color="GREEN">415</font></p>
 <p>μήτε τι τὸν ξεῖνον στυφελίζετε μήτε τιν' ἄλλον</p>
 <p>δμώων, οἳ κατὰ δώματ' Ὀδυσσῆος θείοιο.</p>
 <p>ἀλλ' ἄγετ', οἰνοχόος μὲν ἐπαρξάσθω δεπάεσσιν,</p>
 <p>ὄφρα σπείσαντες κατακείομεν οἴκαδ' ἰόντες:</p>
 <p>τὸν ξεῖνον δὲ ἐῶμεν ἐνὶ μεγάροις Ὀδυσῆος <font color="GREEN">420</font></p>
 <p>Τηλεμάχῳ μελέμεν: τοῦ γὰρ φίλον ἵκετο δῶμα."</p>
 <p> </p>
 <p>ὣς φάτο, τοῖσι δὲ πᾶσιν ἑαδότα μῦθον ἔειπε.</p>
 <p>τοῖσιν δὲ κρητῆρα κεράσσατο Μούλιος ἥρως,</p>
 <p>κῆρυξ Δουλιχιεύς: θεράπων δ' ἦν Ἀμφινόμοιο:</p>
 <p>νώμησεν δ' ἄρα πᾶσιν ἐπισταδόν: οἱ δὲ θεοῖσι <font color="GREEN">425</font></p>
 <p>σπείσαντες μακάρεσσι πίον μελιηδέα οἶνον.</p>
 <p>αὐτὰρ ἐπεὶ σπεῖσάν τ' ἔπιόν θ' ὅσον ἤθελε θυμός,</p>
 <p>βάν ῥ' ἴμεναι κείοντες ἑὰ πρὸς δώμαθ' ἕκαστος.</p>
 
 
 <p></p><hr>
 <center>
 <a href="ody19.htm">Next: Book 19</a></center>
 </body>