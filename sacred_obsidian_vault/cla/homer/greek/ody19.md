<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody18.htm">English</a> 
 <a href="ody18.htm">Previous</a> 
 <a href="ody20.htm">Next</a> 
 </center>
 <hr>
 
 
 <h1 align="CENTER">The Odyssey, Book 19</h1>
 <p>αὐτὰρ ὁ ἐν μεγάρῳ ὑπελείπετο δῖος Ὀδυσσεύς,</p>
 <p>μνηστήρεσσι φόνον σὺν Ἀθήνῃ μερμηρίζων:</p>
 <p>αἶψα δὲ Τηλέμαχον ἔπεα πτερόεντα προσηύδα:</p>
 <p> </p>
 <p>"Τηλέμαχε, χρὴ τεύχε' ἀρήϊα κατθέμεν εἴσω</p>
 <p>πάντα μάλ': αὐτὰρ μνηστῆρας μαλακοῖς ἐπέεσσι <font color="GREEN">5</font></p>
 <p>παρφάσθαι, ὅτε κέν σε μεταλλῶσιν ποθέοντες:</p>
 <p>'ἐκ καπνοῦ κατέθηκ', ἐπεὶ οὐκέτι τοῖσιν ἐῴκει</p>
 <p>οἷά ποτε Τροίηνδε κιὼν κατέλειπεν Ὀδυσσεύς,</p>
 <p>ἀλλὰ κατῄκισται, ὅσσον πυρὸς ἵκετ' ἀϋτμή.</p>
 <p>πρὸς δ' ἔτι καὶ τόδε μεῖζον ἐνὶ φρεσὶν ἔβαλε δαίμων <font color="GREEN">10</font></p>
 <p>μή πως οἰνωθέντες, ἔριν στήσαντες ἐν ὑμῖν,</p>
 <p>ἀλλήλους τρώσητε καταισχύνητέ τε δαῖτα</p>
 <p>καὶ μνηστύν: αὐτὸς γὰρ ἐφέλκεται ἄνδρα σίδηρος.'"</p>
 <p> </p>
 <p>ὣς φάτο, Τηλέμαχος δὲ φίλῳ ἐπεπείθετο πατρί,</p>
 <p>ἐκ δὲ καλεσσάμενος προσέφη τροφὸν Εὐρύκλειαν: <font color="GREEN">15</font></p>
 <p> </p>
 <p>"μαῖ', ἄγε δή μοι ἔρυξον ἐνὶ μεγάροισι γυναῖκας,</p>
 <p>ὄφρα κεν ἐς θάλαμον καταθείομαι ἔντεα πατρὸς</p>
 <p>καλά, τά μοι κατὰ οἶκον ἀκηδέα καπνὸς ἀμέρδει</p>
 <p>πατρὸς ἀποιχομένοιο: ἐγὼ δ' ἔτι νήπιος ἦα.</p>
 <p>νῦν δ' ἐθέλω καταθέσθαι, ἵν' οὐ πυρὸς ἵξετ' ἀϋτμή." <font color="GREEN">20</font></p>
 <p> </p>
 <p>τὸν δ' αὖτε προσέειπε φίλη τροφὸς Εὐρύκλεια:</p>
 <p>"αἲ γὰρ δή ποτε, τέκνον, ἐπιφροσύνας ἀνέλοιο</p>
 <p>οἴκου κήδεσθαι καὶ κτήματα πάντα φυλάσσειν.</p>
 <p>ἀλλ' ἄγε, τίς τοι ἔπειτα μετοιχομένη φάος οἴσει;</p>
 <p>δμῳὰς δ' οὐκ εἴας προβλωσκέμεν, αἵ κεν ἔφαινον." <font color="GREEN">25</font></p>
 <p> </p>
 <p>τὴν δ' αὖ Τηλέμαχος πεπνυμένος ἀντίον ηὔδα:</p>
 <p>"ξεῖνος ὅδ': οὐ γὰρ ἀεργὸν ἀνέξομαι ὅς κεν ἐμῆς γε</p>
 <p>χοίνικος ἅπτηται, καὶ τηλόθεν εἰληλουθώς."</p>
 <p> </p>
 <p>ὣς ἄρ' ἐφώνησεν, τῇ δ' ἄπτερος ἔπλετο μῦθος.</p>
 <p>κλήϊσεν δὲ θύρας μεγάρων εὖ ναιεταόντων. <font color="GREEN">30</font></p>
 <p>τὼ δ' ἄρ' ἀναί̈ξαντ' Ὀδυσεὺς καὶ φαίδιμος υἱὸς</p>
 <p>ἐσφόρεον κόρυθάς τε καὶ ἀσπίδας ὀμφαλοέσσας</p>
 <p>ἔγχεά τ' ὀξυόεντα: πάροιθε δὲ Παλλὰς Ἀθήνη,</p>
 <p>χρύσεον λύχνον ἔχουσα, φάος περικαλλὲς ἐποίει.</p>
 <p>δὴ τότε Τηλέμαχος προσεφώνεεν ὃν πατέρ' αἶψα: <font color="GREEN">35</font></p>
 <p> </p>
 <p>"ὦ πάτερ, ἦ μέγα θαῦμα τόδ' ὀφθαλμοῖσιν ὁρῶμαι.</p>
 <p>ἔμπης μοι τοῖχοι μεγάρων καλαί τε μεσόδμαι,</p>
 <p>εἰλάτιναί τε δοκοί, καὶ κίονες ὑψόσ' ἔχοντες</p>
 <p>φαίνοντ' ὀφθαλμοῖς ὡς εἰ πυρὸς αἰθομένοιο.</p>
 <p>ἦ μάλα τις θεὸς ἔνδον, οἳ οὐρανὸν εὐρὺν ἔχουσι." <font color="GREEN">40</font></p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς:</p>
 <p>"σίγα καὶ κατὰ σὸν νόον ἴσχανε μηδ' ἐρέεινε:</p>
 <p>αὕτη τοι δίκη ἐστὶ θεῶν, οἳ Ὄλυμπον ἔχουσιν.</p>
 <p>ἀλλὰ σὺ μὲν κατάλεξαι, ἐγὼ δ' ὑπολείψομαι αὐτοῦ,</p>
 <p>ὄφρα κ' ἔτι δμῳὰς καὶ μητέρα σὴν ἐρεθίζω: <font color="GREEN">45</font></p>
 <p>ἡ δέ μ' ὀδυρομένη εἰρήσεται ἀμφὶς ἕκαστα."</p>
 <p>ὣς φάτο, Τηλέμαχος δὲ διὲκ μεγάροιο βεβήκει</p>
 <p>κείων ἐς θάλαμον, δαί̈δων ὕπο λαμπομενάων,</p>
 <p>ἔνθα πάρος κοιμᾶθ', ὅτε μιν γλυκὺς ὕπνος ἱκάνοι:</p>
 <p>ἔνθ' ἄρα καὶ τότ' ἔλεκτο καὶ Ἠῶ δῖαν ἔμιμνεν. <font color="GREEN">50</font></p>
 <p>αὐτὰρ ὁ ἐν μεγάρῳ ὑπελείπετο δῖος Ὀδυσσεύς,</p>
 <p>μνηστήρεσσι φόνον σὺν Ἀθήνῃ μερμηρίζων.</p>
 <p> </p>
 <p>ἡ δ' ἴεν ἐκ θαλάμοιο περίφρων Πηνελόπεια,</p>
 <p>Ἀρτέμιδι ἰκέλη ἠὲ χρυσέῃ Ἀφροδίτῃ.</p>
 <p>τῇ παρὰ μὲν κλισίην πυρὶ κάτθεσαν, ἔνθ' ἄρ' ἐφῖζε, <font color="GREEN">55</font></p>
 <p>δινωτὴν ἐλέφαντι καὶ ἀργύρῳ: ἥν ποτε τέκτων</p>
 <p>ποίησ' Ἰκμάλιος, καὶ ὑπὸ θρῆνυν ποσὶν ἧκε</p>
 <p>προσφυέ' ἐξ αὐτῆς, ὅθ' ἐπὶ μέγα βάλλετο κῶας.</p>
 <p>ἔνθα καθέζετ' ἔπειτα περίφρων Πηνελόπεια.</p>
 <p>ἦλθον δὲ δμῳαὶ λευκώλενοι ἐκ μεγάροιο. <font color="GREEN">60</font></p>
 <p>αἱ δ' ἀπὸ μὲν σῖτον πολὺν ᾕρεον ἠδὲ τραπέζας</p>
 <p>καὶ δέπα, ἔνθεν ἄρ' ἄνδρες ὑπερμενέοντες ἔπινον:</p>
 <p>πῦρ δ' ἀπὸ λαμπτήρων χαμάδις βάλον, ἄλλα δ' ἐπ' αὐτῶν</p>
 <p>νήησαν ξύλα πολλά, φόως ἔμεν ἠδὲ θέρεσθαι.</p>
 <p>ἡ δ' Ὀδυσῆ' ἐνένιπε Μελανθὼ δεύτερον αὖτις: <font color="GREEN">65</font></p>
 <p>"ξεῖν', ἔτι καὶ νῦν ἐνθάδ' ἀνιήσεις διὰ νύκτα</p>
 <p>δινεύων κατὰ οἶκον, ὀπιπεύσεις δὲ γυναῖκας;</p>
 <p>ἀλλ' ἔξελθε θύραζε, τάλαν, καὶ δαιτὸς ὄνησο:</p>
 <p>ἢ τάχα καὶ δαλῷ βεβλημένος εἶσθα θύραζε."</p>
 <p> </p>
 <p>τὴν δ' ἄρ' ὑπόδρα ἰδὼν προσέφη πολύμητις Ὀδυσσεύς: <font color="GREEN">70</font></p>
 <p>"δαιμονίη, τί μοι ὧδ' ἐπέχεις κεκοτηότι θυμῷ;</p>
 <p>ἦ ὅτι δὴ ῥυπόω, κακὰ δὲ χροὶ̈ εἵματα εἷμαι,</p>
 <p>πτωχεύω δ' ἀνὰ δῆμον; ἀναγκαίη γὰρ ἐπείγει.</p>
 <p>τοιοῦτοι πτωχοὶ καὶ ἀλήμονες ἄνδρες ἔασι</p>
 <p>καὶ γὰρ ἐγώ ποτε οἶκον ἐν ἀνθρώποισιν ἔναιον <font color="GREEN">75</font></p>
 <p>ὄλβιος ἀφνειὸν καὶ πολλάκι δόσκον ἀλήτῃ,</p>
 <p>τοίῳ ὁποῖος ἔοι καὶ ὅτευ κεχρημένος ἔλθοι:</p>
 <p>ἦσαν δὲ δμῶες μάλα μυρίοι, ἄλλα τε πολλὰ</p>
 <p>οἷσίν τ' εὖ ζώουσι καὶ ἀφνειοὶ καλέονται.</p>
 <p>ἀλλὰ Ζεὺς ἀλάπαξε Κρονίων: ἤθελε γάρ που: <font color="GREEN">80</font></p>
 <p>τῷ νῦν μήποτε καὶ σύ, γύναι, ἀπὸ πᾶσαν ὀλέσσῃς</p>
 <p>ἀγλαί̈ην, τῇ νῦν γε μετὰ δμῳῇσι κέκασσαι:</p>
 <p>μή πώς τοι δέσποινα κοτεσσαμένη χαλεπήνῃ,</p>
 <p>ἢ Ὀδυσεὺς ἔλθῃ: ἔτι γὰρ καὶ ἐλπίδος αἶσα.</p>
 <p>εἰ δ' ὁ μὲν ὣς ἀπόλωλε καὶ οὐκέτι νόστιμός ἐστιν, <font color="GREEN">85</font></p>
 <p>ἀλλ' ἤδη παῖς τοῖος Ἀπόλλωνός γε ἕκητι,</p>
 <p>Τηλέμαχος: τὸν δ' οὔ τις ἐνὶ μεγάροισι γυναικῶν</p>
 <p>λήθει ἀτασθάλλουσ', ἐπεὶ οὐκέτι τηλίκος ἐστίν."</p>
 <p>ὣς φάτο, τοῦ δ' ἤκουσε περίφρων Πηνελόπεια,</p>
 <p>ἀμφίπολον δ' ἐνένιπεν ἔπος τ' ἔφατ' ἔκ τ' ὀνόμαζε: <font color="GREEN">90</font></p>
 <p> </p>
 <p>"πάντως, θαρσαλέη, κύον ἀδεές, οὔ τί με λήθεις</p>
 <p>ἔρδουσα μέγα ἔργον, ὃ σῇ κεφαλῇ ἀναμάξεις:</p>
 <p>πάντα γὰρ εὖ ᾔδησθ', ἐπεὶ ἐξ ἐμεῦ ἔκλυες αὐτῆς</p>
 <p>ὡς τὸν ξεῖνον ἔμελλον ἐνὶ μεγάροισιν ἐμοῖσιν</p>
 <p>ἀμφὶ πόσει εἴρεσθαι, ἐπεὶ πυκινῶς ἀκάχημαι." <font color="GREEN">95</font></p>
 <p> </p>
 <p>ἦ ῥα καὶ Εὐρυνόμην ταμίην πρὸς μῦθον ἔειπεν:</p>
 <p>"Εὐρυνόμη, φέρε δὴ δίφρον καὶ κῶας ἐπ' αὐτοῦ,</p>
 <p>ὄφρα καθεζόμενος εἴπῃ ἔπος ἠδ' ἐπακούσῃ</p>
 <p>ὁ ξεῖνος ἐμέθεν: ἐθέλω δέ μιν ἐξερέεσθαι."</p>
 <p>ὣς ἔφαθ', ἡ δὲ μάλ' ὀτραλέως κατέθηκε φέρουσα <font color="GREEN">100</font></p>
 <p>δίφρον ἐύ̈ξεστον καὶ ἐπ' αὐτῷ κῶας ἔβαλλεν:</p>
 <p>ἔνθα καθέζετ' ἔπειτα πολύτλας δῖος Ὀδυσσεύς.</p>
 <p>τοῖσι δὲ μύθων ἦρχε περίφρων Πηνελόπεια:</p>
 <p> </p>
 <p>"ξεῖνε, τὸ μέν σε πρῶτον ἐγὼν εἰρήσομαι αὐτή:</p>
 <p>τίς πόθεν εἶς ἀνδρῶν; πόθι τοι πόλις ἠδὲ τοκῆες;" <font color="GREEN">105</font></p>
 <p> </p>
 <p>τὴν δ' ἀπαμειβόμενος προσέφη πολύμητις Ὀδυσσεύς:</p>
 <p>"ὦ γύναι, οὐκ ἄν τίς σε βροτῶν ἐπ' ἀπείρονα γαῖαν</p>
 <p>νεικέοι: ἦ γάρ σευ κλέος οὐρανὸν εὐρὺν ἱκάνει,</p>
 <p>ὥς τέ τευ ἢ βασιλῆος ἀμύμονος, ὅς τε θεουδὴς</p>
 <p>ἀνδράσιν ἐν πολλοῖσι καὶ ἰφθίμοισιν ἀνάσσων <font color="GREEN">110</font></p>
 <p>εὐδικίας ἀνέχῃσι, φέρῃσι δὲ γαῖα μέλαινα</p>
 <p>πυροὺς καὶ κριθάς, βρίθῃσι δὲ δένδρεα καρπῷ,</p>
 <p>τίκτῃ δ' ἔμπεδα μῆλα, θάλασσα δὲ παρέχῃ ἰχθῦς</p>
 <p>ἐξ εὐηγεσίης, ἀρετῶσι δὲ λαοὶ ὑπ' αὐτοῦ.</p>
 <p>τῷ ἐμὲ νῦν τὰ μὲν ἄλλα μετάλλα σῷ ἐνὶ οἴκῳ, <font color="GREEN">115</font></p>
 <p>μηδ' ἐμὸν ἐξερέεινε γένος καὶ πατρίδα γαῖαν,</p>
 <p>μή μοι μᾶλλον θυμὸν ἐνιπλήσῃς ὀδυνάων</p>
 <p>μνησαμένῳ μάλα δ' εἰμὶ πολύστονος: οὐδέ τί με χρὴ</p>
 <p>οἴκῳ ἐν ἀλλοτρίῳ γοόωντά τε μυρόμενόν τε</p>
 <p>ἧσθαι, ἐπεὶ κάκιον πενθήμεναι ἄκριτον αἰεί: <font color="GREEN">120</font></p>
 <p>μή τίς μοι δμῳῶν νεμεσήσεται, ἠὲ σύ γ' αὐτή,</p>
 <p>φῇ δὲ δακρυπλώειν βεβαρηότα με φρένας οἴνῳ."</p>
 <p> </p>
 <p>τὸν δ' ἠμείβετ' ἔπειτα περίφρων Πηνελόπεια:</p>
 <p>"ξεῖν', ἦ τοι μὲν ἐμὴν ἀρετὴν εἶδός τε δέμας τε</p>
 <p>ὤλεσαν ἀθάνατοι, ὅτε Ἴλιον εἰσανέβαινον <font color="GREEN">125</font></p>
 <p>Ἀργεῖοι, μετὰ τοῖσι δ' ἐμὸς πόσις ᾖεν Ὀδυσσεύς</p>
 <p>εἰ κεῖνός γ' ἐλθὼν τὸν ἐμὸν βίον ἀμφιπολεύοι,</p>
 <p>μεῖζον κε κλέος εἴη ἐμὸν καὶ κάλλιον οὕτως.</p>
 <p>νῦν δ' ἄχομαι: τόσα γάρ μοι ἐπέσσευεν κακὰ δαίμων.</p>
 <p>ὅσσοι γὰρ νήσοισιν ἐπικρατέουσιν ἄριστοι, <font color="GREEN">130</font></p>
 <p>Δουλιχίῳ τε Σάμῃ τε καὶ ὑλήεντι Ζακύνθῳ,</p>
 <p>οἵ τ' αὐτὴν Ἰθάκην εὐδείελον ἀμφινέμονται,</p>
 <p>οἵ μ' ἀεκαζομένην μνῶνται, τρύχουσι δὲ οἶκον.</p>
 <p>τῷ οὔτε ξείνων ἐμπάξομαι οὔθ' ἱκετάων</p>
 <p>οὔτε τι κηρύκων, οἳ δημιοεργοὶ ἔασιν: <font color="GREEN">135</font></p>
 <p>ἀλλ' Ὀδυσῆ ποθέουσα φίλον κατατήκομαι ἦτορ.</p>
 <p>οἱ δὲ γάμον σπεύδουσιν: ἐγὼ δὲ δόλους τολυπεύω.</p>
 <p>φᾶρος μέν μοι πρῶτον ἐνέπνευσε φρεσὶ δαίμων,</p>
 <p>στησαμένῃ μέγαν ἱστόν, ἐνὶ μεγάροισιν ὑφαίνειν,</p>
 <p>λεπτὸν καὶ περίμετρον: ἄφαρ δ' αὐτοῖς μετέειπον: <font color="GREEN">140</font></p>
 <p> </p>
 <p>"κοῦροι, ἐμοὶ μνηστῆρες, ἐπεὶ θάνε δῖος Ὀδυσσεύς,</p>
 <p>μίμνετ' ἐπειγόμενοι τὸν ἐμὸν γάμον, εἰς ὅ κε φᾶρος</p>
 <p>ἐκτελέσω--μή μοι μεταμώνια νήματ' ὄληται--</p>
 <p>Λαέρτῃ ἥρωϊ ταφήϊον, εἰς ὅτε κέν μιν</p>
 <p>μοῖρ' ὀλοὴ καθέλῃσι τανηλεγέος θανάτοιο: <font color="GREEN">145</font></p>
 <p>μή τίς μοι κατὰ δῆμον Ἀχαιϊάδων νεμεσήσῃ,</p>
 <p>αἴ κεν ἄτερ σπείρου κεῖται πολλὰ κτεατίσσας.</p>
 <p>"ὣς ἐφάμην, τοῖσιν δ' ἐπεπείθετο θυμὸς ἀγήνωρ.</p>
 <p>ἔνθα καὶ ἠματίη μὲν ὑφαίνεσκον μέγαν ἱστόν,</p>
 <p>νύκτας δ' ἀλλύεσκον, ἐπεὶ δαί̈δας παραθείμην. <font color="GREEN">150</font></p>
 <p>ὣς τρίετες μὲν ἔληθον ἐγὼ καὶ ἔπειθον Ἀχαιούς:</p>
 <p>ἀλλ' ὅτε τέτρατον ἦλθεν ἔτος καὶ ἐπήλυθον ὧραι,</p>
 <p>μηνῶν φθινόντων, περὶ δ' ἤματα πόλλ' ἐτελέσθη,</p>
 <p>καὶ τότε δή με διὰ δμῳάς, κύνας οὐκ ἀλεγούσας,</p>
 <p>εἷλον ἐπελθόντες καὶ ὁμόκλησαν ἐπέεσσιν. <font color="GREEN">155</font></p>
 <p>ὣς τὸ μὲν ἐξετέλεσσα, καὶ οὐκ ἐθέλουσ', ὑπ' ἀνάγκης:</p>
 <p>νῦν δ' οὔτ' ἐκφυγέειν δύναμαι γάμον οὔτε τιν' ἄλλην</p>
 <p>μῆτιν ἔθ' εὑρίσκω: μάλα δ' ὀτρύνουσι τοκῆες</p>
 <p>γήμασθ', ἀσχαλάᾳ δὲ πάϊς βίοτον κατεδόντων,</p>
 <p>γιγνώσκων: ἤδη γὰρ ἀνὴρ οἶός τε μάλιστα <font color="GREEN">160</font></p>
 <p>οἴκου κήδεσθαι, τῷ τε Ζεὺς κῦδος ὀπάζει.</p>
 <p>ἀλλὰ καὶ ὥς μοι εἰπὲ τεὸν γένος, ὁππόθεν ἐσσί.</p>
 <p>οὐ γὰρ ἀπὸ δρυός ἐσσι παλαιφάτου οὐδ' ἀπὸ πέτρης."</p>
 <p> </p>
 <p>τὴν δ' ἀπαμειβόμενος προσέφη πολύμητις Ὀδυσσεύς:</p>
 <p>"ὦ γύναι αἰδοίη Λαερτιάδεω Ὀδυσῆος, <font color="GREEN">165</font></p>
 <p>οὐκέτ' ἀπολλήξεις τὸν ἐμὸν γόνον ἐξερέουσα;</p>
 <p>ἀλλ' ἔκ τοι ἐρέω: ἦ μέν μ' ἀχέεσσί γε δώσεις</p>
 <p>πλείοσιν ἢ ἔχομαι: ἡ γὰρ δίκη, ὁππότε πάτρης</p>
 <p>ἧς ἀπέῃσιν ἀνὴρ τόσσον χρόνον ὅσσον ἐγὼ νῦν,</p>
 <p>πολλὰ βροτῶν ἐπὶ ἄστε' ἀλώμενος, ἄλγεα πάσχων: <font color="GREEN">170</font></p>
 <p>ἀλλὰ καὶ ὣς ἐρέω ὅ μ' ἀνείρεαι ἠδὲ μεταλλᾷς.</p>
 <p>Κρήτη τις γαῖ' ἔστι, μέσῳ ἐνὶ οἴνοπι πόντῳ,</p>
 <p>καλὴ καὶ πίειρα, περίρρυτος: ἐν δ' ἄνθρωποι</p>
 <p>πολλοί, ἀπειρέσιοι, καὶ ἐννήκοντα πόληες.</p>
 <p>ἄλλη δ' ἄλλων γλῶσσα μεμιγμένη: ἐν μὲν Ἀχαιοί, <font color="GREEN">175</font></p>
 <p>ἐν δ' Ἐτεόκρητες μεγαλήτορες, ἐν δὲ Κύδωνες,</p>
 <p>Δωριέες τε τριχάϊκες δῖοί τε Πελασγοί.</p>
 <p>τῇσι δ' ἐνὶ Κνωσός, μεγάλη πόλις, ἔνθα τε Μίνως</p>
 <p>ἐννέωρος βασίλευε Διὸς μεγάλου ὀαριστής,</p>
 <p>πατρὸς ἐμοῖο πατήρ, μεγαθύμου Δευκαλίωνος <font color="GREEN">180</font></p>
 <p>Δευκαλίων δ' ἐμὲ τίκτε καὶ Ἰδομενῆα ἄνακτα:</p>
 <p>ἀλλ' ὁ μὲν ἐν νήεσσι κορωνίσιν Ἴλιον ἴσω</p>
 <p>ᾤχεθ' ἅμ' Ἀτρείδῃσιν, ἐμοὶ δ' ὄνομα κλυτὸν Αἴθων,</p>
 <p>ὁπλότερος γενεῇ: ὁ δ' ἄρα πρότερος καὶ ἀρείων.</p>
 <p>ἔνθ' Ὀδυσῆα ἐγὼν ἰδόμην καὶ ξείνια δῶκα. <font color="GREEN">185</font></p>
 <p>καὶ γὰρ τὸν Κρήτηνδε κατήγαγεν ἲς ἀνέμοιο,</p>
 <p>ἱέμενον Τροίηνδε παραπλάγξασα Μαλειῶν:</p>
 <p>στῆσε δ' ἐν Ἀμνισῷ, ὅθι τε σπέος Εἰλειθυίης,</p>
 <p>ἐν λιμέσιν χαλεποῖσι, μόγις δ' ὑπάλυξεν ἀέλλας.</p>
 <p> </p>
 <p>αὐτίκα δ' Ἰδομενῆα μετάλλα ἄστυδ' ἀνελθών: <font color="GREEN">190</font></p>
 <p>ξεῖνον γάρ οἱ ἔφασκε φίλον τ' ἔμεν αἰδοῖόν τε.</p>
 <p>τῷ δ' ἤδη δεκάτη ἢ ἑνδεκάτη πέλεν ἠὼς</p>
 <p>οἰχομένῳ σὺν νηυσὶ κορωνίσιν Ἴλιον εἴσω.</p>
 <p>τὸν μὲν ἐγὼ πρὸς δώματ' ἄγων ἐὺ̈ ἐξείνισσα,</p>
 <p>ἐνδυκέως φιλέων, πολλῶν κατὰ οἶκον ἐόντων: <font color="GREEN">195</font></p>
 <p>καί οἱ τοῖς ἄλλοις ἑτάροις, οἳ ἅμ' αὐτῷ ἕποντο,</p>
 <p>δημόθεν ἄλφιτα δῶκα καὶ αἴθοπα οἶνον ἀγείρας</p>
 <p>καὶ βοῦς ἱρεύσασθαι, ἵνα πλησαίατο θυμόν.</p>
 <p>ἔνθα δυώδεκα μὲν μένον ἤματα δῖοι Ἀχαιοί:</p>
 <p>εἴλει γὰρ Βορέης ἄνεμος μέγας οὐδ' ἐπὶ γαίῃ <font color="GREEN">200</font></p>
 <p>εἴα ἵστασθαι, χαλεπὸς δέ τις ὤρορε δαίμων.</p>
 <p>τῇ τρισκαιδεκάτῃ δ' ἄνεμος πέσε, τοὶ δ' ἀνάγοντο."</p>
 <p> </p>
 <p>ἴσκε ψεύδεα πολλὰ λέγων ἐτύμοισιν ὁμοῖα:</p>
 <p>τῆς δ' ἄρ' ἀκουούσης ῥέε δάκρυα, τήκετο δὲ χρώς:</p>
 <p>ὡς δὲ χιὼν κατατήκετ' ἐν ἀκροπόλοισιν ὄρεσσιν, <font color="GREEN">205</font></p>
 <p>ἥν τ' Εὖρος κατέτηξεν, ἐπὴν Ζέφυρος καταχεύῃ:</p>
 <p>τηκομένης δ' ἄρα τῆς ποταμοὶ πλήθουσι ῥέοντες:</p>
 <p>ὣς τῆς τήκετο καλὰ παρήϊα δάκρυ χεούσης,</p>
 <p>κλαιούσης ἑὸν ἄνδρα παρήμενον. αὐτὰρ Ὀδυσσεὺς</p>
 <p>θυμῷ μὲν γοόωσαν ἑὴν ἐλέαιρε γυναῖκα, <font color="GREEN">210</font></p>
 <p>ὀφθαλμοὶ δ' ὡς εἰ κέρα ἕστασαν ἠὲ σίδηρος</p>
 <p>ἀτρέμας ἐν βλεφάροισι: δόλῳ δ' ὅ γε δάκρυα κεῦθεν.</p>
 <p>ἡ δ' ἐπεὶ οὖν τάρφθη πολυδακρύτοιο γόοιο,</p>
 <p>ἐξαῦτίς μιν ἔπεσσιν ἀμειβομένη προσέειπε:</p>
 <p> </p>
 <p>"νῦν μὲν δή σευ, ξεῖνέ γ', ὀί̈ω πειρήσεσθαι, <font color="GREEN">215</font></p>
 <p>εἰ ἐτεὸν δὴ κεῖθι σὺν ἀντιθέοις ἑτάροισι</p>
 <p>ξείνισας ἐν μεγάροισιν ἐμὸν πόσιν, ὡς ἀγορεύεις.</p>
 <p>εἰπέ μοι ὁπποῖ' ἄσσα περὶ χροὶ̈ εἵματα ἕστο,</p>
 <p>αὐτός θ' οἷος ἔην, καὶ ἑταίρους, οἵ οἱ ἕποντο."</p>
 <p> </p>
 <p>τὴν δ' ἀπαμειβόμενος προσέφη πολύμητις Ὀδυσσεύς: <font color="GREEN">220</font></p>
 <p>"ὦ γύναι, ἀργαλέον τόσσον χρόνον ἀμφὶς ἐόντα</p>
 <p>εἰπέμεν: ἤδη γάρ οἱ ἐεικοστὸν ἔτος ἐστὶν</p>
 <p>ἐξ οὗ κεῖθεν ἔβη καὶ ἐμῆς ἀπελήλυθε πάτρης:</p>
 <p>αὐτάρ τοι ἐρέω ὥς μοι ἰνδάλλεται ἦτορ.</p>
 <p>χλαῖναν πορφυρέην οὔλην ἔχε δῖος Ὀδυσσεύς, <font color="GREEN">225</font></p>
 <p>διπλῆν: αὐτάρ οἱ περόνη χρυσοῖο τέτυκτο</p>
 <p>αὐλοῖσιν διδύμοισι: πάροιθε δὲ δαίδαλον ἦεν:</p>
 <p>ἐν προτέροισι πόδεσσι κύων ἔχε ποικίλον ἐλλόν,</p>
 <p>ἀσπαίροντα λάων: τὸ δὲ θαυμάζεσκον ἅπαντες,</p>
 <p>ὡς οἱ χρύσεοι ἐόντες ὁ μὲν λάε νεβρὸν ἀπάγχων, <font color="GREEN">230</font></p>
 <p>αὐτὰρ ὁ ἐκφυγέειν μεμαὼς ἤσπαιρε πόδεσσι.</p>
 <p>τὸν δὲ χιτῶν' ἐνόησα περὶ χροὶ̈ σιγαλόεντα,</p>
 <p>οἷόν τε κρομύοιο λοπὸν κάτα ἰσχαλέοιο:</p>
 <p>τὼς μὲν ἔην μαλακός, λαμπρὸς δ' ἦν ἠέλιος ὥς:</p>
 <p>ἦ μὲν πολλαί γ' αὐτὸν ἐθηήσαντο γυναῖκες. <font color="GREEN">235</font></p>
 <p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:</p>
 <p>οὐκ οἶδ' ἢ τάδε ἕστο περὶ χροὶ̈ οἴκοθ' Ὀδυσσεύς,</p>
 <p>ἦ τις ἑταίρων δῶκε θοῆς ἐπὶ νηὸς ἰόντι,</p>
 <p>ἤ τίς που καὶ ξεῖνος, ἐπεὶ πολλοῖσιν Ὀδυσσεὺς</p>
 <p>ἔσκε φίλος: παῦροι γὰρ Ἀχαιῶν ἦσαν ὁμοῖοι. <font color="GREEN">240</font></p>
 <p> </p>
 <p>καί οἱ ἐγὼ χάλκειον ἄορ καὶ δίπλακα δῶκα</p>
 <p>καλὴν πορφυρέην καὶ τερμιόεντα χιτῶνα,</p>
 <p>αἰδοίως δ' ἀπέπεμπον ἐϋσσέλμου ἐπὶ νηός.</p>
 <p>καὶ μέν οἱ κῆρυξ ὀλίγον προγενέστερος αὐτοῦ</p>
 <p>εἵπετο: καὶ τόν τοι μυθήσομαι, οἷος ἔην περ. <font color="GREEN">245</font></p>
 <p>γυρὸς ἐν ὤμοισιν, μελανόχροος, οὐλοκάρηνος,</p>
 <p>Εὐρυβάτης δ' ὄνομ' ἔσκε: τίεν δέ μιν ἔξοχον ἄλλων</p>
 <p>ὧν ἑτάρων Ὀδυσεύς, ὅτι οἱ φρεσὶν ἄρτια ᾔδη."</p>
 <p> </p>
 <p>"ὣς φάτο, τῇ δ' ἔτι μᾶλλον ὑφ' ἵμερον ὦρσε γόοιο,</p>
 <p>σήματ' ἀναγνούσῃ τά οἱ ἔμπεδα πέφραδ' Ὀδυσσεύς. <font color="GREEN">250</font></p>
 <p>ἡ δ' ἐπεὶ οὖν τάρφθη πολυδακρύτοιο γόοιο.</p>
 <p>καὶ τότε μιν μύθοισιν ἀμειβομένη προσέειπε:</p>
 <p> </p>
 <p>"νῦν μὲν δή μοι, ξεῖνε, πάρος περ ἐὼν ἐλεεινός,</p>
 <p>ἐν μεγάροισιν ἐμοῖσι φίλος τ' ἔσῃ αἰδοῖός τε:</p>
 <p>αὐτὴ γὰρ τάδε εἵματ' ἐγὼ πόρον, οἷ' ἀγορεύεις, <font color="GREEN">255</font></p>
 <p>πτύξασ' ἐκ θαλάμου, περόνην τ' ἐπέθηκα φαεινὴν</p>
 <p>κείνῳ ἄγαλμ' ἔμεναι: τὸν δ' οὐχ ὑποδέξομαι αὖτις</p>
 <p>οἴκαδε νοστήσαντα φίλην ἐς πατρίδα γαῖαν.</p>
 <p>τῷ ῥα κακῇ αἴσῃ κοίλης ἐπὶ νηὸς Ὀδυσσεὺς</p>
 <p>ᾤχετ' ἐποψόμενος Κακοί̈λιον οὐκ ὀνομαστήν." <font color="GREEN">260</font></p>
 <p> </p>
 <p>τὴν δ' ἀπαμειβόμενος προσέφη πολύμητις Ὀδυσσεύς:</p>
 <p>"ὦ γύναι αἰδοίη Λαερτιάδεω Ὀδυσῆος,</p>
 <p>μηκέτι νῦν χρόα καλὸν ἐναίρεο, μηδέ τι θυμὸν</p>
 <p>τῆκε, πόσιν γοόωσα. νεμεσσῶμαί γε μὲν οὐδέν:</p>
 <p>καὶ γάρ τίς τ' ἀλλοῖον ὀδύρεται ἄνδρ' ὀλέσασα <font color="GREEN">265</font></p>
 <p>κουρίδιον, τῷ τέκνα τέκῃ φιλότητι μιγεῖσα,</p>
 <p>ἢ Ὀδυσῆ', ὅν φασι θεοῖς ἐναλίγκιον εἶναι.</p>
 <p>ἀλλὰ γόου μὲν παῦσαι, ἐμεῖο δὲ σύνθεο μῦθον:</p>
 <p>νημερτέως γάρ τοι μυθήσομαι οὐδ' ἐπικεύσω</p>
 <p>ὡς ἤδη Ὀδυσῆος ἐγὼ περὶ νόστου ἄκουσα <font color="GREEN">270</font></p>
 <p>ἀγχοῦ, Θεσπρωτῶν ἀνδρῶν ἐν πίονι δήμῳ,</p>
 <p>ζωοῦ: αὐτὰρ ἄγει κειμήλια πολλὰ καὶ ἐσθλὰ</p>
 <p>αἰτίζων ἀνὰ δῆμον. ἀτὰρ ἐρίηρας ἑταίρους</p>
 <p>ὤλεσε καὶ νῆα γλαφυρὴν ἐνὶ οἴνοπι πόντῳ,</p>
 <p>Θρινακίης ἄπο νήσου ἰών: ὀδύσαντο γὰρ αὐτῷ <font color="GREEN">275</font></p>
 <p>Ζεύς τε καὶ Ἠέλιος: τοῦ γὰρ βόας ἔκταν ἑταῖροι.</p>
 <p>οἱ μὲν πάντες ὄλοντο πολυκλύστῳ ἐνὶ πόντῳ:</p>
 <p>τὸν δ' ἄρ' ἐπὶ τρόπιος νεὸς ἔκβαλε κῦμ' ἐπὶ χέρσου,</p>
 <p>Φαιήκων ἐς γαῖαν, οἳ ἀγχίθεοι γεγάασιν,</p>
 <p>οἳ δή μιν περὶ κῆρι θεὸν ὣς τιμήσαντο <font color="GREEN">280</font></p>
 <p>καί οἱ πολλὰ δόσαν πέμπειν τέ μιν ἤθελον αὐτοὶ</p>
 <p>οἴκαδ' ἀπήμαντον. καί κεν πάλαι ἐνθάδ' Ὀδυσσεὺς</p>
 <p>ἤην: ἀλλ' ἄρα οἱ τό γε κέρδιον εἴσατο θυμῷ,</p>
 <p>χρήματ' ἀγυρτάζειν πολλὴν ἐπὶ γαῖαν ἰόντι:</p>
 <p>ὣς περὶ κέρδεα πολλὰ καταθνητῶν ἀνθρώπων <font color="GREEN">285</font></p>
 <p>οἶδ' Ὀδυσεύς, οὐδ' ἄν τις ἐρίσσειε βροτὸς ἄλλος.</p>
 <p>ὥς μοι Θεσπρωτῶν βασιλεὺς μυθήσατο Φείδων:</p>
 <p>ὤμνυε δὲ πρὸς ἔμ' αὐτόν, ἀποσπένδων ἐνὶ οἴκῳ,</p>
 <p>νῆα κατειρύσθαι καὶ ἐπαρτέας ἔμμεν ἑταίρους,</p>
 <p>οἳ δή μιν πέμψουσι φίλην ἐς πατρίδα γαῖαν. <font color="GREEN">290</font></p>
 <p>ἀλλ' ἐμὲ πρὶν ἀπέπεμψε: τύχησε γὰρ ἐρχομένη νηῦς</p>
 <p>ἀνδρῶν Θεσπρωτῶν ἐς Δουλίχιον πολύπυρον.</p>
 <p>καί μοι κτήματ' ἔδειξεν, ὅσα ξυναγείρατ' Ὀδυσσεύς:</p>
 <p>καί νύ κεν ἐς δεκάτην γενεὴν ἕτερόν γ' ἔτι βόσκοι,</p>
 <p>ὅσσα οἱ ἐν μεγάροις κειμήλια κεῖτο ἄνακτος. <font color="GREEN">295</font></p>
 <p>τὸν δ' ἐς Δωδώνην φάτο βήμεναι, ὄφρα θεοῖο</p>
 <p>ἐκ δρυὸς ὑψικόμοιο Διὸς βουλὴν ἐπακούσαι,</p>
 <p>ὅππως νοστήσειε φίλην ἐς πατρίδα γαῖαν</p>
 <p>ἤδη δὴν ἀπεών, ἤ ἀμφαδὸν ἦε κρυφηδόν.</p>
 <p>"ὣς ὁ μὲν οὕτως ἐστὶ σόος καὶ ἐλεύσεται ἤδη <font color="GREEN">300</font></p>
 <p>ἄγχι μάλ', οὐδ' ἔτι τῆλε φίλων καὶ πατρίδος αἴης</p>
 <p>δηρὸν ἀπεσσεῖται: ἔμπης δέ τοι ὅρκια δώσω.</p>
 <p>ἴστω νῦν Ζεὺς πρῶτα, θεῶν ὕπατος καὶ ἄριστος,</p>
 <p>ἱστίη τ' Ὀδυσῆος ἀμύμονος, ἣν ἀφικάνω:</p>
 <p>ἦ μέν τοι τάδε πάντα τελείεται ὡς ἀγορεύω. <font color="GREEN">305</font></p>
 <p>τοῦδ' αὐτοῦ λυκάβαντος ἐλεύσεται ἐνθάδ' Ὀδυσσεύς,</p>
 <p>τοῦ μὲν φθίνοντος μηνός, τοῦ δ' ἱσταμένοιο."</p>
 <p> </p>
 <p>τὸν δ' αὖτε προσέειπε περίφρων Πηνελόπεια:</p>
 <p>"αἲ γὰρ τοῦτο, ξεῖνε, ἔπος τετελεσμένον εἴη:</p>
 <p>τῷ κε τάχα γνοίης φιλότητά τε πολλά τε δῶρα <font color="GREEN">310</font></p>
 <p>ἐξ ἐμεῦ, ὡς ἄν τίς σε συναντόμενος μακαρίζοι.</p>
 <p>ἀλλά μοι ὧδ' ἀνὰ θυμὸν ὀί̈εται, ὡς ἔσεταί περ:</p>
 <p>οὔτ' Ὀδυσεὺς ἔτι οἶκον ἐλεύσεται, οὔτε σὺ πομπῆς</p>
 <p>τεύξῃ, ἐπεὶ οὐ τοῖοι σημάντορές εἰσ' ἐνὶ οἴκῳ</p>
 <p>οἷος Ὀδυσσεὺς ἔσκε μετ' ἀνδράσιν, εἴ ποτ' ἔην γε, <font color="GREEN">315</font></p>
 <p>ξείνους αἰδοίους ἀποπεμπέμεν ἠδὲ δέχεσθαι.</p>
 <p>ἀλλά μιν, ἀμφίπολοι, ἀπονίψατε, κάτθετε δ' εὐνήν,</p>
 <p>δέμνια καὶ χλαίνας καὶ ῥήγεα σιγαλόεντα,</p>
 <p>ὥς κ' εὖ θαλπιόων χρυσόθρονον Ἠῶ ἵκηται.</p>
 <p>ἠῶθεν δὲ μάλ' ἦρι λοέσσαι τε χρῖσαί τε, <font color="GREEN">320</font></p>
 <p>ὥς κ' ἔνδον παρὰ Τηλεμάχῳ δείπνοιο μέδηται</p>
 <p>ἥμενος ἐν μεγάρῳ: τῷ δ' ἄλγιον ὅς κεν ἐκείνων</p>
 <p>τοῦτον ἀνιάζῃ θυμοφθόρος: οὐδέ τι ἔργον</p>
 <p>ἐνθάδ' ἔτι πρήξει, μάλα περ κεχολωμένος αἰνῶς.</p>
 <p>πῶς γὰρ ἐμεῦ σύ, ξεῖνε, δαήσεαι εἴ τι γυναικῶν <font color="GREEN">325</font></p>
 <p>ἀλλάων περίειμι νόον καὶ ἐπίφρονα μῆτιν,</p>
 <p>εἴ κεν ἀϋσταλέος, κακὰ εἱμένος ἐν μεγάροισιν</p>
 <p>δαινύῃ; ἄνθρωποι δὲ μινυνθάδιοι τελέθουσιν.</p>
 <p>ὃς μὲν ἀπηνὴς αὐτὸς ἔῃ καὶ ἀπηνέα εἰδῇ,</p>
 <p>τῷ δὲ καταρῶνται πάντες βροτοὶ ἄλγε' ὀπίσσω <font color="GREEN">330</font></p>
 <p>ζωῷ, ἀτὰρ τεθνεῶτί γ' ἐφεψιόωνται ἅπαντες:</p>
 <p>ὃς δ' ἂν ἀμύμων αὐτὸς ἔῃ καὶ ἀμύμονα εἰδῇ,</p>
 <p>τοῦ μέν τε κλέος εὐρὺ δὶα ξεῖνοι φορέουσι</p>
 <p>πάντας ἐπ' ἀνθρώπους, πολλοί τέ μιν ἐσθλὸν ἔειπον."</p>
 <p>τὴν δ' ἀπαμειβόμενος προσέφη πολύμητις Ὀδυσσεύς: <font color="GREEN">335</font></p>
 <p>"ὦ γύναι αἰδοίη Λαερτιάδεω Ὀδυσῆος,</p>
 <p>ἦ τοι ἐμοὶ χλαῖναι καὶ ῥήγεα σιγαλόεντα</p>
 <p>ἤχθεθ', ὅτε πρῶτον Κρήτης ὄρεα νιφόεντα</p>
 <p>νοσφισάμην ἐπὶ νηὸς ἰὼν δολιχηρέτμοιο,</p>
 <p>κείω δ' ὡς τὸ πάρος περ ἀύ̈πνους νύκτας ἴαυον: <font color="GREEN">340</font></p>
 <p>πολλὰς γὰρ δὴ νύκτας ἀεικελίῳ ἐνὶ κοίτῃ</p>
 <p>ἄεσα καί τ' ἀνέμεινα ἐύ̈θρονον Ἠῶ δῖαν.</p>
 <p>οὐδέ τί μοι ποδάνιπτρα ποδῶν ἐπιήρανα θυμῷ</p>
 <p>γίγνεται: οὐδὲ γυνὴ ποδὸς ἅψεται ἡμετέροιο</p>
 <p>τάων αἵ τοι δῶμα κάτα δρήστειραι ἔασιν, <font color="GREEN">345</font></p>
 <p>εἰ μή τις γρηῦς ἔστι παλαιή, κεδνὰ ἰδυῖα,</p>
 <p>ἥ τις δὴ τέτληκε τόσα φρεσὶν ὅσσα τ' ἐγώ περ:</p>
 <p>τῇ δ' οὐκ ἂν φθονέοιμι ποδῶν ἅψασθαι ἐμεῖο."</p>
 <p> </p>
 <p>τὸν δ' αὖτε προσέειπε περίφρων Πηνελόπεια:</p>
 <p>"ξεῖνε φίλ': οὐ γάρ πώ τις ἀνὴρ πεπνυμένος ὧδε <font color="GREEN">350</font></p>
 <p>ξείνων τηλεδαπῶν φιλίων ἐμὸν ἵκετο δῶμα,</p>
 <p>ὡς σὺ μάλ' εὐφραδέως πεπνυμένα πάντ' ἀγορεύεις:</p>
 <p>ἔστι δέ μοι γρηὺ̈ς πυκινὰ φρεσὶ μήδε' ἔχουσα</p>
 <p>ἣ κεῖνον δύστηνον ἐὺ̈ τρέφεν ἠδ' ἀτίταλλε,</p>
 <p>δεξαμένη χείρεσσ', ὅτε μιν πρῶτον τέκε μήτηρ, <font color="GREEN">355</font></p>
 <p>ἥ σε πόδας νίψει, ὀλιγηπελέουσά περ ἔμπης.</p>
 <p>ἀλλ' ἄγε νῦν ἀνστᾶσα, περίφρων Εὐρύκλεια,</p>
 <p>νίψον σοῖο ἄνακτος ὁμήλικα: καί που Ὀδυσσεὺς</p>
 <p>ἤδη τοιόσδ' ἐστὶ πόδας τοιόσδε τε χεῖρας:</p>
 <p>αἶψα γὰρ ἐν κακότητι βροτοὶ καταγηράσκουσιν." <font color="GREEN">360</font></p>
 <p>ὣς ἄρ' ἔφη, γρηὺ̈ς δὲ κατέσχετο χερσὶ πρόσωπα,</p>
 <p>δάκρυα δ' ἔκβαλε θερμά, ἔπος δ' ὀλοφυδνὸν ἔειπεν:</p>
 <p> </p>
 <p>"ὤ μοι ἐγὼ σέο, τέκνον, ἀμήχανος: ἦ σε περὶ Ζεὺς</p>
 <p>ἀνθρώπων ἤχθηρε θεουδέα θυμὸν ἔχοντα.</p>
 <p>οὐ γάρ πώ τις τόσσα βροτῶν Διὶ τερπικεραύνῳ <font color="GREEN">365</font></p>
 <p>πίονα μηρί' ἔκη' οὐδ' ἐξαίτους ἑκατόμβας,</p>
 <p>ὅσσα σὺ τῷ ἐδίδους, ἀρώμενος ἧος ἵκοιο</p>
 <p>γῆράς τε λιπαρὸν θρέψαιό τε φαίδιμον υἱόν:</p>
 <p>νῦν δέ τοι οἴῳ πάμπαν ἀφείλετο νόστιμον ἦμαρ.</p>
 <p>οὕτω που καὶ κείνῳ ἐφεψιόωντο γυναῖκες <font color="GREEN">370</font></p>
 <p>ξείνων τηλεδαπῶν, ὅτε τευ κλυτὰ δώμαθ' ἵκοιτο,</p>
 <p>ὡς σέθεν αἱ κύνες αἵδε καθεψιόωνται ἅπασαι,</p>
 <p>τάων νῦν λώβην τε καὶ αἴσχεα πόλλ' ἀλεείνων</p>
 <p>οὐκ ἐάας νίζειν: ἐμὲ δ' οὐκ ἀέκουσαν ἄνωγε</p>
 <p>κούρη Ἰκαρίοιο, περίφρων Πηνελόπεια. <font color="GREEN">375</font></p>
 <p>τῷ σε πόδας νίψω ἅμα τ' αὐτῆς Πηνελοπείης</p>
 <p>καὶ σέθεν εἵνεκ', ἐπεί μοι ὀρώρεται ἔνδοθι θυμὸς</p>
 <p>κήδεσιν. ἀλλ' ἄγε νῦν ξυνίει ἔπος, ὅττι κεν εἴπω:</p>
 <p>πολλοὶ δὴ ξεῖνοι ταλαπείριοι ἐνθάδ' ἵκοντο,</p>
 <p>ἀλλ' οὔ πώ τινά φημι ἐοικότα ὧδε ἰδέσθαι <font color="GREEN">380</font></p>
 <p>ὡς σὺ δέμας φωνήν τε πόδας τ' Ὀδυσῆϊ ἔοικας."</p>
 <p> </p>
 <p>τὴν δ' ἀπαμειβόμενος προσέφη πολύμητις Ὀδυσσεύς:</p>
 <p>"ὦ γρηῦ, οὕτω φασὶν ὅσοι ἴδον ὀφθαλμοῖσιν</p>
 <p>ἡμέας ἀμφοτέρους, μάλα εἰκέλω ἀλλήλοιϊν</p>
 <p>ἔμμεναι, ὡς σύ περ αὐτὴ ἐπιφρονέουσ' ἀγορεύεις." <font color="GREEN">385</font></p>
 <p> </p>
 <p>ὣς ἄρ' ἔφη, γρηὺ̈ς δὲ λέβηθ' ἕλε παμφανόωντα</p>
 <p>τοῦ πόδας ἐξαπένιζεν, ὕδωρ δ' ἐνεχεύατο πουλὺ</p>
 <p>ψυχρόν, ἔπειτα δὲ θερμὸν ἐπήφυσεν. αὐτὰρ Ὀδυσσεὺς</p>
 <p>ἷζεν ἐπ' ἐσχαρόφιν, ποτὶ δὲ σκότον ἐτράπετ' αἶψα:</p>
 <p>αὐτίκα γὰρ κατὰ θυμὸν ὀί̈σατο, μή ἑ λαβοῦσα <font color="GREEN">390</font></p>
 <p>οὐλὴν ἀμφράσσαιτο καὶ ἀμφαδὰ ἔργα γένοιτο.</p>
 <p>νίζε δ' ἄρ' ἆσσον ἰοῦσα ἄναχθ' ἑόν: αὐτίκα δ' ἔγνω</p>
 <p>οὐλήν, τήν ποτέ μιν σῦς ἤλασε λευκῷ ὀδόντι</p>
 <p>Παρνησόνδ' ἐλθόντα μετ' Αὐτόλυκόν τε καὶ υἷας,</p>
 <p>μητρὸς ἑῆς πάτερ' ἐσθλόν, ὃς ἀνθρώπους ἐκέκαστο <font color="GREEN">395</font></p>
 <p>κλεπτοσύνῃ θ' ὅρκῳ τε: θεὸς δέ οἱ αὐτὸς ἔδωκεν</p>
 <p>Ἑρμείας: τῷ γὰρ κεχαρισμένα μηρία καῖεν</p>
 <p>ἀρνῶν ἠδ' ἐρίφων: ὁ δέ οἱ πρόφρων ἅμ' ὀπήδει.</p>
 <p>Αὐτόλυκος δ' ἐλθὼν Ἰθάκης ἐς πίονα δῆμον</p>
 <p>παῖδα νέον γεγαῶτα κιχήσατο θυγατέρος ἧς: <font color="GREEN">400</font></p>
 <p>τόν ῥά οἱ Εὐρύκλεια φίλοις ἐπὶ γούνασι θῆκε</p>
 <p>παυομένῳ δόρποιο, ἔπος τ' ἔφατ' ἔκ τ' ὀνόμαζεν:</p>
 <p> </p>
 <p>"Αὐτόλυκ', αὐτὸς νῦν ὄνομ' εὕρεο ὅττι κε θῆαι</p>
 <p>παιδὸς παιδὶ φίλῳ: πολυάρητος δέ τοί ἐστιν."</p>
 <p>τὴν δ' αὖτ' Αὐτόλυκος ἀπαμείβετο φώνησέν τε: <font color="GREEN">405</font></p>
 <p>"γαμβρὸς ἐμὸς θυγάτηρ τε, τίθεσθ' ὄνομ' ὅττι κεν εἴπω:</p>
 <p>πολλοῖσιν γὰρ ἐγώ γε ὀδυσσάμενος τόδ' ἱκάνω,</p>
 <p>ἀνδράσιν ἠδὲ γυναιξὶν ἀνὰ χθόνα πουλυβότειραν:</p>
 <p>τῷ δ' Ὀδυσεὺς ὄνομ' ἔστω ἐπώνυμον: αὐτὰρ ἐγώ γε,</p>
 <p>ὁππότ' ἂν ἡβήσας μητρώϊον ἐς μέγα δῶμα <font color="GREEN">410</font></p>
 <p>ἔλθῃ Παρνησόνδ', ὅθι πού μοι κτήματ' ἔασι,</p>
 <p>τῶν οἱ ἐγὼ δώσω καί μιν χαίροντ' ἀποπέμψω."</p>
 <p> </p>
 <p>τῶν ἕνεκ' ἦλθ' Ὀδυσεύς, ἵνα οἱ πόροι ἀγλαὰ δῶρα.</p>
 <p>τὸν μὲν ἄρ' Αὐτόλυκός τε καὶ υἱέες Αὐτολύκοιο</p>
 <p>χερσίν τ' ἠσπάζοντο ἔπεσσί τε μειλιχίοισι: <font color="GREEN">415</font></p>
 <p>μήτηρ δ' Ἀμφιθέη μητρὸς περιφῦσ' Ὀδυσῆϊ</p>
 <p>κύσσ' ἄρα μιν κεφαλήν τε καὶ ἄμφω φάεα καλά.</p>
 <p>Αὐτόλυκος δ' υἱοῖσιν ἐκέκλετο κυδαλίμοισι</p>
 <p>δεῖπνον ἐφοπλίσσαι: τοὶ δ' ὀτρύνοντος ἄκουσαν,</p>
 <p>αὐτίκα δ' εἰσάγαγον βοῦν ἄρσενα πενταέτηρον: <font color="GREEN">420</font></p>
 <p>τὸν δέρον ἀμφί θ' ἕπον, καί μιν διέχευαν ἅπαντα,</p>
 <p>μίστυλλόν τ' ἄρ' ἐπισταμένως πεῖράν τ' ὀβελοῖσιν,</p>
 <p>ὤπτησάν τε περιφραδέως, δάσσαντό τε μοίρας.</p>
 <p>ὣς τότε μὲν πρόπαν ἦμαρ ἐς ἠέλιον καταδύντα</p>
 <p>δαίνυντ', οὐδέ τι θυμὸς ἐδεύετο δαιτὸς ἐί̈σης: <font color="GREEN">425</font></p>
 <p>ἦμος δ' ἠέλιος κατέδυ καὶ ἐπὶ κνέφας ἦλθεν,</p>
 <p>δὴ τότε κοιμήσαντο καὶ ὕπνου δῶρον ἕλοντο.</p>
 <p> </p>
 <p>ἦμος δ' ἠριγένεια φάνη ῥοδοδάκτυλος Ἠώς,</p>
 <p>βάν ῥ' ἴμεν ἐς θήρην, ἠμὲν κύνες ἠδὲ καὶ αὐτοὶ</p>
 <p>υἱέες Αὐτολύκου: μετὰ τοῖσι δὲ δῖος Ὀδυσσεὺς <font color="GREEN">430</font></p>
 <p>ἤϊεν: αἰπὺ δ' ὄρος προσέβαν καταειμένον ὕλῃ</p>
 <p>Παρνησοῦ, τάχα δ' ἵκανον πτύχας ἠνεμοέσσας.</p>
 <p>Ἠέλιος μὲν ἔπειτα νέον προσέβαλλεν ἀρούρας</p>
 <p>ἐξ ἀκαλαρρείταο βαθυρρόου Ὠκεανοῖο,</p>
 <p>οἱ δ' ἐς βῆσσαν ἵκανον ἐπακτῆρες: πρὸ δ' ἄρ' αὐτῶν <font color="GREEN">435</font></p>
 <p>ἴχνι' ἐρευνῶντες κύνες ἤϊσαν, αὐτὰρ ὄπισθεν</p>
 <p>υἱέες Αὐτολύκου: μετὰ τοῖσι δὲ δῖος Ὀδυσσεὺς</p>
 <p>ἤϊεν ἄγχι κυνῶν, κραδάων δολιχόσκιον ἔγχος.</p>
 <p>ἔνθα δ' ἄρ' ἐν λόχμῃ πυκινῇ κατέκειτο μέγας σῦς:</p>
 <p>τὴν μὲν ἄρ' οὔτ' ἀνέμων διάει μένος ὑγρὸν ἀέντων, <font color="GREEN">440</font></p>
 <p>οὔτε μιν Ἠέλιος φαέθων ἀκτῖσιν ἔβαλλεν,</p>
 <p>οὔτ' ὄμβρος περάασκε διαμπερές: ὣς ἄρα πυκνὴ</p>
 <p>ἦεν, ἀτὰρ φύλλων ἐνέην χύσις ἤλιθα πολλή.</p>
 <p>τὸν δ' ἀνδρῶν τε κυνῶν τε περὶ κτύπος ἦλθε ποδοῖϊν,</p>
 <p>ὡς ἐπάγοντες ἐπῇσαν: ὁ δ' ἀντίος ἐκ ξυλόχοιο <font color="GREEN">445</font></p>
 <p>φρίξας εὖ λοφιήν, πῦρ δ' ὀφθαλμοῖσι δεδορκώς,</p>
 <p>στῆ ῥ' αὐτῶν σχεδόθεν: ὁ δ' ἄρα πρώτιστος Ὀδυσσεὺς</p>
 <p>ἔσσυτ' ἀνασχόμενος δολιχὸν δόρυ χειρὶ παχείῃ,</p>
 <p>οὐτάμεναι μεμαώς: ὁ δέ μιν φθάμενος ἔλασεν σῦς</p>
 <p>γουνὸς ὕπερ, πολλὸν δὲ διήφυσε σαρκὸς ὀδόντι <font color="GREEN">450</font></p>
 <p>λικριφὶς ἀί̈ξας, οὐδ' ὀστέον ἵκετο φωτός.</p>
 <p>τὸν δ' Ὀδυσεὺς οὔτησε τυχὼν κατὰ δεξιὸν ὦμον,</p>
 <p>ἀντικρὺ δὲ διῆλθε φαεινοῦ δουρὸς ἀκωκή:</p>
 <p>κὰδ δ' ἔπεσ' ἐν κονίῃσι μακών, ἀπὸ δ' ἔπτατο θυμός.</p>
 <p> </p>
 <p>τὸν μὲν ἄρ' Αὐτολύκου παῖδες φίλοι ἀμφεπένοντο, <font color="GREEN">455</font></p>
 <p>ὠτειλὴν δ' Ὀδυσῆος ἀμύμονος ἀντιθέοιο</p>
 <p>δῆσαν ἐπισταμένως, ἐπαοιδῇ δ' αἷμα κελαινὸν</p>
 <p>ἔσχεθον, αἶψα δ' ἵκοντο φίλου πρὸς δώματα πατρός.</p>
 <p>τὸν μὲν ἄρ' Αὐτόλυκός τε καὶ υἱέες Αὐτολύκοιο</p>
 <p>εὖ ἰησάμενοι ἠδ' ἀγλαὰ δῶρα πορόντες <font color="GREEN">460</font></p>
 <p>καρπαλίμως χαίροντα φίλην ἐς πατρίδ' ἔπεμπον</p>
 <p>εἰς Ἰθάκην. τῷ μέν ῥα πατὴρ καὶ πότνια μήτηρ</p>
 <p>χαῖρον νοστήσαντι καὶ ἐξερέεινον ἕκαστα,</p>
 <p>οὐλὴν ὅττι πάθοι: ὁ δ' ἄρα σφίσιν εὖ κατέλεξεν</p>
 <p>ὥς μιν θηρεύοντ' ἔλασεν σῦς λευκῷ ὀδόντι, <font color="GREEN">465</font></p>
 <p>Παρνησόνδ' ἐλθόντα σὺν υἱάσιν Αὐτολύκοιο.</p>
 <p> </p>
 <p>τὴν γρηὺ̈ς χείρεσσι καταπρηνέσσι λαβοῦσα</p>
 <p>γνῶ ῥ' ἐπιμασσαμένη, πόδα δὲ προέηκε φέρεσθαι:</p>
 <p>ἐν δὲ λέβητι πέσε κνήμη, κανάχησε δὲ χαλκός,</p>
 <p>ἂψ δ' ἑτέρωσ' ἐκλίθη: τὸ δ' ἐπὶ χθονὸς ἐξέχυθ' ὕδωρ. <font color="GREEN">470</font></p>
 <p>τὴν δ' ἅμα χάρμα καὶ ἄλγος ἕλε φρένα, τὼ δέ οἱ ὄσσε</p>
 <p>δακρυόφι πλῆσθεν, θαλερὴ δέ οἱ ἔσχετο φωνή.</p>
 <p>ἁψαμένη δὲ γενείου Ὀδυσσῆα προσέειπεν:</p>
 <p> </p>
 <p>"ἦ μάλ' Ὀδυσσεύς ἐσσι, φίλον τέκος: οὐδέ σ' ἐγώ γε</p>
 <p>πρὶν ἔγνων, πρὶν πάντα ἄνακτ' ἐμὸν ἀμφαφάασθαι." <font color="GREEN">475</font></p>
 <p> </p>
 <p>ἦ καὶ Πηνελόπειαν ἐσέδρακεν ὀφθαλμοῖσι,</p>
 <p>πεφραδέειν ἐθέλουσα φίλον πόσιν ἔνδον ἐόντα.</p>
 <p>ἡ δ' οὔτ' ἀθρῆσαι δύνατ' ἀντίη οὔτε νοῆσαι:</p>
 <p>τῇ γὰρ Ἀθηναίη νόον ἔτραπεν: αὐτὰρ Ὀδυσσεὺς</p>
 <p>χεῖρ' ἐπιμασσάμενος φάρυγος λάβε δεξιτερῆφι, <font color="GREEN">480</font></p>
 <p>τῇ δ' ἑτέρῃ ἕθεν ἆσσον ἐρύσσατο φώνησέν τε.</p>
 <p> </p>
 <p>"μαῖα, τίη μ' ἐθέλεις ὀλέσαι; σὺ δέ μ' ἔτρεφες αὐτὴ</p>
 <p>τῷ σῷ ἐπὶ μαζῷ: νῦν δ' ἄλγεα πολλὰ μογήσας</p>
 <p>ἤλυθον εἰκοστῷ ἔτεϊ ἐς πατρίδα γαῖαν.</p>
 <p>ἀλλ' ἐπεὶ ἐφράσθης καί τοι θεὸς ἔμβαλε θυμῷ, <font color="GREEN">485</font></p>
 <p>σίγα, μή τίς τ' ἄλλος ἐνὶ μεγάροισι πύθηται.</p>
 <p>ὧδε γὰρ ἐξερέω, καὶ μὴν τετελεσμένον ἔσται:</p>
 <p>εἴ χ' ὑπ' ἐμοί γε θεὸς δαμάσῃ μνηστῆρας ἀγαυούς,</p>
 <p>οὐδὲ τροφοῦ οὔσης σεῦ ἀφέξομαι, ὁππότ' ἂν ἄλλας</p>
 <p>δμῳὰς ἐν μεγάροισιν ἐμοῖς κτείνωμι γυναῖκας." <font color="GREEN">490</font></p>
 <p> </p>
 <p>τὸν δ' αὖτε προσέειπε περίφρων Εὐρύκλεια:</p>
 <p>"τέκνον ἐμόν, ποῖόν σε ἔπος φύγεν ἕρκος ὀδόντων.</p>
 <p>οἶσθα μὲν οἷον ἐμὸν μένος ἔμπεδον οὐδ' ἐπιεικτόν,</p>
 <p>ἕξω δ' ὡς ὅτε τις στερεὴ λίθος ἠὲ σίδηρος.</p>
 <p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν: <font color="GREEN">495</font></p>
 <p>εἴ χ' ὑπό σοι γε θεὸς δαμάσῃ μνηστῆρας ἀγαυούς,</p>
 <p>δὴ τότε τοι καταλέξω ἐνὶ μεγάροισι γυναῖκας,</p>
 <p>αἵ τέ σ' ἀτιμάζουσι καὶ αἳ νηλείτιδές εἰσι."</p>
 <p>τὴν δ' ἀπαμειβόμενος προσέφη πολύμητις Ὀδυσσεύς</p>
 <p>"μαῖα, τίη δὲ σὺ τὰς μυθήσεαι; οὐδέ τί σε χρή. <font color="GREEN">500</font></p>
 <p>εὖ νυ καὶ αὐτὸς ἐγὼ φράσομαι καὶ εἴσομ' ἑκάστην:</p>
 <p>ἀλλ' ἔχε σιγῇ μῦθον, ἐπίτρεψον δὲ θεοῖσιν."</p>
 <p> </p>
 <p>ὣς ἄρ' ἔφη, γρηὺ̈ς δὲ διὲκ μεγάροιο βεβήκει</p>
 <p>οἰσομένη ποδάνιπτρα: τὰ γὰρ πρότερ' ἔκχυτο πάντα.</p>
 <p>αὐτὰρ ἐπεὶ νίψεν τε καὶ ἤλειψεν λίπ' ἐλαίῳ, <font color="GREEN">505</font></p>
 <p>αὖτις ἄρ' ἀσσοτέρω πυρὸς ἕλκετο δίφρον Ὀδυσσεὺς</p>
 <p>θερσόμενος, οὐλὴν δὲ κατὰ ῥακέεσσι κάλυψε.</p>
 <p> </p>
 <p>τοῖσι δὲ μύθων ἦρχε περίφρων Πηνελόπεια:</p>
 <p>"ξεῖνε, τὸ μέν σ' ἔτι τυτθὸν ἐγὼν εἰρήσομαι αὐτή:</p>
 <p>καὶ γὰρ δὴ κοίτοιο τάχ' ἔσσεται ἡδέος ὥρη, <font color="GREEN">510</font></p>
 <p>ὅν τινά γ' ὕπνος ἕλοι γλυκερός, καὶ κηδόμενόν περ.</p>
 <p>αὐτὰρ ἐμοὶ καὶ πένθος ἀμέτρητον πόρε δαίμων:</p>
 <p>ἤματα μὲν γὰρ τέρπομ' ὀδυρομένη, γοόωσα,</p>
 <p>ἔς τ' ἐμὰ ἔργ' ὁρόωσα καὶ ἀμφιπόλων ἐνὶ οἴκῳ:</p>
 <p>αὐτὰρ ἐπὴν νὺξ ἔλθῃ, ἕλῃσί τε κοῖτος ἅπαντας, <font color="GREEN">515</font></p>
 <p>κεῖμαι ἐνὶ λέκτρῳ, πυκιναὶ δέ μοι ἀμφ' ἀδινὸν κῆρ</p>
 <p>ὀξεῖαι μελεδῶνες ὀδυρομένην ἐρέθουσιν.</p>
 <p>ὡς δ' ὅτε Πανδαρέου κούρη, χλωρηὶ̈ς ἀηδών,</p>
 <p>καλὸν ἀείδῃσιν ἔαρος νέον ἱσταμένοιο,</p>
 <p>δενδρέων ἐν πετάλοισι καθεζομένη πυκινοῖσιν, <font color="GREEN">520</font></p>
 <p>ἥ τε θαμὰ τρωπῶσα χέει πολυηχέα φωνήν,</p>
 <p>παῖδ' ὀλοφυρομένη Ἴτυλον φίλον, ὅν ποτε χαλκῷ</p>
 <p>κτεῖνε δι' ἀφραδίας, κοῦρον Ζήθοιο ἄνακτος,</p>
 <p>ὣς καὶ ἐμοὶ δίχα θυμὸς ὀρώρεται ἔνθα καὶ ἔνθα,</p>
 <p>ἠὲ μένω παρὰ παιδὶ καὶ ἔμπεδα πάντα φυλάσσω, <font color="GREEN">525</font></p>
 <p>κτῆσιν ἐμήν, δμῶάς τε καὶ ὑψερεφὲς μέγα δῶμα,</p>
 <p>εὐνήν τ' αἰδομένη πόσιος δήμοιό τε φῆμιν,</p>
 <p>ἦ ἤδη ἅμ' ἕπωμαι Ἀχαιῶν ὅς τις ἄριστος</p>
 <p>μνᾶται ἐνὶ μεγάροισι, πορὼν ἀπερείσια ἕδνα.</p>
 <p>παῖς δ' ἐμὸς ἧος ἔην ἔτι νήπιος ἠδὲ χαλίφρων, <font color="GREEN">530</font></p>
 <p>γήμασθ' οὔ μ' εἴα πόσιος κατὰ δῶμα λιποῦσαν:</p>
 <p>νῦν δ' ὅτε δὴ μέγας ἐστὶ καὶ ἥβης μέτρον ἱκάνει,</p>
 <p>καὶ δή μ' ἀρᾶται πάλιν ἐλθέμεν ἐκ μεγάροιο,</p>
 <p>κτήσιος ἀσχαλόων, τήν οἱ κατέδουσιν Ἀχαιοί.</p>
 <p>ἀλλ' ἄγε μοι τὸν ὄνειρον ὑπόκριναι καὶ ἄκουσον. <font color="GREEN">535</font></p>
 <p>χῆνές μοι κατὰ οἶκον ἐείκοσι πυρὸν ἔδουσιν</p>
 <p>ἐξ ὕδατος, καί τέ σφιν ἰαίνομαι εἰσορόωσα:</p>
 <p>ἐλθὼν δ' ἐξ ὄρεος μέγας αἰετὸς ἀγκυλοχείλης</p>
 <p>πᾶσι κατ' αὐχένας ἦξε καὶ ἔκτανεν: οἱ δ' ἐκέχυντο</p>
 <p>ἀθρόοι ἐν μεγάροις, ὁ δ' ἐς αἰθέρα δῖαν ἀέρθη. <font color="GREEN">540</font></p>
 <p>αὐτὰρ ἐγὼ κλαῖον καὶ ἐκώκυον ἔν περ ὀνείρῳ,</p>
 <p>ἀμφὶ δ' ἔμ' ἠγερέθοντο ἐϋπλοκαμῖδες Ἀχαιαί,</p>
 <p>οἴκτρ' ὀλοφυρομένην ὅ μοι αἰετὸς ἔκτανε χῆνας.</p>
 <p>ἂψ δ' ἐλθὼν κατ' ἄρ' ἕζετ' ἐπὶ προὔχοντι μελάθρῳ,</p>
 <p>φωνῇ δὲ βροτέῃ κατερήτυε φώνησέν τε: <font color="GREEN">545</font></p>
 <p> </p>
 <p>"'θάρσει, Ἰκαρίου κούρη τηλεκλειτοῖο:</p>
 <p>οὐκ ὄναρ, ἀλλ' ὕπαρ ἐσθλόν, ὅ τοι τετελεσμένον ἔσται.</p>
 <p>χῆνες μὲν μνηστῆρες, ἐγὼ δέ τοι αἰετὸς ὄρνις</p>
 <p>ἦα πάρος, νῦν αὖτε τεὸς πόσις εἰλήλουθα,</p>
 <p>ὃς πᾶσι μνηστῆρσιν ἀεικέα πότμον ἐφήσω.' <font color="GREEN">550</font></p>
 <p> </p>
 <p>"ὣς ἔφατ', αὐτὰρ ἐμὲ μελιηδὴς ὕπνος ἀνῆκε:</p>
 <p>παπτήνασα δὲ χῆνας ἐνὶ μεγάροισι νόησα</p>
 <p>πυρὸν ἐρεπτομένους παρὰ πύελον, ἧχι πάρος περ."</p>
 <p> </p>
 <p>τὴν δ' ἀπαμειβόμενος προσέφη πολύμητις Ὀδυσσεύς:</p>
 <p>"ὦ γύναι, οὔ πως ἔστιν ὑποκρίνασθαι ὄνειρον <font color="GREEN">555</font></p>
 <p>ἄλλῃ ἀποκλίναντ', ἐπεὶ ἦ ῥά τοι αὐτὸς Ὀδυσσεὺς</p>
 <p>πέφραδ' ὅπως τελέει: μνηστῆρσι δὲ φαίνετ' ὄλεθρος</p>
 <p>πᾶσι μάλ', οὐδέ κέ τις θάνατον καὶ κῆρας ἀλύξει."</p>
 <p> </p>
 <p>τὸν δ' αὖτε προσέειπε περίφρων Πηνελόπεια:</p>
 <p>"ξεῖν', ἦ τοι μὲν ὄνειροι ἀμήχανοι ἀκριτόμυθοι <font color="GREEN">560</font></p>
 <p>γίγνοντ', οὐδέ τι πάντα τελείεται ἀνθρώποισι.</p>
 <p>δοιαὶ γάρ τε πύλαι ἀμενηνῶν εἰσὶν ὀνείρων:</p>
 <p>αἱ μὲν γὰρ κεράεσσι τετεύχαται, αἱ δ' ἐλέφαντι:</p>
 <p>τῶν οἳ μέν κ' ἔλθωσι διὰ πριστοῦ ἐλέφαντος,</p>
 <p>οἵ ῥ' ἐλεφαίρονται, ἔπε' ἀκράαντα φέροντες: <font color="GREEN">565</font></p>
 <p>οἱ δὲ διὰ ξεστῶν κεράων ἔλθωσι θύραζε,</p>
 <p>οἵ ῥ' ἔτυμα κραίνουσι, βροτῶν ὅτε κέν τις ἴδηται.</p>
 <p>ἀλλ' ἐμοὶ οὐκ ἐντεῦθεν ὀί̈ομαι αἰνὸν ὄνειρον</p>
 <p>ἐλθέμεν: ἦ κ' ἀσπαστὸν ἐμοὶ καὶ παιδὶ γένοιτο.</p>
 <p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν: <font color="GREEN">570</font></p>
 <p>ἥδε δὴ ἠὼς εἶσι δυσώνυμος, ἥ μ' Ὀδυσῆος</p>
 <p>οἴκου ἀποσχήσει: νῦν γὰρ καταθήσω ἄεθλον,</p>
 <p>τοὺς πελέκεας, τοὺς κεῖνος ἐνὶ μεγάροισιν ἑοῖσιν</p>
 <p>ἵστασχ' ἑξείης, δρυόχους ὥς, δώδεκα πάντας:</p>
 <p>στὰς δ' ὅ γε πολλὸν ἄνευθε διαρρίπτασκεν ὀϊστόν. <font color="GREEN">575</font></p>
 <p>νῦν δὲ μνηστήρεσσιν ἄεθλον τοῦτον ἐφήσω:</p>
 <p>ὃς δέ κε ῥηί̈τατ' ἐντανύσῃ βιὸν ἐν παλάμῃσι</p>
 <p>καὶ διοϊστεύσῃ πελέκεων δυοκαίδεκα πάντων,</p>
 <p>τῷ κεν ἅμ' ἑσποίμην, νοσφισσαμένη τόδε δῶμα</p>
 <p>κουρίδιον, μάλα καλόν, ἐνίπλειον βιότοιο: <font color="GREEN">580</font></p>
 <p>τοῦ ποτὲ μεμνήσεσθαι ὀί̈ομαι ἔν περ ὀνείρῳ."</p>
 <p> </p>
 <p>τὴν δ' ἀπαμειβόμενος προσέφη πολύμητις Ὀδυσσεύς</p>
 <p>"ὦ γύναι αἰδοίη Λαερτιάδεω Ὀδυσῆος,</p>
 <p>μηκέτι νῦν ἀνάβαλλε δόμοις ἔνι τοῦτον ἄεθλον:</p>
 <p>πρὶν γάρ τοι πολύμητις ἐλεύσεται ἐνθάδ' Ὀδυσσεύς, <font color="GREEN">585</font></p>
 <p>πρὶν τούτους τόδε τόξον ἐύ̈ξοον ἀμφαφόωντας</p>
 <p>νευρήν τ' ἐντανύσαι διοϊστεῦσαί τε σιδήρου."</p>
 <p> </p>
 <p>τὸν δ' αὖτε προσέειπε περίφρων Πηνελόπεια:</p>
 <p>"εἴ κ' ἐθέλοις μοι, ξεῖνε, παρήμενος ἐν μεγάροισι</p>
 <p>τέρπειν, οὔ κέ μοι ὕπνος ἐπὶ βλεφάροισι χυθείη. <font color="GREEN">590</font></p>
 <p>ἀλλ' οὐ γάρ πως ἔστιν ἀύ̈πνους ἔμμεναι αἰεὶ</p>
 <p>ἀνθρώπους: ἐπὶ γάρ τοι ἑκάστῳ μοῖραν ἔθηκαν</p>
 <p>ἀθάνατοι θνητοῖσιν ἐπὶ ζείδωρον ἄρουραν.</p>
 <p>ἀλλ' ἦ τοι μὲν ἐγὼν ὑπερώϊον εἰσαναβᾶσα</p>
 <p>λέξομαι εἰς εὐνήν, ἥ μοι στονόεσσα τέτυκται, <font color="GREEN">595</font></p>
 <p>αἰεὶ δάκρυσ' ἐμοῖσι πεφυρμένη, ἐξ οὗ Ὀδυσσεὺς</p>
 <p>ᾤχετ' ἐποψόμενος Κακοί̈λιον οὐκ ὀνομαστήν.</p>
 <p>ἔνθα κε λεξαίμην: σὺ δὲ λέξεο τῷδ' ἐνὶ οἴκῳ,</p>
 <p>ἢ χαμάδις στορέσας ἤ τοι κατὰ δέμνια θέντων."</p>
 <p> </p>
 <p>ὣς εἰποῦσ' ἀνέβαιν' ὑπερώϊα σιγαλόεντα, <font color="GREEN">600</font></p>
 <p>οὐκ οἴη, ἅμα τῇ γε καὶ ἀμφίπολοι κίον ἄλλαι.</p>
 <p>ἐς δ' ὑπερῷ' ἀναβᾶσα σὺν ἀμφιπόλοισι γυναιξὶ</p>
 <p>κλαῖεν ἔπειτ' Ὀδυσῆα, φίλον πόσιν, ὄφρα οἱ ὕπνον</p>
 <p>ἡδὺν ἐπὶ βλεφάροισι βάλε γλαυκῶπις Ἀθήνη.</p>
 
 
 <p></p><hr>
 <center>
 <a href="ody20.htm">Next: Book 20</a></center>
 </body>