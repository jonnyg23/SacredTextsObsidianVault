<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody02.htm">English</a> 
 <a href="ody02.htm">Previous</a> 
 <a href="ody04.htm">Next</a> 
 </center>
 <hr>
 
 
 <h1 align="CENTER">The Odyssey, Book 3</h1>
 <p>Ἠέλιος δ' ἀνόρουσε, λιπὼν περικαλλέα λίμνην,</p>
 <p>οὐρανὸν ἐς πολύχαλκον, ἵν' ἀθανάτοισι φαείνοι</p>
 <p>καὶ θνητοῖσι βροτοῖσιν ἐπὶ ζείδωρον ἄρουραν:</p>
 <p>οἱ δὲ Πύλον, Νηλῆος ἐυκτίμενον πτολίεθρον,</p>
 <p>ἷξον: τοὶ δ' ἐπὶ θινὶ θαλάσσης ἱερὰ ῥέζον, <font color="GREEN">5</font></p>
 <p>ταύρους παμμέλανας, ἐνοσίχθονι κυανοχαίτῃ.</p>
 <p>ἐννέα δ' ἕδραι ἔσαν, πεντακόσιοι δ' ἐν ἑκάστῃ</p>
 <p>ἥατο καὶ προύχοντο ἑκάστοθι ἐννέα ταύρους.</p>
 <p>εὖθ' οἱ σπλάγχνα πάσαντο, θεῷ δ' ἐπὶ μηρί' ἔκαιον,</p>
 <p>οἱ δ' ἰθὺς κατάγοντο ἰδ' ἱστία νηὸς ἐίσης <font color="GREEN">10</font></p>
 <p>στεῖλαν ἀείραντες, τὴν δ' ὥρμισαν, ἐκ δ' ἔβαν αὐτοί:</p>
 <p>ἐκ δ' ἄρα Τηλέμαχος νηὸς βαῖν', ἦρχε δ' Ἀθήνη.</p>
 <p>τὸν προτέρη προσέειπε θεά, γλαυκῶπις Ἀθήνη:</p>
 <p> </p>
 <p>"Τηλέμαχ', οὐ μέν σε χρὴ ἔτ' αἰδοῦς, οὐδ' ἠβαιόν:</p>
 <p>τοὔνεκα γὰρ καὶ πόντον ἐπέπλως, ὄφρα πύθηαι <font color="GREEN">15</font></p>
 <p>πατρός, ὅπου κύθε γαῖα καὶ ὅν τινα πότμον ἐπέσπεν.</p>
 <p>ἀλλ' ἄγε νῦν ἰθὺς κίε Νέστορος ἱπποδάμοιο:</p>
 <p>εἴδομεν ἥν τινα μῆτιν ἐνὶ στήθεσσι κέκευθε.</p>
 <p>λίσσεσθαι δέ μιν αὐτός, ὅπως νημερτέα εἴπῃ:</p>
 <p>ψεῦδος δ' οὐκ ἐρέει: μάλα γὰρ πεπνυμένος ἐστί." <font color="GREEN">20</font></p>
 <p> </p>
 <p>τὴν δ' αὖ Τηλέμαχος πεπνυμένος ἀντίον ηὔδα:</p>
 <p>"Μέντορ, πῶς τ' ἄρ' ἴω; πῶς τ' ἂρ προσπτύξομαι αὐτόν;</p>
 <p>οὐδέ τί πω μύθοισι πεπείρημαι πυκινοῖσιν:</p>
 <p>αἰδὼς δ' αὖ νέον ἄνδρα γεραίτερον ἐξερέεσθαι."</p>
 <p> </p>
 <p>τὸν δ' αὖτε προσέειπε θεά, γλαυκῶπις Ἀθήνη: <font color="GREEN">25</font></p>
 <p>"Τηλέμαχ', ἄλλα μὲν αὐτὸς ἐνὶ φρεσὶ σῇσι νοήσεις,</p>
 <p>ἄλλα δὲ καὶ δαίμων ὑποθήσεται: οὐ γὰρ ὀίω</p>
 <p>οὔ σε θεῶν ἀέκητι γενέσθαι τε τραφέμεν τε."</p>
 <p> </p>
 <p>ὣς ἄρα φωνήσασ' ἡγήσατο Παλλὰς Ἀθήνη</p>
 <p>καρπαλίμως: ὁ δ' ἔπειτα μετ' ἴχνια βαῖνε θεοῖο. <font color="GREEN">30</font></p>
 <p>ἷξον δ' ἐς Πυλίων ἀνδρῶν ἄγυρίν τε καὶ ἕδρας,</p>
 <p>ἔνθ' ἄρα Νέστωρ ἧστο σὺν υἱάσιν, ἀμφὶ δ' ἑταῖροι</p>
 <p>δαῖτ' ἐντυνόμενοι κρέα τ' ὤπτων ἄλλα τ' ἔπειρον.</p>
 <p>οἱ δ' ὡς οὖν ξείνους ἴδον, ἁθρόοι ἦλθον ἅπαντες,</p>
 <p>χερσίν τ' ἠσπάζοντο καὶ ἑδριάασθαι ἄνωγον. <font color="GREEN">35</font></p>
 <p>πρῶτος Νεστορίδης Πεισίστρατος ἐγγύθεν ἐλθὼν</p>
 <p>ἀμφοτέρων ἕλε χεῖρα καὶ ἵδρυσεν παρὰ δαιτὶ</p>
 <p>κώεσιν ἐν μαλακοῖσιν ἐπὶ ψαμάθοις ἁλίῃσιν</p>
 <p>πάρ τε κασιγνήτῳ Θρασυμήδεϊ καὶ πατέρι ᾧ:</p>
 <p>δῶκε δ' ἄρα σπλάγχνων μοίρας, ἐν δ' οἶνον ἔχευεν <font color="GREEN">40</font></p>
 <p>χρυσείῳ δέπαϊ: δειδισκόμενος δὲ προσηύδα</p>
 <p>Παλλάδ' Ἀθηναίην κούρην Διὸς αἰγιόχοιο:</p>
 <p> </p>
 <p>"εὔχεο νῦν, ὦ ξεῖνε, Ποσειδάωνι ἄνακτι:</p>
 <p>τοῦ γὰρ καὶ δαίτης ἠντήσατε δεῦρο μολόντες.</p>
 <p>αὐτὰρ ἐπὴν σπείσῃς τε καὶ εὔξεαι, ἣ θέμις ἐστί, <font color="GREEN">45</font></p>
 <p>δὸς καὶ τούτῳ ἔπειτα δέπας μελιηδέος οἴνου</p>
 <p>σπεῖσαι, ἐπεὶ καὶ τοῦτον ὀίομαι ἀθανάτοισιν</p>
 <p>εὔχεσθαι: πάντες δὲ θεῶν χατέουσ' ἄνθρωποι.</p>
 <p>ἀλλὰ νεώτερός ἐστιν, ὁμηλικίη δ' ἐμοὶ αὐτῷ:</p>
 <p>τοὔνεκα σοὶ προτέρῳ δώσω χρύσειον ἄλεισον." <font color="GREEN">50</font></p>
 <p>ὣς εἰπὼν ἐν χειρὶ τίθει δέπας ἡδέος οἴνου:</p>
 <p>χαῖρε δ' Ἀθηναίη πεπνυμένῳ ἀνδρὶ δικαίῳ,</p>
 <p>οὕνεκα οἷ προτέρῃ δῶκε χρύσειον ἄλεισον:</p>
 <p>αὐτίκα δ' εὔχετο πολλὰ Ποσειδάωνι ἄνακτι:</p>
 <p> </p>
 <p>"κλῦθι, Ποσείδαον γαιήοχε, μηδὲ μεγήρῃς <font color="GREEN">55</font></p>
 <p>ἡμῖν εὐχομένοισι τελευτῆσαι τάδε ἔργα.</p>
 <p>Νέστορι μὲν πρώτιστα καὶ υἱάσι κῦδος ὄπαζε,</p>
 <p>αὐτὰρ ἔπειτ' ἄλλοισι δίδου χαρίεσσαν ἀμοιβὴν</p>
 <p>σύμπασιν Πυλίοισιν ἀγακλειτῆς ἑκατόμβης.</p>
 <p>δὸς δ' ἔτι Τηλέμαχον καὶ ἐμὲ πρήξαντα νέεσθαι, <font color="GREEN">60</font></p>
 <p>οὕνεκα δεῦρ' ἱκόμεσθα θοῇ σὺν νηὶ μελαίνῃ."</p>
 <p> </p>
 <p>ὣς ἄρ' ἔπειτ' ἠρᾶτο καὶ αὐτὴ πάντα τελεύτα.</p>
 <p>δῶκε δὲ Τηλεμάχῳ καλὸν δέπας ἀμφικύπελλον:</p>
 <p>ὣς δ' αὔτως ἠρᾶτο Ὀδυσσῆος φίλος υἱός.</p>
 <p>οἱ δ' ἐπεί ὤπτησαν κρέ' ὑπέρτερα καὶ ἐρύσαντο, <font color="GREEN">65</font></p>
 <p>μοίρας δασσάμενοι δαίνυντ' ἐρικυδέα δαῖτα.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>τοῖς ἄρα μύθων ἦρχε Γερήνιος ἱππότα Νέστωρ:</p>
 <p> </p>
 <p>"νῦν δὴ κάλλίον ἐστι μεταλλῆσαι καὶ ἐρέσθαι</p>
 <p>ξείνους, οἱ τινές εἰσιν, ἐπεὶ τάρπησαν ἐδωδῆς. <font color="GREEN">70</font></p>
 <p>ὦ ξεῖνοι, τίνες ἐστέ; πόθεν πλεῖθ' ὑγρὰ κέλευθα;</p>
 <p>ἤ τι κατά πρῆξιν ἦ μαψιδίως ἀλάλησθε</p>
 <p>οἷά τε ληιστῆρες ὑπεὶρ ἅλα, τοί τ' ἀλόωνται</p>
 <p>ψυχὰς παρθέμενοι κακὸν ἀλλοδαποῖσι πέροντες;"</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα <font color="GREEN">75</font></p>
 <p>θαρσήσας: αὐτὴ γὰρ ἐνὶ φρεσὶ θάρσος Ἀθήνη</p>
 <p>θῆχ', ἵνα μιν περὶ πατρὸς ἀποιχομένοιο ἔροιτο</p>
 <p>ἠδ' ἵνα μιν κλέος ἐσθλὸν ἐν ἀνθρώποισιν ἔχῃσιν:</p>
 <p> </p>
 <p>"ὦ Νέστορ Νηληϊάδη, μέγα κῦδος Ἀχαιῶν,</p>
 <p>εἴρεαι ὁππόθεν εἰμέν: ἐγὼ δέ κέ τοι καταλέξω. <font color="GREEN">80</font></p>
 <p>ἡμεῖς ἐξ Ἰθάκης ὑπονηίου εἰλήλουθμεν:</p>
 <p>πρῆξις δ' ἥδ' ἰδίη, οὐ δήμιος, ἣν ἀγορεύω.</p>
 <p>πατρὸς ἐμοῦ κλέος εὐρὺ μετέρχομαι, ἤν που ἀκούσω,</p>
 <p>δίου Ὀδυσσῆος ταλασίφρονος, ὅν ποτέ φασι</p>
 <p>σὺν σοὶ μαρνάμενον Τρώων πόλιν ἐξαλαπάξαι. <font color="GREEN">85</font></p>
 <p>ἄλλους μὲν γὰρ πάντας, ὅσοι Τρωσὶν πολέμιξον,</p>
 <p>πευθόμεθ', ἧχι ἕκαστος ἀπώλετο λυγρῷ ὀλέθρῳ,</p>
 <p>κείνου δ' αὖ καὶ ὄλεθρον ἀπευθέα θῆκε Κρονίων.</p>
 <p>οὐ γάρ τις δύναται σάφα εἰπέμεν ὁππόθ' ὄλωλεν,</p>
 <p>εἴθ' ὅ γ' ἐπ' ἠπείρου δάμη ἀνδράσι δυσμενέεσσιν, <font color="GREEN">90</font></p>
 <p>εἴτε καὶ ἐν πελάγει μετὰ κύμασιν Ἀμφιτρίτης.</p>
 <p>τοὔνεκα νῦν τὰ σὰ γούναθ' ἱκάνομαι, αἴ κ' ἐθέλῃσθα</p>
 <p>κείνου λυγρὸν ὄλεθρον ἐνισπεῖν, εἴ που ὄπωπας</p>
 <p>ὀφθαλμοῖσι τεοῖσιν ἢ ἄλλου μῦθον ἄκουσας</p>
 <p>πλαζομένου: πέρι γάρ μιν ὀιζυρὸν τέκε μήτηρ. <font color="GREEN">95</font></p>
 <p>μηδέ τί μ' αἰδόμενος μειλίσσεο μηδ' ἐλεαίρων,</p>
 <p>ἀλλ' εὖ μοι κατάλεξον ὃπως ἤντησας ὀπωπῆς.</p>
 <p>λίσσομαι, εἴ ποτέ τοί τι πατὴρ ἐμός, ἐσθλὸς Ὀδυσσεύς,</p>
 <p>ἢ ἔπος ἠέ τι ἔργον ὑποστὰς ἐξετέλεσσε</p>
 <p>δήμῳ ἔνι Τρώων, ὅθι πάσχετε πήματ' Ἀχαιοί, <font color="GREEN">100</font></p>
 <p>τῶν νῦν μοι μνῆσαι, καί μοι νημερτὲς ἐνίσπες.</p>
 <p>τὸν δ' ἠμείβετ' ἔπειτα Γερήνιος ἱππότα Νέστωρ:</p>
 <p>"ὦ φίλ', ἐπεί μ' ἔμνησας ὀιζύος, ἥν ἐν ἐκείνῳ</p>
 <p>δήμῳ ἀνέτλημεν μένος ἄσχετοι υἷες Ἀχαιῶν,</p>
 <p>ἠμέν ὅσα ξὺν νηυσίν ἐπ' ἠεροειδέα πόντον <font color="GREEN">105</font></p>
 <p>πλαζόμενοι κατὰ ληίδ', ὅπῃ ἄρξειεν Ἀχιλλεύς,</p>
 <p>ἠδ' ὅσα καὶ περί ἄστυ μέγα Πριάμοιο ἄνακτος</p>
 <p>μαρνάμεθ': ἔνθα δ' ἔπειτα κατέκταθεν ὅσσοι ἄριστοι.</p>
 <p>ἔνθα μὲν Αἴας κεῖται ἀρήιος, ἔνθα δ' Ἀχιλλεύς,</p>
 <p>ἔνθα δὲ Πάτροκλος, θεόφιν μήστωρ ἀτάλαντος, <font color="GREEN">110</font></p>
 <p>ἔνθα δ' ἐμὸς φίλος υἱός, ἅμα κρατερὸς καὶ ἀμύμων,</p>
 <p>Ἀντίλοχος, πέρι μὲν θείειν ταχὺς ἠδὲ μαχητής:</p>
 <p>ἄλλα τε πόλλ' ἐπὶ τοῖς πάθομεν κακά: τίς κεν ἐκεῖνα</p>
 <p>πάντα γε μυθήσαιτο καταθνητῶν ἀνθρώπων;</p>
 <p>οὐδ' εἰ πεντάετές γε καὶ ἑξάετες παραμίμνων <font color="GREEN">115</font></p>
 <p>ἐξερέοις ὅσα κεῖθι πάθον κακὰ δῖοι Ἀχαιοί:</p>
 <p>πρίν κεν ἀνιηθεὶς σὴν πατρίδα γαῖαν ἵκοιο.</p>
 <p>εἰνάετες γάρ σφιν κακὰ ῥάπτομεν ἀμφιέποντες</p>
 <p>παντοίοισι δόλοισι, μόγις δ' ἐτέλεσσε Κρονίων.</p>
 <p>ἔνθ' οὔ τίς ποτε μῆτιν ὁμοιωθήμεναι ἄντην <font color="GREEN">120</font></p>
 <p>ἤθελ', ἐπεὶ μάλα πολλὸν ἐνίκα δῖος Ὀδυσσεὺς</p>
 <p>παντοίοισι δόλοισι, πατὴρ τεός, εἰ ἐτεόν γε</p>
 <p>κείνου ἔκγονός ἐσσι: σέβας μ' ἔχει εἰσορόωντα.</p>
 <p>ἦ τοι γὰρ μῦθοί γε ἐοικότες, οὐδέ κε φαίης</p>
 <p>ἄνδρα νεώτερον ὧδε ἐοικότα μυθήσασθαι. <font color="GREEN">125</font></p>
 <p>ἔνθ' ἦ τοι ἧος μὲν ἐγὼ καὶ δῖος Ὀδυσσεὺς</p>
 <p>οὔτε ποτ' εἰν ἀγορῇ δίχ' ἐβάζομεν οὔτ' ἐνὶ βουλῇ,</p>
 <p>ἀλλ' ἕνα θυμὸν ἔχοντε νόω καὶ ἐπίφρονι βουλῇ</p>
 <p>φραζόμεθ' Ἀργείοισιν ὅπως ὄχ' ἄριστα γένοιτο.</p>
 <p>αὐτὰρ ἐπεὶ Πριάμοιο πόλιν διεπέρσαμεν αἰπήν, <font color="GREEN">130</font></p>
 <p>βῆμεν δ' ἐν νήεσσι, θεὸς δ' ἐσκέδασσεν Ἀχαιούς,</p>
 <p>καὶ τότε δὴ Ζεὺς λυγρὸν ἐνὶ φρεσὶ μήδετο νόστον</p>
 <p>Ἀργείοις, ἐπεὶ οὔ τι νοήμονες οὐδὲ δίκαιοι</p>
 <p>πάντες ἔσαν: τῶ σφεων πολέες κακὸν οἶτον ἐπέσπον</p>
 <p>μήνιος ἐξ ὀλοῆς γλαυκώπιδος ὀβριμοπάτρης. <font color="GREEN">135</font></p>
 <p>ἥ τ' ἔριν Ἀτρεί̈δῃσι μετ' ἀμφοτέροισιν ἔθηκε.</p>
 <p>τὼ δὲ καλεσσαμένω ἀγορὴν ἐς πάντας Ἀχαιούς,</p>
 <p>μάψ, ἀτὰρ οὐ κατὰ κόσμον, ἐς ἠέλιον καταδύντα,</p>
 <p>οἱ ἦλθον οἴνῳ βεβαρηότες υἷες Ἀχαιῶν,</p>
 <p>μῦθον μυθείσθην, τοῦ εἵνεκα λαὸν ἄγειραν. <font color="GREEN">140</font></p>
 <p>ἔνθ' ἤ τοι Μενέλαος ἀνώγει πάντας Ἀχαιοὺς</p>
 <p>νόστου μιμνήσκεσθαι ἐπ' εὐρέα νῶτα θαλάσσης,</p>
 <p>οὐδ' Ἀγαμέμνονι πάμπαν ἑήνδανε: βούλετο γάρ ῥα</p>
 <p>λαὸν ἐρυκακέειν ῥέξαι θ' ἱερὰς ἑκατόμβας,</p>
 <p>ὡς τὸν Ἀθηναίης δεινὸν χόλον ἐξακέσαιτο, <font color="GREEN">145</font></p>
 <p>νήπιος, οὐδὲ τὸ ᾔδη, ὃ οὐ πείσεσθαι ἔμελλεν:</p>
 <p>οὐ γάρ τ' αἶψα θεῶν τρέπεται νόος αἰέν ἐόντων.</p>
 <p>ὣς τὼ μὲν χαλεποῖσιν ἀμειβομένω ἐπέεσσιν</p>
 <p>ἕστασαν: οἱ δ' ἀνόρουσαν ἐυκνήμιδες Ἀχαιοὶ</p>
 <p>ἠχῇ θεσπεσίῃ, δίχα δέ σφισιν ἥνδανε βουλή. <font color="GREEN">150</font></p>
 <p>νύκτα μὲν ἀέσαμεν χαλεπὰ φρεσὶν ὁρμαίνοντες</p>
 <p>ἀλλήλοις: ἐπὶ γὰρ Ζεὺς ἤρτυε πῆμα κακοῖο:</p>
 <p>ἠῶθεν δ' οἱ μὲν νέας ἕλκομεν εἰς ἅλα δῖαν</p>
 <p>κτήματά τ' ἐντιθέμεσθα βαθυζώνους τε γυναῖκας.</p>
 <p>ἡμίσεες δ' ἄρα λαοὶ ἐρητύοντο μένοντες <font color="GREEN">155</font></p>
 <p>αὖθι παρ' Ἀτρεί̈δῃ Ἀγαμέμνονι, ποιμένι λαῶν:</p>
 <p>ἡμίσεες δ' ἀναβάντες ἐλαύνομεν: αἱ δὲ μάλ' ὦκα</p>
 <p>ἔπλεον, ἐστόρεσεν δέ θεὸς μεγακήτεα πόντον.</p>
 <p>ἐς Τένεδον δ' ἐλθόντες ἐρέξαμεν ἱρὰ θεοισ̂ν,</p>
 <p>οἴκαδε ἱέμενοι: Ζεὺς δ' οὔ πω μήδετο νόστον, <font color="GREEN">160</font></p>
 <p>σχέτλιος, ὅς ῥ' ἔριν ὦρσε κακήν ἔπι δεύτερον αὖτις.</p>
 <p>οἱ μὲν ἀποστρέψαντες ἔβαν νέας ἀμφιελίσσας</p>
 <p>ἀμφ' Ὀδυσῆα ἄνακτα δαί̈φρονα, ποικιλομήτην,</p>
 <p>αὖτις ἐπ' Ἀτρεί̈δῃ Ἀγαμέμνονι ἦρα φέροντες:</p>
 <p>αὐτὰρ ἐγὼ σὺν νηυσὶν ἀολλέσιν, αἵ μοι ἕποντο, <font color="GREEN">165</font></p>
 <p>φεῦγον, ἐπεὶ γίγνωσκον, ὃδὴ κακὰ μήδετο δαίμων.</p>
 <p>φεῦγε δὲ Τυδέος υἱὸς ἀρήιος, ὦρσε δ' ἑταίρους.</p>
 <p>ὀψὲ δὲ δὴ μετὰ νῶι κίε ξανθὸς Μενέλαος,</p>
 <p>ἐν Λέσβῳ δ' ἔκιχεν δολιχὸν πλόον ὁρμαίνοντας,</p>
 <p>ἢ καθύπερθε Χίοιο νεοίμεθα παιπαλοέσσης, <font color="GREEN">170</font></p>
 <p>νήσου ἔπι Ψυρίης, αὐτὴν ἐπ' ἀριστέρ' ἔχοντες,</p>
 <p>ἦ ὑπένερθε Χίοιο, παρ' ἠνεμόεντα Μίμαντα.</p>
 <p>ᾐτέομεν δὲ θεὸν φῆναι τέρας: αὐτὰρ ὅ γ' ἡμῖν</p>
 <p>δεῖξε, καὶ ἠνώγει πέλαγος μέσον εἰς Εὔβοιαν</p>
 <p>τέμνειν, ὄφρα τάχιστα ὑπὲκ κακότητα φύγοιμεν. <font color="GREEN">175</font></p>
 <p>ὦρτο δ' ἐπὶ λιγὺς οὖρος ἀήμεναι: αἱ δὲ μάλ' ὦκα</p>
 <p>ἰχθυόεντα κέλευθα διέδραμον, ἐς δὲ Γεραιστὸν</p>
 <p>ἐννύχιαι κατάγοντο: Ποσειδάωνι δὲ ταύρων</p>
 <p>πόλλ' ἐπὶ μῆρ' ἔθεμεν, πέλαγος μέγα μετρήσαντες.</p>
 <p>τέτρατον ἦμαρ ἔην, ὅτ' ἐν Ἄργεϊ νῆας ἐίσας <font color="GREEN">180</font></p>
 <p>Τυδεί̈δεω ἕταροι Διομήδεος ἱπποδάμοιο</p>
 <p>ἵστασαν: αὐτάρ ἐγώ γε Πύλονδ' ἔχον, οὐδέ ποτ' ἔσβη</p>
 <p>οὖρος, ἐπεὶ δὴ πρῶτα θεὸς προέηκεν ἀῆναι.</p>
 <p>"ὣς ἦλθον, φίλε τέκνον, ἀπευθής, οὐδέ τι οἶδα</p>
 <p>κείνων, οἵ τ' ἐσάωθεν Ἀχαιῶν οἵ τ' ἀπόλοντο. <font color="GREEN">185</font></p>
 <p>ὅσσα δ' ἐνὶ μεγάροισι καθήμενος ἡμετέροισι</p>
 <p>πεύθομαι, ἣ θέμις ἐστί, δαήσεαι, κοὐδέ σε δεύσω.</p>
 <p>εὖ μὲν Μυρμιδόνας φάσ' ἐλθέμεν ἐγχεσιμώρους,</p>
 <p>οὓς ἄγ' Ἀχιλλῆος μεγαθύμου φαίδιμος υἱός,</p>
 <p>εὖ δὲ Φιλοκτήτην, Ποιάντιον ἀγλαὸν υἱόν. <font color="GREEN">190</font></p>
 <p>πάντας δ' Ἰδομενεὺς Κρήτην εἰσήγαγ' ἑταίρους,</p>
 <p>οἳ φύγον ἐκ πολέμου, πόντος δέ οἱ οὔ τιν' ἀπηύρα.</p>
 <p>Ἀτρεί̈δην δὲ καὶ αὐτοὶ ἀκούετε, νόσφιν ἐόντες,</p>
 <p>ὥς τ' ἦλθ', ὥς τ' Αἴγισθος ἐμήσατο λυγρὸν ὄλεθρον.</p>
 <p>ἀλλ' ἦ τοι κεῖνος μὲν ἐπισμυγερῶς ἀπέτισεν: <font color="GREEN">195</font></p>
 <p>ὡς ἀγαθὸν καὶ παῖδα καταφθιμένοιο λιπέσθαι</p>
 <p>ἀνδρός, ἐπεὶ καὶ κεῖνος ἐτίσατο πατροφονῆα,</p>
 <p>Αἴγισθον δολόμητιν, ὅ οἱ πατέρα κλυτὸν ἔκτα.</p>
 <p>καὶ σὺ φίλος, μάλα γάρ σ' ὁρόω καλόν τε μέγαν τε,</p>
 <p>ἄλκιμος ἔσσ', ἵνα τίς σε καὶ ὀψιγόνων ἐὺ εἴπῃ." <font color="GREEN">200</font></p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"ὦ Νέστορ Νηληϊάδη, μέγα κῦδος Ἀχαιῶν,</p>
 <p>καὶ λίην κεῖνος μὲν ἐτίσατο, καί οἱ Ἀχαιοὶ</p>
 <p>οἴσουσι κλέος εὐρὺ καὶ ἐσσομένοισι πυθέσθαι:</p>
 <p>αἲ γὰρ ἐμοὶ τοσσήνδε θεοὶ δύναμιν περιθεῖεν, <font color="GREEN">205</font></p>
 <p>τίσασθαι μνηστῆρας ὑπερβασίης ἀλεγεινῆς,</p>
 <p>οἵ τέ μοι ὑβρίζοντες ἀτάσθαλα μηχανόωνται.</p>
 <p>ἀλλ' οὔ μοι τοιοῦτον ἐπέκλωσαν θεοὶ ὄλβον,</p>
 <p>πατρί τ' ἐμῷ καὶ ἐμοί: νῦν δὲ χρὴ τετλάμεν ἔμπης."</p>
 <p> </p>
 <p>τὸν δ' ἠμείβετ' ἔπειτα Γερήνιος ἱππότα Νέστωρ: <font color="GREEN">210</font></p>
 <p>"ὦ φίλ', ἐπεὶ δὴ ταῦτά μ' ἀνέμνησας καὶ ἔειπες,</p>
 <p>φασὶ μνηστῆρας σῆς μητέρος εἵνεκα πολλοὺς</p>
 <p>ἐν μεγάροις ἀέκητι σέθεν κακὰ μηχανάασθαι:</p>
 <p>εἰπέ μοι, ἠὲ ἑκὼν ὑποδάμνασαι, ἦ σέ γε λαοὶ</p>
 <p>ἐχθαίρουσ' ἀνὰ δῆμον, ἐπισπόμενοι θεοῦ ὀμφῇ. <font color="GREEN">215</font></p>
 <p>τίς δ' οἶδ' εἴ κέ ποτέ σφι βίας ἀποτίσεται ἐλθών,</p>
 <p>ἢ ὅ γε μοῦνος ἐὼν ἢ καὶ σύμπαντες Ἀχαιοί;</p>
 <p>εἰ γάρ σ' ὣς ἐθέλοι φιλέειν γλαυκῶπις Ἀθήνη,</p>
 <p>ὡς τότ' Ὀδυσσῆος περικήδετο κυδαλίμοιο</p>
 <p>δήμῳ ἔνι Τρώων, ὅθι πάσχομεν ἄλγε' Ἀχαιοί-- <font color="GREEN">220</font></p>
 <p>οὐ γάρ πω ἴδον ὧδε θεοὺς ἀναφανδὰ φιλεῦντας,</p>
 <p>ὡς κείνῳ ἀναφανδὰ παρίστατο Παλλὰς Ἀθήνη--</p>
 <p>εἴ σ' οὕτως ἐθέλοι φιλέειν κήδοιτό τε θυμῷ,</p>
 <p>τῶ κέν τις κείνων γε καὶ ἐκλελάθοιτο γάμοιο."</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα: <font color="GREEN">225</font></p>
 <p>"ὦ γέρον, οὔ πω τοῦτο ἔπος τελέεσθαι ὀίω:</p>
 <p>λίην γὰρ μέγα εἶπες: ἄγη μ' ἔχει. οὐκ ἂν ἐμοί γε</p>
 <p>ἐλπομένω τὰ γένοιτ', οὐδ' εἰ θεοὶ ὣς ἐθέλοιεν."</p>
 <p>τὸν δ' αὖτε προσέειπε θεά, γλαυκῶπις Ἀθήνη:</p>
 <p>"Τηλέμαχε, ποῖόν σε ἔπος φύγεν ἕρκος ὀδόντων. <font color="GREEN">230</font></p>
 <p>ῥεῖα θεός γ' ἐθέλων καὶ τηλόθεν ἄνδρα σαώσαι.</p>
 <p>βουλοίμην δ' ἂν ἐγώ γε καὶ ἄλγεα πολλὰ μογήσας</p>
 <p>οἴκαδέ τ' ἐλθέμεναι καὶ νόστιμον ἦμαρ ἰδέσθαι,</p>
 <p>ἢ ἐλθὼν ἀπολέσθαι ἐφέστιος, ὡς Ἀγαμέμνων</p>
 <p>ὤλεθ' ὑπ' Αἰγίσθοιο δόλῳ καὶ ἧς ἀλόχοιο. <font color="GREEN">235</font></p>
 <p>ἀλλ' ἦ τοι θάνατον μὲν ὁμοίιον οὐδὲ θεοί περ</p>
 <p>καὶ φίλῳ ἀνδρὶ δύνανται ἀλαλκέμεν, ὁππότε κεν δὴ</p>
 <p>μοῖρ' ὀλοὴ καθέλῃσι τανηλεγέος θανάτοιο."</p>
 <p> </p>
 <p>τὴν δ' αὖ Τηλέμαχος πεπνυμένος ἀντίον ηὔδα:</p>
 <p>"Μέντορ, μηκέτι ταῦτα λεγώμεθα κηδόμενοί περ: <font color="GREEN">240</font></p>
 <p>κείνῳ δ' οὐκέτι νόστος ἐτήτυμος, ἀλλά οἱ ἤδη</p>
 <p>φράσσαντ' ἀθάνατοι θάνατον καὶ κῆρα μέλαιναν.</p>
 <p>νῦν δ' ἐθέλω ἔπος ἄλλο μεταλλῆσαι καὶ ἐρέσθαι</p>
 <p>Νέστορ', ἐπεὶ περὶ οἶδε δίκας ἠδὲ φρόνιν ἄλλων:</p>
 <p>τρὶς γὰρ δή μίν φασιν ἀνάξασθαι γένε' ἀνδρῶν: <font color="GREEN">245</font></p>
 <p>ὥς τέ μοι ἀθάνατος ἰνδάλλεται εἰσοράασθαι.</p>
 <p>ὦ Νέστορ Νηληϊάδη, σὺ δ' ἀληθὲς ἐνίσπες:</p>
 <p>πῶς ἔθαν' Ἀτρεί̈δης εὐρὺ κρείων Ἀγαμέμνων;</p>
 <p>ποῦ Μενέλαος ἔην; τίνα δ' αὐτῷ μήσατ' ὄλεθρον</p>
 <p>Αἴγισθος δολόμητις, ἐπεὶ κτάνε πολλὸν ἀρείω; <font color="GREEN">250</font></p>
 <p>ἦ οὐκ Ἄργεος ἦεν Ἀχαιικοῦ, ἀλλά πῃ ἄλλῃ</p>
 <p>πλάζετ' ἐπ' ἀνθρώπους, ὁ δὲ θαρσήσας κατέπεφνε;"</p>
 <p> </p>
 <p>τὸν δ' ἠμείβετ' ἔπειτα Γερήνιος ἱππότα Νέστωρ:</p>
 <p>"τοιγὰρ ἐγώ τοι, τέκνον, ἀληθέα πάντ' ἀγορεύσω.</p>
 <p>ἦ τοι μὲν τάδε καὐτὸς ὀίεαι, ὥς κεν ἐτύχθη, <font color="GREEN">255</font></p>
 <p>εἰ ζωόν γ' Αἴγισθον ἐνὶ μεγάροισιν ἔτετμεν</p>
 <p>Ἀτρεί̈δης Τροίηθεν ἰών, ξανθὸς Μενέλαος:</p>
 <p>τῶ κέ οἱ οὐδὲ θανόντι χυτὴν ἐπὶ γαῖαν ἔχευαν,</p>
 <p>ἀλλ' ἄρα τόν γε κύνες τε καὶ οἰωνοὶ κατέδαψαν</p>
 <p>κείμενον ἐν πεδίῳ ἑκὰς ἄστεος, οὐδέ κέ τίς μιν <font color="GREEN">260</font></p>
 <p>κλαῦσεν Ἀχαιιάδων: μάλα γὰρ μέγα μήσατο ἔργον.</p>
 <p>ἡμεῖς μὲν γὰρ κεῖθι πολέας τελέοντες ἀέθλους</p>
 <p>ἥμεθ': ὁ δ' εὔκηλος μυχῷ Ἄργεος ἱπποβότοιο</p>
 <p>πόλλ' Ἀγαμεμνονέην ἄλοχον θέλγεσκ' ἐπέεσσιν.</p>
 <p>ἡ δ' ἦ τοι τὸ πρὶν μὲν ἀναίνετο ἔργον ἀεικὲς <font color="GREEN">265</font></p>
 <p>δῖα Κλυταιμνήστρη: φρεσὶ γὰρ κέχρητ' ἀγαθῇσι:</p>
 <p>πὰρ δ' ἄρ' ἔην καὶ ἀοιδὸς ἀνήρ, ᾧ πόλλ' ἐπέτελλεν</p>
 <p>Ἀτρεί̈δης Τροίηνδε κιὼν ἔρυσασθαι ἄκοιτιν.</p>
 <p>ἀλλ' ὅτε δή μιν μοῖρα θεῶν ἐπέδησε δαμῆναι,</p>
 <p>δὴ τότε τὸν μὲν ἀοιδὸν ἄγων ἐς νῆσον ἐρήμην <font color="GREEN">270</font></p>
 <p>κάλλιπεν οἰωνοῖσιν ἕλωρ καὶ κύρμα γενέσθαι,</p>
 <p>τὴν δ' ἐθέλων ἐθέλουσαν ἀνήγαγεν ὅνδε δόμονδε.</p>
 <p>πολλὰ δὲ μηρί' ἔκηε θεῶν ἱεροῖς ἐπὶ βωμοῖς,</p>
 <p>πολλὰ δ' ἀγάλματ' ἀνῆψεν, ὑφάσματά τε χρυσόν τε,</p>
 <p>ἐκτελέσας μέγα ἔργον, ὃ οὔ ποτε ἔλπετο θυμῷ. <font color="GREEN">275</font></p>
 <p> </p>
 <p>"ἡμεῖς μὲν γὰρ ἅμα πλέομεν Τροίηθεν ἰόντες,</p>
 <p>Ἀτρεί̈δης καὶ ἐγώ, φίλα εἰδότες ἀλλήλοισιν:</p>
 <p>ἀλλ' ὅτε Σούνιον ἱρὸν ἀφικόμεθ', ἄκρον Ἀθηνέων,</p>
 <p>ἔνθα κυβερνήτην Μενελάου Φοῖβος Ἀπόλλων</p>
 <p>οἷς ἀγανοῖς βελέεσσιν ἐποιχόμενος κατέπεφνε, <font color="GREEN">280</font></p>
 <p>πηδάλιον μετὰ χερσὶ θεούσης νηὸς ἔχοντα,</p>
 <p>Φρόντιν Ὀνητορίδην, ὃς ἐκαίνυτο φῦλ' ἀνθρώπων</p>
 <p>νῆα κυβερνῆσαι, ὁπότε σπέρχοιεν ἄελλαι.</p>
 <p>ὣς ὁ μὲν ἔνθα κατέσχετ', ἐπειγόμενός περ ὁδοῖο,</p>
 <p>ὄφρ' ἕταρον θάπτοι καὶ ἐπὶ κτέρεα κτερίσειεν. <font color="GREEN">285</font></p>
 <p>ἀλλ' ὅτε δὴ καὶ κεῖνος ἰὼν ἐπὶ οἴνοπα πόντον</p>
 <p>ἐν νηυσὶ γλαφυρῇσι Μαλειάων ὄρος αἰπὺ</p>
 <p>ἷξε θέων, τότε δὴ στυγερὴν ὁδὸν εὐρύοπα Ζεὺς</p>
 <p>ἐφράσατο, λιγέων δ' ἀνέμων ἐπ' ἀυτμένα χεῦε,</p>
 <p>κύματά τε τροφέοντο πελώρια, ἶσα ὄρεσσιν. <font color="GREEN">290</font></p>
 <p>ἔνθα διατμήξας τὰς μὲν Κρήτῃ ἐπέλασσεν,</p>
 <p>ἧχι Κύδωνες ἔναιον Ἰαρδάνου ἀμφὶ ῥέεθρα.</p>
 <p>ἔστι δέ τις λισσὴ αἰπεῖά τε εἰς ἅλα πέτρη</p>
 <p>ἐσχατιῇ Γόρτυνος ἐν ἠεροειδέι πόντῳ:</p>
 <p>ἔνθα Νότος μέγα κῦμα ποτὶ σκαιὸν ῥίον ὠθεῖ, <font color="GREEN">295</font></p>
 <p>ἐς Φαιστόν, μικρὸς δὲ λίθος μέγα κῦμ' ἀποέργει.</p>
 <p>αἱ μὲν ἄρ' ἔνθ' ἦλθον, σπουδῇ δ' ἤλυξαν ὄλεθρον</p>
 <p>ἄνδρες, ἀτὰρ νῆάς γε ποτὶ σπιλάδεσσιν ἔαξαν</p>
 <p>κύματ': ἀτὰρ τὰς πέντε νέας κυανοπρῳρείους</p>
 <p>Αἰγύπτῳ ἐπέλασσε φέρων ἄνεμός τε καὶ ὕδωρ. <font color="GREEN">300</font></p>
 <p>ὣς ὁ μὲν ἔνθα πολὺν βίοτον καὶ χρυσὸν ἀγείρων</p>
 <p>ἠλᾶτο ξὺν νηυσὶ κατ' ἀλλοθρόους ἀνθρώπους:</p>
 <p>τόφρα δὲ ταῦτ' Αἴγισθος ἐμήσατο οἴκοθι λυγρά.</p>
 <p>ἑπτάετες δ' ἤνασσε πολυχρύσοιο Μυκήνης,</p>
 <p>κτείνας Ἀτρεί̈δην, δέδμητο δὲ λαὸς ὑπ' αὐτῷ. <font color="GREEN">305</font></p>
 <p>τῷ δέ οἱ ὀγδοάτῳ κακὸν ἤλυθε δῖος Ὀρέστης</p>
 <p>ἂψ ἀπ' Ἀθηνάων, κατὰ δ' ἔκτανε πατροφονῆα,</p>
 <p>Αἴγισθον δολόμητιν, ὅ οἱ πατέρα κλυτὸν ἔκτα.</p>
 <p>ἦ τοι ὁ τὸν κτείνας δαίνυ τάφον Ἀργείοισιν</p>
 <p>μητρός τε στυγερῆς καὶ ἀνάλκιδος Αἰγίσθοιο: <font color="GREEN">310</font></p>
 <p>αὐτῆμαρ δέ οἱ ἦλθε βοὴν ἀγαθὸς Μενέλαος</p>
 <p>πολλὰ κτήματ' ἄγων, ὅσα οἱ νέες ἄχθος ἄειραν.</p>
 <p> </p>
 <p>"καὶ σύ, φίλος, μὴ δηθὰ δόμων ἄπο τῆλ' ἀλάλησο,</p>
 <p>κτήματά τε προλιπὼν ἄνδρας τ' ἐν σοῖσι δόμοισιν</p>
 <p>οὕτω ὑπερφιάλους, μή τοι κατὰ πάντα φάγωσιν <font color="GREEN">315</font></p>
 <p>κτήματα δασσάμενοι, σὺ δὲ τηϋσίην ὁδὸν ἔλθῃς.</p>
 <p>ἀλλ' ἐς μὲν Μενέλαον ἐγὼ κέλομαι καὶ ἄνωγα</p>
 <p>ἐλθεῖν: κεῖνος γὰρ νέον ἄλλοθεν εἰλήλουθεν,</p>
 <p>ἐκ τῶν ἀνθρώπων, ὅθεν οὐκ ἔλποιτό γε θυμῷ</p>
 <p>ἐλθέμεν, ὅν τινα πρῶτον ἀποσφήλωσιν ἄελλαι <font color="GREEN">320</font></p>
 <p>ἐς πέλαγος μέγα τοῖον, ὅθεν τέ περ οὐδ' οἰωνοὶ</p>
 <p>αὐτόετες οἰχνεῦσιν, ἐπεὶ μέγα τε δεινόν τε.</p>
 <p>ἀλλ' ἴθι νῦν σὺν νηί τε σῇ καὶ σοῖς ἑτάροισιν:</p>
 <p>εἰ δ' ἐθέλεις πεζός, πάρα τοι δίφρος τε καὶ ἵπποι,</p>
 <p>πὰρ δὲ τοι υἷες ἐμοί, οἵ τοι πομπῆες ἔσονται <font color="GREEN">325</font></p>
 <p>ἐς Λακεδαίμονα δῖαν, ὅθι ξανθὸς Μενέλαος.</p>
 <p>λίσσεσθαι δέ μιν αὐτός, ἵνα νημερτὲς ἐνίσπῃ:</p>
 <p>ψεῦδος δ' οὐκ ἐρέει: μάλα γὰρ πεπνυμένος ἐστίν."</p>
 <p>ὣς ἔφατ', ἠέλιος δ' ἄρ' ἔδυ καὶ ἐπὶ κνέφας ἦλθε.</p>
 <p>τοῖσι δὲ καὶ μετέειπε θεά, γλαυκῶπις Ἀθήνη: <font color="GREEN">330</font></p>
 <p>"ὦ γέρον, ἦ τοι ταῦτα κατὰ μοῖραν κατέλεξας:</p>
 <p>ἀλλ' ἄγε τάμνετε μὲν γλώσσας, κεράασθε δὲ οἶνον,</p>
 <p>ὄφρα Ποσειδάωνι καὶ ἄλλοις ἀθανάτοισιν</p>
 <p>σπείσαντες κοίτοιο μεδώμεθα: τοῖο γὰρ ὥρη.</p>
 <p>ἤδη γὰρ φάος οἴχεθ' ὑπὸ ζόφον, οὐδὲ ἔοικεν: <font color="GREEN">335</font></p>
 <p>δηθὰ θεῶν ἐν δαιτὶ θαασσέμεν, ἀλλὰ νέεσθαι."</p>
 <p> </p>
 <p>ἦ ῥα Διὸς θυγάτηρ, οἱ δ' ἔκλυον αὐδησάσης.</p>
 <p>τοῖσι δὲ κήρυκες μὲν ὕδωρ ἐπὶ χεῖρας ἔχευαν,</p>
 <p>κοῦροι δὲ κρητῆρας ἐπεστέψαντο ποτοῖο,</p>
 <p>νώμησαν δ' ἄρα πᾶσιν ἐπαρξάμενοι δεπάεσσι: <font color="GREEN">340</font></p>
 <p>γλώσσας δ' ἐν πυρὶ βάλλον, ἀνιστάμενοι δ' ἐπέλειβον.</p>
 <p>αὐτὰρ ἐπεὶ σπεῖσάν τ' ἔπιον θ', ὅσον ἤθελε θυμός,</p>
 <p>δὴ τότ' Ἀθηναίη καὶ Τηλέμαχος θεοειδὴς</p>
 <p>ἄμφω ἱέσθην κοίλην ἐπὶ νῆα νέεσθαι.</p>
 <p>Νέστωρ δ' αὖ κατέρυκε καθαπτόμενος ἐπέεσσιν: <font color="GREEN">345</font></p>
 <p> </p>
 <p>"Ζεὺς τό γ' ἀλεξήσειε καὶ ἀθάνατοι θεοὶ ἄλλοι,</p>
 <p>ὡς ὑμεῖς παρ' ἐμεῖο θοὴν ἐπὶ νῆα κίοιτε</p>
 <p>ὥς τέ τευ ἦ παρὰ πάμπαν ἀνείμονος ἠδὲ πενιχροῦ,</p>
 <p>ᾧ οὔ τι χλαῖναι καὶ ῥήγεα πόλλ' ἐνὶ οἴκῳ,</p>
 <p>οὔτ' αὐτῷ μαλακῶς οὔτε ξείνοισιν ἐνεύδειν. <font color="GREEN">350</font></p>
 <p>αὐτὰρ ἐμοὶ πάρα μὲν χλαῖναι καὶ ῥήγεα καλά.</p>
 <p>οὔ θην δὴ τοῦδ' ἀνδρὸς Ὀδυσσῆος φίλος υἱὸς</p>
 <p>νηὸς ἐπ' ἰκριόφιν καταλέξεται, ὄφρ' ἂν ἐγώ γε</p>
 <p>ζώω, ἔπειτα δὲ παῖδες ἐνὶ μεγάροισι λίπωνται,</p>
 <p>ξείνους ξεινίζειν, ὅς τίς κ' ἐμὰ δώμαθ' ἵκηται." <font color="GREEN">355</font></p>
 <p> </p>
 <p>τὸν δ' αὖτε προσέειπε θεά, γλαυκῶπις Ἀθήνη:</p>
 <p>"εὖ δὴ ταῦτά γ' ἔφησθα, γέρον φίλε: σοὶ δὲ ἔοικεν</p>
 <p>Τηλέμαχον πείθεσθαι, ἐπεὶ πολὺ κάλλιον οὕτως.</p>
 <p>ἀλλ' οὗτος μὲν νῦν σοὶ ἅμ' ἕψεται, ὄφρα κεν εὕδῃ</p>
 <p>σοῖσιν ἐνὶ μεγάροισιν: ἐγὼ δ' ἐπὶ νῆα μέλαιναν <font color="GREEN">360</font></p>
 <p>εἶμ', ἵνα θαρσύνω θ' ἑτάρους εἴπω τε ἕκαστα.</p>
 <p>οἶος γὰρ μετὰ τοῖσι γεραίτερος εὔχομαι εἶναι:</p>
 <p>οἱ δ' ἄλλοι φιλότητι νεώτεροι ἄνδρες ἕπονται,</p>
 <p>πάντες ὁμηλικίη μεγαθύμου Τηλεμάχοιο.</p>
 <p>ἔνθα κε λεξαίμην κοίλῃ παρὰ νηὶ μελαίνῃ <font color="GREEN">365</font></p>
 <p>νῦν: ἀτὰρ ἠῶθεν μετὰ Καύκωνας μεγαθύμους</p>
 <p>εἶμ' ἔνθα χρεῖός μοι ὀφέλλεται, οὔ τι νέον γε</p>
 <p>οὐδ' ὀλίγον. σὺ δὲ τοῦτον, ἐπεὶ τεὸν ἵκετο δῶμα,</p>
 <p>πέμψον σὺν δίφρῳ τε καὶ υἱέι: δὸς δέ οἱ ἵππους,</p>
 <p>οἵ τοι ἐλαφρότατοι θείειν καὶ κάρτος ἄριστοι." <font color="GREEN">370</font></p>
 <p>ὣς ἄρα φωνήσασ' ἀπέβη γλαυκῶπις Ἀθήνη</p>
 <p>φήνῃ εἰδομένη: θάμβος δ' ἕλε πάντας ἰδόντας.</p>
 <p>θαύμαζεν δ' ὁ γεραιός, ὅπως ἴδεν ὀφθαλμοῖς:</p>
 <p>Τηλεμάχου δ' ἕλε χεῖρα, ἔπος τ' ἔφατ' ἔκ τ' ὀνόμαζεν:</p>
 <p> </p>
 <p>"ὦ φίλος, οὔ σε ἔολπα κακὸν καὶ ἄναλκιν ἔσεσθαι, <font color="GREEN">375</font></p>
 <p>εἰ δή τοι νέῳ ὧδε θεοὶ πομπῆες ἕπονται.</p>
 <p>οὐ μὲν γάρ τις ὅδ' ἄλλος Ὀλύμπια δώματ' ἐχόντων,</p>
 <p>ἀλλὰ Διὸς θυγάτηρ, κυδίστη Τριτογένεια,</p>
 <p>ἥ τοι καὶ πατέρ' ἐσθλὸν ἐν Ἀργείοισιν ἐτίμα.</p>
 <p>ἀλλὰ ἄνασσ' ἵληθι, δίδωθι δέ μοι κλέος ἐσθλόν, <font color="GREEN">380</font></p>
 <p>αὐτῷ καὶ παίδεσσι καὶ αἰδοίῃ παρακοίτι:</p>
 <p>σοὶ δ' αὖ ἐγὼ ῥέξω βοῦν ἦνιν εὐρυμέτωπον</p>
 <p>ἀδμήτην, ἣν οὔ πω ὕπὸ ζυγὸν ἤγαγεν ἀνήρ:</p>
 <p>τήν τοι ἐγὼ ῥέξω χρυσὸν κέρασιν περιχεύας."</p>
 <p> </p>
 <p>ὣς ἔφατ' εὐχόμενος, τοῦ δ' ἔκλυε Παλλὰς Ἀθήνη. <font color="GREEN">385</font></p>
 <p>τοῖσιν δ' ἡγεμόνευε Γερήνιος ἱππότα Νέστωρ,</p>
 <p>υἱάσι καὶ γαμβροῖσιν, ἑὰ πρὸς δώματα καλά.</p>
 <p>ἀλλ' ὅτε δώμαθ' ἵκοντο ἀγακλυτὰ τοῖο ἄνακτος,</p>
 <p>ἑξείης ἕζοντο κατὰ κλισμούς τε θρόνους τε:</p>
 <p>τοῖς δ' ὁ γέρων ἐλθοῦσιν ἀνὰ κρητῆρα κέρασσεν <font color="GREEN">390</font></p>
 <p>οἴνου ἡδυπότοιο, τὸν ἑνδεκάτῳ ἐνιαυτῷ</p>
 <p>ὤιξεν ταμίη καὶ ἀπὸ κρήδεμνον ἔλυσε:</p>
 <p>τοῦ ὁ γέρων κρητῆρα κεράσσατο, πολλὰ δ' Ἀθήνῃ</p>
 <p>εὔχετ' ἀποσπένδων, κούρῃ Διὸς αἰγιόχοιο.</p>
 <p> </p>
 <p>αὐτὰρ ἐπεὶ σπεῖσάν τ' ἔπιον θ', ὅσον ἤθελε θυμός, <font color="GREEN">395</font></p>
 <p>οἱ μὲν κακκείοντες ἔβαν οἶκόνδε ἕκαστος,</p>
 <p>τὸν δ' αὐτοῦ κοίμησε Γερήνιος ἱππότα Νέστωρ,</p>
 <p>Τηλέμαχον, φίλον υἱὸν Ὀδυσσῆος θείοιο,</p>
 <p>τρητοῖς ἐν λεχέεσσιν ὑπ' αἰθούσῃ ἐριδούπῳ,</p>
 <p>πὰρ' δ' ἄρ' ἐυμμελίην Πεισίστρατον, ὄρχαμον ἀνδρῶν, <font color="GREEN">400</font></p>
 <p>ὅς οἱ ἔτ' ἠίθεος παίδων ἦν ἐν μεγάροισιν:</p>
 <p>αὐτὸς δ' αὖτε καθεῦδε μυχῷ δόμου ὑψηλοῖο,</p>
 <p>τῷ δ' ἄλοχος δέσποινα λέχος πόρσυνε καὶ εὐνήν.</p>
 <p>ἦμος δ' ἠριγένεια φάνη ῥοδοδάκτυλος Ἠώς,</p>
 <p>ὤρνυτ' ἄρ' ἐξ εὐνῆφι Γερήνιος ἱππότα Νέστωρ, <font color="GREEN">405</font></p>
 <p>ἐκ δ' ἐλθὼν κατ' ἄρ' ἕζετ' ἐπὶ ξεστοῖσι λίθοισιν,</p>
 <p>οἵ οἱ ἔσαν προπάροιθε θυράων ὑψηλάων,</p>
 <p>λευκοί, ἀποστίλβοντες ἀλείφατος: οἷς ἔπι μὲν πρὶν</p>
 <p>Νηλεὺς ἵζεσκεν, θεόφιν μήστωρ ἀτάλαντος:</p>
 <p>ἀλλ' ὁ μὲν ἤδη κηρὶ δαμεὶς Ἄϊδόσδε βεβήκει, <font color="GREEN">410</font></p>
 <p>Νέστωρ αὖ τότ' ἐφῖζε Γερήνιος, οὖρος Ἀχαιῶν,</p>
 <p>σκῆπτρον ἔχων. περὶ δ' υἷες ἀολλέες ἠγερέθοντο</p>
 <p>ἐκ θαλάμων ἐλθόντες, Ἐχέφρων τε Στρατίος τε</p>
 <p>Περσεύς τ' Ἄρητός τε καὶ ἀντίθεος Θρασυμήδης.</p>
 <p>τοῖσι δ' ἔπειθ' ἕκτος Πεισίστρατος ἤλυθεν ἥρως, <font color="GREEN">415</font></p>
 <p>πὰρ δ' ἄρα Τηλέμαχον θεοείκελον εἷσαν ἄγοντες.</p>
 <p>τοῖσι δὲ μύθων ἦρχε Γερήνιος ἱππότα Νέστωρ:</p>
 <p> </p>
 <p>"καρπαλίμως μοι, τέκνα φίλα, κρηήνατ' ἐέλδωρ,</p>
 <p>ὄφρ' ἦ τοι πρώτιστα θεῶν ἱλάσσομ' Ἀθήνην,</p>
 <p>ἥ μοι ἐναργὴς ἦλθε θεοῦ ἐς δαῖτα θάλειαν. <font color="GREEN">420</font></p>
 <p>ἀλλ' ἄγ' ὁ μὲν πεδίονδ' ἐπὶ βοῦν, ἴτω, ὄφρα τάχιστα</p>
 <p>ἔλθῃσιν, ἐλάσῃ δὲ βοῶν ἐπιβουκόλος ἀνήρ:</p>
 <p>εἷς δ' ἐπὶ Τηλεμάχου μεγαθύμου νῆα μέλαιναν</p>
 <p>πάντας ἰὼν ἑτάρους ἀγέτω, λιπέτω δὲ δύ' οἴους:</p>
 <p>εἷς δ' αὖ χρυσοχόον Λαέρκεα δεῦρο κελέσθω <font color="GREEN">425</font></p>
 <p>ἐλθεῖν, ὄφρα βοὸς χρυσὸν κέρασιν περιχεύῃ.</p>
 <p>οἱ δ' ἄλλοι μένετ' αὐτοῦ ἀολλέες, εἴπατε δ' εἴσω</p>
 <p>δμῳῇσιν κατὰ δώματ' ἀγακλυτὰ δαῖτα πένεσθαι,</p>
 <p>ἕδρας τε ξύλα τ' ἀμφὶ καὶ ἀγλαὸν οἰσέμεν ὕδωρ."</p>
 <p> </p>
 <p>ὣς ἔφαθ', οἱ δ' ἄρα πάντες ἐποίπνυον. ἦλθε μὲν ἂρ βοῦς <font color="GREEN">430</font></p>
 <p>ἐκ πεδίου, ἦλθον δὲ θοῆς παρὰ νηὸς ἐίσης</p>
 <p>Τηλεμάχου ἕταροι μεγαλήτορος, ἦλθε δὲ χαλκεὺς</p>
 <p>ὅπλ' ἐν χερσὶν ἔχων χαλκήια, πείρατα τέχνης,</p>
 <p>ἄκμονά τε σφῦραν τ' ἐυποίητόν τε πυράγρην,</p>
 <p>οἷσίν τε χρυσὸν εἰργάξετο: ἦλθε δ' Ἀθήνη <font color="GREEN">435</font></p>
 <p>ἱρῶν ἀντιόωσα. γέρων δ' ἱππηλάτα Νέστωρ</p>
 <p>χρυσὸν ἔδωχ': ὁ δ' ἔπειτα βοὸς κέρασιν περίχευεν</p>
 <p>ἀσκήσας, ἵν' ἄγαλμα θεὰ κεχάροιτο ἰδοῦσα.</p>
 <p>βοῦν δ' ἀγέτην κεράων Στρατίος καὶ δῖος Ἐχέφρων.</p>
 <p>χέρνιβα δέ σφ' Ἄρητος ἐν ἀνθεμόεντι λέβητι <font color="GREEN">440</font></p>
 <p>ἤλυθεν ἐκ θαλάμοιο φέρων, ἑτέρῃ δ' ἔχεν οὐλὰς</p>
 <p>ἐν κανέῳ πέλεκυν δὲ μενεπτόλεμος Θρασυμήδης</p>
 <p>ὀξὺν ἔχων ἐν χειρὶ παρίστατο βοῦν ἐπικόψων.</p>
 <p>Περσεὺς δ' ἀμνίον εἶχε: γέρων δ' ἱππηλάτα Νέστωρ</p>
 <p>χέρνιβά τ' οὐλοχύτας τε κατήρχετο, πολλὰ δ' Ἀθήνῃ <font color="GREEN">445</font></p>
 <p>εὔχετ' ἀπαρχόμενος, κεφαλῆς τρίχας ἐν πυρὶ βάλλων.</p>
 <p> </p>
 <p>αὐτὰρ ἐπεί ῥ' εὔξαντο καὶ οὐλοχύτας προβάλοντο,</p>
 <p>αὐτίκα Νέστορος υἱὸς ὑπέρθυμος Θρασυμήδης</p>
 <p>ἤλασεν ἄγχι στάς: πέλεκυς δ' ἀπέκοψε τένοντας</p>
 <p>αὐχενίους, λῦσεν δὲ βοὸς μένος. αἱ δ' ὀλόλυξαν <font color="GREEN">450</font></p>
 <p>θυγατέρες τε νυοί τε καὶ αἰδοίη παράκοιτις</p>
 <p>Νέστορος, Εὐρυδίκη, πρέσβα Κλυμένοιο θυγατρῶν.</p>
 <p>οἱ μὲν ἔπειτ' ἀνελόντες ἀπὸ χθονὸς εὐρυοδείης</p>
 <p>ἔσχον: ἀτὰρ σφάξεν Πεισίστρατος, ὄρχαμος ἀνδρῶν.</p>
 <p>τῆς δ' ἐπεὶ ἐκ μέλαν αἷμα ῥύη, λίπε δ' ὀστέα θυμός, <font color="GREEN">455</font></p>
 <p>αἶψ' ἄρα μιν διέχευαν, ἄφαρ δ' ἐκ μηρία τάμνον</p>
 <p>πάντα κατὰ μοῖραν, κατά τε κνίσῃ ἐκάλυψαν</p>
 <p>δίπτυχα ποιήσαντες, ἐπ' αὐτῶν δ' ὠμοθέτησαν.</p>
 <p>καῖε δ' ἐπὶ σχίζῃς ὁ γέρων, ἐπὶ δ' αἴθοπα οἶνον</p>
 <p>λεῖβε: νέοι δὲ παρ' αὐτὸν ἔχον πεμπώβολα χερσίν. <font color="GREEN">460</font></p>
 <p>αὐτὰρ ἐπεὶ κατὰ μῆρ' ἐκάη καὶ σπλάγχνα πάσαντο,</p>
 <p>μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν,</p>
 <p>ὤπτων δ' ἀκροπόρους ὀβελοὺς ἐν χερσὶν ἔχοντες.</p>
 <p> </p>
 <p>τόφρα δὲ Τηλέμαχον λοῦσεν καλὴ Πολυκάστη,</p>
 <p>Νέστορος ὁπλοτάτη θυγάτηρ Νηληϊάδαο. <font color="GREEN">465</font></p>
 <p>αὐτὰρ ἐπεὶ λοῦσέν τε καὶ ἔχρισεν λίπ' ἐλαίῳ,</p>
 <p>ἀμφὶ δέ μιν φᾶρος καλὸν βάλεν ἠδὲ χιτῶνα,</p>
 <p>ἔκ ῥ' ἀσαμίνθου βῆ δέμας ἀθανάτοισιν ὁμοῖος:</p>
 <p>πὰρ δ' ὅ γε Νέστορ' ἰὼν κατ' ἄρ' ἕζετο, ποιμένα λαῶν.</p>
 <p> </p>
 <p>οἱ δ' ἐπεὶ ὤπτησαν κρέ' ὑπέρτερα καὶ ἐρύσαντο, <font color="GREEN">470</font></p>
 <p>δαίνυνθ' ἑζόμενοι: ἐπὶ δ' ἀνέρες ἐσθλοὶ ὄροντο</p>
 <p>οἶνον οἰνοχοεῦντες ἐνὶ χρυσέοις δεπάεσσιν.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>τοῖσι δὲ μύθων ἦρχε Γερήνιος ἱππότα Νέστωρ:</p>
 <p> </p>
 <p>"παῖδες ἐμοί, ἄγε Τηλεμάχῳ καλλίτριχας ἵππους <font color="GREEN">475</font></p>
 <p>ζεύξαθ' ὑφ' ἅρματ' ἄγοντες, ἵνα πρήσσῃσιν ὁδοῖο."</p>
 <p> </p>
 <p>ὣς ἔφαθ', οἱ δ' ἄρα τοῦ μάλα μὲν κλύον ἠδ' ἐπίθοντο,</p>
 <p>καρπαλίμως δ' ἔζευξαν ὑφ' ἅρμασιν ὠκέας ἵππους.</p>
 <p>ἐν δὲ γυνὴ ταμίη σῖτον καὶ οἶνον ἔθηκεν</p>
 <p>ὄψα τε, οἷα ἔδουσι διοτρεφέες βασιλῆες. <font color="GREEN">480</font></p>
 <p>ἂν δ' ἄρα Τηλέμαχος περικαλλέα βήσετο δίφρον:</p>
 <p>πὰρ δ' ἄρα Νεστορίδης Πεισίστρατος, ὄρχαμος ἀνδρῶν,</p>
 <p>ἐς δίφρον τ' ἀνέβαινε καὶ ἡνία λάζετο χερσί,</p>
 <p>μάστιξεν δ' ἐλάαν, τὼ δ' οὐκ ἀέκοντε πετέσθην</p>
 <p>ἐς πεδίον, λιπέτην δὲ Πύλου αἰπὺ πτολίεθρον. <font color="GREEN">485</font></p>
 <p>οἱ δὲ πανημέριοι σεῖον ζυγὸν ἀμφὶς ἔχοντες.</p>
 <p> </p>
 <p>δύσετό τ' ἠέλιος σκιόωντό τε πᾶσαι ἀγυιαί,</p>
 <p>ἐς Φηρὰς δ' ἵκοντο Διοκλῆος ποτὶ δῶμα,</p>
 <p>υἱέος Ὀρτιλόχοιο, τὸν Ἀλφειὸς τέκε παῖδα.</p>
 <p>ἔνθα δὲ νύκτ' ἄεσαν, ὁ δὲ τοῖς πὰρ ξείνια θῆκεν. <font color="GREEN">490</font></p>
 <p> </p>
 <p>ἦμος δ' ἠριγένεια φάνη ῥοδοδάκτυλος Ἠώς,</p>
 <p>ἵππους τε ζεύγνυντ' ἀνά θ' ἅρματα ποικίλ' ἔβαινον:</p>
 <p>ἐκ δ' ἔλασαν προθύροιο καὶ αἰθούσης ἐριδούπου:</p>
 <p>μάστιξεν δ' ἐλάαν, τὼ δ' οὐκ ἀέκοντε πετέσθην.</p>
 <p>ἷξον δ' ἐς πεδίον πυρηφόρον, ἔνθα δ' ἔπειτα <font color="GREEN">495</font></p>
 <p>ἦνον ὁδόν: τοῖον γὰρ ὑπέκφερον ὠκέες ἵπποι.</p>
 <p>δύσετό τ' ἠέλιος σκιόωντό τε πᾶσαι ἀγυιαί.</p>
 
 
 <p></p><hr>
 <center>
 <a href="ody04.htm">Next: Book 4</a></center>
 </body>