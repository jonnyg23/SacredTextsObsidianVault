<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili11.htm">English</a> 
 <a href="ili11.htm">Previous</a> 
 <a href="ili13.htm">Next</a> 
 </center>
 <hr>
 
 
 <h1 align="CENTER">The Iliad, Book 12</h1>
 <p>ὣς ὃ μὲν ἐν κλισίῃσι Μενοιτίου ἄλκιμος υἱὸς</p>
 <p>ἰᾶτ' Εὐρύπυλον βεβλημένον: οἳ δὲ μάχοντο</p>
 <p>Ἀργεῖοι καὶ Τρῶες ὁμιλαδόν: οὐδ' ἄρ' ἔμελλε</p>
 <p>τάφρος ἔτι σχήσειν Δαναῶν καὶ τεῖχος ὕπερθεν</p>
 <p>εὐρύ, τὸ ποιήσαντο νεῶν ὕπερ, ἀμφὶ δὲ τάφρον <font color="GREEN">5</font></p>
 <p>ἤλασαν: οὐδὲ θεοῖσι δόσαν κλειτὰς ἑκατόμβας:</p>
 <p>ὄφρά σφιν νῆάς τε θοὰς καὶ ληί̈δα πολλὴν</p>
 <p>ἐντὸς ἔχον ῥύοιτο: θεῶν δ' ἀέκητι τέτυκτο</p>
 <p>ἀθανάτων: τὸ καὶ οὔ τι πολὺν χρόνον ἔμπεδον ἦεν.</p>
 <p>ὄφρα μὲν Ἕκτωρ ζωὸς ἔην καὶ μήνι' Ἀχιλλεὺς <font color="GREEN">10</font></p>
 <p>καὶ Πριάμοιο ἄνακτος ἀπόρθητος πόλις ἔπλεν,</p>
 <p>τόφρα δὲ καὶ μέγα τεῖχος Ἀχαιῶν ἔμπεδον ἦεν.</p>
 <p>αὐτὰρ ἐπεὶ κατὰ μὲν Τρώων θάνον ὅσσοι ἄριστοι,</p>
 <p>πολλοὶ δ' Ἀργείων οἳ μὲν δάμεν, οἳ δὲ λίποντο,</p>
 <p>πέρθετο δὲ Πριάμοιο πόλις δεκάτῳ ἐνιαυτῷ, <font color="GREEN">15</font></p>
 <p>Ἀργεῖοι δ' ἐν νηυσὶ φίλην ἐς πατρίδ' ἔβησαν,</p>
 <p>δὴ τότε μητιόωντο Ποσειδάων καὶ Ἀπόλλων</p>
 <p>τεῖχος ἀμαλδῦναι ποταμῶν μένος εἰσαγαγόντες.</p>
 <p>ὅσσοι ἀπ' Ἰδαίων ὀρέων ἅλα δὲ προρέουσι,</p>
 <p>Ῥῆσός θ' Ἑπτάπορός τε Κάρησός τε Ῥοδίος τε <font color="GREEN">20</font></p>
 <p>Γρήνικός τε καὶ Αἴσηπος δῖός τε Σκάμανδρος</p>
 <p>καὶ Σιμόεις, ὅθι πολλὰ βοάγρια καὶ τρυφάλειαι</p>
 <p>κάππεσον ἐν κονίῃσι καὶ ἡμιθέων γένος ἀνδρῶν:</p>
 <p>τῶν πάντων ὁμόσε στόματ' ἔτραπε Φοῖβος Ἀπόλλων,</p>
 <p>ἐννῆμαρ δ' ἐς τεῖχος ἵει ῥόον: ὗε δ' ἄρα Ζεὺς <font color="GREEN">25</font></p>
 <p>συνεχές, ὄφρά κε θᾶσσον ἁλίπλοα τείχεα θείη.</p>
 <p>αὐτὸς δ' ἐννοσίγαιος ἔχων χείρεσσι τρίαιναν</p>
 <p>ἡγεῖτ', ἐκ δ' ἄρα πάντα θεμείλια κύμασι πέμπε</p>
 <p>φιτρῶν καὶ λάων, τὰ θέσαν μογέοντες Ἀχαιοί,</p>
 <p>λεῖα δ' ἐποίησεν παρ' ἀγάρροον Ἑλλήσποντον, <font color="GREEN">30</font></p>
 <p>αὖτις δ' ἠϊόνα μεγάλην ψαμάθοισι κάλυψε</p>
 <p>τεῖχος ἀμαλδύνας: ποταμοὺς δ' ἔτρεψε νέεσθαι</p>
 <p>κὰρ ῥόον, ᾗ περ πρόσθεν ἵεν καλλίρροον ὕδωρ.</p>
 <p>ὣς ἄρ' ἔμελλον ὄπισθε Ποσειδάων καὶ Ἀπόλλων</p>
 <p>θησέμεναι: τότε δ' ἀμφὶ μάχη ἐνοπή τε δεδήει <font color="GREEN">35</font></p>
 <p>τεῖχος ἐύ̈δμητον, κανάχιζε δὲ δούρατα πύργων</p>
 <p>βαλλόμεν': Ἀργεῖοι δὲ Διὸς μάστιγι δαμέντες</p>
 <p>νηυσὶν ἔπι γλαφυρῇσιν ἐελμένοι ἰσχανόωντο</p>
 <p>Ἕκτορα δειδιότες, κρατερὸν μήστωρα φόβοιο:</p>
 <p>αὐτὰρ ὅ γ' ὡς τὸ πρόσθεν ἐμάρνατο ἶσος ἀέλλῃ: <font color="GREEN">40</font></p>
 <p>ὡς δ' ὅτ' ἂν ἔν τε κύνεσσι καὶ ἀνδράσι θηρευτῇσι</p>
 <p>κάπριος ἠὲ λέων στρέφεται σθένεϊ βλεμεαίνων:</p>
 <p>οἳ δέ τε πυργηδὸν σφέας αὐτοὺς ἀρτύναντες</p>
 <p>ἀντίον ἵστανται καὶ ἀκοντίζουσι θαμειὰς</p>
 <p>αἰχμὰς ἐκ χειρῶν: τοῦ δ' οὔ ποτε κυδάλιμον κῆρ <font color="GREEN">45</font></p>
 <p>ταρβεῖ οὐδὲ φοβεῖται, ἀγηνορίη δέ μιν ἔκτα:</p>
 <p>ταρφέα τε στρέφεται στίχας ἀνδρῶν πειρητίζων:</p>
 <p>ὅππῃ τ' ἰθύσῃ τῇ εἴκουσι στίχες ἀνδρῶν:</p>
 <p>ὣς Ἕκτωρ ἀν' ὅμιλον ἰὼν ἐλλίσσεθ' ἑταίρους</p>
 <p>τάφρον ἐποτρύνων διαβαινέμεν: οὐδέ οἱ ἵπποι <font color="GREEN">50</font></p>
 <p>τόλμων ὠκύποδες, μάλα δὲ χρεμέτιζον ἐπ' ἄκρῳ</p>
 <p>χείλει ἐφεσταότες: ἀπὸ γὰρ δειδίσσετο τάφρος</p>
 <p>εὐρεῖ', οὔτ' ἄρ' ὑπερθορέειν σχεδὸν οὔτε περῆσαι</p>
 <p>ῥηϊδίη: κρημνοὶ γὰρ ἐπηρεφέες περὶ πᾶσαν</p>
 <p>ἕστασαν ἀμφοτέρωθεν, ὕπερθεν δὲ σκολόπεσσιν <font color="GREEN">55</font></p>
 <p>ὀξέσιν ἠρήρει, τοὺς ἵστασαν υἷες Ἀχαιῶν</p>
 <p>πυκνοὺς καὶ μεγάλους δηί̈ων ἀνδρῶν ἀλεωρήν.</p>
 <p>ἔνθ' οὔ κεν ῥέα ἵππος ἐύ̈τροχον ἅρμα τιταίνων</p>
 <p>ἐσβαίη, πεζοὶ δὲ μενοίνεον εἰ τελέουσι.</p>
 <p>δὴ τότε Πουλυδάμας θρασὺν Ἕκτορα εἶπε παραστάς: <font color="GREEN">60</font></p>
 <p>Ἕκτορ τ' ἠδ' ἄλλοι Τρώων ἀγοὶ ἠδ' ἐπικούρων</p>
 <p>ἀφραδέως διὰ τάφρον ἐλαύνομεν ὠκέας ἵππους:</p>
 <p>ἣ δὲ μάλ' ἀργαλέη περάαν: σκόλοπες γὰρ ἐν αὐτῇ</p>
 <p>ὀξέες ἑστᾶσιν, ποτὶ δ' αὐτοὺς τεῖχος Ἀχαιῶν,</p>
 <p>ἔνθ' οὔ πως ἔστιν καταβήμεναι οὐδὲ μάχεσθαι <font color="GREEN">65</font></p>
 <p>ἱππεῦσι: στεῖνος γάρ, ὅθι τρώσεσθαι ὀί̈ω.</p>
 <p>εἰ μὲν γὰρ τοὺς πάγχυ κακὰ φρονέων ἀλαπάζει</p>
 <p>Ζεὺς ὑψιβρεμέτης, Τρώεσσι δὲ ἵετ' ἀρήγειν,</p>
 <p>ἦ τ' ἂν ἔγωγ' ἐθέλοιμι καὶ αὐτίκα τοῦτο γενέσθαι,</p>
 <p>νωνύμνους ἀπολέσθαι ἀπ' Ἄργεος ἐνθάδ' Ἀχαιούς: <font color="GREEN">70</font></p>
 <p>εἰ δέ χ' ὑποστρέψωσι, παλίωξις δὲ γένηται</p>
 <p>ἐκ νηῶν καὶ τάφρῳ ἐνιπλήξωμεν ὀρυκτῇ,</p>
 <p>οὐκέτ' ἔπειτ' ὀί̈ω οὐδ' ἄγγελον ἀπονέεσθαι</p>
 <p>ἄψορρον προτὶ ἄστυ ἑλιχθέντων ὑπ' Ἀχαιῶν.</p>
 <p>ἀλλ' ἄγεθ' ὡς ἂν ἐγὼ εἴπω πειθώμεθα πάντες: <font color="GREEN">75</font></p>
 <p>ἵππους μὲν θεράποντες ἐρυκόντων ἐπὶ τάφρῳ,</p>
 <p>αὐτοὶ δὲ πρυλέες σὺν τεύχεσι θωρηχθέντες</p>
 <p>Ἕκτορι πάντες ἑπώμεθ' ἀολλέες: αὐτὰρ Ἀχαιοὶ</p>
 <p>οὐ μενέουσ' εἰ δή σφιν ὀλέθρου πείρατ' ἐφῆπται.</p>
 <p> </p>
 <p> </p>
 <p>ὣς φάτο Πουλυδάμας, ἅδε δ' Ἕκτορι μῦθος ἀπήμων, <font color="GREEN">80</font></p>
 <p>αὐτίκα δ' ἐξ ὀχέων σὺν τεύχεσιν ἆλτο χαμᾶζε.</p>
 <p>οὐδὲ μὲν ἄλλοι Τρῶες ἐφ' ἵππων ἠγερέθοντο,</p>
 <p>ἀλλ' ἀπὸ πάντες ὄρουσαν, ἐπεὶ ἴδον Ἕκτορα δῖον.</p>
 <p>ἡνιόχῳ μὲν ἔπειτα ἑῷ ἐπέτελλεν ἕκαστος</p>
 <p>ἵππους εὖ κατὰ κόσμον ἐρυκέμεν αὖθ' ἐπὶ τάφρῳ: <font color="GREEN">85</font></p>
 <p>οἳ δὲ διαστάντες σφέας αὐτοὺς ἀρτύναντες</p>
 <p>πένταχα κοσμηθέντες ἅμ' ἡγεμόνεσσιν ἕποντο.</p>
 <p> </p>
 <p>οἳ μὲν ἅμ' Ἕκτορ' ἴσαν καὶ ἀμύμονι Πουλυδάμαντι,</p>
 <p>οἳ πλεῖστοι καὶ ἄριστοι ἔσαν, μέμασαν δὲ μάλιστα</p>
 <p>τεῖχος ῥηξάμενοι κοίλῃς ἐπὶ νηυσὶ μάχεσθαι. <font color="GREEN">90</font></p>
 <p>καί σφιν Κεβριόνης τρίτος εἵπετο: πὰρ δ' ἄρ' ὄχεσφιν</p>
 <p>ἄλλον Κεβριόναο χερείονα κάλλιπεν Ἕκτωρ.</p>
 <p>τῶν δ' ἑτέρων Πάρις ἦρχε καὶ Ἀλκάθοος καὶ Ἀγήνωρ,</p>
 <p>τῶν δὲ τρίτων Ἕλενος καὶ Δηί̈φοβος θεοειδὴς</p>
 <p>υἷε δύω Πριάμοιο: τρίτος δ' ἦν Ἄσιος ἥρως <font color="GREEN">95</font></p>
 <p>Ἄσιος Ὑρτακίδης, ὃν Ἀρίσβηθεν φέρον ἵπποι</p>
 <p>αἴθωνες μεγάλοι ποταμοῦ ἄπο Σελλήεντος.</p>
 <p>τῶν δὲ τετάρτων ἦρχεν ἐὺ̈ς πάϊς Ἀγχίσαο</p>
 <p>Αἰνείας, ἅμα τῷ γε δύω Ἀντήνορος υἷε</p>
 <p>Ἀρχέλοχός τ' Ἀκάμας τε μάχης εὖ εἰδότε πάσης. <font color="GREEN">100</font></p>
 <p>Σαρπηδὼν δ' ἡγήσατ' ἀγακλειτῶν ἐπικούρων,</p>
 <p>πρὸς δ' ἕλετο Γλαῦκον καὶ ἀρήϊον Ἀστεροπαῖον:</p>
 <p>οἳ γάρ οἱ εἴσαντο διακριδὸν εἶναι ἄριστοι</p>
 <p>τῶν ἄλλων μετά γ' αὐτόν: ὃ δ' ἔπρεπε καὶ διὰ πάντων.</p>
 <p>οἳ δ' ἐπεὶ ἀλλήλους ἄραρον τυκτῇσι βόεσσι <font color="GREEN">105</font></p>
 <p>βάν ῥ' ἰθὺς Δαναῶν λελιημένοι, οὐδ' ἔτ' ἔφαντο</p>
 <p>σχήσεσθ', ἀλλ' ἐν νηυσὶ μελαίνῃσιν πεσέεσθαι.</p>
 <p>ἔνθ' ἄλλοι Τρῶες τηλεκλειτοί τ' ἐπίκουροι</p>
 <p>βουλῇ Πουλυδάμαντος ἀμωμήτοιο πίθοντο:</p>
 <p>ἀλλ' οὐχ Ὑρτακίδης ἔθελ' Ἄσιος ὄρχαμος ἀνδρῶν <font color="GREEN">110</font></p>
 <p>αὖθι λιπεῖν ἵππους τε καὶ ἡνίοχον θεράποντα,</p>
 <p>ἀλλὰ σὺν αὐτοῖσιν πέλασεν νήεσσι θοῇσι</p>
 <p>νήπιος, οὐδ' ἄρ' ἔμελλε κακὰς ὑπὸ κῆρας ἀλύξας</p>
 <p>ἵπποισιν καὶ ὄχεσφιν ἀγαλλόμενος παρὰ νηῶν</p>
 <p>ἂψ ἀπονοστήσειν προτὶ Ἴλιον ἠνεμόεσσαν: <font color="GREEN">115</font></p>
 <p>πρόσθεν γάρ μιν μοῖρα δυσώνυμος ἀμφεκάλυψεν</p>
 <p>ἔγχεϊ Ἰδομενῆος ἀγαυοῦ Δευκαλίδαο.</p>
 <p>εἴσατο γὰρ νηῶν ἐπ' ἀριστερά, τῇ περ Ἀχαιοὶ</p>
 <p>ἐκ πεδίου νίσοντο σὺν ἵπποισιν καὶ ὄχεσφι:</p>
 <p>τῇ ῥ' ἵππους τε καὶ ἅρμα διήλασεν, οὐδὲ πύλῃσιν <font color="GREEN">120</font></p>
 <p>εὗρ' ἐπικεκλιμένας σανίδας καὶ μακρὸν ὀχῆα,</p>
 <p>ἀλλ' ἀναπεπταμένας ἔχον ἀνέρες, εἴ τιν' ἑταίρων</p>
 <p>ἐκ πολέμου φεύγοντα σαώσειαν μετὰ νῆας.</p>
 <p>τῇ ῥ' ἰθὺς φρονέων ἵππους ἔχε, τοὶ δ' ἅμ' ἕποντο</p>
 <p>ὀξέα κεκλήγοντες: ἔφαντο γὰρ οὐκ ἔτ' Ἀχαιοὺς <font color="GREEN">125</font></p>
 <p>σχήσεσθ', ἀλλ' ἐν νηυσὶ μελαίνῃσιν πεσέεσθαι</p>
 <p>νήπιοι, ἐν δὲ πύλῃσι δύ' ἀνέρας εὗρον ἀρίστους</p>
 <p>υἷας ὑπερθύμους Λαπιθάων αἰχμητάων,</p>
 <p>τὸν μὲν Πειριθόου υἷα κρατερὸν Πολυποίτην,</p>
 <p>τὸν δὲ Λεοντῆα βροτολοιγῷ ἶσον Ἄρηϊ. <font color="GREEN">130</font></p>
 <p>τὼ μὲν ἄρα προπάροιθε πυλάων ὑψηλάων</p>
 <p>ἕστασαν ὡς ὅτε τε δρύες οὔρεσιν ὑψικάρηνοι,</p>
 <p>αἵ τ' ἄνεμον μίμνουσι καὶ ὑετὸν ἤματα πάντα</p>
 <p>ῥίζῃσιν μεγάλῃσι διηνεκέεσσ' ἀραρυῖαι:</p>
 <p>ὣς ἄρα τὼ χείρεσσι πεποιθότες ἠδὲ βίηφι <font color="GREEN">135</font></p>
 <p>μίμνον ἐπερχόμενον μέγαν Ἄσιον οὐδὲ φέβοντο.</p>
 <p>οἳ δ' ἰθὺς πρὸς τεῖχος ἐύ̈δμητον βόας αὔας</p>
 <p>ὑψόσ' ἀνασχόμενοι ἔκιον μεγάλῳ ἀλαλητῷ</p>
 <p>Ἄσιον ἀμφὶ ἄνακτα καὶ Ἰαμενὸν καὶ Ὀρέστην</p>
 <p>Ἀσιάδην τ' Ἀδάμαντα Θόωνά τε Οἰνόμαόν τε. <font color="GREEN">140</font></p>
 <p>οἳ δ' ἤτοι εἷος μὲν ἐϋκνήμιδας Ἀχαιοὺς</p>
 <p>ὄρνυον ἔνδον ἐόντες ἀμύνεσθαι περὶ νηῶν:</p>
 <p>αὐτὰρ ἐπεὶ δὴ τεῖχος ἐπεσσυμένους ἐνόησαν</p>
 <p>Τρῶας, ἀτὰρ Δαναῶν γένετο ἰαχή τε φόβος τε,</p>
 <p>ἐκ δὲ τὼ ἀί̈ξαντε πυλάων πρόσθε μαχέσθην <font color="GREEN">145</font></p>
 <p>ἀγροτέροισι σύεσσιν ἐοικότε, τώ τ' ἐν ὄρεσσιν</p>
 <p>ἀνδρῶν ἠδὲ κυνῶν δέχαται κολοσυρτὸν ἰόντα,</p>
 <p>δοχμώ τ' ἀί̈σσοντε περὶ σφίσιν ἄγνυτον ὕλην</p>
 <p>πρυμνὴν ἐκτάμνοντες, ὑπαὶ δέ τε κόμπος ὀδόντων</p>
 <p>γίγνεται εἰς ὅ κέ τίς τε βαλὼν ἐκ θυμὸν ἕληται: <font color="GREEN">150</font></p>
 <p>ὣς τῶν κόμπει χαλκὸς ἐπὶ στήθεσσι φαεινὸς</p>
 <p>ἄντην βαλλομένων: μάλα γὰρ κρατερῶς ἐμάχοντο</p>
 <p>λαοῖσιν καθύπερθε πεποιθότες ἠδὲ βίηφιν.</p>
 <p>οἳ δ' ἄρα χερμαδίοισιν ἐϋδμήτων ἀπὸ πύργων</p>
 <p>βάλλον ἀμυνόμενοι σφῶν τ' αὐτῶν καὶ κλισιάων <font color="GREEN">155</font></p>
 <p>νηῶν τ' ὠκυπόρων: νιφάδες δ' ὡς πῖπτον ἔραζε,</p>
 <p>ἅς τ' ἄνεμος ζαὴς νέφεα σκιόεντα δονήσας</p>
 <p>ταρφειὰς κατέχευεν ἐπὶ χθονὶ πουλυβοτείρῃ:</p>
 <p>ὣς τῶν ἐκ χειρῶν βέλεα ῥέον ἠμὲν Ἀχαιῶν</p>
 <p>ἠδὲ καὶ ἐκ Τρώων: κόρυθες δ' ἀμφ' αὖον ἀύ̈τευν <font color="GREEN">160</font></p>
 <p>βαλλομένων μυλάκεσσι καὶ ἀσπίδες ὀμφαλόεσσαι.</p>
 <p>δή ῥα τότ' ᾤμωξεν καὶ ὣ πεπλήγετο μηρὼ</p>
 <p>Ἄσιος Ὑρτακίδης, καὶ ἀλαστήσας ἔπος ηὔδα:</p>
 <p>Ζεῦ πάτερ ἦ ῥά νυ καὶ σὺ φιλοψευδὴς ἐτέτυξο</p>
 <p>πάγχυ μάλ': οὐ γὰρ ἔγωγ' ἐφάμην ἥρωας Ἀχαιοὺς <font color="GREEN">165</font></p>
 <p>σχήσειν ἡμέτερόν γε μένος καὶ χεῖρας ἀάπτους.</p>
 <p>οἳ δ', ὥς τε σφῆκες μέσον αἰόλοι ἠὲ μέλισσαι</p>
 <p>οἰκία ποιήσωνται ὁδῷ ἔπι παιπαλοέσσῃ,</p>
 <p>οὐδ' ἀπολείπουσιν κοῖλον δόμον, ἀλλὰ μένοντες</p>
 <p>ἄνδρας θηρητῆρας ἀμύνονται περὶ τέκνων, <font color="GREEN">170</font></p>
 <p>ὣς οἵ γ' οὐκ ἐθέλουσι πυλάων καὶ δύ' ἐόντε</p>
 <p>χάσσασθαι πρίν γ' ἠὲ κατακτάμεν ἠὲ ἁλῶναι.</p>
 <p> </p>
 <p>ὣς ἔφατ', οὐδὲ Διὸς πεῖθε φρένα ταῦτ' ἀγορεύων:</p>
 <p>Ἕκτορι γάρ οἱ θυμὸς ἐβούλετο κῦδος ὀρέξαι.</p>
 <p> </p>
 <p>ἄλλοι δ' ἀμφ' ἄλλῃσι μάχην ἐμάχοντο πύλῃσιν: <font color="GREEN">175</font></p>
 <p>ἀργαλέον δέ με ταῦτα θεὸν ὣς πάντ' ἀγορεῦσαι:</p>
 <p>πάντῃ γὰρ περὶ τεῖχος ὀρώρει θεσπιδαὲς πῦρ</p>
 <p>λάϊνον: Ἀργεῖοι δὲ καὶ ἀχνύμενοί περ ἀνάγκῃ</p>
 <p>νηῶν ἠμύνοντο: θεοὶ δ' ἀκαχήατο θυμὸν</p>
 <p>πάντες ὅσοι Δαναοῖσι μάχης ἐπιτάρροθοι ἦσαν. <font color="GREEN">180</font></p>
 <p>σὺν δ' ἔβαλον Λαπίθαι πόλεμον καὶ δηϊοτῆτα.</p>
 <p> </p>
 <p>ἔνθ' αὖ Πειριθόου υἱὸς κρατερὸς Πολυποίτης</p>
 <p>δουρὶ βάλεν Δάμασον κυνέης διὰ χαλκοπαρῄου:</p>
 <p>οὐδ' ἄρα χαλκείη κόρυς ἔσχεθεν, ἀλλὰ διὰ πρὸ</p>
 <p>αἰχμὴ χαλκείη ῥῆξ' ὀστέον, ἐγκέφαλος δὲ <font color="GREEN">185</font></p>
 <p>ἔνδον ἅπας πεπάλακτο: δάμασσε δέ μιν μεμαῶτα:</p>
 <p>αὐτὰρ ἔπειτα Πύλωνα καὶ Ὄρμενον ἐξενάριξεν.</p>
 <p>υἱὸν δ' Ἀντιμάχοιο Λεοντεὺς ὄζος Ἄρηος</p>
 <p>Ἱππόμαχον βάλε δουρὶ κατὰ ζωστῆρα τυχήσας.</p>
 <p>αὖτις δ' ἐκ κολεοῖο ἐρυσσάμενος ξίφος ὀξὺ <font color="GREEN">190</font></p>
 <p>Ἀντιφάτην μὲν πρῶτον ἐπαί̈ξας δι' ὁμίλου</p>
 <p>πλῆξ' αὐτοσχεδίην: ὃ δ' ἄρ' ὕπτιος οὔδει ἐρείσθη:</p>
 <p>αὐτὰρ ἔπειτα Μένωνα καὶ Ἰαμενὸν καὶ Ὀρέστην</p>
 <p>πάντας ἐπασσυτέρους πέλασε χθονὶ πουλυβοτείρῃ.</p>
 <p> </p>
 <p>ὄφρ' οἳ τοὺς ἐνάριζον ἀπ' ἔντεα μαρμαίροντα, <font color="GREEN">195</font></p>
 <p>τόφρ' οἳ Πουλυδάμαντι καὶ Ἕκτορι κοῦροι ἕποντο,</p>
 <p>οἳ πλεῖστοι καὶ ἄριστοι ἔσαν, μέμασαν δὲ μάλιστα</p>
 <p>τεῖχός τε ῥήξειν καὶ ἐνιπρήσειν πυρὶ νῆας,</p>
 <p>οἵ ῥ' ἔτι μερμήριζον ἐφεσταότες παρὰ τάφρῳ.</p>
 <p>ὄρνις γάρ σφιν ἐπῆλθε περησέμεναι μεμαῶσιν <font color="GREEN">200</font></p>
 <p>αἰετὸς ὑψιπέτης ἐπ' ἀριστερὰ λαὸν ἐέργων</p>
 <p>φοινήεντα δράκοντα φέρων ὀνύχεσσι πέλωρον</p>
 <p>ζωὸν ἔτ' ἀσπαίροντα, καὶ οὔ πω λήθετο χάρμης,</p>
 <p>κόψε γὰρ αὐτὸν ἔχοντα κατὰ στῆθος παρὰ δειρὴν</p>
 <p>ἰδνωθεὶς ὀπίσω: ὃ δ' ἀπὸ ἕθεν ἧκε χαμᾶζε <font color="GREEN">205</font></p>
 <p>ἀλγήσας ὀδύνῃσι, μέσῳ δ' ἐνὶ κάββαλ' ὁμίλῳ,</p>
 <p>αὐτὸς δὲ κλάγξας πέτετο πνοιῇς ἀνέμοιο.</p>
 <p>Τρῶες δ' ἐρρίγησαν ὅπως ἴδον αἰόλον ὄφιν</p>
 <p>κείμενον ἐν μέσσοισι Διὸς τέρας αἰγιόχοιο.</p>
 <p>δὴ τότε Πουλυδάμας θρασὺν Ἕκτορα εἶπε παραστάς: <font color="GREEN">210</font></p>
 <p>Ἕκτορ ἀεὶ μέν πώς μοι ἐπιπλήσσεις ἀγορῇσιν</p>
 <p>ἐσθλὰ φραζομένῳ, ἐπεὶ οὐδὲ μὲν οὐδὲ ἔοικε</p>
 <p>δῆμον ἐόντα παρὲξ ἀγορευέμεν, οὔτ' ἐνὶ βουλῇ</p>
 <p>οὔτέ ποτ' ἐν πολέμῳ, σὸν δὲ κράτος αἰὲν ἀέξειν:</p>
 <p>νῦν αὖτ' ἐξερέω ὥς μοι δοκεῖ εἶναι ἄριστα. <font color="GREEN">215</font></p>
 <p>μὴ ἴομεν Δαναοῖσι μαχησόμενοι περὶ νηῶν.</p>
 <p>ὧδε γὰρ ἐκτελέεσθαι ὀί̈ομαι, εἰ ἐτεόν γε</p>
 <p>Τρωσὶν ὅδ' ὄρνις ἦλθε περησέμεναι μεμαῶσιν</p>
 <p>αἰετὸς ὑψιπέτης ἐπ' ἀριστερὰ λαὸν ἐέργων</p>
 <p>φοινήεντα δράκοντα φέρων ὀνύχεσσι πέλωρον <font color="GREEN">220</font></p>
 <p>ζωόν: ἄφαρ δ' ἀφέηκε πάρος φίλα οἰκί' ἱκέσθαι,</p>
 <p>οὐδ' ἐτέλεσσε φέρων δόμεναι τεκέεσσιν ἑοῖσιν.</p>
 <p>ὣς ἡμεῖς, εἴ πέρ τε πύλας καὶ τεῖχος Ἀχαιῶν</p>
 <p>ῥηξόμεθα σθένεϊ μεγάλῳ, εἴξωσι δ' Ἀχαιοί,</p>
 <p>οὐ κόσμῳ παρὰ ναῦφιν ἐλευσόμεθ' αὐτὰ κέλευθα: <font color="GREEN">225</font></p>
 <p>πολλοὺς γὰρ Τρώων καταλείψομεν, οὕς κεν Ἀχαιοὶ</p>
 <p>χαλκῷ δῃώσωσιν ἀμυνόμενοι περὶ νηῶν.</p>
 <p>ὧδέ χ' ὑποκρίναιτο θεοπρόπος, ὃς σάφα θυμῷ</p>
 <p>εἰδείη τεράων καί οἱ πειθοίατο λαοί.</p>
 <p> </p>
 <p>τὸν δ' ἄρ' ὑπόδρα ἰδὼν προσέφη κορυθαίολος Ἕκτωρ: <font color="GREEN">230</font></p>
 <p>Πουλυδάμα, σὺ μὲν οὐκ ἔτ' ἐμοὶ φίλα ταῦτ' ἀγορεύεις:</p>
 <p>οἶσθα καὶ ἄλλον μῦθον ἀμείνονα τοῦδε νοῆσαι.</p>
 <p>εἰ δ' ἐτεὸν δὴ τοῦτον ἀπὸ σπουδῆς ἀγορεύεις,</p>
 <p>ἐξ ἄρα δή τοι ἔπειτα θεοὶ φρένας ὤλεσαν αὐτοί,</p>
 <p>ὃς κέλεαι Ζηνὸς μὲν ἐριγδούποιο λαθέσθαι <font color="GREEN">235</font></p>
 <p>βουλέων, ἅς τέ μοι αὐτὸς ὑπέσχετο καὶ κατένευσε:</p>
 <p>τύνη δ' οἰωνοῖσι τανυπτερύγεσσι κελεύεις</p>
 <p>πείθεσθαι, τῶν οὔ τι μετατρέπομ' οὐδ' ἀλεγίζω</p>
 <p>εἴτ' ἐπὶ δεξί' ἴωσι πρὸς ἠῶ τ' ἠέλιόν τε,</p>
 <p>εἴτ' ἐπ' ἀριστερὰ τοί γε ποτὶ ζόφον ἠερόεντα. <font color="GREEN">240</font></p>
 <p>ἡμεῖς δὲ μεγάλοιο Διὸς πειθώμεθα βουλῇ,</p>
 <p>ὃς πᾶσι θνητοῖσι καὶ ἀθανάτοισιν ἀνάσσει.</p>
 <p>εἷς οἰωνὸς ἄριστος ἀμύνεσθαι περὶ πάτρης.</p>
 <p>τίπτε σὺ δείδοικας πόλεμον καὶ δηϊοτῆτα;</p>
 <p>εἴ περ γάρ τ' ἄλλοι γε περὶ κτεινώμεθα πάντες <font color="GREEN">245</font></p>
 <p>νηυσὶν ἐπ' Ἀργείων, σοὶ δ' οὐ δέος ἔστ' ἀπολέσθαι:</p>
 <p>οὐ γάρ τοι κραδίη μενεδήϊος οὐδὲ μαχήμων.</p>
 <p>εἰ δὲ σὺ δηϊοτῆτος ἀφέξεαι, ἠέ τιν' ἄλλον</p>
 <p>παρφάμενος ἐπέεσσιν ἀποτρέψεις πολέμοιο,</p>
 <p>αὐτίκ' ἐμῷ ὑπὸ δουρὶ τυπεὶς ἀπὸ θυμὸν ὀλέσσεις. <font color="GREEN">250</font></p>
 <p> </p>
 <p>ὣς ἄρα φωνήσας ἡγήσατο, τοὶ δ' ἅμ' ἕποντο</p>
 <p>ἠχῇ θεσπεσίῃ: ἐπὶ δὲ Ζεὺς τερπικέραυνος</p>
 <p>ὦρσεν ἀπ' Ἰδαίων ὀρέων ἀνέμοιο θύελλαν,</p>
 <p>ἥ ῥ' ἰθὺς νηῶν κονίην φέρεν: αὐτὰρ Ἀχαιῶν</p>
 <p>θέλγε νόον, Τρωσὶν δὲ καὶ Ἕκτορι κῦδος ὄπαζε. <font color="GREEN">255</font></p>
 <p>τοῦ περ δὴ τεράεσσι πεποιθότες ἠδὲ βίηφι</p>
 <p>ῥήγνυσθαι μέγα τεῖχος Ἀχαιῶν πειρήτιζον.</p>
 <p>κρόσσας μὲν πύργων ἔρυον, καὶ ἔρειπον ἐπάλξεις,</p>
 <p>στήλας τε προβλῆτας ἐμόχλεον, ἃς ἄρ' Ἀχαιοὶ</p>
 <p>πρώτας ἐν γαίῃ θέσαν ἔμμεναι ἔχματα πύργων. <font color="GREEN">260</font></p>
 <p>τὰς οἵ γ' αὐέρυον, ἔλποντο δὲ τεῖχος Ἀχαιῶν</p>
 <p>ῥήξειν: οὐδέ νύ πω Δαναοὶ χάζοντο κελεύθου,</p>
 <p>ἀλλ' οἵ γε ῥινοῖσι βοῶν φράξαντες ἐπάλξεις</p>
 <p>βάλλον ἀπ' αὐτάων δηί̈ους ὑπὸ τεῖχος ἰόντας.</p>
 <p> </p>
 <p>ἀμφοτέρω δ' Αἴαντε κελευτιόωντ' ἐπὶ πύργων <font color="GREEN">265</font></p>
 <p>πάντοσε φοιτήτην μένος ὀτρύνοντες Ἀχαιῶν.</p>
 <p>ἄλλον μειλιχίοις, ἄλλον στερεοῖς ἐπέεσσι</p>
 <p>νείκεον, ὅν τινα πάγχυ μάχης μεθιέντα ἴδοιεν:</p>
 <p>ὦ φίλοι Ἀργείων ὅς τ' ἔξοχος ὅς τε μεσήεις</p>
 <p>ὅς τε χερειότερος, ἐπεὶ οὔ πω πάντες ὁμοῖοι <font color="GREEN">270</font></p>
 <p>ἀνέρες ἐν πολέμῳ, νῦν ἔπλετο ἔργον ἅπασι:</p>
 <p>καὶ δ' αὐτοὶ τόδε που γιγνώσκετε. μή τις ὀπίσσω</p>
 <p>τετράφθω ποτὶ νῆας ὁμοκλητῆρος ἀκούσας,</p>
 <p>ἀλλὰ πρόσω ἵεσθε καὶ ἀλλήλοισι κέλεσθε,</p>
 <p>αἴ κε Ζεὺς δώῃσιν Ὀλύμπιος ἀστεροπητὴς <font color="GREEN">275</font></p>
 <p>νεῖκος ἀπωσαμένους δηί̈ους προτὶ ἄστυ δίεσθαι.</p>
 <p> </p>
 <p>ὣς τώ γε προβοῶντε μάχην ὄτρυνον Ἀχαιῶν.</p>
 <p>τῶν δ', ὥς τε νιφάδες χιόνος πίπτωσι θαμειαὶ</p>
 <p>ἤματι χειμερίῳ, ὅτε τ' ὤρετο μητίετα Ζεὺς</p>
 <p>νιφέμεν ἀνθρώποισι πιφαυσκόμενος τὰ ἃ κῆλα: <font color="GREEN">280</font></p>
 <p>κοιμήσας δ' ἀνέμους χέει ἔμπεδον, ὄφρα καλύψῃ</p>
 <p>ὑψηλῶν ὀρέων κορυφὰς καὶ πρώονας ἄκρους</p>
 <p>καὶ πεδία λωτοῦντα καὶ ἀνδρῶν πίονα ἔργα,</p>
 <p>καί τ' ἐφ' ἁλὸς πολιῆς κέχυται λιμέσιν τε καὶ ἀκταῖς,</p>
 <p>κῦμα δέ μιν προσπλάζον ἐρύκεται: ἄλλά τε πάντα <font color="GREEN">285</font></p>
 <p>εἴλυται καθύπερθ', ὅτ' ἐπιβρίσῃ Διὸς ὄμβρος:</p>
 <p>ὣς τῶν ἀμφοτέρωσε λίθοι πωτῶντο θαμειαί,</p>
 <p>αἱ μὲν ἄρ' ἐς Τρῶας, αἱ δ' ἐκ Τρώων ἐς Ἀχαιούς,</p>
 <p>βαλλομένων: τὸ δὲ τεῖχος ὕπερ πᾶν δοῦπος ὀρώρει.</p>
 <p> </p>
 <p>οὐδ' ἄν πω τότε γε Τρῶες καὶ φαίδιμος Ἕκτωρ <font color="GREEN">290</font></p>
 <p>τείχεος ἐρρήξαντο πύλας καὶ μακρὸν ὀχῆα,</p>
 <p>εἰ μὴ ἄρ' υἱὸν ἑὸν Σαρπηδόνα μητίετα Ζεὺς</p>
 <p>ὦρσεν ἐπ' Ἀργείοισι λέονθ' ὣς βουσὶν ἕλιξιν.</p>
 <p>αὐτίκα δ' ἀσπίδα μὲν πρόσθ' ἔσχετο πάντοσ' ἐί̈σην</p>
 <p>καλὴν χαλκείην ἐξήλατον, ἣν ἄρα χαλκεὺς <font color="GREEN">295</font></p>
 <p>ἤλασεν, ἔντοσθεν δὲ βοείας ῥάψε θαμειὰς</p>
 <p>χρυσείῃς ῥάβδοισι διηνεκέσιν περὶ κύκλον.</p>
 <p>τὴν ἄρ' ὅ γε πρόσθε σχόμενος δύο δοῦρε τινάσσων</p>
 <p>βῆ ῥ' ἴμεν ὥς τε λέων ὀρεσίτροφος, ὅς τ' ἐπιδευὴς</p>
 <p>δηρὸν ἔῃ κρειῶν, κέλεται δέ ἑ θυμὸς ἀγήνωρ <font color="GREEN">300</font></p>
 <p>μήλων πειρήσοντα καὶ ἐς πυκινὸν δόμον ἐλθεῖν:</p>
 <p>εἴ περ γάρ χ' εὕρῃσι παρ' αὐτόφι βώτορας ἄνδρας</p>
 <p>σὺν κυσὶ καὶ δούρεσσι φυλάσσοντας περὶ μῆλα,</p>
 <p>οὔ ῥά τ' ἀπείρητος μέμονε σταθμοῖο δίεσθαι,</p>
 <p>ἀλλ' ὅ γ' ἄρ' ἢ ἥρπαξε μετάλμενος, ἠὲ καὶ αὐτὸς <font color="GREEN">305</font></p>
 <p>ἔβλητ' ἐν πρώτοισι θοῆς ἀπὸ χειρὸς ἄκοντι:</p>
 <p>ὥς ῥα τότ' ἀντίθεον Σαρπηδόνα θυμὸς ἀνῆκε</p>
 <p>τεῖχος ἐπαί̈ξαι διά τε ῥήξασθαι ἐπάλξεις.</p>
 <p>αὐτίκα δὲ Γλαῦκον προσέφη παῖδ' Ἱππολόχοιο:</p>
 <p>Γλαῦκε τί ἢ δὴ νῶϊ τετιμήμεσθα μάλιστα <font color="GREEN">310</font></p>
 <p>ἕδρῃ τε κρέασίν τε ἰδὲ πλείοις δεπάεσσιν</p>
 <p>ἐν Λυκίῃ, πάντες δὲ θεοὺς ὣς εἰσορόωσι,</p>
 <p>καὶ τέμενος νεμόμεσθα μέγα Ξάνθοιο παρ' ὄχθας</p>
 <p>καλὸν φυταλιῆς καὶ ἀρούρης πυροφόροιο;</p>
 <p>τὼ νῦν χρὴ Λυκίοισι μέτα πρώτοισιν ἐόντας <font color="GREEN">315</font></p>
 <p>ἑστάμεν ἠδὲ μάχης καυστείρης ἀντιβολῆσαι,</p>
 <p>ὄφρά τις ὧδ' εἴπῃ Λυκίων πύκα θωρηκτάων:</p>
 <p>οὐ μὰν ἀκλεέες Λυκίην κάτα κοιρανέουσιν</p>
 <p>ἡμέτεροι βασιλῆες, ἔδουσί τε πίονα μῆλα</p>
 <p>οἶνόν τ' ἔξαιτον μελιηδέα: ἀλλ' ἄρα καὶ ἲς <font color="GREEN">320</font></p>
 <p>ἐσθλή, ἐπεὶ Λυκίοισι μέτα πρώτοισι μάχονται.</p>
 <p>ὦ πέπον εἰ μὲν γὰρ πόλεμον περὶ τόνδε φυγόντε</p>
 <p>αἰεὶ δὴ μέλλοιμεν ἀγήρω τ' ἀθανάτω τε</p>
 <p>ἔσσεσθ', οὔτέ κεν αὐτὸς ἐνὶ πρώτοισι μαχοίμην</p>
 <p>οὔτέ κε σὲ στέλλοιμι μάχην ἐς κυδιάνειραν: <font color="GREEN">325</font></p>
 <p>νῦν δ' ἔμπης γὰρ κῆρες ἐφεστᾶσιν θανάτοιο</p>
 <p>μυρίαι, ἃς οὐκ ἔστι φυγεῖν βροτὸν οὐδ' ὑπαλύξαι,</p>
 <p>ἴομεν ἠέ τῳ εὖχος ὀρέξομεν ἠέ τις ἡμῖν.</p>
 <p> </p>
 <p>ὣς ἔφατ', οὐδὲ Γλαῦκος ἀπετράπετ' οὐδ' ἀπίθησε:</p>
 <p>τὼ δ' ἰθὺς βήτην Λυκίων μέγα ἔθνος ἄγοντε. <font color="GREEN">330</font></p>
 <p>τοὺς δὲ ἰδὼν ῥίγησ' υἱὸς Πετεῶο Μενεσθεύς:</p>
 <p>τοῦ γὰρ δὴ πρὸς πύργον ἴσαν κακότητα φέροντες.</p>
 <p>πάπτηνεν δ' ἀνὰ πύργον Ἀχαιῶν εἴ τιν' ἴδοιτο</p>
 <p>ἡγεμόνων, ὅς τίς οἱ ἀρὴν ἑτάροισιν ἀμύναι:</p>
 <p>ἐς δ' ἐνόησ' Αἴαντε δύω πολέμου ἀκορήτω <font color="GREEN">335</font></p>
 <p>ἑσταότας, Τεῦκρόν τε νέον κλισίηθεν ἰόντα</p>
 <p>ἐγγύθεν: ἀλλ' οὔ πώς οἱ ἔην βώσαντι γεγωνεῖν:</p>
 <p>τόσσος γὰρ κτύπος ἦεν, ἀϋτὴ δ' οὐρανὸν ἷκε,</p>
 <p>βαλλομένων σακέων τε καὶ ἱπποκόμων τρυφαλειῶν</p>
 <p>καὶ πυλέων: πᾶσαι γὰρ ἐπώχατο, τοὶ δὲ κατ' αὐτὰς <font color="GREEN">340</font></p>
 <p>ἱστάμενοι πειρῶντο βίῃ ῥήξαντες ἐσελθεῖν.</p>
 <p>αἶψα δ' ἐπ' Αἴαντα προί̈ει κήρυκα Θοώτην:</p>
 <p>ἔρχεο δῖε Θοῶτα, θέων Αἴαντα κάλεσσον,</p>
 <p>ἀμφοτέρω μὲν μᾶλλον: ὃ γάρ κ' ὄχ' ἄριστον ἁπάντων</p>
 <p>εἴη, ἐπεὶ τάχα τῇδε τετεύξεται αἰπὺς ὄλεθρος. <font color="GREEN">345</font></p>
 <p>ὧδε γὰρ ἔβρισαν Λυκίων ἀγοί, οἳ τὸ πάρος περ</p>
 <p>ζαχρηεῖς τελέθουσι κατὰ κρατερὰς ὑσμίνας.</p>
 <p>εἰ δέ σφιν καὶ κεῖθι πόνος καὶ νεῖκος ὄρωρεν,</p>
 <p>ἀλλά περ οἶος ἴτω Τελαμώνιος ἄλκιμος Αἴας,</p>
 <p>καί οἱ Τεῦκρος ἅμα σπέσθω τόξων ἐὺ̈ εἰδώς. <font color="GREEN">350</font></p>
 <p> </p>
 <p>ὣς ἔφατ', οὐδ' ἄρα οἱ κῆρυξ ἀπίθησεν ἀκούσας,</p>
 <p>βῆ δὲ θέειν παρὰ τεῖχος Ἀχαιῶν χαλκοχιτώνων,</p>
 <p>στῆ δὲ παρ' Αἰάντεσσι κιών, εἶθαρ δὲ προσηύδα:</p>
 <p>Αἴαντ' Ἀργείων ἡγήτορε χαλκοχιτώνων</p>
 <p>ἠνώγει Πετεῶο διοτρεφέος φίλος υἱὸς <font color="GREEN">355</font></p>
 <p>κεῖσ' ἴμεν, ὄφρα πόνοιο μίνυνθά περ ἀντιάσητον</p>
 <p>ἀμφοτέρω μὲν μᾶλλον: ὃ γάρ κ' ὄχ' ἄριστον ἁπάντων</p>
 <p>εἴη, ἐπεὶ τάχα κεῖθι τετεύξεται αἰπὺς ὄλεθρος:</p>
 <p>ὧδε γὰρ ἔβρισαν Λυκίων ἀγοί, οἳ τὸ πάρος περ</p>
 <p>ζαχρηεῖς τελέθουσι κατὰ κρατερὰς ὑσμίνας. <font color="GREEN">360</font></p>
 <p>εἰ δὲ καὶ ἐνθάδε περ πόλεμος καὶ νεῖκος ὄρωρεν,</p>
 <p>ἀλλά περ οἶος ἴτω Τελαμώνιος ἄλκιμος Αἴας,</p>
 <p>καί οἱ Τεῦκρος ἅμα σπέσθω τόξων ἐὺ̈ εἰδώς.</p>
 <p>ὣς ἔφατ', οὐδ' ἀπίθησε μέγας Τελαμώνιος Αἴας.</p>
 <p>αὐτίκ' Ὀϊλιάδην ἔπεα πτερόεντα προσηύδα: <font color="GREEN">365</font></p>
 <p>Αἶαν σφῶϊ μὲν αὖθι, σὺ καὶ κρατερὸς Λυκομήδης,</p>
 <p>ἑσταότες Δαναοὺς ὀτρύνετον ἶφι μάχεσθαι:</p>
 <p>αὐτὰρ ἐγὼ κεῖσ' εἶμι καὶ ἀντιόω πολέμοιο:</p>
 <p>αἶψα δ' ἐλεύσομαι αὖτις, ἐπὴν εὖ τοῖς ἐπαμύνω.</p>
 <p> </p>
 <p>ὣς ἄρα φωνήσας ἀπέβη Τελαμώνιος Αἴας, <font color="GREEN">370</font></p>
 <p>καί οἱ Τεῦκρος ἅμ' ᾖε κασίγνητος καὶ ὄπατρος:</p>
 <p>τοῖς δ' ἅμα Πανδίων Τεύκρου φέρε καμπύλα τόξα.</p>
 <p>εὖτε Μενεσθῆος μεγαθύμου πύργον ἵκοντο</p>
 <p>τείχεος ἐντὸς ἰόντες, ἐπειγομένοισι δ' ἵκοντο,</p>
 <p>οἳ δ' ἐπ' ἐπάλξεις βαῖνον ἐρεμνῇ λαίλαπι ἶσοι <font color="GREEN">375</font></p>
 <p>ἴφθιμοι Λυκίων ἡγήτορες ἠδὲ μέδοντες:</p>
 <p>σὺν δ' ἐβάλοντο μάχεσθαι ἐναντίον, ὦρτο δ' ἀϋτή.</p>
 <p> </p>
 <p>Αἴας δὲ πρῶτος Τελαμώνιος ἄνδρα κατέκτα</p>
 <p>Σαρπήδοντος ἑταῖρον Ἐπικλῆα μεγάθυμον</p>
 <p>μαρμάρῳ ὀκριόεντι βαλών, ὅ ῥα τείχεος ἐντὸς <font color="GREEN">380</font></p>
 <p>κεῖτο μέγας παρ' ἔπαλξιν ὑπέρτατος: οὐδέ κέ μιν ῥέα</p>
 <p>χείρεσσ' ἀμφοτέρῃς ἔχοι ἀνὴρ οὐδὲ μάλ' ἡβῶν,</p>
 <p>οἷοι νῦν βροτοί εἰσ': ὃ δ' ἄρ' ὑψόθεν ἔμβαλ' ἀείρας,</p>
 <p>θλάσσε δὲ τετράφαλον κυνέην, σὺν δ' ὀστέ' ἄραξε</p>
 <p>πάντ' ἄμυδις κεφαλῆς: ὃ δ' ἄρ' ἀρνευτῆρι ἐοικὼς <font color="GREEN">385</font></p>
 <p>κάππεσ' ἀφ' ὑψηλοῦ πύργου, λίπε δ' ὀστέα θυμός.</p>
 <p>Τεῦκρος δὲ Γλαῦκον κρατερὸν παῖδ' Ἱππολόχοιο</p>
 <p>ἰῷ ἐπεσσύμενον βάλε τείχεος ὑψηλοῖο,</p>
 <p>ᾗ ῥ' ἴδε γυμνωθέντα βραχίονα, παῦσε δὲ χάρμης.</p>
 <p>ἂψ δ' ἀπὸ τείχεος ἆλτο λαθών, ἵνα μή τις Ἀχαιῶν <font color="GREEN">390</font></p>
 <p>βλήμενον ἀθρήσειε καὶ εὐχετόῳτ' ἐπέεσσι.</p>
 <p>Σαρπήδοντι δ' ἄχος γένετο Γλαύκου ἀπιόντος</p>
 <p>αὐτίκ' ἐπεί τ' ἐνόησεν: ὅμως δ' οὐ λήθετο χάρμης,</p>
 <p>ἀλλ' ὅ γε Θεστορίδην Ἀλκμάονα δουρὶ τυχήσας</p>
 <p>νύξ', ἐκ δ' ἔσπασεν ἔγχος: ὃ δ' ἑσπόμενος πέσε δουρὶ <font color="GREEN">395</font></p>
 <p>πρηνής, ἀμφὶ δέ οἱ βράχε τεύχεα ποικίλα χαλκῷ,</p>
 <p>Σαρπηδὼν δ' ἄρ' ἔπαλξιν ἑλὼν χερσὶ στιβαρῇσιν</p>
 <p>ἕλχ', ἣ δ' ἕσπετο πᾶσα διαμπερές, αὐτὰρ ὕπερθε</p>
 <p>τεῖχος ἐγυμνώθη, πολέεσσι δὲ θῆκε κέλευθον.</p>
 <p> </p>
 <p>τὸν δ' Αἴας καὶ Τεῦκρος ὁμαρτήσανθ' ὃ μὲν ἰῷ <font color="GREEN">400</font></p>
 <p>βεβλήκει τελαμῶνα περὶ στήθεσσι φαεινὸν</p>
 <p>ἀσπίδος ἀμφιβρότης: ἀλλὰ Ζεὺς κῆρας ἄμυνε</p>
 <p>παιδὸς ἑοῦ, μὴ νηυσὶν ἔπι πρύμνῃσι δαμείη:</p>
 <p>Αἴας δ' ἀσπίδα νύξεν ἐπάλμενος, οὐδὲ διὰ πρὸ</p>
 <p>ἤλυθεν ἐγχείη, στυφέλιξε δέ μιν μεμαῶτα. <font color="GREEN">405</font></p>
 <p>χώρησεν δ' ἄρα τυτθὸν ἐπάλξιος: οὐδ' ὅ γε πάμπαν</p>
 <p>χάζετ', ἐπεί οἱ θυμὸς ἐέλπετο κῦδος ἀρέσθαι.</p>
 <p>κέκλετο δ' ἀντιθέοισιν ἑλιξάμενος Λυκίοισιν:</p>
 <p>ὦ Λύκιοι τί τ' ἄρ' ὧδε μεθίετε θούριδος ἀλκῆς;</p>
 <p>ἀργαλέον δέ μοί ἐστι καὶ ἰφθίμῳ περ ἐόντι <font color="GREEN">410</font></p>
 <p>μούνῳ ῥηξαμένῳ θέσθαι παρὰ νηυσὶ κέλευθον:</p>
 <p>ἀλλ' ἐφομαρτεῖτε: πλεόνων δέ τι ἔργον ἄμεινον.</p>
 <p> </p>
 <p>ὣς ἔφαθ', οἳ δὲ ἄνακτος ὑποδείσαντες ὁμοκλὴν</p>
 <p>μᾶλλον ἐπέβρισαν βουληφόρον ἀμφὶ ἄνακτα.</p>
 <p>Ἀργεῖοι δ' ἑτέρωθεν ἐκαρτύναντο φάλαγγας <font color="GREEN">415</font></p>
 <p>τείχεος ἔντοσθεν, μέγα δέ σφισι φαίνετο ἔργον:</p>
 <p>οὔτε γὰρ ἴφθιμοι Λύκιοι Δαναῶν ἐδύναντο</p>
 <p>τεῖχος ῥηξάμενοι θέσθαι παρὰ νηυσὶ κέλευθον,</p>
 <p>οὔτέ ποτ' αἰχμηταὶ Δαναοὶ Λυκίους ἐδύναντο</p>
 <p>τείχεος ἂψ ὤσασθαι, ἐπεὶ τὰ πρῶτα πέλασθεν. <font color="GREEN">420</font></p>
 <p>ἀλλ' ὥς τ' ἀμφ' οὔροισι δύ' ἀνέρε δηριάασθον</p>
 <p>μέτρ' ἐν χερσὶν ἔχοντες ἐπιξύνῳ ἐν ἀρούρῃ,</p>
 <p>ὥ τ' ὀλίγῳ ἐνὶ χώρῳ ἐρίζητον περὶ ἴσης,</p>
 <p>ὣς ἄρα τοὺς διέεργον ἐπάλξιες: οἳ δ' ὑπὲρ αὐτέων</p>
 <p>δῄουν ἀλλήλων ἀμφὶ στήθεσσι βοείας <font color="GREEN">425</font></p>
 <p>ἀσπίδας εὐκύκλους λαισήϊά τε πτερόεντα.</p>
 <p>πολλοὶ δ' οὐτάζοντο κατὰ χρόα νηλέϊ χαλκῷ,</p>
 <p>ἠμὲν ὅτεῳ στρεφθέντι μετάφρενα γυμνωθείη</p>
 <p>μαρναμένων, πολλοὶ δὲ διαμπερὲς ἀσπίδος αὐτῆς.</p>
 <p>πάντῃ δὴ πύργοι καὶ ἐπάλξιες αἵματι φωτῶν <font color="GREEN">430</font></p>
 <p>ἐρράδατ' ἀμφοτέρωθεν ἀπὸ Τρώων καὶ Ἀχαιῶν.</p>
 <p>ἀλλ' οὐδ' ὧς ἐδύναντο φόβον ποιῆσαι Ἀχαιῶν,</p>
 <p>ἀλλ' ἔχον ὥς τε τάλαντα γυνὴ χερνῆτις ἀληθής,</p>
 <p>ἥ τε σταθμὸν ἔχουσα καὶ εἴριον ἀμφὶς ἀνέλκει</p>
 <p>ἰσάζουσ', ἵνα παισὶν ἀεικέα μισθὸν ἄρηται: <font color="GREEN">435</font></p>
 <p>ὣς μὲν τῶν ἐπὶ ἶσα μάχη τέτατο πτόλεμός τε,</p>
 <p>πρίν γ' ὅτε δὴ Ζεὺς κῦδος ὑπέρτερον Ἕκτορι δῶκε</p>
 <p>Πριαμίδῃ, ὃς πρῶτος ἐσήλατο τεῖχος Ἀχαιῶν.</p>
 <p>ἤϋσεν δὲ διαπρύσιον Τρώεσσι γεγωνώς:</p>
 <p>ὄρνυσθ' ἱππόδαμοι Τρῶες, ῥήγνυσθε δὲ τεῖχος <font color="GREEN">440</font></p>
 <p>Ἀργείων καὶ νηυσὶν ἐνίετε θεσπιδαὲς πῦρ.</p>
 <p> </p>
 <p>ὣς φάτ' ἐποτρύνων, οἳ δ' οὔασι πάντες ἄκουον,</p>
 <p>ἴθυσαν δ' ἐπὶ τεῖχος ἀολλέες: οἳ μὲν ἔπειτα</p>
 <p>κροσσάων ἐπέβαινον ἀκαχμένα δούρατ' ἔχοντες,</p>
 <p>Ἕκτωρ δ' ἁρπάξας λᾶαν φέρεν, ὅς ῥα πυλάων <font color="GREEN">445</font></p>
 <p>ἑστήκει πρόσθε πρυμνὸς παχύς, αὐτὰρ ὕπερθεν</p>
 <p>ὀξὺς ἔην: τὸν δ' οὔ κε δύ' ἀνέρε δήμου ἀρίστω</p>
 <p>ῥηϊδίως ἐπ' ἄμαξαν ἀπ' οὔδεος ὀχλίσσειαν,</p>
 <p>οἷοι νῦν βροτοί εἰσ': ὃ δέ μιν ῥέα πάλλε καὶ οἶος.</p>
 <p>τόν οἱ ἐλαφρὸν ἔθηκε Κρόνου πάϊς ἀγκυλομήτεω. <font color="GREEN">450</font></p>
 <p>ὡς δ' ὅτε ποιμὴν ῥεῖα φέρει πόκον ἄρσενος οἰὸς</p>
 <p>χειρὶ λαβὼν ἑτέρῃ, ὀλίγον τέ μιν ἄχθος ἐπείγει,</p>
 <p>ὣς Ἕκτωρ ἰθὺς σανίδων φέρε λᾶαν ἀείρας,</p>
 <p>αἵ ῥα πύλας εἴρυντο πύκα στιβαρῶς ἀραρυίας</p>
 <p>δικλίδας ὑψηλάς: δοιοὶ δ' ἔντοσθεν ὀχῆες <font color="GREEN">455</font></p>
 <p>εἶχον ἐπημοιβοί, μία δὲ κληὶ̈ς ἐπαρήρει.</p>
 <p>στῆ δὲ μάλ' ἐγγὺς ἰών, καὶ ἐρεισάμενος βάλε μέσσας</p>
 <p>εὖ διαβάς, ἵνα μή οἱ ἀφαυρότερον βέλος εἴη,</p>
 <p>ῥῆξε δ' ἀπ' ἀμφοτέρους θαιρούς: πέσε δὲ λίθος εἴσω</p>
 <p>βριθοσύνῃ, μέγα δ' ἀμφὶ πύλαι μύκον, οὐδ' ἄρ' ὀχῆες <font color="GREEN">460</font></p>
 <p>ἐσχεθέτην, σανίδες δὲ διέτμαγεν ἄλλυδις ἄλλη</p>
 <p>λᾶος ὑπὸ ῥιπῆς: ὃ δ' ἄρ' ἔσθορε φαίδιμος Ἕκτωρ</p>
 <p>νυκτὶ θοῇ ἀτάλαντος ὑπώπια: λάμπε δὲ χαλκῷ</p>
 <p>σμερδαλέῳ, τὸν ἕεστο περὶ χροί̈, δοιὰ δὲ χερσὶ</p>
 <p>δοῦρ' ἔχεν: οὔ κέν τίς μιν ἐρύκακεν ἀντιβολήσας <font color="GREEN">465</font></p>
 <p>νόσφι θεῶν ὅτ' ἐσᾶλτο πύλας: πυρὶ δ' ὄσσε δεδήει.</p>
 <p>κέκλετο δὲ Τρώεσσιν ἑλιξάμενος καθ' ὅμιλον</p>
 <p>τεῖχος ὑπερβαίνειν: τοὶ δ' ὀτρύνοντι πίθοντο.</p>
 <p>αὐτίκα δ' οἳ μὲν τεῖχος ὑπέρβασαν, οἳ δὲ κατ' αὐτὰς</p>
 <p>ποιητὰς ἐσέχυντο πύλας: Δαναοὶ δὲ φόβηθεν <font color="GREEN">470</font></p>
 <p>νῆας ἀνὰ γλαφυράς, ὅμαδος δ' ἀλίαστος ἐτύχθη.</p>
 
 
 <p></p><hr>
 <center>
 <a href="ili13.htm">Next: Book 13</a></center>
 </body>