<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody06.htm">English</a> 
 <a href="ody06.htm">Previous</a> 
 <a href="ody08.htm">Next</a> 
 </center>
 <hr>
 
 
 <h1 align="CENTER">The Odyssey, Book 7</h1>
 <p>ὧς ὁ μὲν ἔνθ' ἠρᾶτο πολύτλας δῖος Ὀδυσσεύς,</p>
 <p>κούρην δὲ προτὶ ἄστυ φέρεν μένος ἡμιόνοιιν.</p>
 <p>ἡ δ' ὅτε δὴ οὗ πατρὸς ἀγακλυτὰ δώμαθ' ἵκανε,</p>
 <p>στῆσεν ἄρ' ἐν προθύροισι, κασίγνητοι δέ μιν ἀμφὶς</p>
 <p>ἵσταντ' ἀθανάτοις ἐναλίγκιοι, οἵ ῥ' ὑπ' ἀπήνης <font color="GREEN">5</font></p>
 <p>ἡμιόνους ἔλυον ἐσθῆτά τε ἔσφερον εἴσω.</p>
 <p>αὐτὴ δ' ἐς θάλαμον ἑὸν ἤιε: δαῖε δέ οἱ πῦρ</p>
 <p>γρῆυς Ἀπειραίη, θαλαμηπόλος Εὐρυμέδουσα,</p>
 <p>τήν ποτ' Ἀπείρηθεν νέες ἤγαγον ἀμφιέλισσαι:</p>
 <p>Ἀλκινόῳ δ' αὐτὴν γέρας ἔξελον, οὕνεκα πᾶσιν <font color="GREEN">10</font></p>
 <p>Φαιήκεσσιν ἄνασσε, θεοῦ δ' ὣς δῆμος ἄκουεν:</p>
 <p>ἣ τρέφε Ναυσικάαν λευκώλενον ἐν μεγάροισιν.</p>
 <p>ἥ οἱ πῦρ ἀνέκαιε καὶ εἴσω δόρπον ἐκόσμει.</p>
 <p> </p>
 <p>καὶ τότ' Ὀδυσσεὺς ὦρτο πόλινδ' ἴμεν: ἀμφὶ δ' Ἀθήνη</p>
 <p>πολλὴν ἠέρα χεῦε φίλα φρονέουσ' Ὀδυσῆι, <font color="GREEN">15</font></p>
 <p>μή τις Φαιήκων μεγαθύμων ἀντιβολήσας</p>
 <p>κερτομέοι τ' ἐπέεσσι καὶ ἐξερέοιθ' ὅτις εἴη.</p>
 <p>ἀλλ' ὅτε δὴ ἄρ' ἔμελλε πόλιν δύσεσθαι ἐραννήν,</p>
 <p>ἔνθα οἱ ἀντεβόλησε θεά, γλαυκῶπις Ἀθήνη,</p>
 <p>παρθενικῇ ἐικυῖα νεήνιδι, κάλπιν ἐχούσῃ. <font color="GREEN">20</font></p>
 <p>στῆ δὲ πρόσθ' αὐτοῦ, ὁ δ' ἀνείρετο δῖος Ὀδυσσεύς:</p>
 <p> </p>
 <p>"ὦ τέκος, οὐκ ἄν μοι δόμον ἀνέρος ἡγήσαιο</p>
 <p>Ἀλκινόου, ὃς τοῖσδε μετ' ἀνθρώποισι ἀνάσσει;</p>
 <p>καὶ γὰρ ἐγὼ ξεῖνος ταλαπείριος ἐνθάδ' ἱκάνω</p>
 <p>τηλόθεν ἐξ ἀπίης γαίης: τῷ οὔ τινα οἶδα <font color="GREEN">25</font></p>
 <p>ἀνθρώπων, οἳ τήνδε πόλιν καὶ γαῖαν ἔχουσιν."</p>
 <p> </p>
 <p>τὸν δ' αὖτε προσέειπε θεά, γλαυκῶπις Ἀθήνη:</p>
 <p>"τοιγὰρ ἐγώ τοι, ξεῖνε πάτερ, δόμον, ὅν με κελεύεις,</p>
 <p>δείξω, ἐπεί μοι πατρὸς ἀμύμονος ἐγγύθι ναίει.</p>
 <p>ἀλλ' ἴθι σιγῇ τοῖον, ἐγὼ δ' ὁδὸν ἡγεμονεύσω, <font color="GREEN">30</font></p>
 <p>μηδέ τιν' ἀνθρώπων προτιόσσεο μηδ' ἐρέεινε.</p>
 <p>οὐ γὰρ ξείνους οἵδε μάλ' ἀνθρώπους ἀνέχονται,</p>
 <p>οὐδ' ἀγαπαζόμενοι φιλέουσ' ὅς κ' ἄλλοθεν ἔλθῃ.</p>
 <p>νηυσὶ θοῇσιν τοί γε πεποιθότες ὠκείῃσι</p>
 <p>λαῖτμα μέγ' ἐκπερόωσιν, ἐπεί σφισι δῶκ' ἐνοσίχθων: <font color="GREEN">35</font></p>
 <p>τῶν νέες ὠκεῖαι ὡς εἰ πτερὸν ἠὲ νόημα."</p>
 <p>ὣς ἄρα φωνήσασ' ἡγήσατο Παλλὰς Ἀθήνη</p>
 <p>καρπαλίμως: ὁ δ' ἔπειτα μετ' ἴχνια βαῖνε θεοῖο.</p>
 <p>τὸν δ' ἄρα Φαίηκες ναυσικλυτοὶ οὐκ ἐνόησαν</p>
 <p>ἐρχόμενον κατὰ ἄστυ διὰ σφέας: οὐ γὰρ Ἀθήνη <font color="GREEN">40</font></p>
 <p>εἴα ἐυπλόκαμος, δεινὴ θεός, ἥ ῥά οἱ ἀχλὺν</p>
 <p>θεσπεσίην κατέχευε φίλα φρονέουσ' ἐνὶ θυμῷ.</p>
 <p>θαύμαζεν δ' Ὀδυσεὺς λιμένας καὶ νῆας ἐίσας</p>
 <p>αὐτῶν θ' ἡρώων ἀγορὰς καὶ τείχεα μακρὰ</p>
 <p>ὑψηλά, σκολόπεσσιν ἀρηρότα, θαῦμα ἰδέσθαι. <font color="GREEN">45</font></p>
 <p>ἀλλ' ὅτε δὴ βασιλῆος ἀγακλυτὰ δώμαθ' ἵκοντο,</p>
 <p>τοῖσι δὲ μύθων ἦρχε θεά, γλαυκῶπις Ἀθήνη:</p>
 <p> </p>
 <p>"οὗτος δή τοι, ξεῖνε πάτερ, δόμος, ὅν με κελεύεις</p>
 <p>πεφραδέμεν: δήεις δὲ διοτρεφέας βασιλῆας</p>
 <p>δαίτην δαινυμένους: σὺ δ' ἔσω κίε, μηδέ τι θυμῷ <font color="GREEN">50</font></p>
 <p>τάρβει: θαρσαλέος γὰρ ἀνὴρ ἐν πᾶσιν ἀμείνων</p>
 <p>ἔργοισιν τελέθει, εἰ καί ποθεν ἄλλοθεν ἔλθοι.</p>
 <p>δέσποιναν μὲν πρῶτα κιχήσεαι ἐν μεγάροισιν:</p>
 <p>Ἀρήτη δ' ὄνομ' ἐστὶν ἐπώνυμον, ἐκ δὲ τοκήων</p>
 <p>τῶν αὐτῶν οἵ περ τέκον Ἀλκίνοον βασιλῆα. <font color="GREEN">55</font></p>
 <p>Ναυσίθοον μὲν πρῶτα Ποσειδάων ἐνοσίχθων</p>
 <p>γείνατο καὶ Περίβοια, γυναικῶν εἶδος ἀρίστη,</p>
 <p>ὁπλοτάτη θυγάτηρ μεγαλήτορος Εὐρυμέδοντος,</p>
 <p>ὅς ποθ' ὑπερθύμοισι Γιγάντεσσιν βασίλευεν.</p>
 <p>ἀλλ' ὁ μὲν ὤλεσε λαὸν ἀτάσθαλον, ὤλετο δ' αὐτός: <font color="GREEN">60</font></p>
 <p>τῇ δὲ Ποσειδάων ἐμίγη καὶ ἐγείνατο παῖδα</p>
 <p>Ναυσίθοον μεγάθυμον, ὃς ἐν Φαίηξιν ἄνασσε:</p>
 <p>Ναυσίθοος δ' ἔτεκεν Ῥηξήνορά τ' Ἀλκίνοόν τε.</p>
 <p>τὸν μὲν ἄκουρον ἐόντα βάλ' ἀργυρότοξος Ἀπόλλων</p>
 <p>νυμφίον ἐν μεγάρῳ, μίαν οἴην παῖδα λιπόντα <font color="GREEN">65</font></p>
 <p>Ἀρήτην: τὴν δ' Ἀλκίνοος ποιήσατ' ἄκοιτιν,</p>
 <p>καί μιν ἔτισ', ὡς οὔ τις ἐπὶ χθονὶ τίεται ἄλλη,</p>
 <p>ὅσσαι νῦν γε γυναῖκες ὑπ' ἀνδράσιν οἶκον ἔχουσιν.</p>
 <p>ὣς κείνη περὶ κῆρι τετίμηταί τε καὶ ἔστιν</p>
 <p>ἔκ τε φίλων παίδων ἔκ τ' αὐτοῦ Ἀλκινόοιο <font color="GREEN">70</font></p>
 <p>καὶ λαῶν, οἵ μίν ῥα θεὸν ὣς εἰσορόωντες</p>
 <p>δειδέχαται μύθοισιν, ὅτε στείχῃσ' ἀνὰ ἄστυ.</p>
 <p>οὐ μὲν γάρ τι νόου γε καὶ αὐτὴ δεύεται ἐσθλοῦ:</p>
 <p>ᾗσι τ' ἐὺ φρονέῃσι καὶ ἀνδράσι νείκεα λύει.</p>
 <p>εἴ κέν τοι κείνη γε φίλα φρονέῃσ' ἐνὶ θυμῷ, <font color="GREEN">75</font></p>
 <p>ἐλπωρή τοι ἔπειτα φίλους τ' ἰδέειν καὶ ἱκέσθαι</p>
 <p>οἶκον ἐς ὑψόροφον καὶ σὴν ἐς πατρίδα γαῖαν."</p>
 <p> </p>
 <p>ὣς ἄρα φωνήσασ' ἀπέβη γλαυκῶπις Ἀθήνη</p>
 <p>πόντον ἐπ' ἀτρύγετον, λίπε δὲ Σχερίην ἐρατεινήν,</p>
 <p>ἵκετο δ' ἐς Μαραθῶνα καὶ εὐρυάγυιαν Ἀθήνην, <font color="GREEN">80</font></p>
 <p>δῦνε δ' Ἐρεχθῆος πυκινὸν δόμον. αὐτὰρ Ὀδυσσεὺς</p>
 <p>Ἀλκινόου πρὸς δώματ' ἴε κλυτά: πολλὰ δέ οἱ κῆρ</p>
 <p>ὥρμαιν' ἱσταμένῳ, πρὶν χάλκεον οὐδὸν ἱκέσθαι.</p>
 <p>ὥς τε γὰρ ἠελίου αἴγλη πέλεν ἠὲ σελήνης</p>
 <p>δῶμα καθ' ὑψερεφὲς μεγαλήτορος Ἀλκινόοιο. <font color="GREEN">85</font></p>
 <p>χάλκεοι μὲν γὰρ τοῖχοι ἐληλέδατ' ἔνθα καὶ ἔνθα,</p>
 <p>ἐς μυχὸν ἐξ οὐδοῦ, περὶ δὲ θριγκὸς κυάνοιο:</p>
 <p>χρύσειαι δὲ θύραι πυκινὸν δόμον ἐντὸς ἔεργον:</p>
 <p>σταθμοὶ δ' ἀργύρεοι ἐν χαλκέῳ ἕστασαν οὐδῷ,</p>
 <p>ἀργύρεον δ' ἐφ' ὑπερθύριον, χρυσέη δὲ κορώνη. <font color="GREEN">90</font></p>
 <p>χρύσειοι δ' ἑκάτερθε καὶ ἀργύρεοι κύνες ἦσαν,</p>
 <p>οὓς Ἥφαιστος ἔτευξεν ἰδυίῃσι πραπίδεσσι</p>
 <p>δῶμα φυλασσέμεναι μεγαλήτορος Ἀλκινόοιο,</p>
 <p>ἀθανάτους ὄντας καὶ ἀγήρως ἤματα πάντα.</p>
 <p>ἐν δὲ θρόνοι περὶ τοῖχον ἐρηρέδατ' ἔνθα καὶ ἔνθα, <font color="GREEN">95</font></p>
 <p>ἐς μυχὸν ἐξ οὐδοῖο διαμπερές, ἔνθ' ἐνὶ πέπλοι</p>
 <p>λεπτοὶ ἐύννητοι βεβλήατο, ἔργα γυναικῶν.</p>
 <p>ἔνθα δὲ Φαιήκων ἡγήτορες ἑδριόωντο</p>
 <p>πίνοντες καὶ ἔδοντες: ἐπηετανὸν γὰρ ἔχεσκον.</p>
 <p>χρύσειοι δ' ἄρα κοῦροι ἐυδμήτων ἐπὶ βωμῶν <font color="GREEN">100</font></p>
 <p>ἕστασαν αἰθομένας δαί̈δας μετὰ χερσὶν ἔχοντες,</p>
 <p>φαίνοντες νύκτας κατὰ δώματα δαιτυμόνεσσι.</p>
 <p>πεντήκοντα δέ οἱ δμωαὶ κατὰ δῶμα γυναῖκες</p>
 <p>αἱ μὲν ἀλετρεύουσι μύλῃς ἔπι μήλοπα καρπόν,</p>
 <p>αἱ δ' ἱστοὺς ὑφόωσι καὶ ἠλάκατα στρωφῶσιν <font color="GREEN">105</font></p>
 <p>ἥμεναι, οἷά τε φύλλα μακεδνῆς αἰγείροιο:</p>
 <p>καιρουσσέων δ' ὀθονέων ἀπολείβεται ὑγρὸν ἔλαιον.</p>
 <p>ὅσσον Φαίηκες περὶ πάντων ἴδριες ἀνδρῶν</p>
 <p>νῆα θοὴν ἐνὶ πόντῳ ἐλαυνέμεν, ὣς δὲ γυναῖκες</p>
 <p>ἱστῶν τεχνῆσσαι: πέρι γάρ σφισι δῶκεν Ἀθήνη <font color="GREEN">110</font></p>
 <p>ἔργα τ' ἐπίστασθαι περικαλλέα καὶ φρένας ἐσθλάς.</p>
 <p>ἔκτοσθεν δ' αὐλῆς μέγας ὄρχατος ἄγχι θυράων</p>
 <p>τετράγυος: περὶ δ' ἕρκος ἐλήλαται ἀμφοτέρωθεν.</p>
 <p>ἔνθα δὲ δένδρεα μακρὰ πεφύκασι τηλεθόωντα,</p>
 <p>ὄγχναι καὶ ῥοιαὶ καὶ μηλέαι ἀγλαόκαρποι <font color="GREEN">115</font></p>
 <p>συκέαι τε γλυκεραὶ καὶ ἐλαῖαι τηλεθόωσαι.</p>
 <p>τάων οὔ ποτε καρπὸς ἀπόλλυται οὐδ' ἀπολείπει</p>
 <p>χείματος οὐδὲ θέρευς, ἐπετήσιος: ἀλλὰ μάλ' αἰεὶ</p>
 <p>Ζεφυρίη πνείουσα τὰ μὲν φύει, ἄλλα δὲ πέσσει.</p>
 <p>ὄγχνη ἐπ' ὄγχνῃ γηράσκει, μῆλον δ' ἐπὶ μήλῳ, <font color="GREEN">120</font></p>
 <p>αὐτὰρ ἐπὶ σταφυλῇ σταφυλή, σῦκον δ' ἐπὶ σύκῳ.</p>
 <p>ἔνθα δέ οἱ πολύκαρπος ἀλωὴ ἐρρίζωται,</p>
 <p>τῆς ἕτερον μὲν θειλόπεδον λευρῷ ἐνὶ χώρῳ</p>
 <p>τέρσεται ἠελίῳ, ἑτέρας δ' ἄρα τε τρυγόωσιν,</p>
 <p>ἄλλας δὲ τραπέουσι: πάροιθε δέ τ' ὄμφακές εἰσιν <font color="GREEN">125</font></p>
 <p>ἄνθος ἀφιεῖσαι, ἕτεραι δ' ὑποπερκάζουσιν.</p>
 <p>ἔνθα δὲ κοσμηταὶ πρασιαὶ παρὰ νείατον ὄρχον</p>
 <p>παντοῖαι πεφύασιν, ἐπηετανὸν γανόωσαι:</p>
 <p>ἐν δὲ δύω κρῆναι ἡ μέν τ' ἀνὰ κῆπον ἅπαντα</p>
 <p>σκίδναται, ἡ δ' ἑτέρωθεν ὑπ' αὐλῆς οὐδὸν ἵησι <font color="GREEN">130</font></p>
 <p>πρὸς δόμον ὑψηλόν, ὅθεν ὑδρεύοντο πολῖται.</p>
 <p>τοῖ' ἄρ' ἐν Ἀλκινόοιο θεῶν ἔσαν ἀγλαὰ δῶρα.</p>
 <p> </p>
 <p>ἔνθα στὰς θηεῖτο πολύτλας δῖος Ὀδυσσεύς.</p>
 <p>αὐτὰρ ἐπεὶ δὴ πάντα ἑῷ θηήσατο θυμῷ,</p>
 <p>καρπαλίμως ὑπὲρ οὐδὸν ἐβήσετο δώματος εἴσω. <font color="GREEN">135</font></p>
 <p>εὗρε δὲ Φαιήκων ἡγήτορας ἠδὲ μέδοντας</p>
 <p>σπένδοντας δεπάεσσιν ἐυσκόπῳ ἀργεϊφόντῃ,</p>
 <p>ᾧ πυμάτῳ σπένδεσκον, ὅτε μνησαίατο κοίτου.</p>
 <p>αὐτὰρ ὁ βῆ διὰ δῶμα πολύτλας δῖος Ὀδυσσεὺς</p>
 <p>πολλὴν ἠέρ' ἔων, ἥν οἱ περίχευεν Ἀθήνη, <font color="GREEN">140</font></p>
 <p>ὄφρ' ἵκετ' Ἀρήτην τε καὶ Ἀλκίνοον βασιλῆα.</p>
 <p>ἀμφὶ δ' ἄρ' Ἀρήτης βάλε γούνασι χεῖρας Ὀδυσσεύς,</p>
 <p>καὶ τότε δή ῥ' αὐτοῖο πάλιν χύτο θέσφατος ἀήρ.</p>
 <p>οἱ δ' ἄνεῳ ἐγένοντο, δόμον κάτα φῶτα ἰδόντες:</p>
 <p>θαύμαζον δ' ὁρόωντες. ὁ δὲ λιτάνευεν Ὀδυσσεύς: <font color="GREEN">145</font></p>
 <p> </p>
 <p>"Ἀρήτη, θύγατερ Ῥηξήνορος ἀντιθέοιο,</p>
 <p>σόν τε πόσιν σά τε γούναθ' ἱκάνω πολλὰ μογήσας</p>
 <p>τούσδε τε δαιτυμόνας: τοῖσιν θεοὶ ὄλβια δοῖεν</p>
 <p>ζωέμεναι, καὶ παισὶν ἐπιτρέψειεν ἕκαστος</p>
 <p>κτήματ' ἐνὶ μεγάροισι γέρας θ' ὅ τι δῆμος ἔδωκεν: <font color="GREEN">150</font></p>
 <p>αὐτὰρ ἐμοὶ πομπὴν ὀτρύνετε πατρίδ' ἱκέσθαι</p>
 <p>θᾶσσον, ἐπεὶ δὴ δηθὰ φίλων ἄπο πήματα πάσχω."</p>
 <p>ὣς εἰπὼν κατ' ἄρ' ἕζετ' ἐπ' ἐσχάρῃ ἐν κονίῃσιν</p>
 <p>πὰρ πυρί: οἱ δ' ἄρα πάντες ἀκὴν ἐγένοντο σιωπῇ.</p>
 <p>ὀψὲ δὲ δὴ μετέειπε γέρων ἥρως Ἐχένηος, <font color="GREEN">155</font></p>
 <p>ὃς δὴ Φαιήκων ἀνδρῶν προγενέστερος ἦεν</p>
 <p>καὶ μύθοισι κέκαστο, παλαιά τε πολλά τε εἰδώς:</p>
 <p>ὅ σφιν ἐὺ φρονέων ἀγορήσατο καὶ μετέειπεν:</p>
 <p>"Ἀλκίνο', οὐ μέν τοι τόδε κάλλιον, οὐδὲ ἔοικε,</p>
 <p>ξεῖνον μὲν χαμαὶ ἧσθαι ἐπ' ἐσχάρῃ ἐν κονίῃσιν, <font color="GREEN">160</font></p>
 <p>οἵδε δὲ σὸν μῦθον ποτιδέγμενοι ἰσχανόωνται.</p>
 <p>ἄλλ' ἄγε δὴ ξεῖνον μὲν ἐπὶ θρόνου ἀργυροήλου</p>
 <p>εἷσον ἀναστήσας, σὺ δὲ κηρύκεσσι κέλευσον</p>
 <p>οἶνον ἐπικρῆσαι, ἵνα καὶ Διὶ τερπικεραύνῳ</p>
 <p>σπείσομεν, ὅς θ' ἱκέτῃσιν ἅμ' αἰδοίοισιν ὀπηδεῖ: <font color="GREEN">165</font></p>
 <p>δόρπον δὲ ξείνῳ ταμίη δότω ἔνδον ἐόντων."</p>
 <p> </p>
 <p>αὐτὰρ ἐπεὶ τό γ' ἄκουσ' ἱερὸν μένος Ἀλκινόοιο,</p>
 <p>χειρὸς ἑλὼν Ὀδυσῆα δαί̈φρονα ποικιλομήτην</p>
 <p>ὦρσεν ἀπ' ἐσχαρόφιν καὶ ἐπὶ θρόνου εἷσε φαεινοῦ,</p>
 <p>υἱὸν ἀναστήσας ἀγαπήνορα Λαοδάμαντα, <font color="GREEN">170</font></p>
 <p>ὅς οἱ πλησίον ἷζε, μάλιστα δέ μιν φιλέεσκεν.</p>
 <p>χέρνιβα δ' ἀμφίπολος προχόῳ ἐπέχευε φέρουσα</p>
 <p>καλῇ χρυσείῃ ὑπὲρ ἀργυρέοιο λέβητος,</p>
 <p>νίψασθαι: παρὰ δὲ ξεστὴν ἐτάνυσσε τράπεζαν.</p>
 <p>σῖτον δ' αἰδοίη ταμίη παρέθηκε φέρουσα, <font color="GREEN">175</font></p>
 <p>εἴδατα πόλλ' ἐπιθεῖσα, χαριζομένη παρεόντων.</p>
 <p>αὐτὰρ ὁ πῖνε καὶ ἦσθε πολύτλας δῖος Ὀδυσσεύς.</p>
 <p>καὶ τότε κήρυκα προσέφη μένος Ἀλκινόοιο:</p>
 <p> </p>
 <p>"Ποντόνοε, κρητῆρα κερασσάμενος μέθυ νεῖμον</p>
 <p>πᾶσιν ἀνὰ μέγαρον, ἵνα καὶ Διὶ τερπικεραύνῳ <font color="GREEN">180</font></p>
 <p>σπείσομεν, ὅς θ' ἱκέτῃσιν ἅμ' αἰδοίοισιν ὀπηδεῖ."</p>
 <p> </p>
 <p>ὣς φάτο, Ποντόνοος δὲ μελίφρονα οἶνον ἐκίρνα,</p>
 <p>νώμησεν δ' ἄρα πᾶσιν ἐπαρξάμενος δεπάεσσιν.</p>
 <p>αὐτὰρ ἐπεὶ σπεῖσάν τ' ἔπιόν θ', ὅσον ἤθελε θυμός,</p>
 <p>τοῖσιν δ' Ἀλκίνοος ἀγορήσατο καὶ μετέειπε: <font color="GREEN">185</font></p>
 <p> </p>
 <p>"κέκλυτε, Φαιήκων ἡγήτορες ἠδὲ μέδοντες</p>
 <p>ὄφρ' εἴπω τά με θυμὸς ἐνὶ στήθεσσι κελεύει.</p>
 <p>νῦν μὲν δαισάμενοι κατακείετε οἴκαδ' ἰόντες:</p>
 <p>ἠῶθεν δὲ γέροντας ἐπὶ πλέονας καλέσαντες</p>
 <p>ξεῖνον ἐνὶ μεγάροις ξεινίσσομεν ἠδὲ θεοῖσιν <font color="GREEN">190</font></p>
 <p>ῥέξομεν ἱερὰ καλά, ἔπειτα δὲ καὶ περὶ πομπῆς</p>
 <p>μνησόμεθ', ὥς χ' ὁ ξεῖνος ἄνευθε πόνου καὶ ἀνίης</p>
 <p>πομπῇ ὑφ' ἡμετέρῃ ἣν πατρίδα γαῖαν ἵκηται</p>
 <p>χαίρων καρπαλίμως, εἰ καὶ μάλα τηλόθεν ἐστί,</p>
 <p>μηδέ τι μεσσηγύς γε κακὸν καὶ πῆμα πάθῃσι, <font color="GREEN">195</font></p>
 <p>πρίν γε τὸν ἧς γαίης ἐπιβήμεναι: ἔνθα δ' ἔπειτα</p>
 <p>πείσεται, ἅσσα οἱ αἶσα κατὰ κλῶθές τε βαρεῖαι</p>
 <p>γιγνομένῳ νήσαντο λίνῳ, ὅτε μιν τέκε μήτηρ.</p>
 <p>εἰ δέ τις ἀθανάτων γε κατ' οὐρανοῦ εἰλήλουθεν,</p>
 <p>ἄλλο τι δὴ τόδ' ἔπειτα θεοὶ περιμηχανόωνται. <font color="GREEN">200</font></p>
 <p>αἰεὶ γὰρ τὸ πάρος γε θεοὶ φαίνονται ἐναργεῖς</p>
 <p>ἡμῖν, εὖτ' ἔρδωμεν ἀγακλειτὰς ἑκατόμβας,</p>
 <p>δαίνυνταί τε παρ' ἄμμι καθήμενοι ἔνθα περ ἡμεῖς.</p>
 <p>εἰ δ' ἄρα τις καὶ μοῦνος ἰὼν ξύμβληται ὁδίτης,</p>
 <p>οὔ τι κατακρύπτουσιν, ἐπεί σφισιν ἐγγύθεν εἰμέν, <font color="GREEN">205</font></p>
 <p>ὥς περ Κύκλωπές τε καὶ ἄγρια φῦλα Γιγάντων."</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς:</p>
 <p>"Ἀλκίνο', ἄλλο τί τοι μελέτω φρεσίν: οὐ γὰρ ἐγώ γε</p>
 <p>ἀθανάτοισιν ἔοικα, τοὶ οὐρανὸν εὐρὺν ἔχουσιν,</p>
 <p>οὐ δέμας οὐδὲ φυήν, ἀλλὰ θνητοῖσι βροτοῖσιν. <font color="GREEN">210</font></p>
 <p>οὕς τινας ὑμεῖς ἴστε μάλιστ' ὀχέοντας ὀιζὺν</p>
 <p>ἀνθρώπων, τοῖσίν κεν ἐν ἄλγεσιν ἰσωσαίμην.</p>
 <p>καὶ δ' ἔτι κεν καὶ μᾶλλον ἐγὼ κακὰ μυθησαίμην,</p>
 <p>ὅσσα γε δὴ ξύμπαντα θεῶν ἰότητι μόγησα.</p>
 <p>ἀλλ' ἐμὲ μὲν δορπῆσαι ἐάσατε κηδόμενόν περ: <font color="GREEN">215</font></p>
 <p>οὐ γάρ τι στυγερῇ ἐπὶ γαστέρι κύντερον ἄλλο</p>
 <p>ἔπλετο, ἥ τ' ἐκέλευσεν ἕο μνήσασθαι ἀνάγκῃ</p>
 <p>καὶ μάλα τειρόμενον καὶ ἐνὶ φρεσὶ πένθος ἔχοντα,</p>
 <p>ὡς καὶ ἐγὼ πένθος μὲν ἔχω φρεσίν, ἡ δὲ μάλ' αἰεὶ</p>
 <p>ἐσθέμεναι κέλεται καὶ πινέμεν, ἐκ δέ με πάντων <font color="GREEN">220</font></p>
 <p>ληθάνει ὅσσ' ἔπαθον, καὶ ἐνιπλησθῆναι ἀνώγει.</p>
 <p>ὑμεῖς δ' ὀτρύνεσθαι ἅμ' ἠοῖ φαινομένηφιν,</p>
 <p>ὥς κ' ἐμὲ τὸν δύστηνον ἐμῆς ἐπιβήσετε πάτρης</p>
 <p>καί περ πολλὰ παθόντα: ἰδόντα με καὶ λίποι αἰὼν</p>
 <p>κτῆσιν ἐμήν, δμῶάς τε καὶ ὑψερεφὲς μέγα δῶμα." <font color="GREEN">225</font></p>
 <p> </p>
 <p>ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον</p>
 <p>πεμπέμεναι τὸν ξεῖνον, ἐπεὶ κατὰ μοῖραν ἔειπεν.</p>
 <p>αὐτὰρ ἐπεὶ σπεῖσάν τ' ἔπιον θ' ὅσον ἤθελε θυμός,</p>
 <p>οἱ μὲν κακκείοντες ἔβαν οἶκόνδε ἕκαστος,</p>
 <p>αὐτὰρ ὁ ἐν μεγάρῳ ὑπελείπετο δῖος Ὀδυσσεύς, <font color="GREEN">230</font></p>
 <p>πὰρ δέ οἱ Ἀρήτη τε καὶ Ἀλκίνοος θεοειδὴς</p>
 <p>ἥσθην: ἀμφίπολοι δ' ἀπεκόσμεον ἔντεα δαιτός.</p>
 <p>τοῖσιν δ' Ἀρήτη λευκώλενος ἤρχετο μύθων:</p>
 <p>ἔγνω γὰρ φᾶρός τε χιτῶνά τε εἵματ' ἰδοῦσα</p>
 <p>καλά, τά ῥ' αὐτὴ τεῦξε σὺν ἀμφιπόλοισι γυναιξί: <font color="GREEN">235</font></p>
 <p>καί μιν φωνήσασ' ἔπεα πτερόεντα προσηύδα:</p>
 <p> </p>
 <p>"ξεῖνε, τὸ μέν σε πρῶτον ἐγὼν εἰρήσομαι αὐτή:</p>
 <p>τίς πόθεν εἰς ἀνδρῶν; τίς τοι τάδε εἵματ' ἔδωκεν;</p>
 <p>οὐ δὴ φῆς ἐπὶ πόντον ἀλώμενος ἐνθάδ' ἱκέσθαι;"</p>
 <p> </p>
 <p>τὴν δ' ἀπαμειβόμενος προσέφη πολύμητις Ὀδυσσεύς: <font color="GREEN">240</font></p>
 <p>"ἀργαλέον, βασίλεια, διηνεκέως ἀγορεῦσαι</p>
 <p>κήδε', ἐπεί μοι πολλὰ δόσαν θεοὶ Οὐρανίωνες:</p>
 <p>τοῦτο δέ τοι ἐρέω ὅ μ' ἀνείρεαι ἠδὲ μεταλλᾷς.</p>
 <p>Ὠγυγίη τις νῆσος ἀπόπροθεν εἰν ἁλὶ κεῖται:</p>
 <p>ἔνθα μὲν Ἄτλαντος θυγάτηρ, δολόεσσα Καλυψὼ <font color="GREEN">245</font></p>
 <p>ναίει ἐυπλόκαμος, δεινὴ θεός: οὐδέ τις αὐτῇ</p>
 <p>μίσγεται οὔτε θεῶν οὔτε θνητῶν ἀνθρώπων.</p>
 <p>ἀλλ' ἐμὲ τὸν δύστηνον ἐφέστιον ἤγαγε δαίμων</p>
 <p>οἶον, ἐπεί μοι νῆα θοὴν ἀργῆτι κεραυνῷ</p>
 <p>Ζεὺς ἔλσας ἐκέασσε μέσῳ ἐνὶ οἴνοπι πόντῳ. <font color="GREEN">250</font></p>
 <p>ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι,</p>
 <p>αὐτὰρ ἐγὼ τρόπιν ἀγκὰς ἑλὼν νεὸς ἀμφιελίσσης</p>
 <p>ἐννῆμαρ φερόμην: δεκάτῃ δέ με νυκτὶ μελαίνῃ</p>
 <p>νῆσον ἐς Ὠγυγίην πέλασαν θεοί, ἔνθα Καλυψὼ</p>
 <p>ναίει ἐυπλόκαμος, δεινὴ θεός, ἥ με λαβοῦσα <font color="GREEN">255</font></p>
 <p>ἐνδυκέως ἐφίλει τε καὶ ἔτρεφεν ἠδὲ ἔφασκε</p>
 <p>θήσειν ἀθάνατον καὶ ἀγήραον ἤματα πάντα:</p>
 <p>ἀλλ' ἐμὸν οὔ ποτε θυμὸν ἐνὶ στήθεσσιν ἔπειθεν.</p>
 <p>ἔνθα μὲν ἑπτάετες μένον ἔμπεδον, εἵματα δ' αἰεὶ</p>
 <p>δάκρυσι δεύεσκον, τά μοι ἄμβροτα δῶκε Καλυψώ: <font color="GREEN">260</font></p>
 <p>ἀλλ' ὅτε δὴ ὀγδόατόν μοι ἐπιπλόμενον ἔτος ἦλθεν,</p>
 <p>καὶ τότε δή μ' ἐκέλευσεν ἐποτρύνουσα νέεσθαι</p>
 <p>Ζηνὸς ὑπ' ἀγγελίης, ἢ καὶ νόος ἐτράπετ' αὐτῆς.</p>
 <p>πέμπε δ' ἐπὶ σχεδίης πολυδέσμου, πολλὰ δ' ἔδωκε,</p>
 <p>σῖτον καὶ μέθυ ἡδύ, καὶ ἄμβροτα εἵματα ἕσσεν, <font color="GREEN">265</font></p>
 <p>οὖρον δὲ προέηκεν ἀπήμονά τε λιαρόν τε.</p>
 <p>ἑπτὰ δὲ καὶ δέκα μὲν πλέον ἤματα ποντοπορεύων,</p>
 <p>ὀκτωκαιδεκάτῃ δ' ἐφάνη ὄρεα σκιόεντα</p>
 <p>γαίης ὑμετέρης, γήθησε δέ μοι φίλον ἦτορ</p>
 <p>δυσμόρῳ: ἦ γὰρ ἔμελλον ἔτι ξυνέσεσθαι ὀιζυῖ <font color="GREEN">270</font></p>
 <p>πολλῇ, τήν μοι ἐπῶρσε Ποσειδάων ἐνοσίχθων,</p>
 <p>ὅς μοι ἐφορμήσας ἀνέμους κατέδησε κέλευθον,</p>
 <p>ὤρινεν δὲ θάλασσαν ἀθέσφατον, οὐδέ τι κῦμα</p>
 <p>εἴα ἐπὶ σχεδίης ἁδινὰ στενάχοντα φέρεσθαι.</p>
 <p>τὴν μὲν ἔπειτα θύελλα διεσκέδασ': αὐτὰρ ἐγώ γε <font color="GREEN">275</font></p>
 <p>νηχόμενος τόδε λαῖτμα διέτμαγον, ὄφρα με γαίῃ</p>
 <p>ὑμετέρῃ ἐπέλασσε φέρων ἄνεμός τε καὶ ὕδωρ.</p>
 <p>ἔνθα κέ μ' ἐκβαίνοντα βιήσατο κῦμ' ἐπὶ χέρσου,</p>
 <p>πέτρῃς πρὸς μεγάλῃσι βαλὸν καὶ ἀτερπέι χώρῳ:</p>
 <p>ἀλλ' ἀναχασσάμενος νῆχον πάλιν, ἧος ἐπῆλθον <font color="GREEN">280</font></p>
 <p>ἐς ποταμόν, τῇ δή μοι ἐείσατο χῶρος ἄριστος,</p>
 <p>λεῖος πετράων, καὶ ἐπὶ σκέπας ἦν ἀνέμοιο.</p>
 <p>ἐκ δ' ἔπεσον θυμηγερέων, ἐπὶ δ' ἀμβροσίη νὺξ</p>
 <p>ἤλυθ'. ἐγὼ δ' ἀπάνευθε διιπετέος ποταμοῖο</p>
 <p>ἐκβὰς ἐν θάμνοισι κατέδραθον, ἀμφὶ δὲ φύλλα <font color="GREEN">285</font></p>
 <p>ἠφυσάμην: ὕπνον δὲ θεὸς κατ' ἀπείρονα χεῦεν.</p>
 <p>ἔνθα μὲν ἐν φύλλοισι φίλον τετιημένος ἦτορ</p>
 <p>εὗδον παννύχιος καὶ ἐπ' ἠῶ καὶ μέσον ἦμαρ.</p>
 <p>δείλετό τ' ἠέλιος καί με γλυκὺς ὕπνος ἀνῆκεν.</p>
 <p>ἀμφιπόλους δ' ἐπὶ θινὶ τεῆς ἐνόησα θυγατρὸς <font color="GREEN">290</font></p>
 <p>παιζούσας, ἐν δ' αὐτὴ ἔην ἐικυῖα θεῇσι:</p>
 <p>τὴν ἱκέτευσ': ἡ δ' οὔ τι νοήματος ἤμβροτεν ἐσθλοῦ,</p>
 <p>ὡς οὐκ ἂν ἔλποιο νεώτερον ἀντιάσαντα</p>
 <p>ἐρξέμεν: αἰεὶ γάρ τε νεώτεροι ἀφραδέουσιν.</p>
 <p>ἥ μοι σῖτον ἔδωκεν ἅλις ἠδ' αἴθοπα οἶνον <font color="GREEN">295</font></p>
 <p>καὶ λοῦσ' ἐν ποταμῷ καί μοι τάδε εἵματ' ἔδωκε.</p>
 <p>ταῦτά τοι ἀχνύμενός περ ἀληθείην κατέλεξα."</p>
 <p> </p>
 <p>τὸν δ' αὖτ' Ἀλκίνοος ἀπαμείβετο φώνησέν τε:</p>
 <p>"ξεῖν', ἦ τοι μὲν τοῦτο γ' ἐναίσιμον οὐκ ἐνόησε</p>
 <p>παῖς ἐμή, οὕνεκά σ' οὔ τι μετ' ἀμφιπόλοισι γυναιξὶν <font color="GREEN">300</font></p>
 <p>ἦγεν ἐς ἡμέτερον, σὺ δ' ἄρα πρώτην ἱκέτευσας."</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς:</p>
 <p>"ἥρως, μή τοι τοὔνεκ' ἀμύμονα νείκεε κούρην:</p>
 <p>ἡ μὲν γάρ μ' ἐκέλευε σὺν ἀμφιπόλοισιν ἕπεσθαι,</p>
 <p>ἀλλ' ἐγὼ οὐκ ἔθελον δείσας αἰσχυνόμενός τε, <font color="GREEN">305</font></p>
 <p>μή πως καὶ σοὶ θυμὸς ἐπισκύσσαιτο ἰδόντι:</p>
 <p>δύσζηλοι γάρ τ' εἰμὲν ἐπὶ χθονὶ φῦλ' ἀνθρώπων."</p>
 <p> </p>
 <p>τὸν δ' αὖτ' Ἀλκίνοος ἀπαμείβετο φώνησέν τε:</p>
 <p>"ξεῖν', οὔ μοι τοιοῦτον ἐνὶ στήθεσσι φίλον κῆρ</p>
 <p>μαψιδίως κεχολῶσθαι: ἀμείνω δ' αἴσιμα πάντα. <font color="GREEN">310</font></p>
 <p>αἲ γάρ, Ζεῦ τε πάτερ καὶ Ἀθηναίη καὶ Ἄπολλον,</p>
 <p>τοῖος ἐὼν οἷός ἐσσι, τά τε φρονέων ἅ τ' ἐγώ περ,</p>
 <p>παῖδά τ' ἐμὴν ἐχέμεν καὶ ἐμὸς γαμβρὸς καλέεσθαι</p>
 <p>αὖθι μένων: οἶκον δέ κ' ἐγὼ καὶ κτήματα δοίην,</p>
 <p>εἴ κ' ἐθέλων γε μένοις: ἀέκοντα δέ σ' οὔ τις ἐρύξει <font color="GREEN">315</font></p>
 <p>Φαιήκων: μὴ τοῦτο φίλον Διὶ πατρὶ γένοιτο.</p>
 <p>πομπὴν δ' ἐς τόδ' ἐγὼ τεκμαίρομαι, ὄφρ' ἐὺ εἰδῇς,</p>
 <p>αὔριον ἔς: τῆμος δὲ σὺ μὲν δεδμημένος ὕπνῳ</p>
 <p>λέξεαι, οἱ δ' ἐλόωσι γαλήνην, ὄφρ' ἂν ἵκηαι</p>
 <p>πατρίδα σὴν καὶ δῶμα, καὶ εἴ πού τοι φίλον ἐστίν, <font color="GREEN">320</font></p>
 <p>εἴ περ καὶ μάλα πολλὸν ἑκαστέρω ἔστ' Εὐβοίης,</p>
 <p>τήν περ τηλοτάτω φάσ' ἔμμεναι, οἵ μιν ἴδοντο</p>
 <p>λαῶν ἡμετέρων, ὅτε τε ξανθὸν Ῥαδάμανθυν</p>
 <p>ἦγον ἐποψόμενον Τιτυὸν Γαιήιον υἱόν.</p>
 <p>καὶ μὲν οἱ ἔνθ' ἦλθον καὶ ἄτερ καμάτοιο τέλεσσαν <font color="GREEN">325</font></p>
 <p>ἤματι τῷ αὐτῷ καὶ ἀπήνυσαν οἴκαδ' ὀπίσσω.</p>
 <p>εἰδήσεις δὲ καὶ αὐτὸς ἐνὶ φρεσὶν ὅσσον ἄρισται</p>
 <p>νῆες ἐμαὶ καὶ κοῦροι ἀναρρίπτειν ἅλα πηδῷ."</p>
 <p> </p>
 <p>ὣς φάτο, γήθησεν δὲ πολύτλας δῖος Ὀδυσσεύς,</p>
 <p>εὐχόμενος δ' ἄρα εἶπεν, ἔπος τ' ἔφατ' ἔκ τ' ὀνόμαζεν: <font color="GREEN">330</font></p>
 <p>"Ζεῦ πάτερ, αἴθ' ὅσα εἶπε τελευτήσειεν ἅπαντα</p>
 <p>Ἀλκίνοος: τοῦ μέν κεν ἐπὶ ζείδωρον ἄρουραν</p>
 <p>ἄσβεστον κλέος εἴη, ἐγὼ δέ κε πατρίδ' ἱκοίμην."</p>
 <p> </p>
 <p>ὣς οἱ μὲν τοιαῦτα πρὸς ἀλλήλους ἀγόρευον:</p>
 <p>κέκλετο δ' Ἀρήτη λευκώλενος ἀμφιπόλοισιν <font color="GREEN">335</font></p>
 <p>δέμνι' ὑπ' αἰθούσῃ θέμεναι καὶ ῥήγεα καλὰ</p>
 <p>πορφύρε' ἐμβαλέειν, στορέσαι τ' ἐφύπερθε τάπητας</p>
 <p>χλαίνας τ' ἐνθέμεναι οὔλας καθύπερθεν ἕσασθαι.</p>
 <p>αἱ δ' ἴσαν ἐκ μεγάροιο δάος μετὰ χερσὶν ἔχουσαι:</p>
 <p>αὐτὰρ ἐπεὶ στόρεσαν πυκινὸν λέχος ἐγκονέουσαι, <font color="GREEN">340</font></p>
 <p>ὤτρυνον δ' Ὀδυσῆα παριστάμεναι ἐπέεσσιν:</p>
 <p>"ὄρσο κέων, ὦ ξεῖνε: πεποίηται δέ τοι εὐνή."</p>
 <p> </p>
 <p>ὣς φάν, τῷ δ' ἀσπαστὸν ἐείσατο κοιμηθῆναι.</p>
 <p>ὣς ὁ μὲν ἔνθα καθεῦδε πολύτλας δῖος Ὀδυσσεὺς</p>
 <p>τρητοῖς ἐν λεχέεσσιν ὑπ' αἰθούσῃ ἐριδούπῳ: <font color="GREEN">345</font></p>
 <p>Ἀλκίνοος δ' ἄρα λέκτο μυχῷ δόμου ὑψηλοῖο,</p>
 <p>πὰρ δὲ γυνὴ δέσποινα λέχος πόρσυνε καὶ εὐνήν.</p>
 
 
 <p></p><hr>
 <center>
 <a href="ody08.htm">Next: Book 8</a></center>
 </body>