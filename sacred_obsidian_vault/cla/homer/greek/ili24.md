<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili23.htm">English</a> 
 <a href="ili23.htm">Previous</a> 
 <a href="ody01.htm">Next</a> 
 </center>
 <hr>
 
 
 <h1 align="CENTER">The Iliad, Book 24</h1>
 <p>λῦτο δ' ἀγών, λαοὶ δὲ θοὰς ἐπὶ νῆας ἕκαστοι</p>
 <p>ἐσκίδναντ' ἰέναι. τοὶ μὲν δόρποιο μέδοντο</p>
 <p>ὕπνου τε γλυκεροῦ ταρπήμεναι: αὐτὰρ Ἀχιλλεὺς</p>
 <p>κλαῖε φίλου ἑτάρου μεμνημένος, οὐδέ μιν ὕπνος</p>
 <p>ᾕρει πανδαμάτωρ, ἀλλ' ἐστρέφετ' ἔνθα καὶ ἔνθα <font color="GREEN">5</font></p>
 <p>Πατρόκλου ποθέων ἀνδροτῆτά τε καὶ μένος ἠύ̈,</p>
 <p>ἠδ' ὁπόσα τολύπευσε σὺν αὐτῷ καὶ πάθεν ἄλγεα</p>
 <p>ἀνδρῶν τε πτολέμους ἀλεγεινά τε κύματα πείρων:</p>
 <p>τῶν μιμνησκόμενος θαλερὸν κατὰ δάκρυον εἶβεν,</p>
 <p>ἄλλοτ' ἐπὶ πλευρὰς κατακείμενος, ἄλλοτε δ' αὖτε <font color="GREEN">10</font></p>
 <p>ὕπτιος, ἄλλοτε δὲ πρηνής: τοτὲ δ' ὀρθὸς ἀναστὰς</p>
 <p>δινεύεσκ' ἀλύων παρὰ θῖν' ἁλός: οὐδέ μιν ἠὼς</p>
 <p>φαινομένη λήθεσκεν ὑπεὶρ ἅλα τ' ἠϊόνας τε.</p>
 <p>ἀλλ' ὅ γ' ἐπεὶ ζεύξειεν ὑφ' ἅρμασιν ὠκέας ἵππους,</p>
 <p>Ἕκτορα δ' ἕλκεσθαι δησάσκετο δίφρου ὄπισθεν, <font color="GREEN">15</font></p>
 <p>τρὶς δ' ἐρύσας περὶ σῆμα Μενοιτιάδαο θανόντος</p>
 <p>αὖτις ἐνὶ κλισίῃ παυέσκετο, τὸν δέ τ' ἔασκεν</p>
 <p>ἐν κόνι ἐκτανύσας προπρηνέα: τοῖο δ' Ἀπόλλων</p>
 <p>πᾶσαν ἀεικείην ἄπεχε χροὶ̈ φῶτ' ἐλεαίρων</p>
 <p>καὶ τεθνηότα περ: περὶ δ' αἰγίδι πάντα κάλυπτε <font color="GREEN">20</font></p>
 <p>χρυσείῃ, ἵνα μή μιν ἀποδρύφοι ἑλκυστάζων.</p>
 <p> </p>
 <p>ὣς ὃ μὲν Ἕκτορα δῖον ἀείκιζεν μενεαίνων:</p>
 <p>τὸν δ' ἐλεαίρεσκον μάκαρες θεοὶ εἰσορόωντες,</p>
 <p>κλέψαι δ' ὀτρύνεσκον ἐύ̈σκοπον ἀργεϊφόντην.</p>
 <p>ἔνθ' ἄλλοις μὲν πᾶσιν ἑήνδανεν, οὐδέ ποθ' Ἥρῃ <font color="GREEN">25</font></p>
 <p>οὐδὲ Ποσειδάων' οὐδὲ γλαυκώπιδι κούρῃ,</p>
 <p>ἀλλ' ἔχον ὥς σφιν πρῶτον ἀπήχθετο Ἴλιος ἱρὴ</p>
 <p>καὶ Πρίαμος καὶ λαὸς Ἀλεξάνδρου ἕνεκ' ἄτης,</p>
 <p>ὃς νείκεσσε θεὰς ὅτε οἱ μέσσαυλον ἵκοντο,</p>
 <p>τὴν δ' ᾔνησ' ἥ οἱ πόρε μαχλοσύνην ἀλεγεινήν. <font color="GREEN">30</font></p>
 <p>ἀλλ' ὅτε δή ῥ' ἐκ τοῖο δυωδεκάτη γένετ' ἠώς,</p>
 <p>καὶ τότ' ἄρ' ἀθανάτοισι μετηύδα Φοῖβος Ἀπόλλων:</p>
 <p>σχέτλιοί ἐστε θεοί, δηλήμονες: οὔ νύ ποθ' ὑμῖν</p>
 <p>Ἕκτωρ μηρί' ἔκηε βοῶν αἰγῶν τε τελείων;</p>
 <p>τὸν νῦν οὐκ ἔτλητε νέκυν περ ἐόντα σαῶσαι <font color="GREEN">35</font></p>
 <p>ᾗ τ' ἀλόχῳ ἰδέειν καὶ μητέρι καὶ τέκεϊ ᾧ</p>
 <p>καὶ πατέρι Πριάμῳ λαοῖσί τε, τοί κέ μιν ὦκα</p>
 <p>ἐν πυρὶ κήαιεν καὶ ἐπὶ κτέρεα κτερίσαιεν.</p>
 <p>ἀλλ' ὀλοῷ Ἀχιλῆϊ θεοὶ βούλεσθ' ἐπαρήγειν,</p>
 <p>ᾧ οὔτ' ἂρ φρένες εἰσὶν ἐναίσιμοι οὔτε νόημα <font color="GREEN">40</font></p>
 <p>γναμπτὸν ἐνὶ στήθεσσι, λέων δ' ὣς ἄγρια οἶδεν,</p>
 <p>ὅς τ' ἐπεὶ ἂρ μεγάλῃ τε βίῃ καὶ ἀγήνορι θυμῷ</p>
 <p>εἴξας εἶσ' ἐπὶ μῆλα βροτῶν ἵνα δαῖτα λάβῃσιν:</p>
 <p>ὣς Ἀχιλεὺς ἔλεον μὲν ἀπώλεσεν, οὐδέ οἱ αἰδὼς</p>
 <p>γίγνεται, ἥ τ' ἄνδρας μέγα σίνεται ἠδ' ὀνίνησι. <font color="GREEN">45</font></p>
 <p>μέλλει μέν πού τις καὶ φίλτερον ἄλλον ὀλέσσαι</p>
 <p>ἠὲ κασίγνητον ὁμογάστριον ἠὲ καὶ υἱόν:</p>
 <p>ἀλλ' ἤτοι κλαύσας καὶ ὀδυράμενος μεθέηκε:</p>
 <p>τλητὸν γὰρ Μοῖραι θυμὸν θέσαν ἀνθρώποισιν.</p>
 <p>αὐτὰρ ὅ γ' Ἕκτορα δῖον, ἐπεὶ φίλον ἦτορ ἀπηύρα, <font color="GREEN">50</font></p>
 <p>ἵππων ἐξάπτων περὶ σῆμ' ἑτάροιο φίλοιο</p>
 <p>ἕλκει: οὐ μήν οἱ τό γε κάλλιον οὐδέ τ' ἄμεινον.</p>
 <p>μὴ ἀγαθῷ περ ἐόντι νεμεσσηθέωμέν οἱ ἡμεῖς:</p>
 <p>κωφὴν γὰρ δὴ γαῖαν ἀεικίζει μενεαίνων.</p>
 <p> </p>
 <p>τὸν δὲ χολωσαμένη προσέφη λευκώλενος Ἥρη: <font color="GREEN">55</font></p>
 <p>εἴη κεν καὶ τοῦτο τεὸν ἔπος ἀργυρότοξε</p>
 <p>εἰ δὴ ὁμὴν Ἀχιλῆϊ καὶ Ἕκτορι θήσετε τιμήν.</p>
 <p>Ἕκτωρ μὲν θνητός τε γυναῖκά τε θήσατο μαζόν:</p>
 <p>αὐτὰρ Ἀχιλλεύς ἐστι θεᾶς γόνος, ἣν ἐγὼ αὐτὴ</p>
 <p>θρέψά τε καὶ ἀτίτηλα καὶ ἀνδρὶ πόρον παράκοιτιν <font color="GREEN">60</font></p>
 <p>Πηλέϊ, ὃς περὶ κῆρι φίλος γένετ' ἀθανάτοισι.</p>
 <p>πάντες δ' ἀντιάασθε θεοὶ γάμου: ἐν δὲ σὺ τοῖσι</p>
 <p>δαίνυ' ἔχων φόρμιγγα κακῶν ἕταρ', αἰὲν ἄπιστε.</p>
 <p>τὴν δ' ἀπαμειβόμενος προσέφη νεφεληγερέτα Ζεύς:</p>
 <p>Ἥρη μὴ δὴ πάμπαν ἀποσκύδμαινε θεοῖσιν: <font color="GREEN">65</font></p>
 <p>οὐ μὲν γὰρ τιμή γε μί' ἔσσεται: ἀλλὰ καὶ Ἕκτωρ</p>
 <p>φίλτατος ἔσκε θεοῖσι βροτῶν οἳ ἐν Ἰλίῳ εἰσίν:</p>
 <p>ὣς γὰρ ἔμοιγ', ἐπεὶ οὔ τι φίλων ἡμάρτανε δώρων.</p>
 <p>οὐ γάρ μοί ποτε βωμὸς ἐδεύετο δαιτὸς ἐί̈σης</p>
 <p>λοιβῆς τε κνίσης τε: τὸ γὰρ λάχομεν γέρας ἡμεῖς. <font color="GREEN">70</font></p>
 <p>ἀλλ' ἤτοι κλέψαι μὲν ἐάσομεν, οὐδέ πῃ ἔστι,</p>
 <p>λάθρῃ Ἀχιλλῆος θρασὺν Ἕκτορα: ἦ γάρ οἱ αἰεὶ</p>
 <p>μήτηρ παρμέμβλωκεν ὁμῶς νύκτάς τε καὶ ἦμαρ.</p>
 <p>ἀλλ' εἴ τις καλέσειε θεῶν Θέτιν ἆσσον ἐμεῖο,</p>
 <p>ὄφρά τί οἱ εἴπω πυκινὸν ἔπος, ὥς κεν Ἀχιλλεὺς <font color="GREEN">75</font></p>
 <p>δώρων ἐκ Πριάμοιο λάχῃ ἀπό θ' Ἕκτορα λύσῃ.</p>
 <p> </p>
 <p>ὣς ἔφατ', ὦρτο δὲ Ἶρις ἀελλόπος ἀγγελέουσα,</p>
 <p>μεσσηγὺς δὲ Σάμου τε καὶ Ἴμβρου παιπαλοέσσης</p>
 <p>ἔνθορε μείλανι πόντῳ: ἐπεστονάχησε δὲ λίμνη.</p>
 <p>ἣ δὲ μολυβδαίνῃ ἰκέλη ἐς βυσσὸν ὄρουσεν, <font color="GREEN">80</font></p>
 <p>ἥ τε κατ' ἀγραύλοιο βοὸς κέρας ἐμβεβαυῖα</p>
 <p>ἔρχεται ὠμηστῇσιν ἐπ' ἰχθύσι κῆρα φέρουσα.</p>
 <p>εὗρε δ' ἐνὶ σπῆϊ γλαφυρῷ Θέτιν, ἀμφὶ δ' ἄρ' ἄλλαι</p>
 <p>εἵαθ' ὁμηγερέες ἅλιαι θεαί: ἣ δ' ἐνὶ μέσσῃς</p>
 <p>κλαῖε μόρον οὗ παιδὸς ἀμύμονος, ὅς οἱ ἔμελλε <font color="GREEN">85</font></p>
 <p>φθίσεσθ' ἐν Τροίῃ ἐριβώλακι τηλόθι πάτρης.</p>
 <p>ἀγχοῦ δ' ἱσταμένη προσέφη πόδας ὠκέα Ἶρις:</p>
 <p>ὄρσο Θέτι: καλέει Ζεὺς ἄφθιτα μήδεα εἰδώς.</p>
 <p>τὴν δ' ἠμείβετ' ἔπειτα θεὰ Θέτις ἀργυρόπεζα:</p>
 <p>τίπτέ με κεῖνος ἄνωγε μέγας θεός; αἰδέομαι δὲ <font color="GREEN">90</font></p>
 <p>μίσγεσθ' ἀθανάτοισιν, ἔχω δ' ἄχε' ἄκριτα θυμῷ.</p>
 <p>εἶμι μέν, οὐδ' ἅλιον ἔπος ἔσσεται ὅττί κεν εἴπῃ.</p>
 <p>ὣς ἄρα φωνήσασα κάλυμμ' ἕλε δῖα θεάων</p>
 <p>κυάνεον, τοῦ δ' οὔ τι μελάντερον ἔπλετο ἔσθος.</p>
 <p>βῆ δ' ἰέναι, πρόσθεν δὲ ποδήνεμος ὠκέα Ἶρις <font color="GREEN">95</font></p>
 <p>ἡγεῖτ': ἀμφὶ δ' ἄρα σφι λιάζετο κῦμα θαλάσσης.</p>
 <p>ἀκτὴν δ' ἐξαναβᾶσαι ἐς οὐρανὸν ἀϊχθήτην,</p>
 <p>εὗρον δ' εὐρύοπα Κρονίδην, περὶ δ' ἄλλοι ἅπαντες</p>
 <p>εἵαθ' ὁμηγερέες μάκαρες θεοὶ αἰὲν ἐόντες.</p>
 <p>ἣ δ' ἄρα πὰρ Διὶ πατρὶ καθέζετο, εἶξε δ' Ἀθήνη. <font color="GREEN">100</font></p>
 <p>Ἥρη δὲ χρύσεον καλὸν δέπας ἐν χερὶ θῆκε</p>
 <p>καί ῥ' εὔφρην' ἐπέεσσι: Θέτις δ' ὤρεξε πιοῦσα.</p>
 <p>τοῖσι δὲ μύθων ἦρχε πατὴρ ἀνδρῶν τε θεῶν τε:</p>
 <p>ἤλυθες Οὔλυμπον δὲ θεὰ Θέτι κηδομένη περ,</p>
 <p>πένθος ἄλαστον ἔχουσα μετὰ φρεσίν: οἶδα καὶ αὐτός: <font color="GREEN">105</font></p>
 <p>ἀλλὰ καὶ ὧς ἐρέω τοῦ σ' εἵνεκα δεῦρο κάλεσσα.</p>
 <p>ἐννῆμαρ δὴ νεῖκος ἐν ἀθανάτοισιν ὄρωρεν</p>
 <p>Ἕκτορος ἀμφὶ νέκυι καὶ Ἀχιλλῆϊ πτολιπόρθῳ:</p>
 <p>κλέψαι δ' ὀτρύνουσιν ἐύ̈σκοπον ἀργεϊφόντην:</p>
 <p>αὐτὰρ ἐγὼ τόδε κῦδος Ἀχιλλῆϊ προτιάπτω <font color="GREEN">110</font></p>
 <p>αἰδῶ καὶ φιλότητα τεὴν μετόπισθε φυλάσσων.</p>
 <p>αἶψα μάλ' ἐς στρατὸν ἐλθὲ καὶ υἱέϊ σῷ ἐπίτειλον:</p>
 <p>σκύζεσθαί οἱ εἰπὲ θεούς, ἐμὲ δ' ἔξοχα πάντων</p>
 <p>ἀθανάτων κεχολῶσθαι, ὅτι φρεσὶ μαινομένῃσιν</p>
 <p>Ἕκτορ' ἔχει παρὰ νηυσὶ κορωνίσιν οὐδ' ἀπέλυσεν, <font color="GREEN">115</font></p>
 <p>αἴ κέν πως ἐμέ τε δείσῃ ἀπό θ' Ἕκτορα λύσῃ.</p>
 <p>αὐτὰρ ἐγὼ Πριάμῳ μεγαλήτορι Ἶριν ἐφήσω</p>
 <p>λύσασθαι φίλον υἱὸν ἰόντ' ἐπὶ νῆας Ἀχαιῶν,</p>
 <p>δῶρα δ' Ἀχιλλῆϊ φερέμεν, τά κε θυμὸν ἰήνῃ.</p>
 <p> </p>
 <p>ὣς ἔφατ', οὐδ' ἀπίθησε θεὰ Θέτις ἀργυρόπεζα, <font color="GREEN">120</font></p>
 <p>βῆ δὲ κατ' Οὐλύμποιο καρήνων ἀί̈ξασα,</p>
 <p>ἷξεν δ' ἐς κλισίην οὗ υἱέος: ἔνθ' ἄρα τόν γε</p>
 <p>εὗρ' ἁδινὰ στενάχοντα: φίλοι δ' ἀμφ' αὐτὸν ἑταῖροι</p>
 <p>ἐσσυμένως ἐπένοντο καὶ ἐντύνοντο ἄριστον:</p>
 <p>τοῖσι δ' ὄϊς λάσιος μέγας ἐν κλισίῃ ἱέρευτο. <font color="GREEN">125</font></p>
 <p>ἣ δὲ μάλ' ἄγχ' αὐτοῖο καθέζετο πότνια μήτηρ,</p>
 <p>χειρί τέ μιν κατέρεξεν ἔπος τ' ἔφατ' ἔκ τ' ὀνόμαζε:</p>
 <p>τέκνον ἐμὸν τέο μέχρις ὀδυρόμενος καὶ ἀχεύων</p>
 <p>σὴν ἔδεαι κραδίην μεμνημένος οὔτέ τι σίτου</p>
 <p>οὔτ' εὐνῆς; ἀγαθὸν δὲ γυναικί περ ἐν φιλότητι <font color="GREEN">130</font></p>
 <p>μίσγεσθ': οὐ γάρ μοι δηρὸν βέῃ, ἀλλά τοι ἤδη</p>
 <p>ἄγχι παρέστηκεν θάνατος καὶ μοῖρα κραταιή.</p>
 <p>ἀλλ' ἐμέθεν ξύνες ὦκα, Διὸς δέ τοι ἄγγελός εἰμι:</p>
 <p>σκύζεσθαι σοί φησι θεούς, ἑὲ δ' ἔξοχα πάντων</p>
 <p>ἀθανάτων κεχολῶσθαι, ὅτι φρεσὶ μαινομένῃσιν <font color="GREEN">135</font></p>
 <p>Ἕκτορ' ἔχεις παρὰ νηυσὶ κορωνίσιν οὐδ' ἀπέλυσας.</p>
 <p>ἀλλ' ἄγε δὴ λῦσον, νεκροῖο δὲ δέξαι ἄποινα.</p>
 <p> </p>
 <p>τὴν δ' ἀπαμειβόμενος προσέφη πόδας ὠκὺς Ἀχιλλεύς:</p>
 <p>τῇδ' εἴη: ὃς ἄποινα φέροι καὶ νεκρὸν ἄγοιτο,</p>
 <p>εἰ δὴ πρόφρονι θυμῷ Ὀλύμπιος αὐτὸς ἀνώγει. <font color="GREEN">140</font></p>
 <p> </p>
 <p>ὣς οἵ γ' ἐν νηῶν ἀγύρει μήτηρ τε καὶ υἱὸς</p>
 <p>πολλὰ πρὸς ἀλλήλους ἔπεα πτερόεντ' ἀγόρευον.</p>
 <p>Ἶριν δ' ὄτρυνε Κρονίδης εἰς Ἴλιον ἱρήν:</p>
 <p>βάσκ' ἴθι Ἶρι ταχεῖα λιποῦσ' ἕδος Οὐλύμποιο</p>
 <p>ἄγγειλον Πριάμῳ μεγαλήτορι Ἴλιον εἴσω <font color="GREEN">145</font></p>
 <p>λύσασθαι φίλον υἱὸν ἰόντ' ἐπὶ νῆας Ἀχαιῶν,</p>
 <p>δῶρα δ' Ἀχιλλῆϊ φερέμεν τά κε θυμὸν ἰήνῃ</p>
 <p>οἶον, μὴ δέ τις ἄλλος ἅμα Τρώων ἴτω ἀνήρ.</p>
 <p>κῆρύξ τίς οἱ ἕποιτο γεραίτερος, ὅς κ' ἰθύνοι</p>
 <p>ἡμιόνους καὶ ἄμαξαν ἐύ̈τροχον, ἠδὲ καὶ αὖτις <font color="GREEN">150</font></p>
 <p>νεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς.</p>
 <p>μὴ δέ τί οἱ θάνατος μελέτω φρεσὶ μὴ δέ τι τάρβος:</p>
 <p>τοῖον γάρ οἱ πομπὸν ὀπάσσομεν ἀργεϊφόντην,</p>
 <p>ὃς ἄξει εἷός κεν ἄγων Ἀχιλῆϊ πελάσσῃ.</p>
 <p>αὐτὰρ ἐπὴν ἀγάγῃσιν ἔσω κλισίην Ἀχιλῆος, <font color="GREEN">155</font></p>
 <p>οὔτ' αὐτὸς κτενέει ἀπό τ' ἄλλους πάντας ἐρύξει:</p>
 <p>οὔτε γάρ ἐστ' ἄφρων οὔτ' ἄσκοπος οὔτ' ἀλιτήμων,</p>
 <p>ἀλλὰ μάλ' ἐνδυκέως ἱκέτεω πεφιδήσεται ἀνδρός.</p>
 <p>ὣς ἔφατ', ὦρτο δὲ Ἶρις ἀελλόπος ἀγγελέουσα.</p>
 <p>ἷξεν δ' ἐς Πριάμοιο, κίχεν δ' ἐνοπήν τε γόον τε. <font color="GREEN">160</font></p>
 <p>παῖδες μὲν πατέρ' ἀμφὶ καθήμενοι ἔνδοθεν αὐλῆς</p>
 <p>δάκρυσιν εἵματ' ἔφυρον, ὃ δ' ἐν μέσσοισι γεραιὸς</p>
 <p>ἐντυπὰς ἐν χλαίνῃ κεκαλυμμένος: ἀμφὶ δὲ πολλὴ</p>
 <p>κόπρος ἔην κεφαλῇ τε καὶ αὐχένι τοῖο γέροντος</p>
 <p>τήν ῥα κυλινδόμενος καταμήσατο χερσὶν ἑῇσι. <font color="GREEN">165</font></p>
 <p>θυγατέρες δ' ἀνὰ δώματ' ἰδὲ νυοὶ ὠδύροντο</p>
 <p>τῶν μιμνησκόμεναι οἳ δὴ πολέες τε καὶ ἐσθλοὶ</p>
 <p>χερσὶν ὑπ' Ἀργείων κέατο ψυχὰς ὀλέσαντες.</p>
 <p>στῆ δὲ παρὰ Πρίαμον Διὸς ἄγγελος, ἠδὲ προσηύδα</p>
 <p>τυτθὸν φθεγξαμένη: τὸν δὲ τρόμος ἔλλαβε γυῖα: <font color="GREEN">170</font></p>
 <p>θάρσει Δαρδανίδη Πρίαμε φρεσί, μὴ δέ τι τάρβει:</p>
 <p>οὐ μὲν γάρ τοι ἐγὼ κακὸν ὀσσομένη τόδ' ἱκάνω</p>
 <p>ἀλλ' ἀγαθὰ φρονέουσα: Διὸς δέ τοι ἄγγελός εἰμι,</p>
 <p>ὅς σευ ἄνευθεν ἐὼν μέγα κήδεται ἠδ' ἐλεαίρει.</p>
 <p>λύσασθαί σ' ἐκέλευσεν Ὀλύμπιος Ἕκτορα δῖον, <font color="GREEN">175</font></p>
 <p>δῶρα δ' Ἀχιλλῆϊ φερέμεν τά κε θυμὸν ἰήνῃ</p>
 <p>οἶον, μὴ δέ τις ἄλλος ἅμα Τρώων ἴτω ἀνήρ.</p>
 <p>κῆρύξ τίς τοι ἕποιτο γεραίτερος, ὅς κ' ἰθύνοι</p>
 <p>ἡμιόνους καὶ ἄμαξαν ἐύ̈τροχον, ἠδὲ καὶ αὖτις</p>
 <p>νεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς. <font color="GREEN">180</font></p>
 <p>μὴ δέ τί τοι θάνατος μελέτω φρεσὶ μηδέ τι τάρβος:</p>
 <p>τοῖος γάρ τοι πομπὸς ἅμ' ἕψεται ἀργεϊφόντης,</p>
 <p>ὅς σ' ἄξει εἷός κεν ἄγων Ἀχιλῆϊ πελάσσῃ.</p>
 <p>αὐτὰρ ἐπὴν ἀγάγῃσιν ἔσω κλισίην Ἀχιλῆος,</p>
 <p>οὔτ' αὐτὸς κτενέει ἀπό τ' ἄλλους πάντας ἐρύξει: <font color="GREEN">185</font></p>
 <p>οὔτε γάρ ἔστ' ἄφρων οὔτ' ἄσκοπος οὔτ' ἀλιτήμων,</p>
 <p>ἀλλὰ μάλ' ἐνδυκέως ἱκέτεω πεφιδήσεται ἀνδρός.</p>
 <p> </p>
 <p>ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις,</p>
 <p>αὐτὰρ ὅ γ' υἷας ἄμαξαν ἐύ̈τροχον ἡμιονείην</p>
 <p>ὁπλίσαι ἠνώγει, πείρινθα δὲ δῆσαι ἐπ' αὐτῆς. <font color="GREEN">190</font></p>
 <p>αὐτὸς δ' ἐς θάλαμον κατεβήσετο κηώεντα</p>
 <p>κέδρινον ὑψόροφον, ὃς γλήνεα πολλὰ κεχάνδει:</p>
 <p>ἐς δ' ἄλοχον Ἑκάβην ἐκαλέσσατο φώνησέν τε:</p>
 <p>δαιμονίη Διόθεν μοι Ὀλύμπιος ἄγγελος ἦλθε</p>
 <p>λύσασθαι φίλον υἱὸν ἰόντ' ἐπὶ νῆας Ἀχαιῶν, <font color="GREEN">195</font></p>
 <p>δῶρα δ' Ἀχιλλῆϊ φερέμεν τά κε θυμὸν ἰήνῃ.</p>
 <p>ἀλλ' ἄγε μοι τόδε εἰπὲ τί τοι φρεσὶν εἴδεται εἶναι;</p>
 <p>αἰνῶς γάρ μ' αὐτόν γε μένος καὶ θυμὸς ἄνωγε</p>
 <p>κεῖσ' ἰέναι ἐπὶ νῆας ἔσω στρατὸν εὐρὺν Ἀχαιῶν.</p>
 <p> </p>
 <p>ὣς φάτο, κώκυσεν δὲ γυνὴ καὶ ἀμείβετο μύθῳ: <font color="GREEN">200</font></p>
 <p>ὤ μοι πῇ δή τοι φρένες οἴχονθ', ᾗς τὸ πάρος περ</p>
 <p>ἔκλε' ἐπ' ἀνθρώπους ξείνους ἠδ' οἷσιν ἀνάσσεις;</p>
 <p>πῶς ἐθέλεις ἐπὶ νῆας Ἀχαιῶν ἐλθέμεν οἶος</p>
 <p>ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς</p>
 <p>υἱέας ἐξενάριξε: σιδήρειόν νύ τοι ἦτορ. <font color="GREEN">205</font></p>
 <p>εἰ γάρ σ' αἱρήσει καὶ ἐσόψεται ὀφθαλμοῖσιν</p>
 <p>ὠμηστὴς καὶ ἄπιστος ἀνὴρ ὅ γε οὔ σ' ἐλεήσει,</p>
 <p>οὐδέ τί σ' αἰδέσεται. νῦν δὲ κλαίωμεν ἄνευθεν</p>
 <p>ἥμενοι ἐν μεγάρῳ: τῷ δ' ὥς ποθι Μοῖρα κραταιὴ</p>
 <p>γιγνομένῳ ἐπένησε λίνῳ, ὅτε μιν τέκον αὐτή, <font color="GREEN">210</font></p>
 <p>ἀργίποδας κύνας ἆσαι ἑῶν ἀπάνευθε τοκήων</p>
 <p>ἀνδρὶ πάρα κρατερῷ, τοῦ ἐγὼ μέσον ἧπαρ ἔχοιμι</p>
 <p>ἐσθέμεναι προσφῦσα: τότ' ἄντιτα ἔργα γένοιτο</p>
 <p>παιδὸς ἐμοῦ, ἐπεὶ οὔ ἑ κακιζόμενόν γε κατέκτα,</p>
 <p>ἀλλὰ πρὸ Τρώων καὶ Τρωϊάδων βαθυκόλπων <font color="GREEN">215</font></p>
 <p>ἑσταότ' οὔτε φόβου μεμνημένον οὔτ' ἀλεωρῆς.</p>
 <p> </p>
 <p>τὴν δ' αὖτε προσέειπε γέρων Πρίαμος θεοειδής:</p>
 <p>μή μ' ἐθέλοντ' ἰέναι κατερύκανε, μὴ δέ μοι αὐτὴ</p>
 <p>ὄρνις ἐνὶ μεγάροισι κακὸς πέλευ: οὐδέ με πείσεις.</p>
 <p>εἰ μὲν γάρ τίς μ' ἄλλος ἐπιχθονίων ἐκέλευεν, <font color="GREEN">220</font></p>
 <p>ἢ οἳ μάντιές εἰσι θυοσκόοι ἢ ἱερῆες,</p>
 <p>ψεῦδός κεν φαῖμεν καὶ νοσφιζοίμεθα μᾶλλον:</p>
 <p>νῦν δ', αὐτὸς γὰρ ἄκουσα θεοῦ καὶ ἐσέδρακον ἄντην,</p>
 <p>εἶμι καὶ οὐχ ἅλιον ἔπος ἔσσεται. εἰ δέ μοι αἶσα</p>
 <p>τεθνάμεναι παρὰ νηυσὶν Ἀχαιῶν χαλκοχιτώνων <font color="GREEN">225</font></p>
 <p>βούλομαι: αὐτίκα γάρ με κατακτείνειεν Ἀχιλλεὺς</p>
 <p>ἀγκὰς ἑλόντ' ἐμὸν υἱόν, ἐπὴν γόου ἐξ ἔρον εἵην.</p>
 <p> </p>
 <p>ἦ καὶ φωριαμῶν ἐπιθήματα κάλ' ἀνέῳγεν:</p>
 <p>ἔνθεν δώδεκα μὲν περικαλλέας ἔξελε πέπλους,</p>
 <p>δώδεκα δ' ἁπλοί̈δας χλαίνας, τόσσους δὲ τάπητας, <font color="GREEN">230</font></p>
 <p>τόσσα δὲ φάρεα λευκά, τόσους δ' ἐπὶ τοῖσι χιτῶνας.</p>
 <p>χρυσοῦ δὲ στήσας ἔφερεν δέκα πάντα τάλαντα,</p>
 <p>ἐκ δὲ δύ' αἴθωνας τρίποδας, πίσυρας δὲ λέβητας,</p>
 <p>ἐκ δὲ δέπας περικαλλές, ὅ οἱ Θρῇκες πόρον ἄνδρες</p>
 <p>ἐξεσίην ἐλθόντι μέγα κτέρας: οὐδέ νυ τοῦ περ <font color="GREEN">235</font></p>
 <p>φείσατ' ἐνὶ μεγάροις ὃ γέρων, περὶ δ' ἤθελε θυμῷ</p>
 <p>λύσασθαι φίλον υἱόν. ὃ δὲ Τρῶας μὲν ἅπαντας</p>
 <p>αἰθούσης ἀπέεργεν ἔπεσσ' αἰσχροῖσιν ἐνίσσων:</p>
 <p>ἔρρετε λωβητῆρες ἐλεγχέες: οὔ νυ καὶ ὑμῖν</p>
 <p>οἴκοι ἔνεστι γόος, ὅτι μ' ἤλθετε κηδήσοντες; <font color="GREEN">240</font></p>
 <p>ἦ ὀνόσασθ' ὅτι μοι Κρονίδης Ζεὺς ἄλγε' ἔδωκε</p>
 <p>παῖδ' ὀλέσαι τὸν ἄριστον; ἀτὰρ γνώσεσθε καὶ ὔμμες:</p>
 <p>ῥηί̈τεροι γὰρ μᾶλλον Ἀχαιοῖσιν δὴ ἔσεσθε</p>
 <p>κείνου τεθνηῶτος ἐναιρέμεν. αὐτὰρ ἔγωγε</p>
 <p>πρὶν ἀλαπαζομένην τε πόλιν κεραϊζομένην τε <font color="GREEN">245</font></p>
 <p>ὀφθαλμοῖσιν ἰδεῖν βαίην δόμον Ἄϊδος εἴσω.</p>
 <p> </p>
 <p>ἦ καὶ σκηπανίῳ δίεπ' ἀνέρας: οἳ δ' ἴσαν ἔξω</p>
 <p>σπερχομένοιο γέροντος: ὃ δ' υἱάσιν οἷσιν ὁμόκλα</p>
 <p>νεικείων Ἕλενόν τε Πάριν τ' Ἀγάθωνά τε δῖον</p>
 <p>Πάμμονά τ' Ἀντίφονόν τε βοὴν ἀγαθόν τε Πολίτην <font color="GREEN">250</font></p>
 <p>Δηί̈φοβόν τε καὶ Ἱππόθοον καὶ δῖον Ἀγαυόν:</p>
 <p>ἐννέα τοῖς ὃ γεραιὸς ὁμοκλήσας ἐκέλευε:</p>
 <p>σπεύσατέ μοι κακὰ τέκνα κατηφόνες: αἴθ' ἅμα πάντες</p>
 <p>Ἕκτορος ὠφέλετ' ἀντὶ θοῇς ἐπὶ νηυσὶ πεφάσθαι.</p>
 <p>ὤ μοι ἐγὼ πανάποτμος, ἐπεὶ τέκον υἷας ἀρίστους <font color="GREEN">255</font></p>
 <p>Τροίῃ ἐν εὐρείῃ, τῶν δ' οὔ τινά φημι λελεῖφθαι,</p>
 <p>Μήστορά τ' ἀντίθεον καὶ Τρωί̈λον ἱππιοχάρμην</p>
 <p>Ἕκτορά θ', ὃς θεὸς ἔσκε μετ' ἀνδράσιν, οὐδὲ ἐῴκει</p>
 <p>ἀνδρός γε θνητοῦ πάϊς ἔμμεναι ἀλλὰ θεοῖο.</p>
 <p>τοὺς μὲν ἀπώλεσ' Ἄρης, τὰ δ' ἐλέγχεα πάντα λέλειπται <font color="GREEN">260</font></p>
 <p>ψεῦσταί τ' ὀρχησταί τε χοροιτυπίῃσιν ἄριστοι</p>
 <p>ἀρνῶν ἠδ' ἐρίφων ἐπιδήμιοι ἁρπακτῆρες.</p>
 <p>οὐκ ἂν δή μοι ἄμαξαν ἐφοπλίσσαιτε τάχιστα,</p>
 <p>ταῦτά τε πάντ' ἐπιθεῖτε, ἵνα πρήσσωμεν ὁδοῖο;</p>
 <p> </p>
 <p>ὣς ἔφαθ', οἳ δ' ἄρα πατρὸς ὑποδείσαντες ὁμοκλὴν <font color="GREEN">265</font></p>
 <p>ἐκ μὲν ἄμαξαν ἄειραν ἐύ̈τροχον ἡμιονείην</p>
 <p>καλὴν πρωτοπαγέα, πείρινθα δὲ δῆσαν ἐπ' αὐτῆς,</p>
 <p>κὰδ δ' ἀπὸ πασσαλόφι ζυγὸν ᾕρεον ἡμιόνειον</p>
 <p>πύξινον ὀμφαλόεν εὖ οἰήκεσσιν ἀρηρός:</p>
 <p>ἐκ δ' ἔφερον ζυγόδεσμον ἅμα ζυγῷ ἐννεάπηχυ. <font color="GREEN">270</font></p>
 <p>καὶ τὸ μὲν εὖ κατέθηκαν ἐϋξέστῳ ἐπὶ ῥυμῷ</p>
 <p>πέζῃ ἔπι πρώτῃ, ἐπὶ δὲ κρίκον ἕστορι βάλλον,</p>
 <p>τρὶς δ' ἑκάτερθεν ἔδησαν ἐπ' ὀμφαλόν, αὐτὰρ ἔπειτα</p>
 <p>ἑξείης κατέδησαν, ὑπὸ γλωχῖνα δ' ἔκαμψαν.</p>
 <p>ἐκ θαλάμου δὲ φέροντες ἐϋξέστης ἐπ' ἀπήνης <font color="GREEN">275</font></p>
 <p>νήεον Ἑκτορέης κεφαλῆς ἀπερείσι' ἄποινα,</p>
 <p>ζεῦξαν δ' ἡμιόνους κρατερώνυχας ἐντεσιεργούς,</p>
 <p>τούς ῥά ποτε Πριάμῳ Μυσοὶ δόσαν ἀγλαὰ δῶρα.</p>
 <p>ἵππους δὲ Πριάμῳ ὕπαγον ζυγόν, οὓς ὃ γεραιὸς</p>
 <p>αὐτὸς ἔχων ἀτίταλλεν ἐϋξέστῃ ἐπὶ φάτνῃ. <font color="GREEN">280</font></p>
 <p> </p>
 <p>τὼ μὲν ζευγνύσθην ἐν δώμασιν ὑψηλοῖσι</p>
 <p>κῆρυξ καὶ Πρίαμος πυκινὰ φρεσὶ μήδε' ἔχοντες:</p>
 <p>ἀγχίμολον δέ σφ' ἦλθ' Ἑκάβη τετιηότι θυμῷ</p>
 <p>οἶνον ἔχουσ' ἐν χειρὶ μελίφρονα δεξιτερῆφι</p>
 <p>χρυσέῳ ἐν δέπαϊ, ὄφρα λείψαντε κιοίτην: <font color="GREEN">285</font></p>
 <p>στῆ δ' ἵππων προπάροιθεν ἔπος τ' ἔφατ' ἔκ τ' ὀνόμαζε:</p>
 <p>τῆ σπεῖσον Διὶ πατρί, καὶ εὔχεο οἴκαδ' ἱκέσθαι</p>
 <p>ἂψ ἐκ δυσμενέων ἀνδρῶν, ἐπεὶ ἂρ σέ γε θυμὸς</p>
 <p>ὀτρύνει ἐπὶ νῆας ἐμεῖο μὲν οὐκ ἐθελούσης.</p>
 <p>ἀλλ' εὔχεο σύ γ' ἔπειτα κελαινεφέϊ Κρονίωνι <font color="GREEN">290</font></p>
 <p>Ἰδαίῳ, ὅς τε Τροίην κατὰ πᾶσαν ὁρᾶται,</p>
 <p>αἴτει δ' οἰωνὸν ταχὺν ἄγγελον, ὅς τέ οἱ αὐτῷ</p>
 <p>φίλτατος οἰωνῶν, καί εὑ κράτος ἐστὶ μέγιστον,</p>
 <p>δεξιόν, ὄφρά μιν αὐτὸς ἐν ὀφθαλμοῖσι νοήσας</p>
 <p>τῷ πίσυνος ἐπὶ νῆας ἴῃς Δαναῶν ταχυπώλων. <font color="GREEN">295</font></p>
 <p>εἰ δέ τοι οὐ δώσει ἑὸν ἄγγελον εὐρύοπα Ζεύς,</p>
 <p>οὐκ ἂν ἔγωγέ σ' ἔπειτα ἐποτρύνουσα κελοίμην</p>
 <p>νῆας ἐπ' Ἀργείων ἰέναι μάλα περ μεμαῶτα.</p>
 <p>τὴν δ' ἀπαμειβόμενος προσέφη Πρίαμος θεοειδής:</p>
 <p>ὦ γύναι οὐ μέν τοι τόδ' ἐφιεμένῃ ἀπιθήσω. <font color="GREEN">300</font></p>
 <p>ἐσθλὸν γὰρ Διὶ χεῖρας ἀνασχέμεν αἴ κ' ἐλεήσῃ.</p>
 <p> </p>
 <p>ἦ ῥα καὶ ἀμφίπολον ταμίην ὄτρυν' ὃ γεραιὸς</p>
 <p>χερσὶν ὕδωρ ἐπιχεῦαι ἀκήρατον: ἣ δὲ παρέστη</p>
 <p>χέρνιβον ἀμφίπολος πρόχοόν θ' ἅμα χερσὶν ἔχουσα.</p>
 <p>νιψάμενος δὲ κύπελλον ἐδέξατο ἧς ἀλόχοιο: <font color="GREEN">305</font></p>
 <p>εὔχετ' ἔπειτα στὰς μέσῳ ἕρκεϊ, λεῖβε δὲ οἶνον</p>
 <p>οὐρανὸν εἰσανιδών, καὶ φωνήσας ἔπος ηὔδα:</p>
 <p>Ζεῦ πάτερ Ἴδηθεν μεδέων κύδιστε μέγιστε</p>
 <p>δός μ' ἐς Ἀχιλλῆος φίλον ἐλθεῖν ἠδ' ἐλεεινόν,</p>
 <p>πέμψον δ' οἰωνὸν ταχὺν ἄγγελον, ὅς τε σοὶ αὐτῷ <font color="GREEN">310</font></p>
 <p>φίλτατος οἰωνῶν, καί εὑ κράτος ἐστὶ μέγιστον,</p>
 <p>δεξιόν, ὄφρά μιν αὐτὸς ἐν ὀφθαλμοῖσι νοήσας</p>
 <p>τῷ πίσυνος ἐπὶ νῆας ἴω Δαναῶν ταχυπώλων.</p>
 <p> </p>
 <p>ὣς ἔφατ' εὐχόμενος, τοῦ δ' ἔκλυε μητίετα Ζεὺς</p>
 <p>αὐτίκα δ' αἰετὸν ἧκε τελειότατον πετεηνῶν <font color="GREEN">315</font></p>
 <p>μόρφνον θηρητῆρ' ὃν καὶ περκνὸν καλέουσιν.</p>
 <p>ὅσση δ' ὑψορόφοιο θύρη θαλάμοιο τέτυκται</p>
 <p>ἀνέρος ἀφνειοῖο ἐὺ̈ κληῖ̈σ' ἀραρυῖα,</p>
 <p>τόσσ' ἄρα τοῦ ἑκάτερθεν ἔσαν πτερά: εἴσατο δέ σφι</p>
 <p>δεξιὸς ἀί̈ξας διὰ ἄστεος: οἳ δὲ ἰδόντες <font color="GREEN">320</font></p>
 <p>γήθησαν, καὶ πᾶσιν ἐνὶ φρεσὶ θυμὸς ἰάνθη.</p>
 <p> </p>
 <p>σπερχόμενος δ' ὃ γεραιὸς ἑοῦ ἐπεβήσετο δίφρου,</p>
 <p>ἐκ δ' ἔλασε προθύροιο καὶ αἰθούσης ἐριδούπου.</p>
 <p>πρόσθε μὲν ἡμίονοι ἕλκον τετράκυκλον ἀπήνην,</p>
 <p>τὰς Ἰδαῖος ἔλαυνε δαί̈φρων: αὐτὰρ ὄπισθεν <font color="GREEN">325</font></p>
 <p>ἵπποι, τοὺς ὃ γέρων ἐφέπων μάστιγι κέλευε</p>
 <p>καρπαλίμως κατὰ ἄστυ: φίλοι δ' ἅμα πάντες ἕποντο</p>
 <p>πόλλ' ὀλοφυρόμενοι ὡς εἰ θάνατον δὲ κιόντα.</p>
 <p>οἳ δ' ἐπεὶ οὖν πόλιος κατέβαν, πεδίον δ' ἀφίκοντο,</p>
 <p>οἳ μὲν ἄρ' ἄψορροι προτὶ Ἴλιον ἀπονέοντο <font color="GREEN">330</font></p>
 <p>παῖδες καὶ γαμβροί, τὼ δ' οὐ λάθον εὐρύοπα Ζῆν</p>
 <p>ἐς πεδίον προφανέντε: ἰδὼν δ' ἐλέησε γέροντα,</p>
 <p>αἶψα δ' ἄρ' Ἑρμείαν υἱὸν φίλον ἀντίον ηὔδα:</p>
 <p>Ἑρμεία, σοὶ γάρ τε μάλιστά γε φίλτατόν ἐστιν</p>
 <p>ἀνδρὶ ἑταιρίσσαι, καί τ' ἔκλυες ᾧ κ' ἐθέλῃσθα, <font color="GREEN">335</font></p>
 <p>βάσκ' ἴθι καὶ Πρίαμον κοίλας ἐπὶ νῆας Ἀχαιῶν</p>
 <p>ὣς ἄγαγ', ὡς μήτ' ἄρ τις ἴδῃ μήτ' ἄρ τε νοήσῃ</p>
 <p>τῶν ἄλλων Δαναῶν, πρὶν Πηλεί̈ωνα δ' ἱκέσθαι.</p>
 <p>ὣς ἔφατ', οὐδ' ἀπίθησε διάκτορος ἀργεϊφόντης.</p>
 <p>αὐτίκ' ἔπειθ' ὑπὸ ποσσὶν ἐδήσατο καλὰ πέδιλα <font color="GREEN">340</font></p>
 <p>ἀμβρόσια χρύσεια, τά μιν φέρον ἠμὲν ἐφ' ὑγρὴν</p>
 <p>ἠδ' ἐπ' ἀπείρονα γαῖαν ἅμα πνοιῇς ἀνέμοιο:</p>
 <p>εἵλετο δὲ ῥάβδον, τῇ τ' ἀνδρῶν ὄμματα θέλγει</p>
 <p>ὧν ἐθέλει, τοὺς δ' αὖτε καὶ ὑπνώοντας ἐγείρει:</p>
 <p>τὴν μετὰ χερσὶν ἔχων πέτετο κρατὺς ἀργεϊφόντης. <font color="GREEN">345</font></p>
 <p>αἶψα δ' ἄρα Τροίην τε καὶ Ἑλλήσποντον ἵκανε,</p>
 <p>βῆ δ' ἰέναι κούρῳ αἰσυμνητῆρι ἐοικὼς</p>
 <p>πρῶτον ὑπηνήτῃ, τοῦ περ χαριεστάτη ἥβη.</p>
 <p> </p>
 <p>οἳ δ' ἐπεὶ οὖν μέγα σῆμα παρὲξ Ἴλοιο ἔλασσαν,</p>
 <p>στῆσαν ἄρ' ἡμιόνους τε καὶ ἵππους ὄφρα πίοιεν <font color="GREEN">350</font></p>
 <p>ἐν ποταμῷ: δὴ γὰρ καὶ ἐπὶ κνέφας ἤλυθε γαῖαν.</p>
 <p>τὸν δ' ἐξ ἀγχιμόλοιο ἰδὼν ἐφράσσατο κῆρυξ</p>
 <p>Ἑρμείαν, ποτὶ δὲ Πρίαμον φάτο φώνησέν τε:</p>
 <p>φράζεο Δαρδανίδη: φραδέος νόου ἔργα τέτυκται.</p>
 <p>ἄνδρ' ὁρόω, τάχα δ' ἄμμε διαρραίσεσθαι ὀί̈ω. <font color="GREEN">355</font></p>
 <p>ἀλλ' ἄγε δὴ φεύγωμεν ἐφ' ἵππων, ἤ μιν ἔπειτα</p>
 <p>γούνων ἁψάμενοι λιτανεύσομεν αἴ κ' ἐλεήσῃ.</p>
 <p> </p>
 <p>ὣς φάτο, σὺν δὲ γέροντι νόος χύτο, δείδιε δ' αἰνῶς,</p>
 <p>ὀρθαὶ δὲ τρίχες ἔσταν ἐνὶ γναμπτοῖσι μέλεσσι,</p>
 <p>στῆ δὲ ταφών: αὐτὸς δ' ἐριούνιος ἐγγύθεν ἐλθὼν <font color="GREEN">360</font></p>
 <p>χεῖρα γέροντος ἑλὼν ἐξείρετο καὶ προσέειπε:</p>
 <p>πῇ πάτερ ὧδ' ἵππους τε καὶ ἡμιόνους ἰθύνεις</p>
 <p>νύκτα δι' ἀμβροσίην, ὅτε θ' εὕδουσι βροτοὶ ἄλλοι;</p>
 <p>οὐδὲ σύ γ' ἔδεισας μένεα πνείοντας Ἀχαιούς,</p>
 <p>οἵ τοι δυσμενέες καὶ ἀνάρσιοι ἐγγὺς ἔασι; <font color="GREEN">365</font></p>
 <p>τῶν εἴ τίς σε ἴδοιτο θοὴν διὰ νύκτα μέλαιναν</p>
 <p>τοσσάδ' ὀνείατ' ἄγοντα, τίς ἂν δή τοι νόος εἴη;</p>
 <p>οὔτ' αὐτὸς νέος ἐσσί, γέρων δέ τοι οὗτος ὀπηδεῖ,</p>
 <p>ἄνδρ' ἀπαμύνασθαι, ὅτε τις πρότερος χαλεπήνῃ.</p>
 <p>ἀλλ' ἐγὼ οὐδέν σε ῥέξω κακά, καὶ δέ κεν ἄλλον <font color="GREEN">370</font></p>
 <p>σεῦ ἀπαλεξήσαιμι: φίλῳ δέ σε πατρὶ ἐί̈σκω.</p>
 <p>τὸν δ' ἠμείβετ' ἔπειτα γέρων Πρίαμος θεοειδής:</p>
 <p>οὕτω πῃ τάδε γ' ἐστὶ φίλον τέκος ὡς ἀγορεύεις.</p>
 <p>ἀλλ' ἔτι τις καὶ ἐμεῖο θεῶν ὑπερέσχεθε χεῖρα,</p>
 <p>ὅς μοι τοιόνδ' ἧκεν ὁδοιπόρον ἀντιβολῆσαι <font color="GREEN">375</font></p>
 <p>αἴσιον, οἷος δὴ σὺ δέμας καὶ εἶδος ἀγητός,</p>
 <p>πέπνυσαί τε νόῳ, μακάρων δ' ἔξεσσι τοκήων.</p>
 <p> </p>
 <p>τὸν δ' αὖτε προσέειπε διάκτορος ἀργεϊφόντης:</p>
 <p>ναὶ δὴ ταῦτά γε πάντα γέρον κατὰ μοῖραν ἔειπες.</p>
 <p>ἀλλ' ἄγε μοι τόδε εἰπὲ καὶ ἀτρεκέως κατάλεξον, <font color="GREEN">380</font></p>
 <p>ἠέ πῃ ἐκπέμπεις κειμήλια πολλὰ καὶ ἐσθλὰ</p>
 <p>ἄνδρας ἐς ἀλλοδαποὺς ἵνα περ τάδε τοι σόα μίμνῃ,</p>
 <p>ἦ ἤδη πάντες καταλείπετε Ἴλιον ἱρὴν</p>
 <p>δειδιότες: τοῖος γὰρ ἀνὴρ ὤριστος ὄλωλε</p>
 <p>σὸς πάϊς: οὐ μὲν γάρ τι μάχης ἐπιδεύετ' Ἀχαιῶν. <font color="GREEN">385</font></p>
 <p> </p>
 <p>τὸν δ' ἠμείβετ' ἔπειτα γέρων Πρίαμος θεοειδής:</p>
 <p>τίς δὲ σύ ἐσσι φέριστε τέων δ' ἔξεσσι τοκήων;</p>
 <p>ὥς μοι καλὰ τὸν οἶτον ἀπότμου παιδὸς ἔνισπες.</p>
 <p> </p>
 <p>τὸν δ' αὖτε προσέειπε διάκτορος ἀργεϊφόντης:</p>
 <p>πειρᾷ ἐμεῖο γεραιὲ καὶ εἴρεαι Ἕκτορα δῖον. <font color="GREEN">390</font></p>
 <p>τὸν μὲν ἐγὼ μάλα πολλὰ μάχῃ ἔνι κυδιανείρῃ</p>
 <p>ὀφθαλμοῖσιν ὄπωπα, καὶ εὖτ' ἐπὶ νηυσὶν ἐλάσσας</p>
 <p>Ἀργείους κτείνεσκε δαί̈ζων ὀξέϊ χαλκῷ:</p>
 <p>ἡμεῖς δ' ἑσταότες θαυμάζομεν: οὐ γὰρ Ἀχιλλεὺς</p>
 <p>εἴα μάρνασθαι κεχολωμένος Ἀτρεί̈ωνι. <font color="GREEN">395</font></p>
 <p>τοῦ γὰρ ἐγὼ θεράπων, μία δ' ἤγαγε νηῦς εὐεργής:</p>
 <p>Μυρμιδόνων δ' ἔξειμι, πατὴρ δέ μοί ἐστι Πολύκτωρ.</p>
 <p>ἀφνειὸς μὲν ὅ γ' ἐστί, γέρων δὲ δὴ ὡς σύ περ ὧδε,</p>
 <p>ἓξ δέ οἱ υἷες ἔασιν, ἐγὼ δέ οἱ ἕβδομός εἰμι:</p>
 <p>τῶν μέτα παλλόμενος κλήρῳ λάχον ἐνθάδ' ἕπεσθαι. <font color="GREEN">400</font></p>
 <p>νῦν δ' ἦλθον πεδίον δ' ἀπὸ νηῶν: ἠῶθεν γὰρ</p>
 <p>θήσονται περὶ ἄστυ μάχην ἑλίκωπες Ἀχαιοί.</p>
 <p>ἀσχαλόωσι γὰρ οἵδε καθήμενοι, οὐδὲ δύνανται</p>
 <p>ἴσχειν ἐσσυμένους πολέμου βασιλῆες Ἀχαιῶν.</p>
 <p> </p>
 <p>τὸν δ' ἠμείβετ' ἔπειτα γέρων Πρίαμος θεοειδής: <font color="GREEN">405</font></p>
 <p>εἰ μὲν δὴ θεράπων Πηληϊάδεω Ἀχιλῆος</p>
 <p>εἴς, ἄγε δή μοι πᾶσαν ἀληθείην κατάλεξον,</p>
 <p>ἢ ἔτι πὰρ νήεσσιν ἐμὸς πάϊς, ἦέ μιν ἤδη</p>
 <p>ᾗσι κυσὶν μελεϊστὶ ταμὼν προύθηκεν Ἀχιλλεύς.</p>
 <p> </p>
 <p>τὸν δ' αὖτε προσέειπε διάκτορος ἀργεϊφόντης: <font color="GREEN">410</font></p>
 <p>ὦ γέρον οὔ πω τόν γε κύνες φάγον οὐδ' οἰωνοί,</p>
 <p>ἀλλ' ἔτι κεῖνος κεῖται Ἀχιλλῆος παρὰ νηὶ̈</p>
 <p>αὔτως ἐν κλισίῃσι: δυωδεκάτη δέ οἱ ἠὼς</p>
 <p>κειμένῳ, οὐδέ τί οἱ χρὼς σήπεται, οὐδέ μιν εὐλαὶ</p>
 <p>ἔσθουσ', αἵ ῥά τε φῶτας ἀρηϊφάτους κατέδουσιν. <font color="GREEN">415</font></p>
 <p>ἦ μέν μιν περὶ σῆμα ἑοῦ ἑτάροιο φίλοιο</p>
 <p>ἕλκει ἀκηδέστως ἠὼς ὅτε δῖα φανήῃ,</p>
 <p>οὐδέ μιν αἰσχύνει: θηοῖό κεν αὐτὸς ἐπελθὼν</p>
 <p>οἷον ἐερσήεις κεῖται, περὶ δ' αἷμα νένιπται,</p>
 <p>οὐδέ ποθι μιαρός: σὺν δ' ἕλκεα πάντα μέμυκεν <font color="GREEN">420</font></p>
 <p>ὅσσ' ἐτύπη: πολέες γὰρ ἐν αὐτῷ χαλκὸν ἔλασσαν.</p>
 <p>ὥς τοι κήδονται μάκαρες θεοὶ υἷος ἑῆος</p>
 <p>καὶ νέκυός περ ἐόντος, ἐπεί σφι φίλος περὶ κῆρι.</p>
 <p> </p>
 <p>ὣς φάτο, γήθησεν δ' ὃ γέρων, καὶ ἀμείβετο μύθῳ:</p>
 <p>ὦ τέκος, ἦ ῥ' ἀγαθὸν καὶ ἐναίσιμα δῶρα διδοῦναι <font color="GREEN">425</font></p>
 <p>ἀθανάτοις, ἐπεὶ οὔ ποτ' ἐμὸς πάϊς, εἴ ποτ' ἔην γε,</p>
 <p>λήθετ' ἐνὶ μεγάροισι θεῶν οἳ Ὄλυμπον ἔχουσι:</p>
 <p>τώ οἱ ἀπεμνήσαντο καὶ ἐν θανάτοιό περ αἴσῃ.</p>
 <p>ἀλλ' ἄγε δὴ τόδε δέξαι ἐμεῦ πάρα καλὸν ἄλεισον,</p>
 <p>αὐτόν τε ῥῦσαι, πέμψον δέ με σύν γε θεοῖσιν, <font color="GREEN">430</font></p>
 <p>ὄφρά κεν ἐς κλισίην Πηληϊάδεω ἀφίκωμαι.</p>
 <p> </p>
 <p>τὸν δ' αὖτε προσέειπε διάκτορος ἀργεϊφόντης:</p>
 <p>πειρᾷ ἐμεῖο γεραιὲ νεωτέρου, οὐδέ με πείσεις,</p>
 <p>ὅς με κέλῃ σέο δῶρα παρὲξ Ἀχιλῆα δέχεσθαι.</p>
 <p>τὸν μὲν ἐγὼ δείδοικα καὶ αἰδέομαι περὶ κῆρι <font color="GREEN">435</font></p>
 <p>συλεύειν, μή μοί τι κακὸν μετόπισθε γένηται.</p>
 <p>σοὶ δ' ἂν ἐγὼ πομπὸς καί κε κλυτὸν Ἄργος ἱκοίμην,</p>
 <p>ἐνδυκέως ἐν νηὶ̈ θοῇ ἢ πεζὸς ὁμαρτέων:</p>
 <p>οὐκ ἄν τίς τοι πομπὸν ὀνοσσάμενος μαχέσαιτο.</p>
 <p> </p>
 <p>ἦ καὶ ἀναί̈ξας ἐριούνιος ἅρμα καὶ ἵππους <font color="GREEN">440</font></p>
 <p>καρπαλίμως μάστιγα καὶ ἡνία λάζετο χερσίν,</p>
 <p>ἐν δ' ἔπνευσ' ἵπποισι καὶ ἡμιόνοις μένος ἠύ̈.</p>
 <p>ἀλλ' ὅτε δὴ πύργους τε νεῶν καὶ τάφρον ἵκοντο,</p>
 <p>οἳ δὲ νέον περὶ δόρπα φυλακτῆρες πονέοντο,</p>
 <p>τοῖσι δ' ἐφ' ὕπνον ἔχευε διάκτορος ἀργεϊφόντης <font color="GREEN">445</font></p>
 <p>πᾶσιν, ἄφαρ δ' ὤϊξε πύλας καὶ ἀπῶσεν ὀχῆας,</p>
 <p>ἐς δ' ἄγαγε Πρίαμόν τε καὶ ἀγλαὰ δῶρ' ἐπ' ἀπήνης.</p>
 <p>ἀλλ' ὅτε δὴ κλισίην Πηληϊάδεω ἀφίκοντο</p>
 <p>ὑψηλήν, τὴν Μυρμιδόνες ποίησαν ἄνακτι</p>
 <p>δοῦρ' ἐλάτης κέρσαντες: ἀτὰρ καθύπερθεν ἔρεψαν <font color="GREEN">450</font></p>
 <p>λαχνήεντ' ὄροφον λειμωνόθεν ἀμήσαντες:</p>
 <p>ἀμφὶ δέ οἱ μεγάλην αὐλὴν ποίησαν ἄνακτι</p>
 <p>σταυροῖσιν πυκινοῖσι: θύρην δ' ἔχε μοῦνος ἐπιβλὴς</p>
 <p>εἰλάτινος, τὸν τρεῖς μὲν ἐπιρρήσσεσκον Ἀχαιοί,</p>
 <p>τρεῖς δ' ἀναοίγεσκον μεγάλην κληῖ̈δα θυράων <font color="GREEN">455</font></p>
 <p>τῶν ἄλλων: Ἀχιλεὺς δ' ἄρ' ἐπιρρήσσεσκε καὶ οἶος:</p>
 <p>δή ῥα τόθ' Ἑρμείας ἐριούνιος ᾦξε γέροντι,</p>
 <p>ἐς δ' ἄγαγε κλυτὰ δῶρα ποδώκεϊ Πηλεί̈ωνι,</p>
 <p>ἐξ ἵππων δ' ἀπέβαινεν ἐπὶ χθόνα φώνησέν τε:</p>
 <p>ὦ γέρον ἤτοι ἐγὼ θεὸς ἄμβροτος εἰλήλουθα <font color="GREEN">460</font></p>
 <p>Ἑρμείας: σοὶ γάρ με πατὴρ ἅμα πομπὸν ὄπασσεν.</p>
 <p>ἀλλ' ἤτοι μὲν ἐγὼ πάλιν εἴσομαι, οὐδ' Ἀχιλῆος</p>
 <p>ὀφθαλμοὺς εἴσειμι: νεμεσσητὸν δέ κεν εἴη</p>
 <p>ἀθάνατον θεὸν ὧδε βροτοὺς ἀγαπαζέμεν ἄντην:</p>
 <p>τύνη δ' εἰσελθὼν λαβὲ γούνατα Πηλεί̈ωνος, <font color="GREEN">465</font></p>
 <p>καί μιν ὑπὲρ πατρὸς καὶ μητέρος ἠϋκόμοιο</p>
 <p>λίσσεο καὶ τέκεος, ἵνα οἱ σὺν θυμὸν ὀρίνῃς.</p>
 <p>ὣς ἄρα φωνήσας ἀπέβη πρὸς μακρὸν Ὄλυμπον</p>
 <p>Ἑρμείας: Πρίαμος δ' ἐξ ἵππων ἆλτο χαμᾶζε,</p>
 <p>Ἰδαῖον δὲ κατ' αὖθι λίπεν: ὃ δὲ μίμνεν ἐρύκων <font color="GREEN">470</font></p>
 <p>ἵππους ἡμιόνους τε: γέρων δ' ἰθὺς κίεν οἴκου,</p>
 <p>τῇ ῥ' Ἀχιλεὺς ἵζεσκε Διὶ̈ φίλος: ἐν δέ μιν αὐτὸν</p>
 <p>εὗρ', ἕταροι δ' ἀπάνευθε καθήατο: τὼ δὲ δύ' οἴω</p>
 <p>ἥρως Αὐτομέδων τε καὶ Ἄλκιμος ὄζος Ἄρηος</p>
 <p>ποίπνυον παρεόντε: νέον δ' ἀπέληγεν ἐδωδῆς <font color="GREEN">475</font></p>
 <p>ἔσθων καὶ πίνων: ἔτι καὶ παρέκειτο τράπεζα.</p>
 <p>τοὺς δ' ἔλαθ' εἰσελθὼν Πρίαμος μέγας, ἄγχι δ' ἄρα στὰς</p>
 <p>χερσὶν Ἀχιλλῆος λάβε γούνατα καὶ κύσε χεῖρας</p>
 <p>δεινὰς ἀνδροφόνους, αἵ οἱ πολέας κτάνον υἷας.</p>
 <p>ὡς δ' ὅτ' ἂν ἄνδρ' ἄτη πυκινὴ λάβῃ, ὅς τ' ἐνὶ πάτρῃ <font color="GREEN">480</font></p>
 <p>φῶτα κατακτείνας ἄλλων ἐξίκετο δῆμον</p>
 <p>ἀνδρὸς ἐς ἀφνειοῦ, θάμβος δ' ἔχει εἰσορόωντας,</p>
 <p>ὣς Ἀχιλεὺς θάμβησεν ἰδὼν Πρίαμον θεοειδέα:</p>
 <p>θάμβησαν δὲ καὶ ἄλλοι, ἐς ἀλλήλους δὲ ἴδοντο.</p>
 <p>τὸν καὶ λισσόμενος Πρίαμος πρὸς μῦθον ἔειπε: <font color="GREEN">485</font></p>
 <p>μνῆσαι πατρὸς σοῖο θεοῖς ἐπιείκελ' Ἀχιλλεῦ,</p>
 <p>τηλίκου ὥς περ ἐγών, ὀλοῷ ἐπὶ γήραος οὐδῷ:</p>
 <p>καὶ μέν που κεῖνον περιναιέται ἀμφὶς ἐόντες</p>
 <p>τείρουσ', οὐδέ τίς ἐστιν ἀρὴν καὶ λοιγὸν ἀμῦναι.</p>
 <p>ἀλλ' ἤτοι κεῖνός γε σέθεν ζώοντος ἀκούων <font color="GREEN">490</font></p>
 <p>χαίρει τ' ἐν θυμῷ, ἐπί τ' ἔλπεται ἤματα πάντα</p>
 <p>ὄψεσθαι φίλον υἱὸν ἀπὸ Τροίηθεν ἰόντα:</p>
 <p>αὐτὰρ ἐγὼ πανάποτμος, ἐπεὶ τέκον υἷας ἀρίστους</p>
 <p>Τροίῃ ἐν εὐρείῃ, τῶν δ' οὔ τινά φημι λελεῖφθαι.</p>
 <p>πεντήκοντά μοι ἦσαν ὅτ' ἤλυθον υἷες Ἀχαιῶν: <font color="GREEN">495</font></p>
 <p>ἐννεακαίδεκα μέν μοι ἰῆς ἐκ νηδύος ἦσαν,</p>
 <p>τοὺς δ' ἄλλους μοι ἔτικτον ἐνὶ μεγάροισι γυναῖκες.</p>
 <p>τῶν μὲν πολλῶν θοῦρος Ἄρης ὑπὸ γούνατ' ἔλυσεν:</p>
 <p>ὃς δέ μοι οἶος ἔην, εἴρυτο δὲ ἄστυ καὶ αὐτούς,</p>
 <p>τὸν σὺ πρῴην κτεῖνας ἀμυνόμενον περὶ πάτρης <font color="GREEN">500</font></p>
 <p>Ἕκτορα: τοῦ νῦν εἵνεχ' ἱκάνω νῆας Ἀχαιῶν</p>
 <p>λυσόμενος παρὰ σεῖο, φέρω δ' ἀπερείσι' ἄποινα.</p>
 <p>ἀλλ' αἰδεῖο θεοὺς Ἀχιλεῦ, αὐτόν τ' ἐλέησον</p>
 <p>μνησάμενος σοῦ πατρός: ἐγὼ δ' ἐλεεινότερός περ,</p>
 <p>ἔτλην δ' οἷ' οὔ πώ τις ἐπιχθόνιος βροτὸς ἄλλος, <font color="GREEN">505</font></p>
 <p>ἀνδρὸς παιδοφόνοιο ποτὶ στόμα χεῖρ' ὀρέγεσθαι.</p>
 <p>ὣς φάτο, τῷ δ' ἄρα πατρὸς ὑφ' ἵμερον ὦρσε γόοιο:</p>
 <p>ἁψάμενος δ' ἄρα χειρὸς ἀπώσατο ἦκα γέροντα.</p>
 <p>τὼ δὲ μνησαμένω ὃ μὲν Ἕκτορος ἀνδροφόνοιο</p>
 <p>κλαῖ' ἁδινὰ προπάροιθε ποδῶν Ἀχιλῆος ἐλυσθείς, <font color="GREEN">510</font></p>
 <p>αὐτὰρ Ἀχιλλεὺς κλαῖεν ἑὸν πατέρ', ἄλλοτε δ' αὖτε</p>
 <p>Πάτροκλον: τῶν δὲ στοναχὴ κατὰ δώματ' ὀρώρει.</p>
 <p>αὐτὰρ ἐπεί ῥα γόοιο τετάρπετο δῖος Ἀχιλλεύς,</p>
 <p>καί οἱ ἀπὸ πραπίδων ἦλθ' ἵμερος ἠδ' ἀπὸ γυίων,</p>
 <p>αὐτίκ' ἀπὸ θρόνου ὦρτο, γέροντα δὲ χειρὸς ἀνίστη <font color="GREEN">515</font></p>
 <p>οἰκτίρων πολιόν τε κάρη πολιόν τε γένειον,</p>
 <p>καί μιν φωνήσας ἔπεα πτερόεντα προσηύδα:</p>
 <p>ἆ δείλ', ἦ δὴ πολλὰ κάκ' ἄνσχεο σὸν κατὰ θυμόν.</p>
 <p>πῶς ἔτλης ἐπὶ νῆας Ἀχαιῶν ἐλθέμεν οἶος</p>
 <p>ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς <font color="GREEN">520</font></p>
 <p>υἱέας ἐξενάριξα; σιδήρειόν νύ τοι ἦτορ.</p>
 <p>ἀλλ' ἄγε δὴ κατ' ἄρ' ἕζευ ἐπὶ θρόνου, ἄλγεα δ' ἔμπης</p>
 <p>ἐν θυμῷ κατακεῖσθαι ἐάσομεν ἀχνύμενοί περ:</p>
 <p>οὐ γάρ τις πρῆξις πέλεται κρυεροῖο γόοιο:</p>
 <p>ὡς γὰρ ἐπεκλώσαντο θεοὶ δειλοῖσι βροτοῖσι <font color="GREEN">525</font></p>
 <p>ζώειν ἀχνυμένοις: αὐτοὶ δέ τ' ἀκηδέες εἰσί.</p>
 <p>δοιοὶ γάρ τε πίθοι κατακείαται ἐν Διὸς οὔδει</p>
 <p>δώρων οἷα δίδωσι κακῶν, ἕτερος δὲ ἑάων:</p>
 <p>ᾧ μέν κ' ἀμμίξας δώῃ Ζεὺς τερπικέραυνος,</p>
 <p>ἄλλοτε μέν τε κακῷ ὅ γε κύρεται, ἄλλοτε δ' ἐσθλῷ: <font color="GREEN">530</font></p>
 <p>ᾧ δέ κε τῶν λυγρῶν δώῃ, λωβητὸν ἔθηκε,</p>
 <p>καί ἑ κακὴ βούβρωστις ἐπὶ χθόνα δῖαν ἐλαύνει,</p>
 <p>φοιτᾷ δ' οὔτε θεοῖσι τετιμένος οὔτε βροτοῖσιν.</p>
 <p>ὣς μὲν καὶ Πηλῆϊ θεοὶ δόσαν ἀγλαὰ δῶρα</p>
 <p>ἐκ γενετῆς: πάντας γὰρ ἐπ' ἀνθρώπους ἐκέκαστο <font color="GREEN">535</font></p>
 <p>ὄλβῳ τε πλούτῳ τε, ἄνασσε δὲ Μυρμιδόνεσσι,</p>
 <p>καί οἱ θνητῷ ἐόντι θεὰν ποίησαν ἄκοιτιν.</p>
 <p>ἀλλ' ἐπὶ καὶ τῷ θῆκε θεὸς κακόν, ὅττί οἱ οὔ τι</p>
 <p>παίδων ἐν μεγάροισι γονὴ γένετο κρειόντων,</p>
 <p>ἀλλ' ἕνα παῖδα τέκεν παναώριον: οὐδέ νυ τόν γε <font color="GREEN">540</font></p>
 <p>γηράσκοντα κομίζω, ἐπεὶ μάλα τηλόθι πάτρης</p>
 <p>ἧμαι ἐνὶ Τροίῃ, σέ τε κήδων ἠδὲ σὰ τέκνα.</p>
 <p>καὶ σὲ γέρον τὸ πρὶν μὲν ἀκούομεν ὄλβιον εἶναι:</p>
 <p>ὅσσον Λέσβος ἄνω Μάκαρος ἕδος ἐντὸς ἐέργει</p>
 <p>καὶ Φρυγίη καθύπερθε καὶ Ἑλλήσποντος ἀπείρων, <font color="GREEN">545</font></p>
 <p>τῶν σε γέρον πλούτῳ τε καὶ υἱάσι φασὶ κεκάσθαι.</p>
 <p>αὐτὰρ ἐπεί τοι πῆμα τόδ' ἤγαγον Οὐρανίωνες</p>
 <p>αἰεί τοι περὶ ἄστυ μάχαι τ' ἀνδροκτασίαι τε.</p>
 <p>ἄνσχεο, μὴ δ' ἀλίαστον ὀδύρεο σὸν κατὰ θυμόν:</p>
 <p>οὐ γάρ τι πρήξεις ἀκαχήμενος υἷος ἑῆος, <font color="GREEN">550</font></p>
 <p>οὐδέ μιν ἀνστήσεις, πρὶν καὶ κακὸν ἄλλο πάθῃσθα.</p>
 <p>τὸν δ' ἠμείβετ' ἔπειτα γέρων Πρίαμος θεοειδής:</p>
 <p>μή πω μ' ἐς θρόνον ἵζε διοτρεφὲς ὄφρά κεν Ἕκτωρ</p>
 <p>κεῖται ἐνὶ κλισίῃσιν ἀκηδής, ἀλλὰ τάχιστα</p>
 <p>λῦσον ἵν' ὀφθαλμοῖσιν ἴδω: σὺ δὲ δέξαι ἄποινα <font color="GREEN">555</font></p>
 <p>πολλά, τά τοι φέρομεν: σὺ δὲ τῶνδ' ἀπόναιο, καὶ ἔλθοις</p>
 <p>σὴν ἐς πατρίδα γαῖαν, ἐπεί με πρῶτον ἔασας</p>
 <p>αὐτόν τε ζώειν καὶ ὁρᾶν φάος ἠελίοιο.</p>
 <p> </p>
 <p>τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεύς:</p>
 <p>μηκέτι νῦν μ' ἐρέθιζε γέρον: νοέω δὲ καὶ αὐτὸς <font color="GREEN">560</font></p>
 <p>Ἕκτορά τοι λῦσαι, Διόθεν δέ μοι ἄγγελος ἦλθε</p>
 <p>μήτηρ, ἥ μ' ἔτεκεν, θυγάτηρ ἁλίοιο γέροντος.</p>
 <p>καὶ δέ σε γιγνώσκω Πρίαμε φρεσίν, οὐδέ με λήθεις,</p>
 <p>ὅττι θεῶν τίς σ' ἦγε θοὰς ἐπὶ νῆας Ἀχαιῶν.</p>
 <p>οὐ γάρ κε τλαίη βροτὸς ἐλθέμεν, οὐδὲ μάλ' ἡβῶν, <font color="GREEN">565</font></p>
 <p>ἐς στρατόν: οὐδὲ γὰρ ἂν φυλάκους λάθοι, οὐδέ κ' ὀχῆα</p>
 <p>ῥεῖα μετοχλίσσειε θυράων ἡμετεράων.</p>
 <p>τὼ νῦν μή μοι μᾶλλον ἐν ἄλγεσι θυμὸν ὀρίνῃς,</p>
 <p>μή σε γέρον οὐδ' αὐτὸν ἐνὶ κλισίῃσιν ἐάσω</p>
 <p>καὶ ἱκέτην περ ἐόντα, Διὸς δ' ἀλίτωμαι ἐφετμάς. <font color="GREEN">570</font></p>
 <p> </p>
 <p>ὣς ἔφατ', ἔδεισεν δ' ὃ γέρων καὶ ἐπείθετο μύθῳ.</p>
 <p>Πηλεί̈δης δ' οἴκοιο λέων ὣς ἆλτο θύραζε</p>
 <p>οὐκ οἶος, ἅμα τῷ γε δύω θεράποντες ἕποντο</p>
 <p>ἥρως Αὐτομέδων ἠδ' Ἄλκιμος, οὕς ῥα μάλιστα</p>
 <p>τῖ' Ἀχιλεὺς ἑτάρων μετὰ Πάτροκλόν γε θανόντα, <font color="GREEN">575</font></p>
 <p>οἳ τόθ' ὑπὸ ζυγόφιν λύον ἵππους ἡμιόνους τε,</p>
 <p>ἐς δ' ἄγαγον κήρυκα καλήτορα τοῖο γέροντος,</p>
 <p>κὰδ δ' ἐπὶ δίφρου εἷσαν: ἐϋξέστου δ' ἀπ' ἀπήνης</p>
 <p>ᾕρεον Ἑκτορέης κεφαλῆς ἀπερείσι' ἄποινα.</p>
 <p>κὰδ δ' ἔλιπον δύο φάρε' ἐύ̈ννητόν τε χιτῶνα, <font color="GREEN">580</font></p>
 <p>ὄφρα νέκυν πυκάσας δοίη οἶκον δὲ φέρεσθαι.</p>
 <p>δμῳὰς δ' ἐκκαλέσας λοῦσαι κέλετ' ἀμφί τ' ἀλεῖψαι</p>
 <p>νόσφιν ἀειράσας, ὡς μὴ Πρίαμος ἴδοι υἱόν,</p>
 <p>μὴ ὃ μὲν ἀχνυμένῃ κραδίῃ χόλον οὐκ ἐρύσαιτο</p>
 <p>παῖδα ἰδών, Ἀχιλῆϊ δ' ὀρινθείη φίλον ἦτορ, <font color="GREEN">585</font></p>
 <p>καί ἑ κατακτείνειε, Διὸς δ' ἀλίτηται ἐφετμάς.</p>
 <p>τὸν δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,</p>
 <p>ἀμφὶ δέ μιν φᾶρος καλὸν βάλον ἠδὲ χιτῶνα,</p>
 <p>αὐτὸς τόν γ' Ἀχιλεὺς λεχέων ἐπέθηκεν ἀείρας,</p>
 <p>σὺν δ' ἕταροι ἤειραν ἐϋξέστην ἐπ' ἀπήνην. <font color="GREEN">590</font></p>
 <p>ᾤμωξέν τ' ἄρ' ἔπειτα, φίλον δ' ὀνόμηνεν ἑταῖρον:</p>
 <p>μή μοι Πάτροκλε σκυδμαινέμεν, αἴ κε πύθηαι</p>
 <p>εἰν Ἄϊδός περ ἐὼν ὅτι Ἕκτορα δῖον ἔλυσα</p>
 <p>πατρὶ φίλῳ, ἐπεὶ οὔ μοι ἀεικέα δῶκεν ἄποινα.</p>
 <p>σοὶ δ' αὖ ἐγὼ καὶ τῶνδ' ἀποδάσσομαι ὅσσ' ἐπέοικεν. <font color="GREEN">595</font></p>
 <p> </p>
 <p>ἦ ῥα, καὶ ἐς κλισίην πάλιν ἤϊε δῖος Ἀχιλλεύς,</p>
 <p>ἕζετο δ' ἐν κλισμῷ πολυδαιδάλῳ ἔνθεν ἀνέστη</p>
 <p>τοίχου τοῦ ἑτέρου, ποτὶ δὲ Πρίαμον φάτο μῦθον:</p>
 <p>υἱὸς μὲν δή τοι λέλυται γέρον ὡς ἐκέλευες,</p>
 <p>κεῖται δ' ἐν λεχέεσσ': ἅμα δ' ἠοῖ φαινομένηφιν <font color="GREEN">600</font></p>
 <p>ὄψεαι αὐτὸς ἄγων: νῦν δὲ μνησώμεθα δόρπου.</p>
 <p>καὶ γάρ τ' ἠύ̈κομος Νιόβη ἐμνήσατο σίτου,</p>
 <p>τῇ περ δώδεκα παῖδες ἐνὶ μεγάροισιν ὄλοντο</p>
 <p>ἓξ μὲν θυγατέρες, ἓξ δ' υἱέες ἡβώοντες.</p>
 <p>τοὺς μὲν Ἀπόλλων πέφνεν ἀπ' ἀργυρέοιο βιοῖο <font color="GREEN">605</font></p>
 <p>χωόμενος Νιόβῃ, τὰς δ' Ἄρτεμις ἰοχέαιρα,</p>
 <p>οὕνεκ' ἄρα Λητοῖ ἰσάσκετο καλλιπαρῄῳ:</p>
 <p>φῆ δοιὼ τεκέειν, ἣ δ' αὐτὴ γείνατο πολλούς:</p>
 <p>τὼ δ' ἄρα καὶ δοιώ περ ἐόντ' ἀπὸ πάντας ὄλεσσαν.</p>
 <p>οἳ μὲν ἄρ' ἐννῆμαρ κέατ' ἐν φόνῳ, οὐδέ τις ἦεν <font color="GREEN">610</font></p>
 <p>κατθάψαι, λαοὺς δὲ λίθους ποίησε Κρονίων:</p>
 <p>τοὺς δ' ἄρα τῇ δεκάτῃ θάψαν θεοὶ Οὐρανίωνες.</p>
 <p>ἣ δ' ἄρα σίτου μνήσατ', ἐπεὶ κάμε δάκρυ χέουσα.</p>
 <p>νῦν δέ που ἐν πέτρῃσιν ἐν οὔρεσιν οἰοπόλοισιν</p>
 <p>ἐν Σιπύλῳ, ὅθι φασὶ θεάων ἔμμεναι εὐνὰς <font color="GREEN">615</font></p>
 <p>νυμφάων, αἵ τ' ἀμφ' Ἀχελώϊον ἐρρώσαντο,</p>
 <p>ἔνθα λίθος περ ἐοῦσα θεῶν ἐκ κήδεα πέσσει.</p>
 <p>ἀλλ' ἄγε δὴ καὶ νῶϊ μεδώμεθα δῖε γεραιὲ</p>
 <p>σίτου: ἔπειτά κεν αὖτε φίλον παῖδα κλαίοισθα</p>
 <p>Ἴλιον εἰσαγαγών: πολυδάκρυτος δέ τοι ἔσται. <font color="GREEN">620</font></p>
 <p> </p>
 <p>ἦ καὶ ἀναί̈ξας ὄϊν ἄργυφον ὠκὺς Ἀχιλλεὺς</p>
 <p>σφάξ': ἕταροι δ' ἔδερόν τε καὶ ἄμφεπον εὖ κατὰ κόσμον,</p>
 <p>μίστυλλόν τ' ἄρ' ἐπισταμένως πεῖράν τ' ὀβελοῖσιν,</p>
 <p>ὄπτησάν τε περιφραδέως, ἐρύσαντό τε πάντα.</p>
 <p>Αὐτομέδων δ' ἄρα σῖτον ἑλὼν ἐπένειμε τραπέζῃ <font color="GREEN">625</font></p>
 <p>καλοῖς ἐν κανέοισιν: ἀτὰρ κρέα νεῖμεν Ἀχιλλεύς.</p>
 <p>οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>ἤτοι Δαρδανίδης Πρίαμος θαύμαζ' Ἀχιλῆα</p>
 <p>ὅσσος ἔην οἷός τε: θεοῖσι γὰρ ἄντα ἐῴκει: <font color="GREEN">630</font></p>
 <p>αὐτὰρ ὃ Δαρδανίδην Πρίαμον θαύμαζεν Ἀχιλλεὺς</p>
 <p>εἰσορόων ὄψίν τ' ἀγαθὴν καὶ μῦθον ἀκούων.</p>
 <p>αὐτὰρ ἐπεὶ τάρπησαν ἐς ἀλλήλους ὁρόωντες,</p>
 <p>τὸν πρότερος προσέειπε γέρων Πρίαμος θεοειδής:</p>
 <p>λέξον νῦν με τάχιστα διοτρεφές, ὄφρα καὶ ἤδη <font color="GREEN">635</font></p>
 <p>ὕπνῳ ὕπο γλυκερῷ ταρπώμεθα κοιμηθέντες:</p>
 <p>οὐ γάρ πω μύσαν ὄσσε ὑπὸ βλεφάροισιν ἐμοῖσιν</p>
 <p>ἐξ οὗ σῇς ὑπὸ χερσὶν ἐμὸς πάϊς ὤλεσε θυμόν,</p>
 <p>ἀλλ' αἰεὶ στενάχω καὶ κήδεα μυρία πέσσω</p>
 <p>αὐλῆς ἐν χόρτοισι κυλινδόμενος κατὰ κόπρον. <font color="GREEN">640</font></p>
 <p>νῦν δὴ καὶ σίτου πασάμην καὶ αἴθοπα οἶνον</p>
 <p>λαυκανίης καθέηκα: πάρος γε μὲν οὔ τι πεπάσμην.</p>
 <p>ἦ ῥ', Ἀχιλεὺς δ' ἑτάροισιν ἰδὲ δμῳῇσι κέλευσε</p>
 <p>δέμνι' ὑπ' αἰθούσῃ θέμεναι καὶ ῥήγεα καλὰ</p>
 <p>πορφύρε' ἐμβαλέειν, στορέσαι τ' ἐφύπερθε τάπητας, <font color="GREEN">645</font></p>
 <p>χλαίνας τ' ἐνθέμεναι οὔλας καθύπερθεν ἕσασθαι.</p>
 <p>αἳ δ' ἴσαν ἐκ μεγάροιο δάος μετὰ χερσὶν ἔχουσαι,</p>
 <p>αἶψα δ' ἄρα στόρεσαν δοιὼ λέχε' ἐγκονέουσαι.</p>
 <p>τὸν δ' ἐπικερτομέων προσέφη πόδας ὠκὺς Ἀχιλλεύς:</p>
 <p>ἐκτὸς μὲν δὴ λέξο γέρον φίλε, μή τις Ἀχαιῶν <font color="GREEN">650</font></p>
 <p>ἐνθάδ' ἐπέλθῃσιν βουληφόρος, οἵ τέ μοι αἰεὶ</p>
 <p>βουλὰς βουλεύουσι παρήμενοι, ἣ θέμις ἐστί:</p>
 <p>τῶν εἴ τίς σε ἴδοιτο θοὴν διὰ νύκτα μέλαιναν,</p>
 <p>αὐτίκ' ἂν ἐξείποι Ἀγαμέμνονι ποιμένι λαῶν,</p>
 <p>καί κεν ἀνάβλησις λύσιος νεκροῖο γένηται. <font color="GREEN">655</font></p>
 <p>ἀλλ' ἄγε μοι τόδε εἰπὲ καὶ ἀτρεκέως κατάλεξον,</p>
 <p>ποσσῆμαρ μέμονας κτερεϊζέμεν Ἕκτορα δῖον,</p>
 <p>ὄφρα τέως αὐτός τε μένω καὶ λαὸν ἐρύκω.</p>
 <p> </p>
 <p>τὸν δ' ἠμείβετ' ἔπειτα γέρων Πρίαμος θεοειδής:</p>
 <p>εἰ μὲν δή μ' ἐθέλεις τελέσαι τάφον Ἕκτορι δίῳ, <font color="GREEN">660</font></p>
 <p>ὧδέ κέ μοι ῥέζων Ἀχιλεῦ κεχαρισμένα θείης.</p>
 <p>οἶσθα γὰρ ὡς κατὰ ἄστυ ἐέλμεθα, τηλόθι δ' ὕλη</p>
 <p>ἀξέμεν ἐξ ὄρεος, μάλα δὲ Τρῶες δεδίασιν.</p>
 <p>ἐννῆμαρ μέν κ' αὐτὸν ἐνὶ μεγάροις γοάοιμεν,</p>
 <p>τῇ δεκάτῃ δέ κε θάπτοιμεν δαινῦτό τε λαός, <font color="GREEN">665</font></p>
 <p>ἑνδεκάτῃ δέ κε τύμβον ἐπ' αὐτῷ ποιήσαιμεν,</p>
 <p>τῇ δὲ δυωδεκάτῃ πολεμίξομεν εἴ περ ἀνάγκη.</p>
 <p> </p>
 <p>τὸν δ' αὖτε προσέειπε ποδάρκης δῖος Ἀχιλλεύς:</p>
 <p>ἔσται τοι καὶ ταῦτα γέρον Πρίαμ' ὡς σὺ κελεύεις:</p>
 <p>σχήσω γὰρ πόλεμον τόσσον χρόνον ὅσσον ἄνωγας. <font color="GREEN">670</font></p>
 <p> </p>
 <p>ὣς ἄρα φωνήσας ἐπὶ καρπῷ χεῖρα γέροντος</p>
 <p>ἔλλαβε δεξιτερήν, μή πως δείσει' ἐνὶ θυμῷ.</p>
 <p>οἳ μὲν ἄρ' ἐν προδόμῳ δόμου αὐτόθι κοιμήσαντο</p>
 <p>κῆρυξ καὶ Πρίαμος πυκινὰ φρεσὶ μήδε' ἔχοντες,</p>
 <p>αὐτὰρ Ἀχιλλεὺς εὗδε μυχῷ κλισίης ἐϋπήκτου: <font color="GREEN">675</font></p>
 <p>τῷ δὲ Βρισηὶ̈ς παρελέξατο καλλιπάρῃος.</p>
 <p>ἄλλοι μέν ῥα θεοί τε καὶ ἀνέρες ἱπποκορυσταὶ</p>
 <p>εὗδον παννύχιοι μαλακῷ δεδμημένοι ὕπνῳ:</p>
 <p>ἀλλ' οὐχ Ἑρμείαν ἐριούνιον ὕπνος ἔμαρπτεν</p>
 <p>ὁρμαίνοντ' ἀνὰ θυμὸν ὅπως Πρίαμον βασιλῆα <font color="GREEN">680</font></p>
 <p>νηῶν ἐκπέμψειε λαθὼν ἱεροὺς πυλαωρούς.</p>
 <p>στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν:</p>
 <p>ὦ γέρον οὔ νύ τι σοί γε μέλει κακόν, οἷον ἔθ' εὕδεις</p>
 <p>ἀνδράσιν ἐν δηί̈οισιν, ἐπεί σ' εἴασεν Ἀχιλλεύς.</p>
 <p>καὶ νῦν μὲν φίλον υἱὸν ἐλύσαο, πολλὰ δ' ἔδωκας: <font color="GREEN">685</font></p>
 <p>σεῖο δέ κε ζωοῦ καὶ τρὶς τόσα δοῖεν ἄποινα</p>
 <p>παῖδες τοὶ μετόπισθε λελειμμένοι, αἴ κ' Ἀγαμέμνων</p>
 <p>γνώῃ σ' Ἀτρεί̈δης, γνώωσι δὲ πάντες Ἀχαιοί.</p>
 <p> </p>
 <p>ὣς ἔφατ', ἔδεισεν δ' ὃ γέρων, κήρυκα δ' ἀνίστη.</p>
 <p>τοῖσιν δ' Ἑρμείας ζεῦξ' ἵππους ἡμιόνους τε, <font color="GREEN">690</font></p>
 <p>ῥίμφα δ' ἄρ' αὐτὸς ἔλαυνε κατὰ στρατόν, οὐδέ τις ἔγνω.</p>
 <p> </p>
 <p>ἀλλ' ὅτε δὴ πόρον ἷξον ἐϋρρεῖος ποταμοῖο</p>
 <p>Ξάνθου δινήεντος, ὃν ἀθάνατος τέκετο Ζεύς,</p>
 <p>Ἑρμείας μὲν ἔπειτ' ἀπέβη πρὸς μακρὸν Ὄλυμπον,</p>
 <p>Ἠὼς δὲ κροκόπεπλος ἐκίδνατο πᾶσαν ἐπ' αἶαν, <font color="GREEN">695</font></p>
 <p>οἳ δ' εἰς ἄστυ ἔλων οἰμωγῇ τε στοναχῇ τε</p>
 <p>ἵππους, ἡμίονοι δὲ νέκυν φέρον. οὐδέ τις ἄλλος</p>
 <p>ἔγνω πρόσθ' ἀνδρῶν καλλιζώνων τε γυναικῶν,</p>
 <p>ἀλλ' ἄρα Κασσάνδρη ἰκέλη χρυσῇ Ἀφροδίτῃ</p>
 <p>Πέργαμον εἰσαναβᾶσα φίλον πατέρ' εἰσενόησεν <font color="GREEN">700</font></p>
 <p>ἑσταότ' ἐν δίφρῳ, κήρυκά τε ἀστυβοώτην:</p>
 <p>τὸν δ' ἄρ' ἐφ' ἡμιόνων ἴδε κείμενον ἐν λεχέεσσι:</p>
 <p>κώκυσέν τ' ἄρ' ἔπειτα γέγωνέ τε πᾶν κατὰ ἄστυ:</p>
 <p>ὄψεσθε Τρῶες καὶ Τρῳάδες Ἕκτορ' ἰόντες,</p>
 <p>εἴ ποτε καὶ ζώοντι μάχης ἐκνοστήσαντι <font color="GREEN">705</font></p>
 <p>χαίρετ', ἐπεὶ μέγα χάρμα πόλει τ' ἦν παντί τε δήμῳ.</p>
 <p>ὣς ἔφατ', οὐδέ τις αὐτόθ' ἐνὶ πτόλεϊ λίπετ' ἀνὴρ</p>
 <p>οὐδὲ γυνή: πάντας γὰρ ἀάσχετον ἵκετο πένθος:</p>
 <p>ἀγχοῦ δὲ ξύμβληντο πυλάων νεκρὸν ἄγοντι.</p>
 <p>πρῶται τόν γ' ἄλοχός τε φίλη καὶ πότνια μήτηρ <font color="GREEN">710</font></p>
 <p>τιλλέσθην ἐπ' ἄμαξαν ἐύ̈τροχον ἀί̈ξασαι</p>
 <p>ἁπτόμεναι κεφαλῆς: κλαίων δ' ἀμφίσταθ' ὅμιλος.</p>
 <p>καί νύ κε δὴ πρόπαν ἦμαρ ἐς ἠέλιον καταδύντα</p>
 <p>Ἕκτορα δάκρυ χέοντες ὀδύροντο πρὸ πυλάων,</p>
 <p>εἰ μὴ ἄρ' ἐκ δίφροιο γέρων λαοῖσι μετηύδα: <font color="GREEN">715</font></p>
 <p>εἴξατέ μοι οὐρεῦσι διελθέμεν: αὐτὰρ ἔπειτα</p>
 <p>ἄσεσθε κλαυθμοῖο, ἐπὴν ἀγάγωμι δόμον δέ.</p>
 <p> </p>
 <p>ὣς ἔφαθ', οἳ δὲ διέστησαν καὶ εἶξαν ἀπήνῃ.</p>
 <p>οἳ δ' ἐπεὶ εἰσάγαγον κλυτὰ δώματα, τὸν μὲν ἔπειτα</p>
 <p>τρητοῖς ἐν λεχέεσσι θέσαν, παρὰ δ' εἷσαν ἀοιδοὺς <font color="GREEN">720</font></p>
 <p>θρήνων ἐξάρχους, οἵ τε στονόεσσαν ἀοιδὴν</p>
 <p>οἳ μὲν ἄρ' ἐθρήνεον, ἐπὶ δὲ στενάχοντο γυναῖκες.</p>
 <p>τῇσιν δ' Ἀνδρομάχη λευκώλενος ἦρχε γόοιο</p>
 <p>Ἕκτορος ἀνδροφόνοιο κάρη μετὰ χερσὶν ἔχουσα:</p>
 <p>ἆνερ ἀπ' αἰῶνος νέος ὤλεο, κὰδ δέ με χήρην <font color="GREEN">725</font></p>
 <p>λείπεις ἐν μεγάροισι: πάϊς δ' ἔτι νήπιος αὔτως</p>
 <p>ὃν τέκομεν σύ τ' ἐγώ τε δυσάμμοροι, οὐδέ μιν οἴω</p>
 <p>ἥβην ἵξεσθαι: πρὶν γὰρ πόλις ἥδε κατ' ἄκρης</p>
 <p>πέρσεται: ἦ γὰρ ὄλωλας ἐπίσκοπος, ὅς τέ μιν αὐτὴν</p>
 <p>ῥύσκευ, ἔχες δ' ἀλόχους κεδνὰς καὶ νήπια τέκνα, <font color="GREEN">730</font></p>
 <p>αἳ δή τοι τάχα νηυσὶν ὀχήσονται γλαφυρῇσι,</p>
 <p>καὶ μὲν ἐγὼ μετὰ τῇσι: σὺ δ' αὖ τέκος ἢ ἐμοὶ αὐτῇ</p>
 <p>ἕψεαι, ἔνθά κεν ἔργα ἀεικέα ἐργάζοιο</p>
 <p>ἀθλεύων πρὸ ἄνακτος ἀμειλίχου, ἤ τις Ἀχαιῶν</p>
 <p>ῥίψει χειρὸς ἑλὼν ἀπὸ πύργου λυγρὸν ὄλεθρον <font color="GREEN">735</font></p>
 <p>χωόμενος, ᾧ δή που ἀδελφεὸν ἔκτανεν Ἕκτωρ</p>
 <p>ἢ πατέρ' ἠὲ καὶ υἱόν, ἐπεὶ μάλα πολλοὶ Ἀχαιῶν</p>
 <p>Ἕκτορος ἐν παλάμῃσιν ὀδὰξ ἕλον ἄσπετον οὖδας.</p>
 <p>οὐ γὰρ μείλιχος ἔσκε πατὴρ τεὸς ἐν δαὶ̈ λυγρῇ:</p>
 <p>τὼ καί μιν λαοὶ μὲν ὀδύρονται κατὰ ἄστυ, <font color="GREEN">740</font></p>
 <p>ἀρητὸν δὲ τοκεῦσι γόον καὶ πένθος ἔθηκας</p>
 <p>Ἕκτορ: ἐμοὶ δὲ μάλιστα λελείψεται ἄλγεα λυγρά.</p>
 <p>οὐ γάρ μοι θνῄσκων λεχέων ἐκ χεῖρας ὄρεξας,</p>
 <p>οὐδέ τί μοι εἶπες πυκινὸν ἔπος, οὗ τέ κεν αἰεὶ</p>
 <p>μεμνῄμην νύκτάς τε καὶ ἤματα δάκρυ χέουσα. <font color="GREEN">745</font></p>
 <p>ὣς ἔφατο κλαίουσ', ἐπὶ δὲ στενάχοντο γυναῖκες.</p>
 <p>τῇσιν δ' αὖθ' Ἑκάβη ἁδινοῦ ἐξῆρχε γόοιο:</p>
 <p>Ἕκτορ ἐμῷ θυμῷ πάντων πολὺ φίλτατε παίδων,</p>
 <p>ἦ μέν μοι ζωός περ ἐὼν φίλος ἦσθα θεοῖσιν:</p>
 <p>οἳ δ' ἄρα σεῦ κήδοντο καὶ ἐν θανάτοιό περ αἴσῃ. <font color="GREEN">750</font></p>
 <p>ἄλλους μὲν γὰρ παῖδας ἐμοὺς πόδας ὠκὺς Ἀχιλλεὺς</p>
 <p>πέρνασχ' ὅν τιν' ἕλεσκε πέρην ἁλὸς ἀτρυγέτοιο,</p>
 <p>ἐς Σάμον ἔς τ' Ἴμβρον καὶ Λῆμνον ἀμιχθαλόεσσαν:</p>
 <p>σεῦ δ' ἐπεὶ ἐξέλετο ψυχὴν ταναήκεϊ χαλκῷ,</p>
 <p>πολλὰ ῥυστάζεσκεν ἑοῦ περὶ σῆμ' ἑτάροιο <font color="GREEN">755</font></p>
 <p>Πατρόκλου, τὸν ἔπεφνες: ἀνέστησεν δέ μιν οὐδ' ὧς.</p>
 <p>νῦν δέ μοι ἑρσήεις καὶ πρόσφατος ἐν μεγάροισι</p>
 <p>κεῖσαι, τῷ ἴκελος ὅν τ' ἀργυρότοξος Ἀπόλλων</p>
 <p>οἷς ἀγανοῖσι βέλεσσιν ἐποιχόμενος κατέπεφνεν.</p>
 <p> </p>
 <p>ὣς ἔφατο κλαίουσα, γόον δ' ἀλίαστον ὄρινε. <font color="GREEN">760</font></p>
 <p>τῇσι δ' ἔπειθ' Ἑλένη τριτάτη ἐξῆρχε γόοιο:</p>
 <p>Ἕκτορ ἐμῷ θυμῷ δαέρων πολὺ φίλτατε πάντων,</p>
 <p>ἦ μέν μοι πόσις ἐστὶν Ἀλέξανδρος θεοειδής,</p>
 <p>ὅς μ' ἄγαγε Τροίηνδ': ὡς πρὶν ὤφελλον ὀλέσθαι.</p>
 <p>ἤδη γὰρ νῦν μοι τόδε εἰκοστὸν ἔτος ἐστὶν <font color="GREEN">765</font></p>
 <p>ἐξ οὗ κεῖθεν ἔβην καὶ ἐμῆς ἀπελήλυθα πάτρης:</p>
 <p>ἀλλ' οὔ πω σεῦ ἄκουσα κακὸν ἔπος οὐδ' ἀσύφηλον:</p>
 <p>ἀλλ' εἴ τίς με καὶ ἄλλος ἐνὶ μεγάροισιν ἐνίπτοι</p>
 <p>δαέρων ἢ γαλόων ἢ εἰνατέρων εὐπέπλων,</p>
 <p>ἢ ἑκυρή, ἑκυρὸς δὲ πατὴρ ὣς ἤπιος αἰεί, <font color="GREEN">770</font></p>
 <p>ἀλλὰ σὺ τὸν ἐπέεσσι παραιφάμενος κατέρυκες</p>
 <p>σῇ τ' ἀγανοφροσύνῃ καὶ σοῖς ἀγανοῖς ἐπέεσσι.</p>
 <p>τὼ σέ θ' ἅμα κλαίω καὶ ἔμ' ἄμμορον ἀχνυμένη κῆρ:</p>
 <p>οὐ γάρ τίς μοι ἔτ' ἄλλος ἐνὶ Τροίῃ εὐρείῃ</p>
 <p>ἤπιος οὐδὲ φίλος, πάντες δέ με πεφρίκασιν. <font color="GREEN">775</font></p>
 <p>ὣς ἔφατο κλαίουσ', ἐπὶ δ' ἔστενε δῆμος ἀπείρων.</p>
 <p>λαοῖσιν δ' ὃ γέρων Πρίαμος μετὰ μῦθον ἔειπεν:</p>
 <p>ἄξετε νῦν Τρῶες ξύλα ἄστυ δέ, μὴ δέ τι θυμῷ</p>
 <p>δείσητ' Ἀργείων πυκινὸν λόχον: ἦ γὰρ Ἀχιλλεὺς</p>
 <p>πέμπων μ' ὧδ' ἐπέτελλε μελαινάων ἀπὸ νηῶν <font color="GREEN">780</font></p>
 <p>μὴ πρὶν πημανέειν πρὶν δωδεκάτη μόλῃ ἠώς.</p>
 <p> </p>
 <p>ὣς ἔφαθ', οἳ δ' ὑπ' ἀμάξῃσιν βόας ἡμιόνους τε</p>
 <p>ζεύγνυσαν, αἶψα δ' ἔπειτα πρὸ ἄστεος ἠγερέθοντο.</p>
 <p>ἐννῆμαρ μὲν τοί γε ἀγίνεον ἄσπετον ὕλην:</p>
 <p>ἀλλ' ὅτε δὴ δεκάτη ἐφάνη φαεσίμβροτος ἠώς, <font color="GREEN">785</font></p>
 <p>καὶ τότ' ἄρ' ἐξέφερον θρασὺν Ἕκτορα δάκρυ χέοντες,</p>
 <p>ἐν δὲ πυρῇ ὑπάτῃ νεκρὸν θέσαν, ἐν δ' ἔβαλον πῦρ.</p>
 <p> </p>
 <p>ἦμος δ' ἠριγένεια φάνη ῥοδοδάκτυλος Ἠώς,</p>
 <p>τῆμος ἄρ' ἀμφὶ πυρὴν κλυτοῦ Ἕκτορος ἔγρετο λαός.</p>
 <p>αὐτὰρ ἐπεί ῥ' ἤγερθεν ὁμηγερέες τ' ἐγένοντο <font color="GREEN">790</font></p>
 <p>πρῶτον μὲν κατὰ πυρκαϊὴν σβέσαν αἴθοπι οἴνῳ</p>
 <p>πᾶσαν, ὁπόσσον ἐπέσχε πυρὸς μένος: αὐτὰρ ἔπειτα</p>
 <p>ὀστέα λευκὰ λέγοντο κασίγνητοί θ' ἕταροί τε</p>
 <p>μυρόμενοι, θαλερὸν δὲ κατείβετο δάκρυ παρειῶν.</p>
 <p>καὶ τά γε χρυσείην ἐς λάρνακα θῆκαν ἑλόντες <font color="GREEN">795</font></p>
 <p>πορφυρέοις πέπλοισι καλύψαντες μαλακοῖσιν.</p>
 <p>αἶψα δ' ἄρ' ἐς κοίλην κάπετον θέσαν, αὐτὰρ ὕπερθε</p>
 <p>πυκνοῖσιν λάεσσι κατεστόρεσαν μεγάλοισι:</p>
 <p>ῥίμφα δὲ σῆμ' ἔχεαν, περὶ δὲ σκοποὶ ἥατο πάντῃ,</p>
 <p>μὴ πρὶν ἐφορμηθεῖεν ἐϋκνήμιδες Ἀχαιοί. <font color="GREEN">800</font></p>
 <p>χεύαντες δὲ τὸ σῆμα πάλιν κίον: αὐτὰρ ἔπειτα</p>
 <p>εὖ συναγειρόμενοι δαίνυντ' ἐρικυδέα δαῖτα</p>
 <p>δώμασιν ἐν Πριάμοιο διοτρεφέος βασιλῆος.</p>
 <p> </p>
 <p>ὣς οἵ γ' ἀμφίεπον τάφον Ἕκτορος ἱπποδάμοιο.</p>
 
 <p></p>
 <p></p><hr>
 <center>
 <a href="ody01.htm">Next: Book 1</a></center>
 </body>