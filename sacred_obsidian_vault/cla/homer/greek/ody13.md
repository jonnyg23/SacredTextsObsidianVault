<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody12.htm">English</a> 
 <a href="ody12.htm">Previous</a> 
 <a href="ody14.htm">Next</a> 
 </center>
 <hr>
 
 
 <h1 align="CENTER">The Odyssey, Book 13</h1>
 <p>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ,</p>
 <p>κηληθμῷ δ' ἔσχοντο κατὰ μέγαρα σκιόεντα.</p>
 <p>τὸν δ' αὖτ' Ἀλκίνοος ἀπαμείβετο φώνησέν τε:</p>
 <p> </p>
 <p>"ὦ Ὀδυσεῦ, ἐπεὶ ἵκευ ἐμὸν ποτὶ χαλκοβατὲς δῶ,</p>
 <p>ὑψερεφές, τῷ σ' οὔ τι παλιμπλαγχθέντα γ' ὀί̈ω <font color="GREEN">5</font></p>
 <p>ἂψ ἀπονοστήσειν, εἰ καὶ μάλα πολλὰ πέπονθας.</p>
 <p>ὑμέων δ' ἀνδρὶ ἑκάστῳ ἐφιέμενος τάδε εἴρω,</p>
 <p>ὅσσοι ἐνὶ μεγάροισι γερούσιον αἴθοπα οἶνον</p>
 <p>αἰεὶ πίνετ' ἐμοῖσιν, ἀκουάζεσθε δ' ἀοιδοῦ.</p>
 <p>εἵματα μὲν δὴ ξείνῳ ἐϋξέστῃ ἐνὶ χηλῷ <font color="GREEN">10</font></p>
 <p>κεῖται καὶ χρυσὸς πολυδαίδαλος ἄλλα τε πάντα</p>
 <p>δῶρ', ὅσα Φαιήκων βουληφόροι ἐνθάδ' ἔνεικαν:</p>
 <p>ἀλλ' ἄγε οἱ δῶμεν τρίποδα μέγαν ἠδὲ λέβητα</p>
 <p>ἀνδρακάς: ἡμεῖς δ' αὖτε ἀγειρόμενοι κατὰ δῆμον</p>
 <p>τισόμεθ': ἀργαλέον γὰρ ἕνα προικὸς χαρίσασθαι." <font color="GREEN">15</font></p>
 <p> </p>
 <p>ὣς ἔφατ' Ἀλκίνοος, τοῖσιν δ' ἐπιὴνδανε μῦθος.</p>
 <p>οἱ μὲν κακκείοντες ἔβαν οἶκόνδε ἕκαστος,</p>
 <p>ἦμος δ' ἠριγένεια φάνη ῥοδοδάκτυλος Ἠώς,</p>
 <p>νῆάδ' ἐπεσσεύοντο, φέρον δ' εὐήνορα χαλκόν.</p>
 <p>καὶ τὰ μὲν εὖ κατέθηχ' ἱερὸν μένος Ἀλκινόοιο, <font color="GREEN">20</font></p>
 <p>αὐτὸς ἰὼν διὰ νηὸς ὑπὸ ζυγά, μή τιν' ἑταίρων</p>
 <p>βλάπτοι ἐλαυνόντων, ὁπότε σπερχοίατ' ἐρετμοῖς.</p>
 <p>οἱ δ' εἰς Ἀλκινόοιο κίον καὶ δαῖτ' ἀλέγυνον.</p>
 <p> </p>
 <p>τοῖσι δὲ βοῦν ἱέρευσ' ἱερὸν μένος Ἀλκινόοιο</p>
 <p>Ζηνὶ κελαινεφέϊ Κρονίδῃ, ὃς πᾶσιν ἀνάσσει. <font color="GREEN">25</font></p>
 <p>μῆρα δὲ κήαντες δαίνυντ' ἐρικυδέα δαῖτα</p>
 <p>τερπόμενοι: μετὰ δέ σφιν ἐμέλπετο θεῖος ἀοιδός,</p>
 <p>Δημόδοκος, λαοῖσι τετιμένος. αὐτὰρ Ὀδυσσεὺς</p>
 <p>πολλὰ πρὸς ἠέλιον κεφαλὴν τρέπε παμφανόωντα,</p>
 <p>δῦναι ἐπειγόμενος: δὴ γὰρ μενέαινε νέεσθαι. <font color="GREEN">30</font></p>
 <p>ὡς δ' ὅτ' ἀνὴρ δόρποιο λιλαίεται, ᾧ τε πανῆμαρ</p>
 <p>νειὸν ἀν' ἕλκητον βόε οἴνοπε πηκτὸν ἄροτρον:</p>
 <p>ἀσπασίως δ' ἄρα τῷ κατέδυ φάος ἠελίοιο</p>
 <p>δόρπον ἐποίχεσθαι, βλάβεται δέ τε γούνατ' ἰόντι:</p>
 <p>ὣς Ὀδυσῆ' ἀσπαστὸν ἔδυ φάος ἠελίοιο. <font color="GREEN">35</font></p>
 <p>αἶψα δὲ Φαιήκεσσι φιληρέτμοισι μετηύδα,</p>
 <p>Ἀλκινόῳ δὲ μάλιστα πιφαυσκόμενος φάτο μῦθον:</p>
 <p> </p>
 <p>"Ἀλκίνοε κρεῖον, πάντων ἀριδείκετε λαῶν,</p>
 <p>πέμπετέ με σπείσαντες ἀπήμονα, χαίρετε δ' αὐτοί:</p>
 <p>ἤδη γὰρ τετέλεσται ἅ μοι φίλος ἤθελε θυμός, <font color="GREEN">40</font></p>
 <p>πομπὴ καὶ φίλα δῶρα, τά μοι θεοὶ Οὐρανίωνες</p>
 <p>ὄλβια ποιήσειαν: ἀμύμονα δ' οἴκοι ἄκοιτιν</p>
 <p>νοστήσας εὕροιμι σὺν ἀρτεμέεσσι φίλοισιν.</p>
 <p>ὑμεῖς δ' αὖθι μένοντες ἐϋφραίνοιτε γυναῖκας</p>
 <p>κουριδίας καὶ τέκνα: θεοὶ δ' ἀρετὴν ὀπάσειαν <font color="GREEN">45</font></p>
 <p>παντοίην, καὶ μή τι κακὸν μεταδήμιον εἴη."</p>
 <p>ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον</p>
 <p>πεμπέμεναι τὸν ξεῖνον, ἐπεὶ κατὰ μοῖραν ἔειπεν.</p>
 <p>καὶ τότε κήρυκα προσέφη μένος Ἀλκινόοιο:</p>
 <p>"Ποντόνοε, κρητῆρα κερασσάμενος μέθυ νεῖμον <font color="GREEN">50</font></p>
 <p>πᾶσιν ἀνὰ μέγαρον, ὄφρ' εὐξάμενοι Διὶ πατρὶ</p>
 <p>τὸν ξεῖνον πέμπωμεν ἑὴν ἐς πατρίδα γαῖαν."</p>
 <p> </p>
 <p>ὣς φάτο, Ποντόνοος δὲ μελίφρονα οἶνον ἐκίρνα,</p>
 <p>νώμησεν δ' ἄρα πᾶσιν ἐπισταδόν: οἱ δὲ θεοῖσιν</p>
 <p>ἔσπεισαν μακάρεσσι, τοὶ οὐρανὸν εὐρὺν ἔχουσιν, <font color="GREEN">55</font></p>
 <p>αὐτόθεν ἐξ ἑδρέων. ἀνὰ δ' ἵστατο δῖος Ὀδυσσεύς,</p>
 <p>Ἀρήτῃ δ' ἐν χειρὶ τίθει δέπας ἀμφικύπελλον,</p>
 <p>καί μιν φωνήσας ἔπεα πτερόεντα προσηύδα:</p>
 <p> </p>
 <p>"χαῖρέ μοι, ὦ βασίλεια, διαμπερές, εἰς ὅ κε γῆρας</p>
 <p>ἔλθῃ καὶ θάνατος, τά τ' ἐπ' ἀνθρώποισι πέλονται. <font color="GREEN">60</font></p>
 <p>αὐτὰρ ἐγὼ νέομαι: σὺ δὲ τέρπεο τῷδ' ἐνὶ οἴκῳ</p>
 <p>παισί τε καὶ λαοῖσι καὶ Ἀλκινόῳ βασιλῆϊ."</p>
 <p> </p>
 <p>ὣς εἰπὼν ὑπὲρ οὐδὸν ἐβήσετο δῖος Ὀδυσσεύς,</p>
 <p>τῷ δ' ἅμα κήρυκα προί̈ει μένος Ἀλκινόοιο,</p>
 <p>ἡγεῖσθαι ἐπὶ νῆα θοὴν καὶ θῖνα θαλάσσης: <font color="GREEN">65</font></p>
 <p>Ἀρήτη δ' ἄρα οἱ δμῳὰς ἅμ' ἔπεμπε γυναῖκας,</p>
 <p>τὴν μὲν φᾶρος ἔχουσαν ἐϋπλυνὲς ἠδὲ χιτῶνα,</p>
 <p>τὴν δ' ἑτέρην χηλὸν πυκινὴν ἅμ' ὄπασσε κομίζειν:</p>
 <p>ἡ δ' ἄλλη σῖτόν τ' ἔφερεν καὶ οἶνον ἐρυθρόν.</p>
 <p> </p>
 <p>αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν, <font color="GREEN">70</font></p>
 <p>αἶψα τά γ' ἐν νηὶ̈ γλαφυρῇ πομπῆες ἀγαυοὶ</p>
 <p>δεξάμενοι κατέθεντο, πόσιν καὶ βρῶσιν ἅπασαν:</p>
 <p>κὰδ δ' ἄρ' Ὀδυσσῆϊ στόρεσαν ῥῆγός τε λίνον τε</p>
 <p>νηὸς ἐπ' ἰκριόφιν γλαφυρῆς, ἵνα νήγρετον εὕδοι,</p>
 <p>πρυμνῆς: ἂν δὲ καὶ αὐτὸς ἐβήσετο καὶ κατέλεκτο <font color="GREEN">75</font></p>
 <p>σιγῇ: τοὶ δὲ καθῖζον ἐπὶ κληῖ̈σιν ἕκαστοι</p>
 <p>κόσμῳ, πεῖσμα δ' ἔλυσαν ἀπὸ τρητοῖο λίθοις.</p>
 <p>εὖθ' οἱ ἀνακλινθέντες ἀνερρίπτουν ἅλα πηδῷ,</p>
 <p>καὶ τῷ νήδυμος ὕπνος ἐπὶ βλεφάροισιν ἔπιπτε,</p>
 <p>νήγρετος, ἥδιστος, θανάτῳ ἄγχιστα ἐοικώς. <font color="GREEN">80</font></p>
 <p>ἡ δ', ὥς τ' ἐν πεδίῳ τετράοροι ἄρσενες ἵπποι,</p>
 <p>πάντες ἅμ' ὁρμηθέντες ὑπὸ πληγῇσιν ἱμάσθλης,</p>
 <p>ὑψόσ' ἀειρόμενοι ῥίμφα πρήσσουσι κέλευθον,</p>
 <p>ὣς ἄρα τῆς πρύμνη μὲν ἀείρετο, κῦμα δ' ὄπισθε</p>
 <p>πορφύρεον μέγα θῦε πολυφλοίσβοιο θαλάσσης. <font color="GREEN">85</font></p>
 <p>ἡ δὲ μάλ' ἀσφαλέως θέεν ἔμπεδον: οὐδέ κεν ἴρηξ</p>
 <p>κίρκος ὁμαρτήσειεν, ἐλαφρότατος πετεηνῶν.</p>
 <p>ὣς ἡ ῥίμφα θέουσα θαλάσσης κύματ' ἔταμνεν,</p>
 <p>ἄνδρα φέρουσα θεοῖς ἐναλίγκια μήδε' ἔχοντα:</p>
 <p>ὃς πρὶν μὲν μάλα πολλὰ πάθ' ἄλγεα ὃν κατὰ θυμὸν <font color="GREEN">90</font></p>
 <p>ἀνδρῶν τε πτολέμους ἀλεγεινά τε κύματα πείρων,</p>
 <p>δὴ τότε γ' ἀτρέμας εὗδε, λελασμένος ὅσσ' ἐπεπόνθει.</p>
 <p>εὖτ' ἀστὴρ ὑπερέσχε φαάντατος, ὅς τε μάλιστα</p>
 <p>ἔρχεται ἀγγέλλων φάος Ἠοῦς ἠριγενείης,</p>
 <p>τῆμος δὴ νήσῳ προσεπίλνατο ποντοπόρος νηῦς. <font color="GREEN">95</font></p>
 <p> </p>
 <p>Φόρκυνος δέ τίς ἐστι λιμήν, ἁλίοιο γέροντος,</p>
 <p>ἐν δήμῳ Ἰθάκης: δύο δὲ προβλῆτες ἐν αὐτῷ</p>
 <p>ἀκταὶ ἀπορρῶγες, λιμένος ποτιπεπτηυῖαι,</p>
 <p>αἵ τ' ἀνέμων σκεπόωσι δυσαήων μέγα κῦμα</p>
 <p>ἔκτοθεν: ἔντοσθεν δέ τ' ἄνευ δεσμοῖο μένουσι <font color="GREEN">100</font></p>
 <p>νῆες ἐύ̈σσελμοι, ὅτ' ἂν ὅρμου μέτρον ἵκωνται.</p>
 <p>αὐτὰρ ἐπὶ κρατὸς λιμένος τανύφυλλος ἐλαίη,</p>
 <p>ἀγχόθι δ' αὐτῆς ἄντρον ἐπήρατον ἠεροειδές,</p>
 <p>ἱρὸν νυμφάων αἱ νηϊάδες καλέονται.</p>
 <p>ἐν δὲ κρητῆρές τε καὶ ἀμφιφορῆες ἔασιν <font color="GREEN">105</font></p>
 <p>λάϊνοι: ἔνθα δ' ἔπειτα τιθαιβώσσουσι μέλισσαι.</p>
 <p>ἐν δ' ἱστοὶ λίθεοι περιμήκεες, ἔνθα τε νύμφαι</p>
 <p>φάρε' ὑφαίνουσιν ἁλιπόρφυρα, θαῦμα ἰδέσθαι:</p>
 <p>ἐν δ' ὕδατ' ἀενάοντα. δύω δέ τέ οἱ θύραι εἰσίν,</p>
 <p>αἱ μὲν πρὸς Βορέαο καταιβαταὶ ἀνθρώποισιν, <font color="GREEN">110</font></p>
 <p>αἱ δ' αὖ πρὸς Νότου εἰσὶ θεώτεραι: οὐδέ τι κείνῃ</p>
 <p>ἄνδρες ἐσέρχονται, ἀλλ' ἀθανάτων ὁδός ἐστιν.</p>
 <p> </p>
 <p>ἔνθ' οἵ γ' εἰσέλασαν, πρὶν εἰδότες: ἡ μὲν ἔπειτα</p>
 <p>ἠπείρῳ ἐπέκελσεν, ὅσον τ' ἐπὶ ἥμισυ πάσης,</p>
 <p>σπερχομένη: τοῖον γὰρ ἐπείγετο χέρσ' ἐρετάων: <font color="GREEN">115</font></p>
 <p>οἱ δ' ἐκ νηὸς βάντες ἐϋζύγου ἤπειρόνδε</p>
 <p>πρῶτον Ὀδυσσῆα γλαφυρῆς ἐκ νηὸς ἄειραν</p>
 <p>αὐτῷ σύν τε λίνῳ καὶ ῥήγεϊ σιγαλόεντι,</p>
 <p>κὰδ δ' ἄρ' ἐπὶ ψαμάθῳ ἔθεσαν δεδμημένον ὕπνῳ,</p>
 <p>ἐκ δὲ κτήματ' ἄειραν, ἅ οἱ Φαίηκες ἀγαυοὶ <font color="GREEN">120</font></p>
 <p>ὤπασαν οἴκαδ' ἰόντι διὰ μεγάθυμον Ἀθήνην.</p>
 <p>καὶ τὰ μὲν οὖν παρὰ πυθμέν' ἐλαίης ἀθρόα θῆκαν</p>
 <p>ἐκτὸς ὁδοῦ, μή πώς τις ὁδιτάων ἀνθρώπων,</p>
 <p>πρίν γ' Ὀδυσῆ' ἔγρεσθαι, ἐπελθὼν δηλήσαιτο:</p>
 <p>αὐτοὶ δ' αὖτ' οἶκόνδε πάλιν κίον. οὐδ' ἐνοσίχθων <font color="GREEN">125</font></p>
 <p>λήθετ' ἀπειλάων, τὰς ἀντιθέῳ Ὀδυσῆϊ</p>
 <p>πρῶτον ἐπηπείλησε, Διὸς δ' ἐξείρετο βουλήν:</p>
 <p> </p>
 <p>"Ζεῦ πάτερ, οὐκέτ' ἐγώ γε μετ' ἀθανάτοισι θεοῖσι</p>
 <p>τιμήεις ἔσομαι, ὅτε με βροτοὶ οὔ τι τίουσιν,</p>
 <p>Φαίηκες, τοί πέρ τοι ἐμῆς ἔξ εἰσι γενέθλης. <font color="GREEN">130</font></p>
 <p>καὶ γὰρ νῦν Ὀδυσῆ' ἐφάμην κακὰ πολλὰ παθόντα</p>
 <p>οἴκαδ' ἐλεύσεσθαι: νόστον δέ οἱ οὔ ποτ' ἀπηύρων</p>
 <p>πάγχυ, ἐπεὶ σὺ πρῶτον ὑπέσχεο καὶ κατένευσας.</p>
 <p>οἱ δ' εὕδοντ' ἐν νηὶ̈ θοῇ ἐπὶ πόντον ἄγοντες</p>
 <p>κάτθεσαν εἰν Ἰθάκῃ, ἔδοσαν δέ οἱ ἄσπετα δῶρα, <font color="GREEN">135</font></p>
 <p>χαλκόν τε χρυσόν τε ἅλις ἐσθῆτά θ' ὑφαντήν,</p>
 <p>πόλλ', ὅσ' ἂν οὐδέ ποτε Τροίης ἐξήρατ' Ὀδυσσεύς,</p>
 <p>εἴ περ ἀπήμων ἦλθε, λαχὼν ἀπὸ ληί̈δος αἶσαν."</p>
 <p> </p>
 <p>τὸν δ' ἀπαμειβόμενος προσέφη νεφεληγερέτα Ζεὺς:</p>
 <p>"ὢ πόποι, ἐννοσίγαι' εὐρυσθενές, οἷον ἔειπες. <font color="GREEN">140</font></p>
 <p>οὔ τί σ' ἀτιμάζουσι θεοί: χαλεπὸν δέ κεν εἴη</p>
 <p>πρεσβύτατον καὶ ἄριστον ἀτιμίῃσιν ἰάλλειν.</p>
 <p>ἀνδρῶν δ' εἴ πέρ τίς σε βίῃ καὶ κάρτεϊ εἴκων</p>
 <p>οὔ τι τίει. σοὶ δ' ἐστὶ καὶ ἐξοπίσω τίσις αἰεί.</p>
 <p>ἔρξον ὅπως ἐθέλεις καί τοι φίλον ἔπλετο θυμῷ." <font color="GREEN">145</font></p>
 <p> </p>
 <p>τὸν δ' ἠμείβετ' ἔπειτα Ποσειδάων ἐνοσίχθων:</p>
 <p>"αἶψά κ' ἐγὼν ἔρξαιμι, κελαινεφές, ὡς ἀγορεύεις:</p>
 <p>ἀλλὰ σὸν αἰεὶ θυμὸν ὀπίζομαι ἠδ' ἀλεείνω.</p>
 <p>νῦν αὖ Φαιήκων ἐθέλω περικαλλέα νῆα,</p>
 <p>ἐκ πομπῆς ἀνιοῦσαν, ἐν ἠεροειδέϊ πόντῳ <font color="GREEN">150</font></p>
 <p>ῥαῖσαι, ἵν' ἤδη σχῶνται, ἀπολλήξωσι δὲ πομπῆς</p>
 <p>ἀνθρώπων, μέγα δέ σφιν ὄρος πόλει ἀμφικαλύψαι."</p>
 <p> </p>
 <p>τὸν δ' ἀπαμειβόμενος προσέφη νεφεληγερέτα Ζεύς:</p>
 <p>"ὢ πέπον, ὡς μὲν ἐμῷ θυμῷ δοκεῖ εἶναι ἄριστα,</p>
 <p>ὁππότε κεν δὴ πάντες ἐλαυνομένην προί̈δωνται <font color="GREEN">155</font></p>
 <p>λαοὶ ἀπὸ πτόλιος, θεῖναι λίθον ἐγγύθι γαίης</p>
 <p>νηὶ̈ θοῇ ἴκελον, ἵνα θαυμάζωσιν ἅπαντες</p>
 <p>ἄνθρωποι, μέγα δέ σφιν ὄρος πόλει ἀμφικαλύψαι."</p>
 <p> </p>
 <p>αὐτὰρ ἐπεὶ τό γ' ἄκουσε Ποσειδάων ἐνοσίχθων,</p>
 <p>βῆ ῥ' ἴμεν ἐς Σχερίην, ὅθι Φαίηκες γεγάασιν. <font color="GREEN">160</font></p>
 <p>ἔνθ' ἔμεν': ἡ δὲ μάλα σχεδὸν ἤλυθε ποντοπόρος νηῦς</p>
 <p>ῥίμφα διωκομένη: τῆς δὲ σχεδὸν ἦλθ' ἐνοσίχθων,</p>
 <p>ὅς μιν λᾶαν ἔθηκε καὶ ἐρρίζωσεν ἔνερθε</p>
 <p>χειρὶ καταπρηνεῖ ἐλάσας: ὁ δὲ νόσφι βεβήκει.</p>
 <p>οἱ δὲ πρὸς ἀλλήλους ἔπεα πτερόεντ' ἀγόρευον <font color="GREEN">165</font></p>
 <p>Φαίηκες δολιχήρετμοι, ναυσίκλυτοι ἄνδρες.</p>
 <p>ὧδε δέ τις εἴπεσκεν ἰδὼν ἐς πλησίον ἄλλον:</p>
 <p> </p>
 <p>"ὤ μοι, τίς δὴ νῆα θοὴν ἐπέδησ' ἐνὶ πόντῳ</p>
 <p>οἴκαδ' ἐλαυνομένην; καὶ δὴ προὐφαίνετο πᾶσα."</p>
 <p> </p>
 <p>ὣς ἄρα τις εἴπεσκε: τὰ δ' οὐκ ἴσαν ὡς ἐτέτυκτο. <font color="GREEN">170</font></p>
 <p>τοῖσιν δ' Ἀλκίνοος ἀγορήσατο καὶ μετέειπεν:</p>
 <p> </p>
 <p>"ὢ πόποι, ἦ μάλα δή με παλαίφατα θέσφαθ' ἱκάνει</p>
 <p>πατρὸς ἐμοῦ, ὃς ἔφασκε Ποσειδάων' ἀγάσασθαι</p>
 <p>ἡμῖν, οὕνεκα πομποὶ ἀπήμονές εἰμεν ἁπάντων.</p>
 <p>φῆ ποτὲ Φαιήκων ἀνδρῶν περικαλλέα, νῆα, <font color="GREEN">175</font></p>
 <p>ἐκ πομπῆς ἀνιοῦσαν, ἐν ἠεροειδέϊ πόντῳ</p>
 <p>ῥαισέμεναι, μέγα δ' ἧμιν ὄρος πόλει ἀμφικαλύψειν.</p>
 <p>ὣς ἀγόρευ' ὁ γέρων: τὰ δὲ δὴ νῦν πάντα τελεῖται.</p>
 <p>ἀλλ' ἄγεθ', ὡς ἂν ἐγὼ εἴπω, πειθώμεθα πάντες:</p>
 <p>πομπῆς μὲν παύσασθε βροτῶν, ὅτε κέν τις ἵκηται <font color="GREEN">180</font></p>
 <p>ἡμέτερον προτὶ ἄστυ: Ποσειδάωνι δὲ ταύρους</p>
 <p>δώδεκα κεκριμένους ἱερεύσομεν, αἴ κ' ἐλεήσῃ,</p>
 <p>μηδ' ἡμῖν περίμηκες ὄρος πόλει ἀμφικαλύψῃ."</p>
 <p>ὣς ἔφαθ', οἱ δ' ἔδεισαν, ἑτοιμάσσαντο δὲ ταύρους.</p>
 <p>ὣς οἱ μέν ῥ' εὔχοντο Ποσειδάωνι ἄνακτι <font color="GREEN">185</font></p>
 <p>δήμου Φαιήκων ἡγήτορες ἠδὲ μέδοντες,</p>
 <p>ἑσταότες περὶ βωμόν. ὁ δ' ἔγρετο δῖος Ὀδυσσεὺς</p>
 <p>εὕδων ἐν γαίῃ πατρωί̈ῃ, οὐδέ μιν ἔγνω,</p>
 <p>ἤδη δὴν ἀπεών: περὶ γὰρ θεὸς ἠέρα χεῦε</p>
 <p>Παλλὰς Ἀθηναίη, κούρη Διός, ὄφρα μιν αὐτὸν <font color="GREEN">190</font></p>
 <p>ἄγνωστον τεύξειεν ἕκαστά τε μυθήσαιτο,</p>
 <p>μή μιν πρὶν ἄλοχος γνοίη ἀστοί τε φίλοι τε,</p>
 <p>πρὶν πᾶσαν μνηστῆρας ὑπερβασίην ἀποτῖσαι.</p>
 <p>τοὔνεκ' ἄρ' ἀλλοειδέα φαινέσκετο πάντα ἄνακτι,</p>
 <p>ἀτραπιτοί τε διηνεκέες λιμένες τε πάνορμοι <font color="GREEN">195</font></p>
 <p>πέτραι τ' ἠλίβατοι καὶ δένδρεα τηλεθόωντα.</p>
 <p>στῆ δ' ἄρ' ἀναί̈ξας καί ῥ' εἴσιδε πατρίδα γαῖαν:</p>
 <p>ᾤμωξέν τ' ἄρ ἔπειτα καὶ ὣ πεπλήγετο μηρὼ</p>
 <p>χερσὶ καταπρηνέσσ', ὀλοφυρόμενος δ' ἔπος ηὔδα:</p>
 <p> </p>
 <p>"ὤ μοι ἐγώ, τέων αὖτε βροτῶν ἐς γαῖαν ἱκάνω; <font color="GREEN">200</font></p>
 <p>ἦ ῥ' οἵ γ' ὑβρισταί τε καὶ ἄγριοι οὐδὲ δίκαιοι,</p>
 <p>ἦε φιλόξεινοι, καί σφιν νόος ἐστὶ θεουδής;</p>
 <p>πῇ δὴ χρήματα πολλὰ φέρω τάδε; πῇ τε καὶ αὐτὸς</p>
 <p>πλάζομαι; αἴθ' ὄφελον μεῖναι παρὰ Φαιήκεσσιν</p>
 <p>αὐτοῦ: ἐγὼ δέ κεν ἄλλον ὑπερμενέων βασιλήων <font color="GREEN">205</font></p>
 <p>ἐξικόμην, ὅς κέν μ' ἐφίλει καὶ ἔπεμπε νέεσθαι.</p>
 <p>νῦν δ' οὔτ' ἄρ πῃ θέσθαι ἐπίσταμαι, οὐδὲ μὲν αὐτοῦ</p>
 <p>καλλείψω, μή πώς μοι ἕλωρ ἄλλοισι γένηται.</p>
 <p>ὢ πόποι, οὐκ ἄρα πάντα νοήμονες οὐδὲ δίκαιοι</p>
 <p>ἦσαν Φαιήκων ἡγήτορες ἠδὲ μέδοντες, <font color="GREEN">210</font></p>
 <p>οἵ μ' εἰς ἄλλην γαῖαν ἀπήγαγον, ἦ τέ μ' ἔφαντο</p>
 <p>ἄξειν εἰς Ἰθάκην εὐδείελον, οὐδ' ἐτέλεσσαν.</p>
 <p>Ζεὺς σφέας τίσαιτο ἱκετήσιος, ὅς τε καὶ ἄλλους</p>
 <p>ἀνθρώπους ἐφορᾷ καὶ τίνυται ὅς τις ἁμάρτῃ.</p>
 <p>ἀλλ' ἄγε δὴ τὰ χρήματ' ἀριθμήσω καὶ ἴδωμαι, <font color="GREEN">215</font></p>
 <p>μή τί μοι οἴχωνται κοίλης ἐπὶ νηὸς ἄγοντες."</p>
 <p>"ὣς εἰπὼν τρίποδας περικαλλέας ἠδὲ λέβητας</p>
 <p>ἠρίθμει καὶ χρυσὸν ὑφαντά τε εἵματα καλά.</p>
 <p>τῶν μὲν ἄρ' ὀύ τι πόθει: ὁ δ' ὀδύρετο πατρίδα γαῖαν</p>
 <p>ἑρπύζων παρὰ θῖνα πολυφλοίσβοιο θαλάσσης, <font color="GREEN">220</font></p>
 <p>πόλλ' ὀλοφυρόμενος. σχεδόθεν δέ οἱ ἦλθεν Ἀθήνη,</p>
 <p>ἀνδρὶ δέμας εἰκυῖα νέῳ, ἐπιβώτορι μήλων,</p>
 <p>παναπάλῳ, οἷοί τε ἀνάκτων παῖδες ἔασι,</p>
 <p>δίπτυχον ἀμφ' ὤμοισιν ἔχουσ' εὐεργέα λώπην:</p>
 <p>ποσσὶ δ' ὑπὸ λιπαροῖσι πέδιλ' ἔχε, χερσὶ δ' ἄκοντα. <font color="GREEN">225</font></p>
 <p>τὴν δ' Ὀδυσεὺς γήθησεν ἰδὼν καὶ ἐναντίος ἦλθε,</p>
 <p>καί μιν φωνήσας ἔπεα πτερόεντα προσηύδα:</p>
 <p> </p>
 <p>"ὦ φίλ', ἐπεί σε πρῶτα κιχάνω τῷδ' ἐνὶ χώρῳ,</p>
 <p>χαῖρέ τε καὶ μή μοί τι κακῷ νόῳ ἀντιβολήσαις,</p>
 <p>ἀλλὰ σάω μὲν ταῦτα, σάω δ' ἐμέ: σοὶ γὰρ ἐγώ γε <font color="GREEN">230</font></p>
 <p>εὔχομαι ὥς τε θεῷ καί σευ φίλα γούναθ' ἱκάνω.</p>
 <p>καί μοι τοῦτ' ἀγόρευσον ἐτήτυμον, ὄφρ' ἐὺ̈ εἰδῶ:</p>
 <p>τίς γῆ, τίς δῆμος, τίνες ἀνέρες ἐγγεγάασιν;</p>
 <p>ἦ πού τις νήσων εὐδείελος, ἦέ τις ἀκτὴ</p>
 <p>κεῖθ' ἁλὶ κεκλιμένη ἐριβώλακος ἠπείροιο;" <font color="GREEN">235</font></p>
 <p> </p>
 <p>τὸν δ' αὖτε προσέειπε θεὰ γλαυκῶπις Ἀθήνη:</p>
 <p>"νήπιός εἰς, ὦ ξεῖν', ἢ τηλόθεν εἰλήλουθας,</p>
 <p>εἰ δὴ τήνδε τε γαῖαν ἀνείρεαι. οὐδέ τι λίην</p>
 <p>οὕτω νώνυμός ἐστιν: ἴσασι δέ μιν μάλα πολλοί,</p>
 <p>ἠμὲν ὅσοι ναίουσι πρὸς ἠῶ τ' ἠέλιόν τε, <font color="GREEN">240</font></p>
 <p>ἠδ' ὅσσοι μετόπισθε ποτὶ ζόφον ἠερόεντα.</p>
 <p>ἦ τοι μὲν τρηχεῖα καὶ οὐχ ἱππήλατός ἐστιν,</p>
 <p>οὐδὲ λίην λυπρή, ἀτὰρ οὐδ' εὐρεῖα τέτυκται.</p>
 <p>ἐν μὲν γάρ οἱ σῖτος ἀθέσφατος, ἐν δέ τε οἶνος</p>
 <p>γίγνεται: αἰεὶ δ' ὄμβρος ἔχει τεθαλυῖά τ' ἐέρση: <font color="GREEN">245</font></p>
 <p>αἰγίβοτος δ' ἀγαθὴ καὶ βούβοτος: ἔστι μὲν ὕλη</p>
 <p>παντοίη, ἐν δ' ἀρδμοὶ ἐπηετανοὶ παρέασι.</p>
 <p>τῷ τοι, ξεῖν', Ἰθάκης γε καὶ ἐς Τροίην ὄνομ' ἵκει,</p>
 <p>τήν περ τηλοῦ φασὶν Ἀχαιί̈δος ἔμμεναι αἴης."</p>
 <p> </p>
 <p>"ὣς φάτο, γήθησεν δὲ πολύτλας δῖος Ὀδυσσεύς, <font color="GREEN">250</font></p>
 <p>χαίρων ᾗ γαίῃ πατρωί̈ῃ, ὥς οἱ ἔειπε</p>
 <p>Παλλὰς Ἀθηναίη, κούρη Διὸς, αἰγιόχοιο:</p>
 <p>καί μιν φωνήσας ἔπεα πτερόεντα προσηύδα:</p>
 <p>οὐδ' ὅ γ' ἀληθέα εἶπε, πάλιν δ' ὅ γε λάζετο μῦθον,</p>
 <p>αἰεὶ ἐνὶ στήθεσσι νόον πολυκερδέα νωμῶν: <font color="GREEN">255</font></p>
 <p> </p>
 <p>"πυνθανόμην Ἰθάκης γε καὶ ἐν Κρήτῃ εὐρείῃ,</p>
 <p>τηλοῦ ὑπὲρ πόντου: νῦν δ' εἰλήλουθα καὶ αὐτὸς</p>
 <p>χρήμασι σὺν τοίσδεσσι: λιπὼν δ' ἔτι παισὶ τοσαῦτα</p>
 <p>φεύγω, ἐπεὶ φίλον υἷα κατέκτανον Ἰδομενῆος,</p>
 <p>Ὀρσίλοχον πόδας ὠκύν, ὃς ἐν Κρήτῃ εὐρείῃ <font color="GREEN">260</font></p>
 <p>ἀνέρας ἀλφηστὰς νίκα ταχέεσσι πόδεσσιν,</p>
 <p>οὕνεκά με στερέσαι τῆς ληί̈δος ἤθελε πάσης</p>
 <p>Τρωϊάδος, τῆς εἵνεκ' ἐγὼ πάθον ἄλγεα θυμῷ,</p>
 <p>ἀνδρῶν τε πτολέμους ἀλεγεινά τε κύματα πείρων,</p>
 <p>οὕνεκ' ἄρ' οὐχ ᾧ πατρὶ χαριζόμενος θεράπευον <font color="GREEN">265</font></p>
 <p>δήμῳ ἔνι Τρώων, ἀλλ' ἄλλων ἦρχον ἑταίρων.</p>
 <p>τὸν μὲν ἐγὼ κατιόντα βάλον χαλκήρεϊ δουρὶ</p>
 <p>ἀγρόθεν, ἐγγὺς ὁδοῖο λοχησάμενος σὺν ἑταίρῳ:</p>
 <p>νὺξ δὲ μάλα δνοφερὴ κάτεχ' οὐρανόν, οὐδέ τις ἡμέας</p>
 <p>ἀνθρώπων ἐνόησε, λάθον δέ ἑ θυμὸν ἀπούρας. <font color="GREEN">270</font></p>
 <p>αὐτὰρ ἐπεὶ δὴ τόν γε κατέκτανον ὀξέϊ χαλκῷ,</p>
 <p>αὐτίκ' ἐγὼν ἐπὶ νῆα κιὼν Φοίνικας ἀγαυοὺς</p>
 <p>ἐλλισάμην, καί σφιν μενοεικέα ληί̈δα δῶκα:</p>
 <p>τούς μ' ἐκέλευσα Πύλονδε καταστῆσαι καὶ ἐφέσσαι</p>
 <p>ἢ εἰς Ἤλιδα δῖαν, ὅθι κρατέουσιν Ἐπειοί. <font color="GREEN">275</font></p>
 <p>ἀλλ' ἦ τοι σφέας κεῖθεν ἀπώσατο ἲς ἀνέμοιο</p>
 <p>πόλλ' ἀεκαζομένους, οὐδ' ἤθελον ἐξαπατῆσαι.</p>
 <p>κεῖθεν δὲ πλαγχθέντες ἱκάνομεν ἐνθάδε νυκτός.</p>
 <p>σπουδῇ δ' ἐς λιμένα προερέσσαμεν, οὐδέ τις ἡμῖν</p>
 <p>δόρπου μνῆστις ἔην, μάλα περ χατέουσιν ἑλέσθαι, <font color="GREEN">280</font></p>
 <p>ἀλλ' αὔτως ἀποβάντες ἐκείμεθα νηὸς ἅπαντες.</p>
 <p>ἔνθ' ἐμὲ μὲν γλυκὺς ὕπνος ἐπήλυθε κεκμηῶτα,</p>
 <p>οἱ δὲ χρήματ' ἐμὰ γλαφυρῆς ἐκ νηὸς ἑλόντες</p>
 <p>κάτθεσαν, ἔνθα περ αὐτὸς ἐπὶ ψαμάθοισιν ἐκείμην.</p>
 <p>οἱ δ' ἐς Σιδονίην εὖ ναιομένην ἀναβάντες <font color="GREEN">285</font></p>
 <p>ᾤχοντ': αὐτὰρ ἐγὼ λιπόμην ἀκαχήμενος ἦτορ."</p>
 <p> </p>
 <p>ὣς φάτο, μείδησεν δὲ θεὰ γλαυκῶπις Ἀθήνη,</p>
 <p>χειρί τέ μιν κατέρεξε: δέμας δ' ἤϊκτο γυναικὶ</p>
 <p>καλῇ τε μεγάλῃ τε καὶ ἀγλαὰ ἔργα ἰδυίῃ:</p>
 <p>καί μιν φωνήσασ' ἔπεα πτερόεντα προσηύδα: <font color="GREEN">290</font></p>
 <p> </p>
 <p>"κερδαλέος κ' εἴη καὶ ἐπίκλοπος ὅς σε παρέλθοι</p>
 <p>ἐν πάντεσσι δόλοισι, καὶ εἰ θεὸς ἀντιάσειε.</p>
 <p>σχέτλιε, ποικιλομῆτα, δόλων ἆτ', οὐκ ἄρ' ἔμελλες,</p>
 <p>οὐδ' ἐν σῇ περ ἐὼν γαίῃ, λήξειν ἀπατάων</p>
 <p>μύθων τε κλοπίων, οἵ τοι πεδόθεν φίλοι εἰσίν. <font color="GREEN">295</font></p>
 <p>ἀλλ' ἄγε, μηκέτι ταῦτα λεγώμεθα, εἰδότες ἄμφω</p>
 <p>κέρδε', ἐπεὶ σὺ μέν ἐσσι βροτῶν ὄχ' ἄριστος ἁπάντων</p>
 <p>βουλῇ καὶ μύθοισιν, ἐγὼ δ' ἐν πᾶσι θεοῖσι</p>
 <p>μήτι τε κλέομαι καὶ κέρδεσιν: οὐδὲ σύ γ' ἔγνως</p>
 <p>Παλλάδ' Ἀθηναίην, κούρην Διός, ἥ τέ τοι αἰεὶ <font color="GREEN">300</font></p>
 <p>ἐν πάντεσσι πόνοισι παρίσταμαι ἠδὲ φυλάσσω,</p>
 <p>καὶ δέ σε Φαιήκεσσι φίλον πάντεσσιν ἔθηκα,</p>
 <p>νῦν αὖ δεῦρ' ἱκόμην, ἵνα τοι σὺν μῆτιν ὑφήνω</p>
 <p>χρήματά τε κρύψω, ὅσα τοι Φαίηκες ἀγαυοὶ</p>
 <p>ὤπασαν οἴκαδ' ἰόντι ἐμῇ βουλῇ τε νόῳ τε, <font color="GREEN">305</font></p>
 <p>εἴπω θ' ὅσσα τοι αἶσα δόμοις ἔνι ποιητοῖσι</p>
 <p>κήδε' ἀνασχέσθαι: σὺ δὲ τετλάμεναι καὶ ἀνάγκῃ,</p>
 <p>μηδέ τῳ ἐκφάσθαι μήτ' ἀνδρῶν μήτε γυναικῶν,</p>
 <p>πάντων, οὕνεκ' ἄρ' ἦλθες ἀλώμενος, ἀλλὰ σιωπῇ</p>
 <p>πάσχειν ἄλγεα πολλά, βίας ὑποδέγμενος ἀνδρῶν." <font color="GREEN">310</font></p>
 <p> </p>
 <p>τὴν δ' ἀπαμειβόμενος προσέφη πολύμητις Ὀδυσσεύς:</p>
 <p>"ἀργαλέον σε, θεά, γνῶναι βροτῷ ἀντιάσαντι,</p>
 <p>καὶ μάλ' ἐπισταμένῳ: σὲ γὰρ αὐτὴν παντὶ ἐί̈σκεις.</p>
 <p>τοῦτο δ' ἐγὼν εὖ οἶδ', ὅτι μοι πάρος ἠπίη ἦσθα,</p>
 <p>ἧος ἐνὶ Τροίῃ πολεμίζομεν υἷες Ἀχαιῶν. <font color="GREEN">315</font></p>
 <p>αὐτὰρ ἐπεὶ Πριάμοιο πόλιν διεπέρσαμεν αἰπήν,</p>
 <p>βῆμεν δ' ἐν νήεσσι, θεὸς δ' ἐκέδασσεν Ἀχαιούς,</p>
 <p>οὔ σέ γ' ἔπειτα ἴδον, κούρη Διός, οὐδ' ἐνόησα</p>
 <p>νηὸς ἐμῆς ἐπιβᾶσαν, ὅπως τί μοι ἄλγος ἀλάλκοις.</p>
 <p>ἀλλ' αἰεὶ φρεσὶν ᾗσιν ἔχων δεδαϊγμένον ἦτορ <font color="GREEN">320</font></p>
 <p>ἠλώμην, ἧός με θεοὶ κακότητος ἔλυσαν:</p>
 <p>πρίν γ' ὅτε Φαιήκων ἀνδρῶν ἐν πίονι δήμῳ</p>
 <p>θάρσυνάς τε ἔπεσσι καὶ ἐς πόλιν ἤγαγες αὐτή.</p>
 <p>νῦν δέ σε πρὸς πατρὸς γουνάζομαι--οὐ γὰρ ὀί̈ω</p>
 <p>ἥκειν εἰς Ἰθάκην εὐδείελον, ἀλλά τιν' ἄλλην <font color="GREEN">325</font></p>
 <p>γαῖαν ἀναστρέφομαι: σὲ δὲ κερτομέουσαν ὀί̈ω</p>
 <p>ταῦτ' ἀγορευέμεναι, ἵν' ἐμὰς φρένας ἠπεροπεύσῃς--</p>
 <p>εἰπέ μοι εἰ ἐτεόν γε φίλην ἐς πατρίδ' ἱκάνω."</p>
 <p>τὸν δ' ἠμείβετ' ἔπειτα θεὰ γλαυκῶπις Ἀθήνη:</p>
 <p>"αἰεί τοι τοιοῦτον ἐνὶ στήθεσσι νόημα: <font color="GREEN">330</font></p>
 <p>τῷ σε καὶ οὐ δύναμαι προλιπεῖν δύστηνον ἐόντα,</p>
 <p>οὕνεκ' ἐπητής ἐσσι καὶ ἀγχίνοος καὶ ἐχέφρων.</p>
 <p>ἀσπασίως γάρ κ' ἄλλος ἀνὴρ ἀλαλήμενος ἐλθὼν</p>
 <p>ἵετ' ἐνὶ μεγάροις ἰδέειν παῖδάς τ' ἄλοχόν τε:</p>
 <p>σοὶ δ' οὔ πω φίλον ἐστὶ δαήμεναι οὐδὲ πυθέσθαι, <font color="GREEN">335</font></p>
 <p>πρίν γ' ἔτι σῆς ἀλόχου πειρήσεαι, ἥ τέ τοι αὔτως</p>
 <p>ἧσται ἐνὶ μεγάροισιν, ὀϊζυραὶ δέ οἱ αἰεὶ</p>
 <p>φθίνουσιν νύκτες τε καὶ ἤματα δάκρυ χεούσῃ.</p>
 <p>αὐτὰρ ἐγὼ τὸ μὲν οὔ ποτ' ἀπίστεον, ἀλλ' ἐνὶ θυμῷ</p>
 <p>ᾔδε', ὃ νοστήσεις ὀλέσας ἄπο πάντας ἑταίρους: <font color="GREEN">340</font></p>
 <p>ἀλλά τοι οὐκ ἐθέλησα Ποσειδάωνι μάχεσθαι</p>
 <p>πατροκασιγνήτῳ, ὅς τοι κότον ἔνθετο θυμῷ,</p>
 <p>χωόμενος ὅτι οἱ υἱὸν φίλον ἐξαλάωσας.</p>
 <p>ἀλλ' ἄγε τοι δείξω Ἰθάκης ἕδος, ὄφρα πεποίθῃς.</p>
 <p>Φόρκυνος μὲν ὅδ' ἐστὶ λιμήν, ἁλίοιο γέροντος, <font color="GREEN">345</font></p>
 <p>ἥδε δ' ἐπὶ κρατὸς λιμένος τανύφυλλος ἐλαίη:</p>
 <p>ἀγχόθι δ' αὐτῆς ἄντρον ἐπήρατον ἠεροειδές,</p>
 <p>ἱρὸν νυμφάων, αἳ νηϊάδες καλέονται:</p>
 <p>τοῦτο δέ τοι σπέος ἐστὶ κατηρεφές, ἔνθα σὺ πολλὰς</p>
 <p>ἔρδεσκες νύμφῃσι τεληέσσας ἑκατόμβας: <font color="GREEN">350</font></p>
 <p>τοῦτο δὲ Νήριτόν ἐστιν ὄρος καταειμένον ὕλῃ."</p>
 <p> </p>
 <p>ὣς εἰποῦσα θεὰ σκέδασ' ἠέρα, εἴσατο δὲ χθών:</p>
 <p>γήθησέν τ' ἄρ' ἔπειτα πολύτλας δῖος Ὀδυσσεύς,</p>
 <p>χαίρων ᾗ γαίῃ, κύσε δὲ ζείδωρον ἄρουραν.</p>
 <p>αὐτίκα δὲ νύμφῃς ἠρήσατο, χεῖρας ἀνασχών: <font color="GREEN">355</font></p>
 <p> </p>
 <p>"νύμφαι νηϊάδες, κοῦραι Διός, οὔ ποτ' ἐγώ γε</p>
 <p>ὄψεσθ' ὔμμ' ἐφάμην: νῦν δ' εὐχωλῇς ἀγανῇσι</p>
 <p>χαίρετ': ἀτὰρ καὶ δῶρα διδώσομεν, ὡς τὸ πάρος περ,</p>
 <p>αἴ κεν ἐᾷ πρόφρων με Διὸς θυγάτηρ ἀγελείη</p>
 <p>αὐτόν τε ζώειν καί μοι φίλον υἱὸν ἀέξῃ." <font color="GREEN">360</font></p>
 <p> </p>
 <p>τὸν δ' αὖτε προσέειπε θεὰ γλαυκῶπις Ἀθήνη:</p>
 <p>"θάρσει, μή τοι ταῦτα μετὰ φρεσὶ σῇσι μελόντων.</p>
 <p>ἀλλὰ χρήματα μὲν μυχῷ ἄντρου θεσπεσίοιο</p>
 <p>θείμεν αὐτίκα νῦν, ἵνα περ τάδε τοι σόα μίμνῃ:</p>
 <p>αὐτοὶ δὲ φραζώμεθ' ὅπως ὄχ' ἄριστα γένηται." <font color="GREEN">365</font></p>
 <p>ὣς εἰποῦσα θεὰ δῦνε σπέος ἠεροειδές,</p>
 <p>μαιομένη κευθμῶνας ἀνὰ σπέος: αὐτὰρ Ὀδυσσεὺς</p>
 <p>ἆσσον πάντ' ἐφόρει, χρυσὸν καὶ ἀτειρέα χαλκὸν</p>
 <p>εἵματά τ' εὐποίητα, τά οἱ Φαίηκες ἔδωκαν.</p>
 <p>καὶ τὰ μὲν εὖ κατέθηκε, λίθον δ' ἐπέθηκε θύρῃσι <font color="GREEN">370</font></p>
 <p>Παλλὰς Ἀθηναίη, κούρη Διὸς αἰγιόχοιο.</p>
 <p>τὼ δὲ καθεζομένω ἱερῆς παρὰ πυθμέν' ἐλαίης</p>
 <p>φραζέσθην μνηστῆρσιν ὑπερφιάλοισιν ὄλεθρον.</p>
 <p>τοῖσι δὲ μύθων ἦρχε θεὰ γλαυκῶπις Ἀθήνη:</p>
 <p> </p>
 <p>"διογενὲς Λαερτιάδη, πολυμήχαν' Ὀδυσσεῦ, <font color="GREEN">375</font></p>
 <p>φράζευ ὅπως μνηστῆρσιν ἀναιδέσι χεῖρας ἐφήσεις,</p>
 <p>οἳ δή τοι τρίετες μέγαρον κάτα κοιρανέουσι,</p>
 <p>μνώμενοι ἀντιθέην ἄλοχον καὶ ἕδνα διδόντες:</p>
 <p>ἡ δὲ σὸν αἰεὶ νόστον ὀδυρομένη κατὰ θυμὸν</p>
 <p>πάντας μέν ῥ' ἔλπει καὶ ὑπίσχεται ἀνδρὶ ἑκάστῳ, <font color="GREEN">380</font></p>
 <p>ἀγγελίας προϊεῖσα, νόος δέ οἱ ἄλλα μενοινᾷ."</p>
 <p> </p>
 <p>τὴν δ' ἀπαμειβόμενος προσέφη πολύμητις Ὀδυσσεύς:</p>
 <p>"ὢ πόποι, ἦ μάλα δὴ Ἀγαμέμνονος Ἀτρεί̈δαο</p>
 <p>φθίσεσθαι κακὸν οἶτον ἐνὶ μεγάροισιν ἔμελλον,</p>
 <p>εἰ μή μοι σὺ ἕκαστα, θεά, κατὰ μοῖραν ἔειπες. <font color="GREEN">385</font></p>
 <p>ἀλλ' ἄγε μῆτιν ὕφηνον, ὅπως ἀποτίσομαι αὐτούς:</p>
 <p>πὰρ δέ μοι αὐτὴ στῆθι, μένος πολυθαρσὲς ἐνεῖσα,</p>
 <p>οἷον ὅτε Τροίης λύομεν λιπαρὰ κρήδεμνα.</p>
 <p>αἴ κέ μοι ὣς μεμαυῖα παρασταίης, γλαυκῶπι,</p>
 <p>καί κε τριηκοσίοισιν ἐγὼν ἄνδρεσσι μαχοίμην <font color="GREEN">390</font></p>
 <p>σὺν σοί, πότνα θεά, ὅτε μοι πρόφρασσ' ἐπαρήγοις."</p>
 <p> </p>
 <p>τὸν δ' ἠμείβετ' ἔπειτα θεὰ γλαυκῶπις Ἀθήνη:</p>
 <p>"καὶ λίην τοι ἐγώ γε παρέσσομαι, οὐδέ με λήσεις,</p>
 <p>ὁππότε κεν δὴ ταῦτα πενώμεθα: καί τιν' ὀί̈ω</p>
 <p>αἵματί τ' ἐγκεφάλῳ τε παλαξέμεν ἄσπετον οὖδας <font color="GREEN">395</font></p>
 <p>ἀνδρῶν μνηστήρων, οἵ τοι βίοτον κατέδουσιν.</p>
 <p>ἀλλ' ἄγε σ' ἄγνωστον τεύξω πάντεσσι βροτοῖσι:</p>
 <p>κάρψω μὲν χρόα καλὸν ἐνὶ γναμπτοῖσι μέλεσσι,</p>
 <p>ξανθὰς δ' ἐκ κεφαλῆς ὀλέσω τρίχας, ἀμφὶ δὲ λαῖφος</p>
 <p>ἕσσω ὅ κε στυγέῃσιν ἰδὼν ἄνθρωπον ἔχοντα, <font color="GREEN">400</font></p>
 <p>κνυζώσω δέ τοι ὄσσε πάρος περικαλλέ' ἐόντε,</p>
 <p>ὡς ἂν ἀεικέλιος πᾶσι μνηστῆρσι φανήῃς</p>
 <p>σῇ τ' ἀλόχῳ καὶ παιδί, τὸν ἐν μεγάροισιν ἔλειπες.</p>
 <p>αὐτὸς δὲ πρώτιστα συβώτην εἰσαφικέσθαι,</p>
 <p>ὅς τοι ὑῶν ἐπίουρος, ὁμῶς δέ τοι ἤπια οἶδε, <font color="GREEN">405</font></p>
 <p>παῖδά τε σὸν φιλέει καὶ ἐχέφρονα Πηνελόπειαν.</p>
 <p>δήεις τόν γε σύεσσι παρήμενον: αἱ δὲ νέμονται</p>
 <p>πὰρ Κόρακος πέτρῃ ἐπί τε κρήνῃ Ἀρεθούσῃ,</p>
 <p>ἔσθουσαι βάλανον μενοεικέα καὶ μέλαν ὕδωρ</p>
 <p>πίνουσαι, τά θ' ὕεσσι τρέφει τεθαλυῖαν ἀλοιφήν. <font color="GREEN">410</font></p>
 <p>ἔνθα μένειν καὶ πάντα παρήμενος ἐξερέεσθαι,</p>
 <p>ὄφρ' ἂν ἐγὼν ἔλθω Σπάρτην ἐς καλλιγύναικα</p>
 <p>Τηλέμαχον καλέουσα, τεὸν φίλον υἱόν, Ὀδυσσεῦ:</p>
 <p>ὅς τοι ἐς εὐρύχορον Λακεδαίμονα πὰρ Μενέλαον</p>
 <p>ᾤχετο πευσόμενος μετὰ σὸν κλέος, εἴ που ἔτ' εἴης." <font color="GREEN">415</font></p>
 <p>τὴν δ' ἀπαμειβόμενος προσέφη πολύμητις Ὀδυσσεύς:</p>
 <p>"τίπτε τ' ἄρ' οὔ οἱ ἔειπες, ἐνὶ φρεσὶ πάντα ἰδυῖα;</p>
 <p>ἦ ἵνα που καὶ κεῖνος ἀλώμενος ἄλγεα πάσχῃ</p>
 <p>πόντον ἐπ' ἀτρύγετον: βίοτον δέ οἱ ἄλλοι ἔδουσι;"</p>
 <p>τὸν δ' ἠμείβετ' ἔπειτα θεὰ γλαυκῶπις Ἀθήνη: <font color="GREEN">420</font></p>
 <p>"μὴ δή τοι κεῖνός γε λίην ἐνθύμιος ἔστω.</p>
 <p>αὐτή μιν πόμπευον, ἵνα κλέος ἐσθλὸν ἄροιτο</p>
 <p>κεῖσ' ἐλθών: ἀτὰρ οὔ τιν' ἔχει πόνον, ἀλλὰ ἕκηλος</p>
 <p>ἧσται ἐν Ἀτρεί̈δαο δόμοις, παρὰ δ' ἄσπετα κεῖται.</p>
 <p>ἦ μέν μιν λοχόωσι νέοι σὺν νηὶ̈ μελαίνῃ, <font color="GREEN">425</font></p>
 <p>ἱέμενοι κτεῖναι, πρὶν πατρίδα γαῖαν ἱκέσθαι:</p>
 <p>ἀλλὰ τά γ' οὐκ ὀί̈ω, πρὶν καί τινα γαῖα καθέξει</p>
 <p>ἀνδρῶν μνηστήρων, οἵ τοι βίοτον κατέδουσιν."</p>
 <p> </p>
 <p>ὣς ἄρα μιν φαμένη ῥάβδῳ ἐπεμάσσατ' Ἀθήνη.</p>
 <p>κάρψεν μὲν χρόα καλὸν ἐνὶ γναμπτοῖσι μέλεσσι, <font color="GREEN">430</font></p>
 <p>ξανθὰς δ' ἐκ κεφαλῆς ὄλεσε τρίχας, ἀμφὶ δὲ δέρμα</p>
 <p>πάντεσσιν μελέεσσι παλαιοῦ θῆκε γέροντος,</p>
 <p>κνύζωσεν δέ οἱ ὄσσε πάρος περικαλλέ' ἐόντε:</p>
 <p>ἀμφὶ δέ μιν ῥάκος ἄλλο κακὸν βάλεν ἠδὲ χιτῶνα,</p>
 <p>ῥωγαλέα ῥυπόωντα, κακῷ μεμορυγμένα καπνῷ: <font color="GREEN">435</font></p>
 <p>ἀμφὶ δέ μιν μέγα δέρμα ταχείης ἕσσ' ἐλάφοιο,</p>
 <p>ψιλόν: δῶκε δέ οἱ σκῆπτρον καὶ ἀεικέα πήρην,</p>
 <p>πυκνὰ ῥωγαλέην: ἐν δὲ στρόφος ἦεν ἀορτήρ.</p>
 <p> </p>
 <p>τώ γ' ὣς βουλεύσαντε διέτμαγεν. ἡ μὲν ἔπειτα</p>
 <p>ἐς Λακεδαίμονα δῖαν ἔβη μετὰ παῖδ' Ὀδυσῆος. <font color="GREEN">440</font></p>
 
 
 <p></p><hr>
 <center>
 <a href="ody14.htm">Next: Book 14</a></center>
 </body>