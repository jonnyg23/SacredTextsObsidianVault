<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili00.htm">English</a> 
 <a href="ili02.htm">Next</a> 
 </center>
 <hr>
 
 
 <h1 align="CENTER">The Iliad, Book 1</h1>
 <p>μῆνιν ἄειδε θεὰ Πηληϊάδεω Ἀχιλῆος</p>
 <p>οὐλομένην, ἣ μυρί' Ἀχαιοῖς ἄλγε' ἔθηκε,</p>
 <p>πολλὰς δ' ἰφθίμους ψυχὰς Ἄϊδι προί̈αψεν</p>
 <p>ἡρώων, αὐτοὺς δὲ ἑλώρια τεῦχε κύνεσσιν</p>
 <p>οἰωνοῖσί τε πᾶσι, Διὸς δ' ἐτελείετο βουλή, <font color="GREEN">5</font></p>
 <p>ἐξ οὗ δὴ τὰ πρῶτα διαστήτην ἐρίσαντε</p>
 <p>Ἀτρεί̈δης τε ἄναξ ἀνδρῶν καὶ δῖος Ἀχιλλεύς.</p>
 <p>τίς τ' ἄρ σφωε θεῶν ἔριδι ξυνέηκε μάχεσθαι;</p>
 <p>Λητοῦς καὶ Διὸς υἱός: ὃ γὰρ βασιλῆϊ χολωθεὶς</p>
 <p>νοῦσον ἀνὰ στρατὸν ὄρσε κακήν, ὀλέκοντο δὲ λαοί, <font color="GREEN">10</font></p>
 <p>οὕνεκα τὸν Χρύσην ἠτίμασεν ἀρητῆρα</p>
 <p>Ἀτρεί̈δης: ὃ γὰρ ἦλθε θοὰς ἐπὶ νῆας Ἀχαιῶν</p>
 <p>λυσόμενός τε θύγατρα φέρων τ' ἀπερείσι' ἄποινα,</p>
 <p>στέμματ' ἔχων ἐν χερσὶν ἑκηβόλου Ἀπόλλωνος</p>
 <p>χρυσέῳ ἀνὰ σκήπτρῳ, καὶ λίσσετο πάντας Ἀχαιούς, <font color="GREEN">15</font></p>
 <p>Ἀτρεί̈δα δὲ μάλιστα δύω, κοσμήτορε λαῶν:</p>
 <p>Ἀτρεί̈δαι τε καὶ ἄλλοι ἐϋκνήμιδες Ἀχαιοί,</p>
 <p>ὑμῖν μὲν θεοὶ δοῖεν Ὀλύμπια δώματ' ἔχοντες</p>
 <p>ἐκπέρσαι Πριάμοιο πόλιν, εὖ δ' οἴκαδ' ἱκέσθαι:</p>
 <p>παῖδα δ' ἐμοὶ λύσαιτε φίλην, τὰ δ' ἄποινα δέχεσθαι, <font color="GREEN">20</font></p>
 <p>ἁζόμενοι Διὸς υἱὸν ἑκηβόλον Ἀπόλλωνα.</p>
 <p>ἔνθ' ἄλλοι μὲν πάντες ἐπευφήμησαν Ἀχαιοὶ</p>
 <p>αἰδεῖσθαί θ' ἱερῆα καὶ ἀγλαὰ δέχθαι ἄποινα:</p>
 <p>ἀλλ' οὐκ Ἀτρεί̈δῃ Ἀγαμέμνονι ἥνδανε θυμῷ,</p>
 <p>ἀλλὰ κακῶς ἀφίει, κρατερὸν δ' ἐπὶ μῦθον ἔτελλε: <font color="GREEN">25</font></p>
 <p>μή σε γέρον κοίλῃσιν ἐγὼ παρὰ νηυσὶ κιχείω</p>
 <p>ἢ νῦν δηθύνοντ' ἢ ὕστερον αὖτις ἰόντα,</p>
 <p>μή νύ τοι οὐ χραίσμῃ σκῆπτρον καὶ στέμμα θεοῖο:</p>
 <p>τὴν δ' ἐγὼ οὐ λύσω: πρίν μιν καὶ γῆρας ἔπεισιν</p>
 <p>ἡμετέρῳ ἐνὶ οἴκῳ ἐν Ἄργεϊ τηλόθι πάτρης <font color="GREEN">30</font></p>
 <p>ἱστὸν ἐποιχομένην καὶ ἐμὸν λέχος ἀντιόωσαν:</p>
 <p>ἀλλ' ἴθι μή μ' ἐρέθιζε σαώτερος ὥς κε νέηαι.</p>
 <p>ὣς ἔφατ', ἔδεισεν δ' ὃ γέρων καὶ ἐπείθετο μύθῳ:</p>
 <p>βῆ δ' ἀκέων παρὰ θῖνα πολυφλοίσβοιο θαλάσσης:</p>
 <p>πολλὰ δ' ἔπειτ' ἀπάνευθε κιὼν ἠρᾶθ' ὃ γεραιὸς <font color="GREEN">35</font></p>
 <p>Ἀπόλλωνι ἄνακτι, τὸν ἠύ̈κομος τέκε Λητώ:</p>
 <p>κλῦθί μευ ἀργυρότοξ', ὃς Χρύσην ἀμφιβέβηκας</p>
 <p>Κίλλάν τε ζαθέην Τενέδοιό τε ἶφι ἀνάσσεις,</p>
 <p>Σμινθεῦ εἴ ποτέ τοι χαρίεντ' ἐπὶ νηὸν ἔρεψα,</p>
 <p>ἢ εἰ δή ποτέ τοι κατὰ πίονα μηρί' ἔκηα <font color="GREEN">40</font></p>
 <p>ταύρων ἠδ' αἰγῶν, τὸ δέ μοι κρήηνον ἐέλδωρ:</p>
 <p>τίσειαν Δαναοὶ ἐμὰ δάκρυα σοῖσι βέλεσσιν.</p>
 <p>ὣς ἔφατ' εὐχόμενος, τοῦ δ' ἔκλυε Φοῖβος Ἀπόλλων,</p>
 <p>βῆ δὲ κατ' Οὐλύμποιο καρήνων χωόμενος κῆρ,</p>
 <p>τόξ' ὤμοισιν ἔχων ἀμφηρεφέα τε φαρέτρην: <font color="GREEN">45</font></p>
 <p>ἔκλαγξαν δ' ἄρ' ὀϊστοὶ ἐπ' ὤμων χωομένοιο,</p>
 <p>αὐτοῦ κινηθέντος: ὃ δ' ἤϊε νυκτὶ ἐοικώς.</p>
 <p>ἕζετ' ἔπειτ' ἀπάνευθε νεῶν, μετὰ δ' ἰὸν ἕηκε:</p>
 <p>δεινὴ δὲ κλαγγὴ γένετ' ἀργυρέοιο βιοῖο:</p>
 <p>οὐρῆας μὲν πρῶτον ἐπῴχετο καὶ κύνας ἀργούς, <font color="GREEN">50</font></p>
 <p>αὐτὰρ ἔπειτ' αὐτοῖσι βέλος ἐχεπευκὲς ἐφιεὶς</p>
 <p>βάλλ': αἰεὶ δὲ πυραὶ νεκύων καίοντο θαμειαί.</p>
 <p>ἐννῆμαρ μὲν ἀνὰ στρατὸν ᾤχετο κῆλα θεοῖο,</p>
 <p>τῇ δεκάτῃ δ' ἀγορὴν δὲ καλέσσατο λαὸν Ἀχιλλεύς:</p>
 <p>τῷ γὰρ ἐπὶ φρεσὶ θῆκε θεὰ λευκώλενος Ἥρη: <font color="GREEN">55</font></p>
 <p>κήδετο γὰρ Δαναῶν, ὅτι ῥα θνήσκοντας ὁρᾶτο.</p>
 <p>οἳ δ' ἐπεὶ οὖν ἤγερθεν ὁμηγερέες τε γένοντο,</p>
 <p>τοῖσι δ' ἀνιστάμενος μετέφη πόδας ὠκὺς Ἀχιλλεύς:</p>
 <p>Ἀτρεί̈δη νῦν ἄμμε παλιμπλαγχθέντας ὀί̈ω</p>
 <p>ἂψ ἀπονοστήσειν, εἴ κεν θάνατόν γε φύγοιμεν, <font color="GREEN">60</font></p>
 <p>εἰ δὴ ὁμοῦ πόλεμός τε δαμᾷ καὶ λοιμὸς Ἀχαιούς:</p>
 <p>ἀλλ' ἄγε δή τινα μάντιν ἐρείομεν ἢ ἱερῆα</p>
 <p>ἢ καὶ ὀνειροπόλον, καὶ γάρ τ' ὄναρ ἐκ Διός ἐστιν,</p>
 <p>ὅς κ' εἴποι ὅ τι τόσσον ἐχώσατο Φοῖβος Ἀπόλλων,</p>
 <p>εἴτ' ἄρ' ὅ γ' εὐχωλῆς ἐπιμέμφεται ἠδ' ἑκατόμβης, <font color="GREEN">65</font></p>
 <p>αἴ κέν πως ἀρνῶν κνίσης αἰγῶν τε τελείων</p>
 <p>βούλεται ἀντιάσας ἡμῖν ἀπὸ λοιγὸν ἀμῦναι.</p>
 <p>ἤτοι ὅ γ' ὣς εἰπὼν κατ' ἄρ' ἕζετο: τοῖσι δ' ἀνέστη</p>
 <p>Κάλχας Θεστορίδης οἰωνοπόλων ὄχ' ἄριστος,</p>
 <p>ὃς ᾔδη τά τ' ἐόντα τά τ' ἐσσόμενα πρό τ' ἐόντα, <font color="GREEN">70</font></p>
 <p>καὶ νήεσσ' ἡγήσατ' Ἀχαιῶν Ἴλιον εἴσω</p>
 <p>ἣν διὰ μαντοσύνην, τήν οἱ πόρε Φοῖβος Ἀπόλλων:</p>
 <p>ὅ σφιν ἐὺ φρονέων ἀγορήσατο καὶ μετέειπεν:</p>
 <p>ὦ Ἀχιλεῦ κέλεαί με Διὶ̈ φίλε μυθήσασθαι</p>
 <p>μῆνιν Ἀπόλλωνος ἑκατηβελέταο ἄνακτος: <font color="GREEN">75</font></p>
 <p>τοὶ γὰρ ἐγὼν ἐρέω: σὺ δὲ σύνθεο καί μοι ὄμοσσον</p>
 <p>ἦ μέν μοι πρόφρων ἔπεσιν καὶ χερσὶν ἀρήξειν:</p>
 <p>ἦ γὰρ ὀί̈ομαι ἄνδρα χολωσέμεν, ὃς μέγα πάντων</p>
 <p>Ἀργείων κρατέει καί οἱ πείθονται Ἀχαιοί:</p>
 <p>κρείσσων γὰρ βασιλεὺς ὅτε χώσεται ἀνδρὶ χέρηϊ: <font color="GREEN">80</font></p>
 <p>εἴ περ γάρ τε χόλον γε καὶ αὐτῆμαρ καταπέψῃ,</p>
 <p>ἀλλά τε καὶ μετόπισθεν ἔχει κότον, ὄφρα τελέσσῃ,</p>
 <p>ἐν στήθεσσιν ἑοῖσι: σὺ δὲ φράσαι εἴ με σαώσεις.</p>
 <p> </p>
 <p>τὸν δ' ἀπαμειβόμενος προσέφη πόδας ὠκὺς Ἀχιλλεύς:</p>
 <p>θαρσήσας μάλα εἰπὲ θεοπρόπιον ὅ τι οἶσθα: <font color="GREEN">85</font></p>
 <p>οὐ μὰ γὰρ Ἀπόλλωνα Διὶ̈ φίλον, ᾧ τε σὺ Κάλχαν</p>
 <p>εὐχόμενος Δαναοῖσι θεοπροπίας ἀναφαίνεις,</p>
 <p>οὔ τις ἐμεῦ ζῶντος καὶ ἐπὶ χθονὶ δερκομένοιο</p>
 <p>σοὶ κοίλῃς παρὰ νηυσί βαρείας χεῖρας ἐποίσει</p>
 <p>συμπάντων Δαναῶν, οὐδ' ἢν Ἀγαμέμνονα εἴπῃς, <font color="GREEN">90</font></p>
 <p>ὃς νῦν πολλὸν ἄριστος Ἀχαιῶν εὔχεται εἶναι.</p>
 <p> </p>
 <p>καὶ τότε δὴ θάρσησε καὶ ηὔδα μάντις ἀμύμων:</p>
 <p>οὔ τ' ἄρ ὅ γ' εὐχωλῆς ἐπιμέμφεται οὐδ' ἑκατόμβης,</p>
 <p>ἀλλ' ἕνεκ' ἀρητῆρος ὃν ἠτίμησ' Ἀγαμέμνων,</p>
 <p>οὐδ' ἀπέλυσε θύγατρα καὶ οὐκ ἀπεδέξατ' ἄποινα, <font color="GREEN">95</font></p>
 <p>τοὔνεκ' ἄρ' ἄλγε' ἔδωκεν ἑκηβόλος ἠδ' ἔτι δώσει:</p>
 <p>οὐδ' ὅ γε πρὶν Δαναοῖσιν ἀεικέα λοιγὸν ἀπώσει</p>
 <p>πρίν γ' ἀπὸ πατρὶ φίλῳ δόμεναι ἑλικώπιδα κούρην</p>
 <p>ἀπριάτην ἀνάποινον, ἄγειν θ' ἱερὴν ἑκατόμβην</p>
 <p>ἐς Χρύσην: τότε κέν μιν ἱλασσάμενοι πεπίθοιμεν. <font color="GREEN">100</font></p>
 <p> </p>
 <p>ἤτοι ὅ γ' ὣς εἰπὼν κατ' ἄρ' ἕζετο: τοῖσι δ' ἀνέστη</p>
 <p>ἥρως Ἀτρεί̈δης εὐρὺ κρείων Ἀγαμέμνων</p>
 <p>ἀχνύμενος: μένεος δὲ μέγα φρένες ἀμφιμέλαιναι</p>
 <p>πίμπλαντ', ὄσσε δέ οἱ πυρὶ λαμπετόωντι ἐί̈κτην:</p>
 <p>Κάλχαντα πρώτιστα κάκ' ὀσσόμενος προσέειπε: <font color="GREEN">105</font></p>
 <p>μάντι κακῶν οὐ πώ ποτέ μοι τὸ κρήγυον εἶπας:</p>
 <p>αἰεί τοι τὰ κάκ' ἐστὶ φίλα φρεσὶ μαντεύεσθαι,</p>
 <p>ἐσθλὸν δ' οὔτέ τί πω εἶπας ἔπος οὔτ' ἐτέλεσσας:</p>
 <p>καὶ νῦν ἐν Δαναοῖσι θεοπροπέων ἀγορεύεις</p>
 <p>ὡς δὴ τοῦδ' ἕνεκά σφιν ἑκηβόλος ἄλγεα τεύχει, <font color="GREEN">110</font></p>
 <p>οὕνεκ' ἐγὼ κούρης Χρυσηί̈δος ἀγλά' ἄποινα</p>
 <p>οὐκ ἔθελον δέξασθαι, ἐπεὶ πολὺ βούλομαι αὐτὴν</p>
 <p>οἴκοι ἔχειν: καὶ γάρ ῥα Κλυταιμνήστρης προβέβουλα</p>
 <p>κουριδίης ἀλόχου, ἐπεὶ οὔ ἑθέν ἐστι χερείων,</p>
 <p>οὐ δέμας οὐδὲ φυήν, οὔτ' ἂρ φρένας οὔτέ τι ἔργα. <font color="GREEN">115</font></p>
 <p>ἀλλὰ καὶ ὧς ἐθέλω δόμεναι πάλιν εἰ τό γ' ἄμεινον:</p>
 <p>βούλομ' ἐγὼ λαὸν σῶν ἔμμεναι ἢ ἀπολέσθαι:</p>
 <p>αὐτὰρ ἐμοὶ γέρας αὐτίχ' ἑτοιμάσατ' ὄφρα μὴ οἶος</p>
 <p>Ἀργείων ἀγέραστος ἔω, ἐπεὶ οὐδὲ ἔοικε:</p>
 <p>λεύσσετε γὰρ τό γε πάντες ὅ μοι γέρας ἔρχεται ἄλλῃ. <font color="GREEN">120</font></p>
 <p> </p>
 <p>τὸν δ' ἠμείβετ' ἔπειτα ποδάρκης δῖος Ἀχιλλεύς:</p>
 <p>Ἀτρεί̈δη κύδιστε φιλοκτεανώτατε πάντων,</p>
 <p>πῶς γάρ τοι δώσουσι γέρας μεγάθυμοι Ἀχαιοί;</p>
 <p>οὐδέ τί που ἴδμεν ξυνήϊα κείμενα πολλά:</p>
 <p>ἀλλὰ τὰ μὲν πολίων ἐξεπράθομεν, τὰ δέδασται, <font color="GREEN">125</font></p>
 <p>λαοὺς δ' οὐκ ἐπέοικε παλίλλογα ταῦτ' ἐπαγείρειν.</p>
 <p>ἀλλὰ σὺ μὲν νῦν τήνδε θεῷ πρόες: αὐτὰρ Ἀχαιοὶ</p>
 <p>τριπλῇ τετραπλῇ τ' ἀποτείσομεν, αἴ κέ ποθι Ζεὺς</p>
 <p>δῷσι πόλιν Τροίην εὐτείχεον ἐξαλαπάξαι.</p>
 <p> </p>
 <p> </p>
 <p>τὸν δ' ἀπαμειβόμενος προσέφη κρείων Ἀγαμέμνων: <font color="GREEN">130</font></p>
 <p>μὴ δ' οὕτως ἀγαθός περ ἐὼν θεοείκελ' Ἀχιλλεῦ</p>
 <p>κλέπτε νόῳ, ἐπεὶ οὐ παρελεύσεαι οὐδέ με πείσεις.</p>
 <p>ἦ ἐθέλεις ὄφρ' αὐτὸς ἔχῃς γέρας, αὐτὰρ ἔμ' αὔτως</p>
 <p>ἧσθαι δευόμενον, κέλεαι δέ με τήνδ' ἀποδοῦναι;</p>
 <p>ἀλλ' εἰ μὲν δώσουσι γέρας μεγάθυμοι Ἀχαιοὶ <font color="GREEN">135</font></p>
 <p>ἄρσαντες κατὰ θυμὸν ὅπως ἀντάξιον ἔσται:</p>
 <p>εἰ δέ κε μὴ δώωσιν ἐγὼ δέ κεν αὐτὸς ἕλωμαι</p>
 <p>ἢ τεὸν ἢ Αἴαντος ἰὼν γέρας, ἢ Ὀδυσῆος</p>
 <p>ἄξω ἑλών: ὃ δέ κεν κεχολώσεται ὅν κεν ἵκωμαι.</p>
 <p>ἀλλ' ἤτοι μὲν ταῦτα μεταφρασόμεσθα καὶ αὖτις, <font color="GREEN">140</font></p>
 <p>νῦν δ' ἄγε νῆα μέλαιναν ἐρύσσομεν εἰς ἅλα δῖαν,</p>
 <p>ἐν δ' ἐρέτας ἐπιτηδὲς ἀγείρομεν, ἐς δ' ἑκατόμβην</p>
 <p>θείομεν, ἂν δ' αὐτὴν Χρυσηί̈δα καλλιπάρῃον</p>
 <p>βήσομεν: εἷς δέ τις ἀρχὸς ἀνὴρ βουληφόρος ἔστω,</p>
 <p>ἢ Αἴας ἢ Ἰδομενεὺς ἢ δῖος Ὀδυσσεὺς <font color="GREEN">145</font></p>
 <p>ἠὲ σὺ Πηλεί̈δη πάντων ἐκπαγλότατ' ἀνδρῶν,</p>
 <p>ὄφρ' ἥμιν ἑκάεργον ἱλάσσεαι ἱερὰ ῥέξας.</p>
 <p> </p>
 <p>τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεύς:</p>
 <p>ὤ μοι ἀναιδείην ἐπιειμένε κερδαλεόφρον</p>
 <p>πῶς τίς τοι πρόφρων ἔπεσιν πείθηται Ἀχαιῶν <font color="GREEN">150</font></p>
 <p>ἢ ὁδὸν ἐλθέμεναι ἢ ἀνδράσιν ἶφι μάχεσθαι;</p>
 <p>οὐ γὰρ ἐγὼ Τρώων ἕνεκ' ἤλυθον αἰχμητάων</p>
 <p>δεῦρο μαχησόμενος, ἐπεὶ οὔ τί μοι αἴτιοί εἰσιν:</p>
 <p>οὐ γὰρ πώποτ' ἐμὰς βοῦς ἤλασαν οὐδὲ μὲν ἵππους,</p>
 <p>οὐδέ ποτ' ἐν Φθίῃ ἐριβώλακι βωτιανείρῃ <font color="GREEN">155</font></p>
 <p>καρπὸν ἐδηλήσαντ', ἐπεὶ ἦ μάλα πολλὰ μεταξὺ</p>
 <p>οὔρεά τε σκιόεντα θάλασσά τε ἠχήεσσα:</p>
 <p>ἀλλὰ σοὶ ὦ μέγ' ἀναιδὲς ἅμ' ἑσπόμεθ' ὄφρα σὺ χαίρῃς,</p>
 <p>τιμὴν ἀρνύμενοι Μενελάῳ σοί τε κυνῶπα</p>
 <p>πρὸς Τρώων: τῶν οὔ τι μετατρέπῃ οὐδ' ἀλεγίζεις: <font color="GREEN">160</font></p>
 <p>καὶ δή μοι γέρας αὐτὸς ἀφαιρήσεσθαι ἀπειλεῖς,</p>
 <p>ᾧ ἔπι πολλὰ μόγησα, δόσαν δέ μοι υἷες Ἀχαιῶν.</p>
 <p>οὐ μὲν σοί ποτε ἶσον ἔχω γέρας ὁππότ' Ἀχαιοὶ</p>
 <p>Τρώων ἐκπέρσωσ' εὖ ναιόμενον πτολίεθρον:</p>
 <p>ἀλλὰ τὸ μὲν πλεῖον πολυάϊκος πολέμοιο <font color="GREEN">165</font></p>
 <p>χεῖρες ἐμαὶ διέπουσ': ἀτὰρ ἤν ποτε δασμὸς ἵκηται,</p>
 <p>σοὶ τὸ γέρας πολὺ μεῖζον, ἐγὼ δ' ὀλίγον τε φίλον τε</p>
 <p>ἔρχομ' ἔχων ἐπὶ νῆας, ἐπεί κε κάμω πολεμίζων.</p>
 <p>νῦν δ' εἶμι Φθίην δ', ἐπεὶ ἦ πολὺ φέρτερόν ἐστιν</p>
 <p>οἴκαδ' ἴμεν σὺν νηυσὶ κορωνίσιν, οὐδέ σ' ὀί̈ω <font color="GREEN">170</font></p>
 <p>ἐνθάδ' ἄτιμος ἐὼν ἄφενος καὶ πλοῦτον ἀφύξειν.</p>
 <p> </p>
 <p>τὸν δ' ἠμείβετ' ἔπειτα ἄναξ ἀνδρῶν Ἀγαμέμνων:</p>
 <p>φεῦγε μάλ' εἴ τοι θυμὸς ἐπέσσυται, οὐδέ σ' ἔγωγε</p>
 <p>λίσσομαι εἵνεκ' ἐμεῖο μένειν: πάρ' ἔμοιγε καὶ ἄλλοι</p>
 <p>οἵ κέ με τιμήσουσι, μάλιστα δὲ μητίετα Ζεύς. <font color="GREEN">175</font></p>
 <p>ἔχθιστος δέ μοί ἐσσι διοτρεφέων βασιλήων:</p>
 <p>αἰεὶ γάρ τοι ἔρις τε φίλη πόλεμοί τε μάχαι τε:</p>
 <p>εἰ μάλα καρτερός ἐσσι, θεός που σοὶ τό γ' ἔδωκεν:</p>
 <p>οἴκαδ' ἰὼν σὺν νηυσί τε σῇς καὶ σοῖς ἑτάροισι</p>
 <p>Μυρμιδόνεσσιν ἄνασσε, σέθεν δ' ἐγὼ οὐκ ἀλεγίζω, <font color="GREEN">180</font></p>
 <p>οὐδ' ὄθομαι κοτέοντος: ἀπειλήσω δέ τοι ὧδε:</p>
 <p>ὡς ἔμ' ἀφαιρεῖται Χρυσηί̈δα Φοῖβος Ἀπόλλων,</p>
 <p>τὴν μὲν ἐγὼ σὺν νηί̈ τ' ἐμῇ καὶ ἐμοῖς ἑτάροισι</p>
 <p>πέμψω, ἐγὼ δέ κ' ἄγω Βρισηί̈δα καλλιπάρῃον</p>
 <p>αὐτὸς ἰὼν κλισίην δὲ τὸ σὸν γέρας ὄφρ' ἐὺ̈ εἰδῇς <font color="GREEN">185</font></p>
 <p>ὅσσον φέρτερός εἰμι σέθεν, στυγέῃ δὲ καὶ ἄλλος</p>
 <p>ἶσον ἐμοὶ φάσθαι καὶ ὁμοιωθήμεναι ἄντην.</p>
 <p> </p>
 <p>ὣς φάτο: Πηλεί̈ωνι δ' ἄχος γένετ', ἐν δέ οἱ ἦτορ</p>
 <p>στήθεσσιν λασίοισι διάνδιχα μερμήριξεν,</p>
 <p>ἢ ὅ γε φάσγανον ὀξὺ ἐρυσσάμενος παρὰ μηροῦ <font color="GREEN">190</font></p>
 <p>τοὺς μὲν ἀναστήσειεν, ὃ δ' Ἀτρεί̈δην ἐναρίζοι,</p>
 <p>ἦε χόλον παύσειεν ἐρητύσειέ τε θυμόν.</p>
 <p>ἧος ὃ ταῦθ' ὥρμαινε κατὰ φρένα καὶ κατὰ θυμόν,</p>
 <p>ἕλκετο δ' ἐκ κολεοῖο μέγα ξίφος, ἦλθε δ' Ἀθήνη</p>
 <p>οὐρανόθεν: πρὸ γὰρ ἧκε θεὰ λευκώλενος Ἥρη <font color="GREEN">195</font></p>
 <p>ἄμφω ὁμῶς θυμῷ φιλέουσά τε κηδομένη τε:</p>
 <p>στῆ δ' ὄπιθεν, ξανθῆς δὲ κόμης ἕλε Πηλεί̈ωνα</p>
 <p>οἴῳ φαινομένη: τῶν δ' ἄλλων οὔ τις ὁρᾶτο:</p>
 <p>θάμβησεν δ' Ἀχιλεύς, μετὰ δ' ἐτράπετ', αὐτίκα δ' ἔγνω</p>
 <p>Παλλάδ' Ἀθηναίην: δεινὼ δέ οἱ ὄσσε φάανθεν: <font color="GREEN">200</font></p>
 <p>καί μιν φωνήσας ἔπεα πτερόεντα προσηύδα:</p>
 <p>τίπτ' αὖτ' αἰγιόχοιο Διὸς τέκος εἰλήλουθας;</p>
 <p>ἦ ἵνα ὕβριν ἴδῃ Ἀγαμέμνονος Ἀτρεί̈δαο;</p>
 <p>ἀλλ' ἔκ τοι ἐρέω, τὸ δὲ καὶ τελέεσθαι ὀί̈ω:</p>
 <p>ᾗς ὑπεροπλίῃσι τάχ' ἄν ποτε θυμὸν ὀλέσσῃ. <font color="GREEN">205</font></p>
 <p>τὸν δ' αὖτε προσέειπε θεὰ γλαυκῶπις Ἀθήνη:</p>
 <p>ἦλθον ἐγὼ παύσουσα τὸ σὸν μένος, αἴ κε πίθηαι,</p>
 <p>οὐρανόθεν: πρὸ δέ μ' ἧκε θεὰ λευκώλενος Ἥρη</p>
 <p>ἄμφω ὁμῶς θυμῷ φιλέουσά τε κηδομένη τε:</p>
 <p>ἀλλ' ἄγε λῆγ' ἔριδος, μηδὲ ξίφος ἕλκεο χειρί: <font color="GREEN">210</font></p>
 <p>ἀλλ' ἤτοι ἔπεσιν μὲν ὀνείδισον ὡς ἔσεταί περ:</p>
 <p>ὧδε γὰρ ἐξερέω, τὸ δὲ καὶ τετελεσμένον ἔσται:</p>
 <p>καί ποτέ τοι τρὶς τόσσα παρέσσεται ἀγλαὰ δῶρα</p>
 <p>ὕβριος εἵνεκα τῆσδε: σὺ δ' ἴσχεο, πείθεο δ' ἡμῖν.</p>
 <p> </p>
 <p>τὴν δ' ἀπαμειβόμενος προσέφη πόδας ὠκὺς Ἀχιλλεύς: <font color="GREEN">215</font></p>
 <p>χρὴ μὲν σφωί̈τερόν γε θεὰ ἔπος εἰρύσσασθαι</p>
 <p>καὶ μάλα περ θυμῷ κεχολωμένον: ὧς γὰρ ἄμεινον:</p>
 <p>ὅς κε θεοῖς ἐπιπείθηται μάλα τ' ἔκλυον αὐτοῦ.</p>
 <p> </p>
 <p>ἦ καὶ ἐπ' ἀργυρέῃ κώπῃ σχέθε χεῖρα βαρεῖαν,</p>
 <p>ἂψ δ' ἐς κουλεὸν ὦσε μέγα ξίφος, οὐδ' ἀπίθησε <font color="GREEN">220</font></p>
 <p>μύθῳ Ἀθηναίης: ἣ δ' Οὔλυμπον δὲ βεβήκει</p>
 <p>δώματ' ἐς αἰγιόχοιο Διὸς μετὰ δαίμονας ἄλλους.</p>
 <p> </p>
 <p>Πηλεί̈δης δ' ἐξαῦτις ἀταρτηροῖς ἐπέεσσιν</p>
 <p>Ἀτρεί̈δην προσέειπε, καὶ οὔ πω λῆγε χόλοιο:</p>
 <p>οἰνοβαρές, κυνὸς ὄμματ' ἔχων, κραδίην δ' ἐλάφοιο, <font color="GREEN">225</font></p>
 <p>οὔτέ ποτ' ἐς πόλεμον ἅμα λαῷ θωρηχθῆναι</p>
 <p>οὔτε λόχον δ' ἰέναι σὺν ἀριστήεσσιν Ἀχαιῶν</p>
 <p>τέτληκας θυμῷ: τὸ δέ τοι κὴρ εἴδεται εἶναι.</p>
 <p>ἦ πολὺ λώϊόν ἐστι κατὰ στρατὸν εὐρὺν Ἀχαιῶν</p>
 <p>δῶρ' ἀποαιρεῖσθαι ὅς τις σέθεν ἀντίον εἴπῃ: <font color="GREEN">230</font></p>
 <p>δημοβόρος βασιλεὺς ἐπεὶ οὐτιδανοῖσιν ἀνάσσεις:</p>
 <p>ἦ γὰρ ἂν Ἀτρεί̈δη νῦν ὕστατα λωβήσαιο.</p>
 <p>ἀλλ' ἔκ τοι ἐρέω καὶ ἐπὶ μέγαν ὅρκον ὀμοῦμαι:</p>
 <p>ναὶ μὰ τόδε σκῆπτρον, τὸ μὲν οὔ ποτε φύλλα καὶ ὄζους</p>
 <p>φύσει, ἐπεὶ δὴ πρῶτα τομὴν ἐν ὄρεσσι λέλοιπεν, <font color="GREEN">235</font></p>
 <p>οὐδ' ἀναθηλήσει: περὶ γάρ ῥά ἑ χαλκὸς ἔλεψε</p>
 <p>φύλλά τε καὶ φλοιόν: νῦν αὖτέ μιν υἷες Ἀχαιῶν</p>
 <p>ἐν παλάμῃς φορέουσι δικασπόλοι, οἵ τε θέμιστας</p>
 <p>πρὸς Διὸς εἰρύαται: ὃ δέ τοι μέγας ἔσσεται ὅρκος:</p>
 <p>ἦ ποτ' Ἀχιλλῆος ποθὴ ἵξεται υἷας Ἀχαιῶν <font color="GREEN">240</font></p>
 <p>σύμπαντας: τότε δ' οὔ τι δυνήσεαι ἀχνύμενός περ</p>
 <p>χραισμεῖν, εὖτ' ἂν πολλοὶ ὑφ' Ἕκτορος ἀνδροφόνοιο</p>
 <p>θνήσκοντες πίπτωσι: σὺ δ' ἔνδοθι θυμὸν ἀμύξεις</p>
 <p>χωόμενος ὅ τ' ἄριστον Ἀχαιῶν οὐδὲν ἔτισας.</p>
 <p> </p>
 <p> </p>
 <p>ὣς φάτο Πηλεί̈δης, ποτὶ δὲ σκῆπτρον βάλε γαίῃ <font color="GREEN">245</font></p>
 <p>χρυσείοις ἥλοισι πεπαρμένον, ἕζετο δ' αὐτός:</p>
 <p>Ἀτρεί̈δης δ' ἑτέρωθεν ἐμήνιε: τοῖσι δὲ Νέστωρ</p>
 <p>ἡδυεπὴς ἀνόρουσε λιγὺς Πυλίων ἀγορητής,</p>
 <p>τοῦ καὶ ἀπὸ γλώσσης μέλιτος γλυκίων ῥέεν αὐδή:</p>
 <p>τῷ δ' ἤδη δύο μὲν γενεαὶ μερόπων ἀνθρώπων <font color="GREEN">250</font></p>
 <p>ἐφθίαθ', οἵ οἱ πρόσθεν ἅμα τράφεν ἠδ' ἐγένοντο</p>
 <p>ἐν Πύλῳ ἠγαθέῃ, μετὰ δὲ τριτάτοισιν ἄνασσεν:</p>
 <p>ὅ σφιν ἐὺ φρονέων ἀγορήσατο καὶ μετέειπεν:</p>
 <p>ὦ πόποι ἦ μέγα πένθος Ἀχαιί̈δα γαῖαν ἱκάνει:</p>
 <p>ἦ κεν γηθήσαι Πρίαμος Πριάμοιό τε παῖδες <font color="GREEN">255</font></p>
 <p>ἄλλοι τε Τρῶες μέγα κεν κεχαροίατο θυμῷ</p>
 <p>εἰ σφῶϊν τάδε πάντα πυθοίατο μαρναμένοιϊν,</p>
 <p>οἳ περὶ μὲν βουλὴν Δαναῶν, περὶ δ' ἐστὲ μάχεσθαι.</p>
 <p>ἀλλὰ πίθεσθ': ἄμφω δὲ νεωτέρω ἐστὸν ἐμεῖο:</p>
 <p>ἤδη γάρ ποτ' ἐγὼ καὶ ἀρείοσιν ἠέ περ ὑμῖν <font color="GREEN">260</font></p>
 <p>ἀνδράσιν ὡμίλησα, καὶ οὔ ποτέ μ' οἵ γ' ἀθέριζον.</p>
 <p>οὐ γάρ πω τοίους ἴδον ἀνέρας οὐδὲ ἴδωμαι,</p>
 <p>οἷον Πειρίθοόν τε Δρύαντά τε ποιμένα λαῶν</p>
 <p>Καινέα τ' Ἐξάδιόν τε καὶ ἀντίθεον Πολύφημον</p>
 <p>Θησέα τ' Αἰγεί̈δην, ἐπιείκελον ἀθανάτοισιν: <font color="GREEN">265</font></p>
 <p>κάρτιστοι δὴ κεῖνοι ἐπιχθονίων τράφεν ἀνδρῶν:</p>
 <p>κάρτιστοι μὲν ἔσαν καὶ καρτίστοις ἐμάχοντο</p>
 <p>φηρσὶν ὀρεσκῴοισι καὶ ἐκπάγλως ἀπόλεσσαν.</p>
 <p>καὶ μὲν τοῖσιν ἐγὼ μεθομίλεον ἐκ Πύλου ἐλθὼν</p>
 <p>τηλόθεν ἐξ ἀπίης γαίης: καλέσαντο γὰρ αὐτοί: <font color="GREEN">270</font></p>
 <p>καὶ μαχόμην κατ' ἔμ' αὐτὸν ἐγώ: κείνοισι δ' ἂν οὔ τις</p>
 <p>τῶν οἳ νῦν βροτοί εἰσιν ἐπιχθόνιοι μαχέοιτο:</p>
 <p>καὶ μέν μευ βουλέων ξύνιεν πείθοντό τε μύθῳ:</p>
 <p>ἀλλὰ πίθεσθε καὶ ὔμμες, ἐπεὶ πείθεσθαι ἄμεινον:</p>
 <p>μήτε σὺ τόνδ' ἀγαθός περ ἐὼν ἀποαίρεο κούρην, <font color="GREEN">275</font></p>
 <p>ἀλλ' ἔα ὥς οἱ πρῶτα δόσαν γέρας υἷες Ἀχαιῶν:</p>
 <p>μήτε σὺ Πηλείδη ἔθελ' ἐριζέμεναι βασιλῆϊ</p>
 <p>ἀντιβίην, ἐπεὶ οὔ ποθ' ὁμοίης ἔμμορε τιμῆς</p>
 <p>σκηπτοῦχος βασιλεύς, ᾧ τε Ζεὺς κῦδος ἔδωκεν.</p>
 <p>εἰ δὲ σὺ καρτερός ἐσσι θεὰ δέ σε γείνατο μήτηρ, <font color="GREEN">280</font></p>
 <p>ἀλλ' ὅ γε φέρτερός ἐστιν ἐπεὶ πλεόνεσσιν ἀνάσσει.</p>
 <p>Ἀτρεί̈δη σὺ δὲ παῦε τεὸν μένος: αὐτὰρ ἔγωγε</p>
 <p>λίσσομ' Ἀχιλλῆϊ μεθέμεν χόλον, ὃς μέγα πᾶσιν</p>
 <p>ἕρκος Ἀχαιοῖσιν πέλεται πολέμοιο κακοῖο.</p>
 <p> </p>
 <p>τὸν δ' ἀπαμειβόμενος προσέφη κρείων Ἀγαμέμνων: <font color="GREEN">285</font></p>
 <p>ναὶ δὴ ταῦτά γε πάντα γέρον κατὰ μοῖραν ἔειπες:</p>
 <p>ἀλλ' ὅδ' ἀνὴρ ἐθέλει περὶ πάντων ἔμμεναι ἄλλων,</p>
 <p>πάντων μὲν κρατέειν ἐθέλει, πάντεσσι δ' ἀνάσσειν,</p>
 <p>πᾶσι δὲ σημαίνειν, ἅ τιν' οὐ πείσεσθαι ὀί̈ω:</p>
 <p>εἰ δέ μιν αἰχμητὴν ἔθεσαν θεοὶ αἰὲν ἐόντες <font color="GREEN">290</font></p>
 <p>τοὔνεκά οἱ προθέουσιν ὀνείδεα μυθήσασθαι;</p>
 <p> </p>
 <p>τὸν δ' ἄρ' ὑποβλήδην ἠμείβετο δῖος Ἀχιλλεύς:</p>
 <p>ἦ γάρ κεν δειλός τε καὶ οὐτιδανὸς καλεοίμην</p>
 <p>εἰ δὴ σοὶ πᾶν ἔργον ὑπείξομαι ὅττί κεν εἴπῃς:</p>
 <p>ἄλλοισιν δὴ ταῦτ' ἐπιτέλλεο, μὴ γὰρ ἔμοιγε <font color="GREEN">295</font></p>
 <p>σήμαιν': οὐ γὰρ ἔγωγ' ἔτι σοὶ πείσεσθαι ὀί̈ω.</p>
 <p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:</p>
 <p>χερσὶ μὲν οὔ τοι ἔγωγε μαχήσομαι εἵνεκα κούρης</p>
 <p>οὔτε σοὶ οὔτέ τῳ ἄλλῳ, ἐπεί μ' ἀφέλεσθέ γε δόντες:</p>
 <p>τῶν δ' ἄλλων ἅ μοί ἐστι θοῇ παρὰ νηὶ̈ μελαίνῃ <font color="GREEN">300</font></p>
 <p>τῶν οὐκ ἄν τι φέροις ἀνελὼν ἀέκοντος ἐμεῖο:</p>
 <p>εἰ δ' ἄγε μὴν πείρησαι ἵνα γνώωσι καὶ οἵδε:</p>
 <p>αἶψά τοι αἷμα κελαινὸν ἐρωήσει περὶ δουρί.</p>
 <p> </p>
 <p>ὣς τώ γ' ἀντιβίοισι μαχεσσαμένω ἐπέεσσιν</p>
 <p>ἀνστήτην, λῦσαν δ' ἀγορὴν παρὰ νηυσὶν Ἀχαιῶν: <font color="GREEN">305</font></p>
 <p>Πηλεί̈δης μὲν ἐπὶ κλισίας καὶ νῆας ἐί̈σας</p>
 <p>ἤϊε σύν τε Μενοιτιάδῃ καὶ οἷς ἑτάροισιν:</p>
 <p>Ἀτρεί̈δης δ' ἄρα νῆα θοὴν ἅλα δὲ προέρυσσεν,</p>
 <p>ἐν δ' ἐρέτας ἔκρινεν ἐείκοσιν, ἐς δ' ἑκατόμβην</p>
 <p>βῆσε θεῷ, ἀνὰ δὲ Χρυσηί̈δα καλλιπάρῃον <font color="GREEN">310</font></p>
 <p>εἷσεν ἄγων: ἐν δ' ἀρχὸς ἔβη πολύμητις Ὀδυσσεύς.</p>
 <p> </p>
 <p>οἳ μὲν ἔπειτ' ἀναβάντες ἐπέπλεον ὑγρὰ κέλευθα,</p>
 <p>λαοὺς δ' Ἀτρεί̈δης ἀπολυμαίνεσθαι ἄνωγεν:</p>
 <p>οἳ δ' ἀπελυμαίνοντο καὶ εἰς ἅλα λύματα βάλλον,</p>
 <p>ἕρδον δ' Ἀπόλλωνι τεληέσσας ἑκατόμβας <font color="GREEN">315</font></p>
 <p>ταύρων ἠδ' αἰγῶν παρὰ θῖν' ἁλὸς ἀτρυγέτοιο:</p>
 <p>κνίση δ' οὐρανὸν ἷκεν ἑλισσομένη περὶ καπνῷ.</p>
 <p> </p>
 <p>ὣς οἳ μὲν τὰ πένοντο κατὰ στρατόν: οὐδ' Ἀγαμέμνων</p>
 <p>λῆγ' ἔριδος τὴν πρῶτον ἐπηπείλησ' Ἀχιλῆϊ,</p>
 <p>ἀλλ' ὅ γε Ταλθύβιόν τε καὶ Εὐρυβάτην προσέειπε, <font color="GREEN">320</font></p>
 <p>τώ οἱ ἔσαν κήρυκε καὶ ὀτρηρὼ θεράποντε:</p>
 <p>ἔρχεσθον κλισίην Πηληϊάδεω Ἀχιλῆος:</p>
 <p>χειρὸς ἑλόντ' ἀγέμεν Βρισηί̈δα καλλιπάρῃον:</p>
 <p>εἰ δέ κε μὴ δώῃσιν ἐγὼ δέ κεν αὐτὸς ἕλωμαι</p>
 <p>ἐλθὼν σὺν πλεόνεσσι: τό οἱ καὶ ῥίγιον ἔσται. <font color="GREEN">325</font></p>
 <p> </p>
 <p>ὣς εἰπὼν προί̈ει, κρατερὸν δ' ἐπὶ μῦθον ἔτελλε:</p>
 <p>τὼ δ' ἀέκοντε βάτην παρὰ θῖν' ἁλὸς ἀτρυγέτοιο,</p>
 <p>Μυρμιδόνων δ' ἐπί τε κλισίας καὶ νῆας ἱκέσθην,</p>
 <p>τὸν δ' εὗρον παρά τε κλισίῃ καὶ νηὶ̈ μελαίνῃ</p>
 <p>ἥμενον: οὐδ' ἄρα τώ γε ἰδὼν γήθησεν Ἀχιλλεύς. <font color="GREEN">330</font></p>
 <p>τὼ μὲν ταρβήσαντε καὶ αἰδομένω βασιλῆα</p>
 <p>στήτην, οὐδέ τί μιν προσεφώνεον οὐδ' ἐρέοντο:</p>
 <p>αὐτὰρ ὃ ἔγνω ᾗσιν ἐνὶ φρεσὶ φώνησέν τε:</p>
 <p>χαίρετε κήρυκες Διὸς ἄγγελοι ἠδὲ καὶ ἀνδρῶν,</p>
 <p>ἆσσον ἴτ': οὔ τί μοι ὔμμες ἐπαίτιοι ἀλλ' Ἀγαμέμνων, <font color="GREEN">335</font></p>
 <p>ὃ σφῶϊ προί̈ει Βρισηί̈δος εἵνεκα κούρης.</p>
 <p>ἀλλ' ἄγε διογενὲς Πατρόκλεες ἔξαγε κούρην</p>
 <p>καί σφωϊν δὸς ἄγειν: τὼ δ' αὐτὼ μάρτυροι ἔστων</p>
 <p>πρός τε θεῶν μακάρων πρός τε θνητῶν ἀνθρώπων</p>
 <p>καὶ πρὸς τοῦ βασιλῆος ἀπηνέος εἴ ποτε δ' αὖτε <font color="GREEN">340</font></p>
 <p>χρειὼ ἐμεῖο γένηται ἀεικέα λοιγὸν ἀμῦναι</p>
 <p>τοῖς ἄλλοις: ἦ γὰρ ὅ γ' ὀλοιῇσι φρεσὶ θύει,</p>
 <p>οὐδέ τι οἶδε νοῆσαι ἅμα πρόσσω καὶ ὀπίσσω,</p>
 <p>ὅππως οἱ παρὰ νηυσὶ σόοι μαχέοιντο Ἀχαιοί.</p>
 <p> </p>
 <p>ὣς φάτο, Πάτροκλος δὲ φίλῳ ἐπεπείθεθ' ἑταίρῳ, <font color="GREEN">345</font></p>
 <p>ἐκ δ' ἄγαγε κλισίης Βρισηί̈δα καλλιπάρῃον,</p>
 <p>δῶκε δ' ἄγειν: τὼ δ' αὖτις ἴτην παρὰ νῆας Ἀχαιῶν:</p>
 <p>ἣ δ' ἀέκουσ' ἅμα τοῖσι γυνὴ κίεν: αὐτὰρ Ἀχιλλεὺς</p>
 <p>δακρύσας ἑτάρων ἄφαρ ἕζετο νόσφι λιασθείς,</p>
 <p>θῖν' ἔφ' ἁλὸς πολιῆς, ὁρόων ἐπ' ἀπείρονα πόντον: <font color="GREEN">350</font></p>
 <p>πολλὰ δὲ μητρὶ φίλῃ ἠρήσατο χεῖρας ὀρεγνύς:</p>
 <p>μῆτερ ἐπεί μ' ἔτεκές γε μινυνθάδιόν περ ἐόντα,</p>
 <p>τιμήν πέρ μοι ὄφελλεν Ὀλύμπιος ἐγγυαλίξαι</p>
 <p>Ζεὺς ὑψιβρεμέτης: νῦν δ' οὐδέ με τυτθὸν ἔτισεν:</p>
 <p>ἦ γάρ μ' Ἀτρεί̈δης εὐρὺ κρείων Ἀγαμέμνων <font color="GREEN">355</font></p>
 <p>ἠτίμησεν: ἑλὼν γὰρ ἔχει γέρας αὐτὸς ἀπούρας.</p>
 <p> </p>
 <p>ὣς φάτο δάκρυ χέων, τοῦ δ' ἔκλυε πότνια μήτηρ</p>
 <p>ἡμένη ἐν βένθεσσιν ἁλὸς παρὰ πατρὶ γέροντι:</p>
 <p>καρπαλίμως δ' ἀνέδυ πολιῆς ἁλὸς ἠύ̈τ' ὀμίχλη,</p>
 <p>καί ῥα πάροιθ' αὐτοῖο καθέζετο δάκρυ χέοντος, <font color="GREEN">360</font></p>
 <p>χειρί τέ μιν κατέρεξεν ἔπος τ' ἔφατ' ἔκ τ' ὀνόμαζε:</p>
 <p>τέκνον τί κλαίεις; τί δέ σε φρένας ἵκετο πένθος;</p>
 <p>ἐξαύδα, μὴ κεῦθε νόῳ, ἵνα εἴδομεν ἄμφω.</p>
 <p> </p>
 <p>τὴν δὲ βαρὺ στενάχων προσέφη πόδας ὠκὺς Ἀχιλλεύς:</p>
 <p>οἶσθα: τί ἤ τοι ταῦτα ἰδυίῃ πάντ' ἀγορεύω; <font color="GREEN">365</font></p>
 <p>ᾠχόμεθ' ἐς Θήβην ἱερὴν πόλιν Ἠετίωνος,</p>
 <p>τὴν δὲ διεπράθομέν τε καὶ ἤγομεν ἐνθάδε πάντα:</p>
 <p>καὶ τὰ μὲν εὖ δάσσαντο μετὰ σφίσιν υἷες Ἀχαιῶν,</p>
 <p>ἐκ δ' ἕλον Ἀτρεί̈δῃ Χρυσηί̈δα καλλιπάρῃον.</p>
 <p>Χρύσης δ' αὖθ' ἱερεὺς ἑκατηβόλου Ἀπόλλωνος <font color="GREEN">370</font></p>
 <p>ἦλθε θοὰς ἐπὶ νῆας Ἀχαιῶν χαλκοχιτώνων</p>
 <p>λυσόμενός τε θύγατρα φέρων τ' ἀπερείσι' ἄποινα,</p>
 <p>στέμματ' ἔχων ἐν χερσὶν ἑκηβόλου Ἀπόλλωνος</p>
 <p>χρυσέῳ ἀνὰ σκήπτρῳ, καὶ λίσσετο πάντας Ἀχαιούς,</p>
 <p>Ἀτρεί̈δα δὲ μάλιστα δύω κοσμήτορε λαῶν. <font color="GREEN">375</font></p>
 <p>ἔνθ' ἄλλοι μὲν πάντες ἐπευφήμησαν Ἀχαιοὶ</p>
 <p>αἰδεῖσθαί θ' ἱερῆα καὶ ἀγλαὰ δέχθαι ἄποινα:</p>
 <p>ἀλλ' οὐκ Ἀτρεί̈δῃ Ἀγαμέμνονι ἥνδανε θυμῷ,</p>
 <p>ἀλλὰ κακῶς ἀφίει, κρατερὸν δ' ἐπὶ μῦθον ἔτελλε:</p>
 <p>χωόμενος δ' ὁ γέρων πάλιν ᾤχετο: τοῖο δ' Ἀπόλλων <font color="GREEN">380</font></p>
 <p>εὐξαμένου ἤκουσεν, ἐπεὶ μάλα οἱ φίλος ἦεν,</p>
 <p>ἧκε δ' ἐπ' Ἀργείοισι κακὸν βέλος: οἳ δέ νυ λαοὶ</p>
 <p>θνῇσκον ἐπασσύτεροι, τὰ δ' ἐπῴχετο κῆλα θεοῖο</p>
 <p>πάντῃ ἀνὰ στρατὸν εὐρὺν Ἀχαιῶν: ἄμμι δὲ μάντις</p>
 <p>εὖ εἰδὼς ἀγόρευε θεοπροπίας ἑκάτοιο. <font color="GREEN">385</font></p>
 <p> </p>
 <p>αὐτίκ' ἐγὼ πρῶτος κελόμην θεὸν ἱλάσκεσθαι:</p>
 <p>Ἀτρεί̈ωνα δ' ἔπειτα χόλος λάβεν, αἶψα δ' ἀναστὰς</p>
 <p>ἠπείλησεν μῦθον ὃ δὴ τετελεσμένος ἐστί:</p>
 <p>τὴν μὲν γὰρ σὺν νηὶ̈ θοῇ ἑλίκωπες Ἀχαιοὶ</p>
 <p>ἐς Χρύσην πέμπουσιν, ἄγουσι δὲ δῶρα ἄνακτι: <font color="GREEN">390</font></p>
 <p>τὴν δὲ νέον κλισίηθεν ἔβαν κήρυκες ἄγοντες</p>
 <p>κούρην Βρισῆος τήν μοι δόσαν υἷες Ἀχαιῶν.</p>
 <p>ἀλλὰ σὺ εἰ δύνασαί γε περίσχεο παιδὸς ἑῆος:</p>
 <p>ἐλθοῦσ' Οὔλυμπον δὲ Δία λίσαι, εἴ ποτε δή τι</p>
 <p>ἢ ἔπει ὤνησας κραδίην Διὸς ἠὲ καὶ ἔργῳ. <font color="GREEN">395</font></p>
 <p>πολλάκι γάρ σεο πατρὸς ἐνὶ μεγάροισιν ἄκουσα</p>
 <p>εὐχομένης ὅτ' ἔφησθα κελαινεφέϊ Κρονίωνι</p>
 <p>οἴη ἐν ἀθανάτοισιν ἀεικέα λοιγὸν ἀμῦναι,</p>
 <p>ὁππότε μιν ξυνδῆσαι Ὀλύμπιοι ἤθελον ἄλλοι</p>
 <p>Ἥρη τ' ἠδὲ Ποσειδάων καὶ Παλλὰς Ἀθήνη: <font color="GREEN">400</font></p>
 <p>ἀλλὰ σὺ τόν γ' ἐλθοῦσα θεὰ ὑπελύσαο δεσμῶν,</p>
 <p>ὦχ' ἑκατόγχειρον καλέσασ' ἐς μακρὸν Ὄλυμπον,</p>
 <p>ὃν Βριάρεων καλέουσι θεοί, ἄνδρες δέ τε πάντες</p>
 <p>Αἰγαίων', ὃ γὰρ αὖτε βίην οὗ πατρὸς ἀμείνων:</p>
 <p>ὅς ῥα παρὰ Κρονίωνι καθέζετο κύδεϊ γαίων: <font color="GREEN">405</font></p>
 <p>τὸν καὶ ὑπέδεισαν μάκαρες θεοὶ οὐδ' ἔτ' ἔδησαν.</p>
 <p>τῶν νῦν μιν μνήσασα παρέζεο καὶ λαβὲ γούνων</p>
 <p>αἴ κέν πως ἐθέλῃσιν ἐπὶ Τρώεσσιν ἀρῆξαι,</p>
 <p>τοὺς δὲ κατὰ πρύμνας τε καὶ ἀμφ' ἅλα ἔλσαι Ἀχαιοὺς</p>
 <p>κτεινομένους, ἵνα πάντες ἐπαύρωνται βασιλῆος, <font color="GREEN">410</font></p>
 <p>γνῷ δὲ καὶ Ἀτρεί̈δης εὐρὺ κρείων Ἀγαμέμνων</p>
 <p>ἣν ἄτην ὅ τ' ἄριστον Ἀχαιῶν οὐδὲν ἔτισεν.</p>
 <p> </p>
 <p>τὸν δ' ἠμείβετ' ἔπειτα Θέτις κατὰ δάκρυ χέουσα:</p>
 <p>ὤ μοι τέκνον ἐμόν, τί νύ σ' ἔτρεφον αἰνὰ τεκοῦσα;</p>
 <p>αἴθ' ὄφελες παρὰ νηυσὶν ἀδάκρυτος καὶ ἀπήμων <font color="GREEN">415</font></p>
 <p>ἧσθαι, ἐπεί νύ τοι αἶσα μίνυνθά περ οὔ τι μάλα δήν:</p>
 <p>νῦν δ' ἅμα τ' ὠκύμορος καὶ ὀϊζυρὸς περὶ πάντων</p>
 <p>ἔπλεο: τώ σε κακῇ αἴσῃ τέκον ἐν μεγάροισι.</p>
 <p>τοῦτο δέ τοι ἐρέουσα ἔπος Διὶ τερπικεραύνῳ</p>
 <p>εἶμ' αὐτὴ πρὸς Ὄλυμπον ἀγάννιφον αἴ κε πίθηται. <font color="GREEN">420</font></p>
 <p>ἀλλὰ σὺ μὲν νῦν νηυσὶ παρήμενος ὠκυπόροισι</p>
 <p>μήνι' Ἀχαιοῖσιν, πολέμου δ' ἀποπαύεο πάμπαν:</p>
 <p>Ζεὺς γὰρ ἐς Ὠκεανὸν μετ' ἀμύμονας Αἰθιοπῆας</p>
 <p>χθιζὸς ἔβη κατὰ δαῖτα, θεοὶ δ' ἅμα πάντες ἕποντο:</p>
 <p>δωδεκάτῃ δέ τοι αὖτις ἐλεύσεται Οὔλυμπον δέ, <font color="GREEN">425</font></p>
 <p>καὶ τότ' ἔπειτά τοι εἶμι Διὸς ποτὶ χαλκοβατὲς δῶ,</p>
 <p>καί μιν γουνάσομαι καί μιν πείσεσθαι ὀί̈ω.</p>
 <p>ὣς ἄρα φωνήσασ' ἀπεβήσετο, τὸν δὲ λίπ' αὐτοῦ</p>
 <p>χωόμενον κατὰ θυμὸν ἐϋζώνοιο γυναικὸς</p>
 <p>τήν ῥα βίῃ ἀέκοντος ἀπηύρων: αὐτὰρ Ὀδυσσεὺς <font color="GREEN">430</font></p>
 <p>ἐς Χρύσην ἵκανεν ἄγων ἱερὴν ἑκατόμβην.</p>
 <p>οἳ δ' ὅτε δὴ λιμένος πολυβενθέος ἐντὸς ἵκοντο</p>
 <p>ἱστία μὲν στείλαντο, θέσαν δ' ἐν νηὶ̈ μελαίνῃ,</p>
 <p>ἱστὸν δ' ἱστοδόκῃ πέλασαν προτόνοισιν ὑφέντες</p>
 <p>καρπαλίμως, τὴν δ' εἰς ὅρμον προέρεσσαν ἐρετμοῖς. <font color="GREEN">435</font></p>
 <p>ἐκ δ' εὐνὰς ἔβαλον, κατὰ δὲ πρυμνήσι' ἔδησαν:</p>
 <p>ἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης,</p>
 <p>ἐκ δ' ἑκατόμβην βῆσαν ἑκηβόλῳ Ἀπόλλωνι:</p>
 <p>ἐκ δὲ Χρυσηὶ̈ς νηὸς βῆ ποντοπόροιο.</p>
 <p>τὴν μὲν ἔπειτ' ἐπὶ βωμὸν ἄγων πολύμητις Ὀδυσσεὺς <font color="GREEN">440</font></p>
 <p>πατρὶ φίλῳ ἐν χερσὶ τίθει καί μιν προσέειπεν:</p>
 <p>ὦ Χρύση, πρό μ' ἔπεμψεν ἄναξ ἀνδρῶν Ἀγαμέμνων</p>
 <p>παῖδά τε σοὶ ἀγέμεν, Φοίβῳ θ' ἱερὴν ἑκατόμβην</p>
 <p>ῥέξαι ὑπὲρ Δαναῶν ὄφρ' ἱλασόμεσθα ἄνακτα,</p>
 <p>ὃς νῦν Ἀργείοισι πολύστονα κήδε' ἐφῆκεν. <font color="GREEN">445</font></p>
 <p> </p>
 <p>ὣς εἰπὼν ἐν χερσὶ τίθει, ὃ δὲ δέξατο χαίρων</p>
 <p>παῖδα φίλην: τοὶ δ' ὦκα θεῷ ἱερὴν ἑκατόμβην</p>
 <p>ἑξείης ἔστησαν ἐύ̈δμητον περὶ βωμόν,</p>
 <p>χερνίψαντο δ' ἔπειτα καὶ οὐλοχύτας ἀνέλοντο.</p>
 <p>τοῖσιν δὲ Χρύσης μεγάλ' εὔχετο χεῖρας ἀνασχών: <font color="GREEN">450</font></p>
 <p>κλῦθί μευ ἀργυρότοξ', ὃς Χρύσην ἀμφιβέβηκας</p>
 <p>Κίλλαν τε ζαθέην Τενέδοιό τε ἶφι ἀνάσσεις:</p>
 <p>ἦ μὲν δή ποτ' ἐμεῦ πάρος ἔκλυες εὐξαμένοιο,</p>
 <p>τίμησας μὲν ἐμέ, μέγα δ' ἴψαο λαὸν Ἀχαιῶν:</p>
 <p>ἠδ' ἔτι καὶ νῦν μοι τόδ' ἐπικρήηνον ἐέλδωρ: <font color="GREEN">455</font></p>
 <p>ἤδη νῦν Δαναοῖσιν ἀεικέα λοιγὸν ἄμυνον.</p>
 <p> </p>
 <p>ὣς ἔφατ' εὐχόμενος, τοῦ δ' ἔκλυε Φοῖβος Ἀπόλλων.</p>
 <p>αὐτὰρ ἐπεί ῥ' εὔξαντο καὶ οὐλοχύτας προβάλοντο,</p>
 <p>αὐέρυσαν μὲν πρῶτα καὶ ἔσφαξαν καὶ ἔδειραν,</p>
 <p>μηρούς τ' ἐξέταμον κατά τε κνίσῃ ἐκάλυψαν <font color="GREEN">460</font></p>
 <p>δίπτυχα ποιήσαντες, ἐπ' αὐτῶν δ' ὠμοθέτησαν:</p>
 <p>καῖε δ' ἐπὶ σχίζῃς ὁ γέρων, ἐπὶ δ' αἴθοπα οἶνον</p>
 <p>λεῖβε: νέοι δὲ παρ' αὐτὸν ἔχον πεμπώβολα χερσίν.</p>
 <p>αὐτὰρ ἐπεὶ κατὰ μῆρε κάη καὶ σπλάγχνα πάσαντο,</p>
 <p>μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν, <font color="GREEN">465</font></p>
 <p>ὤπτησάν τε περιφραδέως, ἐρύσαντό τε πάντα.</p>
 <p>αὐτὰρ ἐπεὶ παύσαντο πόνου τετύκοντό τε δαῖτα</p>
 <p>δαίνυντ', οὐδέ τι θυμὸς ἐδεύετο δαιτὸς ἐί̈σης.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>κοῦροι μὲν κρητῆρας ἐπεστέψαντο ποτοῖο, <font color="GREEN">470</font></p>
 <p>νώμησαν δ' ἄρα πᾶσιν ἐπαρξάμενοι δεπάεσσιν:</p>
 <p>οἳ δὲ πανημέριοι μολπῇ θεὸν ἱλάσκοντο</p>
 <p>καλὸν ἀείδοντες παιήονα κοῦροι Ἀχαιῶν</p>
 <p>μέλποντες ἑκάεργον: ὃ δὲ φρένα τέρπετ' ἀκούων.</p>
 <p> </p>
 <p>ἦμος δ' ἠέλιος κατέδυ καὶ ἐπὶ κνέφας ἦλθε, <font color="GREEN">475</font></p>
 <p>δὴ τότε κοιμήσαντο παρὰ πρυμνήσια νηός:</p>
 <p>ἦμος δ' ἠριγένεια φάνη ῥοδοδάκτυλος Ἠώς,</p>
 <p>καὶ τότ' ἔπειτ' ἀνάγοντο μετὰ στρατὸν εὐρὺν Ἀχαιῶν:</p>
 <p>τοῖσιν δ' ἴκμενον οὖρον ἵει ἑκάεργος Ἀπόλλων:</p>
 <p>οἳ δ' ἱστὸν στήσαντ' ἀνά θ' ἱστία λευκὰ πέτασσαν, <font color="GREEN">480</font></p>
 <p>ἐν δ' ἄνεμος πρῆσεν μέσον ἱστίον, ἀμφὶ δὲ κῦμα</p>
 <p>στείρῃ πορφύρεον μεγάλ' ἴαχε νηὸς ἰούσης:</p>
 <p>ἣ δ' ἔθεεν κατὰ κῦμα διαπρήσσουσα κέλευθον.</p>
 <p>αὐτὰρ ἐπεί ῥ' ἵκοντο κατὰ στρατὸν εὐρὺν Ἀχαιῶν,</p>
 <p>νῆα μὲν οἵ γε μέλαιναν ἐπ' ἠπείροιο ἔρυσσαν <font color="GREEN">485</font></p>
 <p>ὑψοῦ ἐπὶ ψαμάθοις, ὑπὸ δ' ἕρματα μακρὰ τάνυσσαν:</p>
 <p>αὐτοὶ δ' ἐσκίδναντο κατὰ κλισίας τε νέας τε.</p>
 <p> </p>
 <p>αὐτὰρ ὃ μήνιε νηυσὶ παρήμενος ὠκυπόροισι</p>
 <p>διογενὴς Πηλῆος υἱὸς πόδας ὠκὺς Ἀχιλλεύς:</p>
 <p>οὔτέ ποτ' εἰς ἀγορὴν πωλέσκετο κυδιάνειραν <font color="GREEN">490</font></p>
 <p>οὔτέ ποτ' ἐς πόλεμον, ἀλλὰ φθινύθεσκε φίλον κῆρ</p>
 <p>αὖθι μένων, ποθέεσκε δ' ἀϋτήν τε πτόλεμόν τε.</p>
 <p> </p>
 <p>ἀλλ' ὅτε δή ῥ' ἐκ τοῖο δυωδεκάτη γένετ' ἠώς,</p>
 <p>καὶ τότε δὴ πρὸς Ὄλυμπον ἴσαν θεοὶ αἰὲν ἐόντες</p>
 <p>πάντες ἅμα, Ζεὺς δ' ἦρχε: Θέτις δ' οὐ λήθετ' ἐφετμέων <font color="GREEN">495</font></p>
 <p>παιδὸς ἑοῦ, ἀλλ' ἥ γ' ἀνεδύσετο κῦμα θαλάσσης.</p>
 <p>ἠερίη δ' ἀνέβη μέγαν οὐρανὸν Οὔλυμπόν τε.</p>
 <p>εὗρεν δ' εὐρύοπα Κρονίδην ἄτερ ἥμενον ἄλλων</p>
 <p>ἀκροτάτῃ κορυφῇ πολυδειράδος Οὐλύμποιο:</p>
 <p>καί ῥα πάροιθ' αὐτοῖο καθέζετο, καὶ λάβε γούνων <font color="GREEN">500</font></p>
 <p>σκαιῇ, δεξιτερῇ δ' ἄρ' ὑπ' ἀνθερεῶνος ἑλοῦσα</p>
 <p>λισσομένη προσέειπε Δία Κρονίωνα ἄνακτα:</p>
 <p>Ζεῦ πάτερ εἴ ποτε δή σε μετ' ἀθανάτοισιν ὄνησα</p>
 <p>ἢ ἔπει ἢ ἔργῳ, τόδε μοι κρήηνον ἐέλδωρ:</p>
 <p>τίμησόν μοι υἱὸν ὃς ὠκυμορώτατος ἄλλων <font color="GREEN">505</font></p>
 <p>ἔπλετ': ἀτάρ μιν νῦν γε ἄναξ ἀνδρῶν Ἀγαμέμνων</p>
 <p>ἠτίμησεν: ἑλὼν γὰρ ἔχει γέρας αὐτὸς ἀπούρας.</p>
 <p>ἀλλὰ σύ πέρ μιν τῖσον Ὀλύμπιε μητίετα Ζεῦ:</p>
 <p>τόφρα δ' ἐπὶ Τρώεσσι τίθει κράτος ὄφρ' ἂν Ἀχαιοὶ</p>
 <p>υἱὸν ἐμὸν τίσωσιν ὀφέλλωσίν τέ ἑ τιμῇ. <font color="GREEN">510</font></p>
 <p> </p>
 <p>ὣς φάτο: τὴν δ' οὔ τι προσέφη νεφεληγερέτα Ζεύς,</p>
 <p>ἀλλ' ἀκέων δὴν ἧστο: Θέτις δ' ὡς ἥψατο γούνων</p>
 <p>ὣς ἔχετ' ἐμπεφυυῖα, καὶ εἴρετο δεύτερον αὖτις:</p>
 <p>νημερτὲς μὲν δή μοι ὑπόσχεο καὶ κατάνευσον</p>
 <p>ἢ ἀπόειπ', ἐπεὶ οὔ τοι ἔπι δέος, ὄφρ' ἐὺ̈ εἰδέω <font color="GREEN">515</font></p>
 <p>ὅσσον ἐγὼ μετὰ πᾶσιν ἀτιμοτάτη θεός εἰμι.</p>
 <p> </p>
 <p>τὴν δὲ μέγ' ὀχθήσας προσέφη νεφεληγερέτα Ζεύς:</p>
 <p>ἦ δὴ λοίγια ἔργ' ὅ τέ μ' ἐχθοδοπῆσαι ἐφήσεις</p>
 <p>Ἥρῃ ὅτ' ἄν μ' ἐρέθῃσιν ὀνειδείοις ἐπέεσσιν:</p>
 <p>ἣ δὲ καὶ αὔτως μ' αἰεὶ ἐν ἀθανάτοισι θεοῖσι <font color="GREEN">520</font></p>
 <p>νεικεῖ, καί τέ μέ φησι μάχῃ Τρώεσσιν ἀρήγειν.</p>
 <p>ἀλλὰ σὺ μὲν νῦν αὖτις ἀπόστιχε μή τι νοήσῃ</p>
 <p>Ἥρη: ἐμοὶ δέ κε ταῦτα μελήσεται ὄφρα τελέσσω:</p>
 <p>εἰ δ' ἄγε τοι κεφαλῇ κατανεύσομαι ὄφρα πεποίθῃς:</p>
 <p>τοῦτο γὰρ ἐξ ἐμέθεν γε μετ' ἀθανάτοισι μέγιστον <font color="GREEN">525</font></p>
 <p>τέκμωρ: οὐ γὰρ ἐμὸν παλινάγρετον οὐδ' ἀπατηλὸν</p>
 <p>οὐδ' ἀτελεύτητον ὅ τί κεν κεφαλῇ κατανεύσω.</p>
 <p> </p>
 <p>ἦ καὶ κυανέῃσιν ἐπ' ὀφρύσι νεῦσε Κρονίων:</p>
 <p>ἀμβρόσιαι δ' ἄρα χαῖται ἐπερρώσαντο ἄνακτος</p>
 <p>κρατὸς ἀπ' ἀθανάτοιο: μέγαν δ' ἐλέλιξεν Ὄλυμπον. <font color="GREEN">530</font></p>
 <p>τώ γ' ὣς βουλεύσαντε διέτμαγεν: ἣ μὲν ἔπειτα</p>
 <p>εἰς ἅλα ἆλτο βαθεῖαν ἀπ' αἰγλήεντος Ὀλύμπου,</p>
 <p>Ζεὺς δὲ ἑὸν πρὸς δῶμα: θεοὶ δ' ἅμα πάντες ἀνέσταν</p>
 <p>ἐξ ἑδέων σφοῦ πατρὸς ἐναντίον: οὐδέ τις ἔτλη</p>
 <p>μεῖναι ἐπερχόμενον, ἀλλ' ἀντίοι ἔσταν ἅπαντες. <font color="GREEN">535</font></p>
 <p>ὣς ὃ μὲν ἔνθα καθέζετ' ἐπὶ θρόνου: οὐδέ μιν Ἥρη</p>
 <p>ἠγνοίησεν ἰδοῦσ' ὅτι οἱ συμφράσσατο βουλὰς</p>
 <p>ἀργυρόπεζα Θέτις θυγάτηρ ἁλίοιο γέροντος.</p>
 <p>αὐτίκα κερτομίοισι Δία Κρονίωνα προσηύδα:</p>
 <p>τίς δ' αὖ τοι δολομῆτα θεῶν συμφράσσατο βουλάς; <font color="GREEN">540</font></p>
 <p>αἰεί τοι φίλον ἐστὶν ἐμεῦ ἀπὸ νόσφιν ἐόντα</p>
 <p>κρυπτάδια φρονέοντα δικαζέμεν: οὐδέ τί πώ μοι</p>
 <p>πρόφρων τέτληκας εἰπεῖν ἔπος ὅττι νοήσῃς.</p>
 <p> </p>
 <p>τὴν δ' ἠμείβετ' ἔπειτα πατὴρ ἀνδρῶν τε θεῶν τε:</p>
 <p>Ἥρη μὴ δὴ πάντας ἐμοὺς ἐπιέλπεο μύθους <font color="GREEN">545</font></p>
 <p>εἰδήσειν: χαλεποί τοι ἔσοντ' ἀλόχῳ περ ἐούσῃ:</p>
 <p>ἀλλ' ὃν μέν κ' ἐπιεικὲς ἀκουέμεν οὔ τις ἔπειτα</p>
 <p>οὔτε θεῶν πρότερος τὸν εἴσεται οὔτ' ἀνθρώπων:</p>
 <p>ὃν δέ κ' ἐγὼν ἀπάνευθε θεῶν ἐθέλωμι νοῆσαι</p>
 <p>μή τι σὺ ταῦτα ἕκαστα διείρεο μηδὲ μετάλλα. <font color="GREEN">550</font></p>
 <p> </p>
 <p>τὸν δ' ἠμείβετ' ἔπειτα βοῶπις πότνια Ἥρη:</p>
 <p>αἰνότατε Κρονίδη ποῖον τὸν μῦθον ἔειπες;</p>
 <p>καὶ λίην σε πάρος γ' οὔτ' εἴρομαι οὔτε μεταλλῶ,</p>
 <p>ἀλλὰ μάλ' εὔκηλος τὰ φράζεαι ἅσσ' ἐθέλῃσθα.</p>
 <p>νῦν δ' αἰνῶς δείδοικα κατὰ φρένα μή σε παρείπῃ <font color="GREEN">555</font></p>
 <p>ἀργυρόπεζα Θέτις θυγάτηρ ἁλίοιο γέροντος:</p>
 <p>ἠερίη γὰρ σοί γε παρέζετο καὶ λάβε γούνων:</p>
 <p>τῇ σ' ὀί̈ω κατανεῦσαι ἐτήτυμον ὡς Ἀχιλῆα</p>
 <p>τιμήσῃς, ὀλέσῃς δὲ πολέας ἐπὶ νηυσὶν Ἀχαιῶν.</p>
 <p> </p>
 <p>τὴν δ' ἀπαμειβόμενος προσέφη νεφεληγερέτα Ζεύς: <font color="GREEN">560</font></p>
 <p>δαιμονίη αἰεὶ μὲν ὀί̈εαι οὐδέ σε λήθω:</p>
 <p>πρῆξαι δ' ἔμπης οὔ τι δυνήσεαι, ἀλλ' ἀπὸ θυμοῦ</p>
 <p>μᾶλλον ἐμοὶ ἔσεαι: τὸ δέ τοι καὶ ῥίγιον ἔσται.</p>
 <p>εἰ δ' οὕτω τοῦτ' ἐστὶν ἐμοὶ μέλλει φίλον εἶναι:</p>
 <p>ἀλλ' ἀκέουσα κάθησο, ἐμῷ δ' ἐπιπείθεο μύθῳ, <font color="GREEN">565</font></p>
 <p>μή νύ τοι οὐ χραίσμωσιν ὅσοι θεοί εἰσ' ἐν Ὀλύμπῳ</p>
 <p>ἆσσον ἰόνθ', ὅτε κέν τοι ἀάπτους χεῖρας ἐφείω.</p>
 <p>ὣς ἔφατ' ἔδεισεν δὲ βοῶπις πότνια Ἥρη,</p>
 <p>καί ῥ' ἀκέουσα καθῆστο ἐπιγνάμψασα φίλον κῆρ:</p>
 <p>ὄχθησαν δ' ἀνὰ δῶμα Διὸς θεοὶ Οὐρανίωνες: <font color="GREEN">570</font></p>
 <p>τοῖσιν δ' Ἥφαιστος κλυτοτέχνης ἦρχ' ἀγορεύειν</p>
 <p>μητρὶ φίλῃ ἐπίηρα φέρων λευκωλένῳ Ἥρῃ:</p>
 <p>ἦ δὴ λοίγια ἔργα τάδ' ἔσσεται οὐδ' ἔτ' ἀνεκτά,</p>
 <p>εἰ δὴ σφὼ ἕνεκα θνητῶν ἐριδαίνετον ὧδε,</p>
 <p>ἐν δὲ θεοῖσι κολῳὸν ἐλαύνετον: οὐδέ τι δαιτὸς <font color="GREEN">575</font></p>
 <p>ἐσθλῆς ἔσσεται ἦδος, ἐπεὶ τὰ χερείονα νικᾷ.</p>
 <p>μητρὶ δ' ἐγὼ παράφημι καὶ αὐτῇ περ νοεούσῃ</p>
 <p>πατρὶ φίλῳ ἐπίηρα φέρειν Διί, ὄφρα μὴ αὖτε</p>
 <p>νεικείῃσι πατήρ, σὺν δ' ἡμῖν δαῖτα ταράξῃ.</p>
 <p>εἴ περ γάρ κ' ἐθέλῃσιν Ὀλύμπιος ἀστεροπητὴς <font color="GREEN">580</font></p>
 <p>ἐξ ἑδέων στυφελίξαι: ὃ γὰρ πολὺ φέρτατός ἐστιν.</p>
 <p>ἀλλὰ σὺ τὸν ἐπέεσσι καθάπτεσθαι μαλακοῖσιν:</p>
 <p>αὐτίκ' ἔπειθ' ἵλαος Ὀλύμπιος ἔσσεται ἡμῖν.</p>
 <p> </p>
 <p>ὣς ἄρ' ἔφη καὶ ἀναί̈ξας δέπας ἀμφικύπελλον</p>
 <p>μητρὶ φίλῃ ἐν χειρὶ τίθει καί μιν προσέειπε: <font color="GREEN">585</font></p>
 <p>τέτλαθι μῆτερ ἐμή, καὶ ἀνάσχεο κηδομένη περ,</p>
 <p>μή σε φίλην περ ἐοῦσαν ἐν ὀφθαλμοῖσιν ἴδωμαι</p>
 <p>θεινομένην, τότε δ' οὔ τι δυνήσομαι ἀχνύμενός περ</p>
 <p>χραισμεῖν: ἀργαλέος γὰρ Ὀλύμπιος ἀντιφέρεσθαι:</p>
 <p>ἤδη γάρ με καὶ ἄλλοτ' ἀλεξέμεναι μεμαῶτα <font color="GREEN">590</font></p>
 <p>ῥῖψε ποδὸς τεταγὼν ἀπὸ βηλοῦ θεσπεσίοιο,</p>
 <p>πᾶν δ' ἦμαρ φερόμην, ἅμα δ' ἠελίῳ καταδύντι</p>
 <p>κάππεσον ἐν Λήμνῳ, ὀλίγος δ' ἔτι θυμὸς ἐνῆεν:</p>
 <p>ἔνθά με Σίντιες ἄνδρες ἄφαρ κομίσαντο πεσόντα.</p>
 <p> </p>
 <p>ὣς φάτο, μείδησεν δὲ θεὰ λευκώλενος Ἥρη, <font color="GREEN">595</font></p>
 <p>μειδήσασα δὲ παιδὸς ἐδέξατο χειρὶ κύπελλον:</p>
 <p>αὐτὰρ ὃ τοῖς ἄλλοισι θεοῖς ἐνδέξια πᾶσιν</p>
 <p>οἰνοχόει γλυκὺ νέκταρ ἀπὸ κρητῆρος ἀφύσσων:</p>
 <p>ἄσβεστος δ' ἄρ' ἐνῶρτο γέλως μακάρεσσι θεοῖσιν</p>
 <p>ὡς ἴδον Ἥφαιστον διὰ δώματα ποιπνύοντα. <font color="GREEN">600</font></p>
 <p> </p>
 <p>ὣς τότε μὲν πρόπαν ἦμαρ ἐς ἠέλιον καταδύντα</p>
 <p>δαίνυντ', οὐδέ τι θυμὸς ἐδεύετο δαιτὸς ἐί̈σης,</p>
 <p>οὐ μὲν φόρμιγγος περικαλλέος ἣν ἔχ' Ἀπόλλων,</p>
 <p>Μουσάων θ' αἳ ἄειδον ἀμειβόμεναι ὀπὶ καλῇ.</p>
 <p> </p>
 <p>αὐτὰρ ἐπεὶ κατέδυ λαμπρὸν φάος ἠελίοιο, <font color="GREEN">605</font></p>
 <p>οἳ μὲν κακκείοντες ἔβαν οἶκον δὲ ἕκαστος,</p>
 <p>ἧχι ἑκάστῳ δῶμα περικλυτὸς ἀμφιγυήεις</p>
 <p>Ἥφαιστος ποίησεν ἰδυίῃσι πραπίδεσσι:</p>
 <p>Ζεὺς δὲ πρὸς ὃν λέχος ἤϊ' Ὀλύμπιος ἀστεροπητής,</p>
 <p>ἔνθα πάρος κοιμᾶθ' ὅτε μιν γλυκὺς ὕπνος ἱκάνοι: <font color="GREEN">610</font></p>
 <p>ἔνθα καθεῦδ' ἀναβάς, παρὰ δὲ χρυσόθρονος Ἥρη.</p>
 <p> </p>
 <p> </p>
 
 
 <p></p><hr>
 <center>
 <a href="ili02.htm">Next: Book 2</a></center>
 </body>