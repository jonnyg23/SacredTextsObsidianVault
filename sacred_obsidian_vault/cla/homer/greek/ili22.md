<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili21.htm">English</a> 
 <a href="ili21.htm">Previous</a> 
 <a href="ili23.htm">Next</a> 
 </center>
 <hr>
 
 
 <h1 align="CENTER">The Iliad, Book 22</h1>
 <p>ὣς οἳ μὲν κατὰ ἄστυ πεφυζότες ἠύ̈τε νεβροὶ</p>
 <p>ἱδρῶ ἀπεψύχοντο πίον τ' ἀκέοντό τε δίψαν</p>
 <p>κεκλιμένοι καλῇσιν ἐπάλξεσιν: αὐτὰρ Ἀχαιοὶ</p>
 <p>τείχεος ἆσσον ἴσαν σάκε' ὤμοισι κλίναντες.</p>
 <p>Ἕκτορα δ' αὐτοῦ μεῖναι ὀλοιὴ μοῖρα πέδησεν <font color="GREEN">5</font></p>
 <p>Ἰλίου προπάροιθε πυλάων τε Σκαιάων.</p>
 <p>αὐτὰρ Πηλείωνα προσηύδα Φοῖβος Ἀπόλλων:</p>
 <p>τίπτέ με Πηλέος υἱὲ ποσὶν ταχέεσσι διώκεις</p>
 <p>αὐτὸς θνητὸς ἐὼν θεὸν ἄμβροτον; οὐδέ νύ πώ με</p>
 <p>ἔγνως ὡς θεός εἰμι, σὺ δ' ἀσπερχὲς μενεαίνεις. <font color="GREEN">10</font></p>
 <p>ἦ νύ τοι οὔ τι μέλει Τρώων πόνος, οὓς ἐφόβησας,</p>
 <p>οἳ δή τοι εἰς ἄστυ ἄλεν, σὺ δὲ δεῦρο λιάσθης.</p>
 <p>οὐ μέν με κτενέεις, ἐπεὶ οὔ τοι μόρσιμός εἰμι.</p>
 <p> </p>
 <p>τὸν δὲ μέγ' ὀχθήσας προσέφη πόδας ὠκὺς Ἀχιλλεύς:</p>
 <p>ἔβλαψάς μ' ἑκάεργε θεῶν ὀλοώτατε πάντων <font color="GREEN">15</font></p>
 <p>ἐνθάδε νῦν τρέψας ἀπὸ τείχεος: ἦ κ' ἔτι πολλοὶ</p>
 <p>γαῖαν ὀδὰξ εἷλον πρὶν Ἴλιον εἰσαφικέσθαι.</p>
 <p>νῦν δ' ἐμὲ μὲν μέγα κῦδος ἀφείλεο, τοὺς δὲ σάωσας</p>
 <p>ῥηϊδίως, ἐπεὶ οὔ τι τίσιν γ' ἔδεισας ὀπίσσω.</p>
 <p>ἦ σ' ἂν τισαίμην, εἴ μοι δύναμίς γε παρείη. <font color="GREEN">20</font></p>
 <p> </p>
 <p>ὣς εἰπὼν προτὶ ἄστυ μέγα φρονέων ἐβεβήκει,</p>
 <p>σευάμενος ὥς θ' ἵππος ἀεθλοφόρος σὺν ὄχεσφιν,</p>
 <p>ὅς ῥά τε ῥεῖα θέῃσι τιταινόμενος πεδίοιο:</p>
 <p>ὣς Ἀχιλεὺς λαιψηρὰ πόδας καὶ γούνατ' ἐνώμα.</p>
 <p> </p>
 <p>τὸν δ' ὃ γέρων Πρίαμος πρῶτος ἴδεν ὀφθαλμοῖσι <font color="GREEN">25</font></p>
 <p>παμφαίνονθ' ὥς τ' ἀστέρ' ἐπεσσύμενον πεδίοιο,</p>
 <p>ὅς ῥά τ' ὀπώρης εἶσιν, ἀρίζηλοι δέ οἱ αὐγαὶ</p>
 <p>φαίνονται πολλοῖσι μετ' ἀστράσι νυκτὸς ἀμολγῷ,</p>
 <p>ὅν τε κύν' Ὠρίωνος ἐπίκλησιν καλέουσι.</p>
 <p>λαμπρότατος μὲν ὅ γ' ἐστί, κακὸν δέ τε σῆμα τέτυκται, <font color="GREEN">30</font></p>
 <p>καί τε φέρει πολλὸν πυρετὸν δειλοῖσι βροτοῖσιν:</p>
 <p>ὣς τοῦ χαλκὸς ἔλαμπε περὶ στήθεσσι θέοντος.</p>
 <p>ᾤμωξεν δ' ὃ γέρων, κεφαλὴν δ' ὅ γε κόψατο χερσὶν</p>
 <p>ὑψόσ' ἀνασχόμενος, μέγα δ' οἰμώξας ἐγεγώνει</p>
 <p>λισσόμενος φίλον υἱόν: ὃ δὲ προπάροιθε πυλάων <font color="GREEN">35</font></p>
 <p>ἑστήκει ἄμοτον μεμαὼς Ἀχιλῆϊ μάχεσθαι:</p>
 <p>τὸν δ' ὃ γέρων ἐλεεινὰ προσηύδα χεῖρας ὀρεγνύς:</p>
 <p>Ἕκτορ μή μοι μίμνε φίλον τέκος ἀνέρα τοῦτον</p>
 <p>οἶος ἄνευθ' ἄλλων, ἵνα μὴ τάχα πότμον ἐπίσπῃς</p>
 <p>Πηλεί̈ωνι δαμείς, ἐπεὶ ἦ πολὺ φέρτερός ἐστι <font color="GREEN">40</font></p>
 <p>σχέτλιος: αἴθε θεοῖσι φίλος τοσσόνδε γένοιτο</p>
 <p>ὅσσον ἐμοί: τάχα κέν ἑ κύνες καὶ γῦπες ἔδοιεν</p>
 <p>κείμενον: ἦ κέ μοι αἰνὸν ἀπὸ πραπίδων ἄχος ἔλθοι:</p>
 <p>ὅς μ' υἱῶν πολλῶν τε καὶ ἐσθλῶν εὖνιν ἔθηκε</p>
 <p>κτείνων καὶ περνὰς νήσων ἔπι τηλεδαπάων. <font color="GREEN">45</font></p>
 <p>καὶ γὰρ νῦν δύο παῖδε Λυκάονα καὶ Πολύδωρον</p>
 <p>οὐ δύναμαι ἰδέειν Τρώων εἰς ἄστυ ἀλέντων,</p>
 <p>τούς μοι Λαοθόη τέκετο κρείουσα γυναικῶν.</p>
 <p>ἀλλ' εἰ μὲν ζώουσι μετὰ στρατῷ, ἦ τ' ἂν ἔπειτα</p>
 <p>χαλκοῦ τε χρυσοῦ τ' ἀπολυσόμεθ', ἔστι γὰρ ἔνδον: <font color="GREEN">50</font></p>
 <p>πολλὰ γὰρ ὤπασε παιδὶ γέρων ὀνομάκλυτος Ἄλτης.</p>
 <p>εἰ δ' ἤδη τεθνᾶσι καὶ εἰν Ἀί̈δαο δόμοισιν,</p>
 <p>ἄλγος ἐμῷ θυμῷ καὶ μητέρι τοὶ τεκόμεσθα:</p>
 <p>λαοῖσιν δ' ἄλλοισι μινυνθαδιώτερον ἄλγος</p>
 <p>ἔσσεται, ἢν μὴ καὶ σὺ θάνῃς Ἀχιλῆϊ δαμασθείς. <font color="GREEN">55</font></p>
 <p>ἀλλ' εἰσέρχεο τεῖχος ἐμὸν τέκος, ὄφρα σαώσῃς</p>
 <p>Τρῶας καὶ Τρῳάς, μὴ δὲ μέγα κῦδος ὀρέξῃς</p>
 <p>Πηλεί̈δῃ, αὐτὸς δὲ φίλης αἰῶνος ἀμερθῇς.</p>
 <p>πρὸς δ' ἐμὲ τὸν δύστηνον ἔτι φρονέοντ' ἐλέησον</p>
 <p>δύσμορον, ὅν ῥα πατὴρ Κρονίδης ἐπὶ γήραος οὐδῷ <font color="GREEN">60</font></p>
 <p>αἴσῃ ἐν ἀργαλέῃ φθίσει κακὰ πόλλ' ἐπιδόντα</p>
 <p>υἷάς τ' ὀλλυμένους ἑλκηθείσας τε θύγατρας,</p>
 <p>καὶ θαλάμους κεραϊζομένους, καὶ νήπια τέκνα</p>
 <p>βαλλόμενα προτὶ γαίῃ ἐν αἰνῇ δηϊοτῆτι,</p>
 <p>ἑλκομένας τε νυοὺς ὀλοῇς ὑπὸ χερσὶν Ἀχαιῶν. <font color="GREEN">65</font></p>
 <p>αὐτὸν δ' ἂν πύματόν με κύνες πρώτῃσι θύρῃσιν</p>
 <p>ὠμησταὶ ἐρύουσιν, ἐπεί κέ τις ὀξέϊ χαλκῷ</p>
 <p>τύψας ἠὲ βαλὼν ῥεθέων ἐκ θυμὸν ἕληται,</p>
 <p>οὓς τρέφον ἐν μεγάροισι τραπεζῆας θυραωρούς,</p>
 <p>οἵ κ' ἐμὸν αἷμα πιόντες ἀλύσσοντες περὶ θυμῷ <font color="GREEN">70</font></p>
 <p>κείσοντ' ἐν προθύροισι. νέῳ δέ τε πάντ' ἐπέοικεν</p>
 <p>ἄρηϊ κταμένῳ δεδαϊγμένῳ ὀξέϊ χαλκῷ</p>
 <p>κεῖσθαι: πάντα δὲ καλὰ θανόντι περ ὅττι φανήῃ:</p>
 <p>ἀλλ' ὅτε δὴ πολιόν τε κάρη πολιόν τε γένειον</p>
 <p>αἰδῶ τ' αἰσχύνωσι κύνες κταμένοιο γέροντος, <font color="GREEN">75</font></p>
 <p>τοῦτο δὴ οἴκτιστον πέλεται δειλοῖσι βροτοῖσιν.</p>
 <p>ἦ ῥ' ὃ γέρων, πολιὰς δ' ἄρ' ἀνὰ τρίχας ἕλκετο χερσὶ</p>
 <p>τίλλων ἐκ κεφαλῆς: οὐδ' Ἕκτορι θυμὸν ἔπειθε.</p>
 <p>μήτηρ δ' αὖθ' ἑτέρωθεν ὀδύρετο δάκρυ χέουσα</p>
 <p>κόλπον ἀνιεμένη, ἑτέρηφι δὲ μαζὸν ἀνέσχε: <font color="GREEN">80</font></p>
 <p>καί μιν δάκρυ χέουσ' ἔπεα πτερόεντα προσηύδα:</p>
 <p>Ἕκτορ τέκνον ἐμὸν τάδε τ' αἴδεο καί μ' ἐλέησον</p>
 <p>αὐτήν, εἴ ποτέ τοι λαθικηδέα μαζὸν ἐπέσχον:</p>
 <p>τῶν μνῆσαι φίλε τέκνον ἄμυνε δὲ δήϊον ἄνδρα</p>
 <p>τείχεος ἐντὸς ἐών, μὴ δὲ πρόμος ἵστασο τούτῳ <font color="GREEN">85</font></p>
 <p>σχέτλιος: εἴ περ γάρ σε κατακτάνῃ, οὔ σ' ἔτ' ἔγωγε</p>
 <p>κλαύσομαι ἐν λεχέεσσι φίλον θάλος, ὃν τέκον αὐτή,</p>
 <p>οὐδ' ἄλοχος πολύδωρος: ἄνευθε δέ σε μέγα νῶϊν</p>
 <p>Ἀργείων παρὰ νηυσὶ κύνες ταχέες κατέδονται.</p>
 <p> </p>
 <p>ὣς τώ γε κλαίοντε προσαυδήτην φίλον υἱὸν <font color="GREEN">90</font></p>
 <p>πολλὰ λισσομένω: οὐδ' Ἕκτορι θυμὸν ἔπειθον,</p>
 <p>ἀλλ' ὅ γε μίμν' Ἀχιλῆα πελώριον ἆσσον ἰόντα.</p>
 <p>ὡς δὲ δράκων ἐπὶ χειῇ ὀρέστερος ἄνδρα μένῃσι</p>
 <p>βεβρωκὼς κακὰ φάρμακ', ἔδυ δέ τέ μιν χόλος αἰνός,</p>
 <p>σμερδαλέον δὲ δέδορκεν ἑλισσόμενος περὶ χειῇ: <font color="GREEN">95</font></p>
 <p>ὣς Ἕκτωρ ἄσβεστον ἔχων μένος οὐχ ὑπεχώρει</p>
 <p>πύργῳ ἔπι προὔχοντι φαεινὴν ἀσπίδ' ἐρείσας:</p>
 <p>ὀχθήσας δ' ἄρα εἶπε πρὸς ὃν μεγαλήτορα θυμόν:</p>
 <p>ὤ μοι ἐγών, εἰ μέν κε πύλας καὶ τείχεα δύω,</p>
 <p>Πουλυδάμας μοι πρῶτος ἐλεγχείην ἀναθήσει, <font color="GREEN">100</font></p>
 <p>ὅς μ' ἐκέλευε Τρωσὶ ποτὶ πτόλιν ἡγήσασθαι</p>
 <p>νύχθ' ὕπο τήνδ' ὀλοὴν ὅτε τ' ὤρετο δῖος Ἀχιλλεύς.</p>
 <p>ἀλλ' ἐγὼ οὐ πιθόμην: ἦ τ' ἂν πολὺ κέρδιον ἦεν.</p>
 <p>νῦν δ' ἐπεὶ ὤλεσα λαὸν ἀτασθαλίῃσιν ἐμῇσιν,</p>
 <p>αἰδέομαι Τρῶας καὶ Τρῳάδας ἑλκεσιπέπλους, <font color="GREEN">105</font></p>
 <p>μή ποτέ τις εἴπῃσι κακώτερος ἄλλος ἐμεῖο:</p>
 <p>Ἕκτωρ ἧφι βίηφι πιθήσας ὤλεσε λαόν.</p>
 <p>ὣς ἐρέουσιν: ἐμοὶ δὲ τότ' ἂν πολὺ κέρδιον εἴη</p>
 <p>ἄντην ἢ Ἀχιλῆα κατακτείναντα νέεσθαι,</p>
 <p>ἠέ κεν αὐτῷ ὀλέσθαι ἐϋκλειῶς πρὸ πόληος. <font color="GREEN">110</font></p>
 <p> </p>
 <p>εἰ δέ κεν ἀσπίδα μὲν καταθείομαι ὀμφαλόεσσαν</p>
 <p>καὶ κόρυθα βριαρήν, δόρυ δὲ πρὸς τεῖχος ἐρείσας</p>
 <p>αὐτὸς ἰὼν Ἀχιλῆος ἀμύμονος ἀντίος ἔλθω</p>
 <p>καί οἱ ὑπόσχωμαι Ἑλένην καὶ κτήμαθ' ἅμ' αὐτῇ,</p>
 <p>πάντα μάλ' ὅσσά τ' Ἀλέξανδρος κοίλῃς ἐνὶ νηυσὶν <font color="GREEN">115</font></p>
 <p>ἠγάγετο Τροίηνδ', ἥ τ' ἔπλετο νείκεος ἀρχή,</p>
 <p>δωσέμεν Ἀτρεί̈δῃσιν ἄγειν, ἅμα δ' ἀμφὶς Ἀχαιοῖς</p>
 <p>ἄλλ' ἀποδάσσεσθαι ὅσα τε πτόλις ἥδε κέκευθε:</p>
 <p>Τρωσὶν δ' αὖ μετόπισθε γερούσιον ὅρκον ἕλωμαι</p>
 <p>μή τι κατακρύψειν, ἀλλ' ἄνδιχα πάντα δάσασθαι <font color="GREEN">120</font></p>
 <p>κτῆσιν ὅσην πτολίεθρον ἐπήρατον ἐντὸς ἐέργει:</p>
 <p>ἀλλὰ τί ἤ μοι ταῦτα φίλος διελέξατο θυμός;</p>
 <p>μή μιν ἐγὼ μὲν ἵκωμαι ἰών, ὃ δέ μ' οὐκ ἐλεήσει</p>
 <p>οὐδέ τί μ' αἰδέσεται, κτενέει δέ με γυμνὸν ἐόντα</p>
 <p>αὔτως ὥς τε γυναῖκα, ἐπεί κ' ἀπὸ τεύχεα δύω. <font color="GREEN">125</font></p>
 <p>οὐ μέν πως νῦν ἔστιν ἀπὸ δρυὸς οὐδ' ἀπὸ πέτρης</p>
 <p>τῷ ὀαριζέμεναι, ἅ τε παρθένος ἠί̈θεός τε</p>
 <p>παρθένος ἠί̈θεός τ' ὀαρίζετον ἀλλήλοιιν.</p>
 <p>βέλτερον αὖτ' ἔριδι ξυνελαυνέμεν ὅττι τάχιστα:</p>
 <p>εἴδομεν ὁπποτέρῳ κεν Ὀλύμπιος εὖχος ὀρέξῃ. <font color="GREEN">130</font></p>
 <p>ὣς ὅρμαινε μένων, ὃ δέ οἱ σχεδὸν ἦλθεν Ἀχιλλεὺς</p>
 <p>ἶσος Ἐνυαλίῳ κορυθάϊκι πτολεμιστῇ</p>
 <p>σείων Πηλιάδα μελίην κατὰ δεξιὸν ὦμον</p>
 <p>δεινήν: ἀμφὶ δὲ χαλκὸς ἐλάμπετο εἴκελος αὐγῇ</p>
 <p>ἢ πυρὸς αἰθομένου ἢ ἠελίου ἀνιόντος. <font color="GREEN">135</font></p>
 <p>Ἕκτορα δ', ὡς ἐνόησεν, ἕλε τρόμος: οὐδ' ἄρ' ἔτ' ἔτλη</p>
 <p>αὖθι μένειν, ὀπίσω δὲ πύλας λίπε, βῆ δὲ φοβηθείς:</p>
 <p>Πηλεί̈δης δ' ἐπόρουσε ποσὶ κραιπνοῖσι πεποιθώς.</p>
 <p>ἠύ̈τε κίρκος ὄρεσφιν ἐλαφρότατος πετεηνῶν</p>
 <p>ῥηϊδίως οἴμησε μετὰ τρήρωνα πέλειαν, <font color="GREEN">140</font></p>
 <p>ἣ δέ θ' ὕπαιθα φοβεῖται, ὃ δ' ἐγγύθεν ὀξὺ λεληκὼς</p>
 <p>ταρφέ' ἐπαί̈σσει, ἑλέειν τέ ἑ θυμὸς ἀνώγει:</p>
 <p>ὣς ἄρ' ὅ γ' ἐμμεμαὼς ἰθὺς πέτετο, τρέσε δ' Ἕκτωρ</p>
 <p>τεῖχος ὕπο Τρώων, λαιψηρὰ δὲ γούνατ' ἐνώμα.</p>
 <p>οἳ δὲ παρὰ σκοπιὴν καὶ ἐρινεὸν ἠνεμόεντα <font color="GREEN">145</font></p>
 <p>τείχεος αἰὲν ὑπ' ἐκ κατ' ἀμαξιτὸν ἐσσεύοντο,</p>
 <p>κρουνὼ δ' ἵκανον καλλιρρόω: ἔνθα δὲ πηγαὶ</p>
 <p>δοιαὶ ἀναί̈σσουσι Σκαμάνδρου δινήεντος.</p>
 <p>ἣ μὲν γάρ θ' ὕδατι λιαρῷ ῥέει, ἀμφὶ δὲ καπνὸς</p>
 <p>γίγνεται ἐξ αὐτῆς ὡς εἰ πυρὸς αἰθομένοιο: <font color="GREEN">150</font></p>
 <p>ἣ δ' ἑτέρη θέρεϊ προρέει ἐϊκυῖα χαλάζῃ,</p>
 <p>ἢ χιόνι ψυχρῇ ἢ ἐξ ὕδατος κρυστάλλῳ.</p>
 <p>ἔνθα δ' ἐπ' αὐτάων πλυνοὶ εὐρέες ἐγγὺς ἔασι</p>
 <p>καλοὶ λαί̈νεοι, ὅθι εἵματα σιγαλόεντα</p>
 <p>πλύνεσκον Τρώων ἄλοχοι καλαί τε θύγατρες <font color="GREEN">155</font></p>
 <p>τὸ πρὶν ἐπ' εἰρήνης πρὶν ἐλθεῖν υἷας Ἀχαιῶν.</p>
 <p>τῇ ῥα παραδραμέτην φεύγων ὃ δ' ὄπισθε διώκων:</p>
 <p>πρόσθε μὲν ἐσθλὸς ἔφευγε, δίωκε δέ μιν μέγ' ἀμείνων</p>
 <p>καρπαλίμως, ἐπεὶ οὐχ ἱερήϊον οὐδὲ βοείην</p>
 <p>ἀρνύσθην, ἅ τε ποσσὶν ἀέθλια γίγνεται ἀνδρῶν, <font color="GREEN">160</font></p>
 <p>ἀλλὰ περὶ ψυχῆς θέον Ἕκτορος ἱπποδάμοιο.</p>
 <p>ὡς δ' ὅτ' ἀεθλοφόροι περὶ τέρματα μώνυχες ἵπποι</p>
 <p>ῥίμφα μάλα τρωχῶσι: τὸ δὲ μέγα κεῖται ἄεθλον</p>
 <p>ἢ τρίπος ἠὲ γυνὴ ἀνδρὸς κατατεθνηῶτος:</p>
 <p>ὣς τὼ τρὶς Πριάμοιο πόλιν πέρι δινηθήτην <font color="GREEN">165</font></p>
 <p>καρπαλίμοισι πόδεσσι: θεοὶ δ' ἐς πάντες ὁρῶντο:</p>
 <p>τοῖσι δὲ μύθων ἦρχε πατὴρ ἀνδρῶν τε θεῶν τε:</p>
 <p>ὢ πόποι ἦ φίλον ἄνδρα διωκόμενον περὶ τεῖχος</p>
 <p>ὀφθαλμοῖσιν ὁρῶμαι: ἐμὸν δ' ὀλοφύρεται ἦτορ</p>
 <p>Ἕκτορος, ὅς μοι πολλὰ βοῶν ἐπὶ μηρί' ἔκηεν <font color="GREEN">170</font></p>
 <p>Ἴδης ἐν κορυφῇσι πολυπτύχου, ἄλλοτε δ' αὖτε</p>
 <p>ἐν πόλει ἀκροτάτῃ: νῦν αὖτέ ἑ δῖος Ἀχιλλεὺς</p>
 <p>ἄστυ πέρι Πριάμοιο ποσὶν ταχέεσσι διώκει.</p>
 <p>ἀλλ' ἄγετε φράζεσθε θεοὶ καὶ μητιάασθε</p>
 <p>ἠέ μιν ἐκ θανάτοιο σαώσομεν, ἦέ μιν ἤδη <font color="GREEN">175</font></p>
 <p>Πηλεί̈δῃ Ἀχιλῆϊ δαμάσσομεν ἐσθλὸν ἐόντα.</p>
 <p>τὸν δ' αὖτε προσέειπε θεὰ γλαυκῶπις Ἀθήνη:</p>
 <p>ὦ πάτερ ἀργικέραυνε κελαινεφὲς οἷον ἔειπες:</p>
 <p>ἄνδρα θνητὸν ἐόντα πάλαι πεπρωμένον αἴσῃ</p>
 <p>ἂψ ἐθέλεις θανάτοιο δυσηχέος ἐξαναλῦσαι; <font color="GREEN">180</font></p>
 <p>ἔρδ': ἀτὰρ οὔ τοι πάντες ἐπαινέομεν θεοὶ ἄλλοι.</p>
 <p> </p>
 <p>τὴν δ' ἀπαμειβόμενος προσέφη νεφεληγερέτα Ζεύς:</p>
 <p>θάρσει Τριτογένεια φίλον τέκος: οὔ νύ τι θυμῷ</p>
 <p>πρόφρονι μυθέομαι, ἐθέλω δέ τοι ἤπιος εἶναι:</p>
 <p>ἔρξον ὅπῃ δή τοι νόος ἔπλετο, μὴ δ' ἔτ' ἐρώει. <font color="GREEN">185</font></p>
 <p> </p>
 <p>ὣς εἰπὼν ὄτρυνε πάρος μεμαυῖαν Ἀθήνην:</p>
 <p>βῆ δὲ κατ' Οὐλύμποιο καρήνων ἀί̈ξασα.</p>
 <p> </p>
 <p>Ἕκτορα δ' ἀσπερχὲς κλονέων ἔφεπ' ὠκὺς Ἀχιλλεύς.</p>
 <p>ὡς δ' ὅτε νεβρὸν ὄρεσφι κύων ἐλάφοιο δίηται</p>
 <p>ὄρσας ἐξ εὐνῆς διά τ' ἄγκεα καὶ διὰ βήσσας: <font color="GREEN">190</font></p>
 <p>τὸν δ' εἴ πέρ τε λάθῃσι καταπτήξας ὑπὸ θάμνῳ,</p>
 <p>ἀλλά τ' ἀνιχνεύων θέει ἔμπεδον ὄφρά κεν εὕρῃ:</p>
 <p>ὣς Ἕκτωρ οὐ λῆθε ποδώκεα Πηλεί̈ωνα.</p>
 <p>ὁσσάκι δ' ὁρμήσειε πυλάων Δαρδανιάων</p>
 <p>ἀντίον ἀί̈ξασθαι ἐϋδμήτους ὑπὸ πύργους, <font color="GREEN">195</font></p>
 <p>εἴ πως οἷ καθύπερθεν ἀλάλκοιεν βελέεσσι,</p>
 <p>τοσσάκι μιν προπάροιθεν ἀποστρέψασκε παραφθὰς</p>
 <p>πρὸς πεδίον: αὐτὸς δὲ ποτὶ πτόλιος πέτετ' αἰεί.</p>
 <p>ὡς δ' ἐν ὀνείρῳ οὐ δύναται φεύγοντα διώκειν:</p>
 <p>οὔτ' ἄρ' ὃ τὸν δύναται ὑποφεύγειν οὔθ' ὃ διώκειν: <font color="GREEN">200</font></p>
 <p>ὣς ὃ τὸν οὐ δύνατο μάρψαι ποσίν, οὐδ' ὃς ἀλύξαι.</p>
 <p>πῶς δέ κεν Ἕκτωρ κῆρας ὑπεξέφυγεν θανάτοιο,</p>
 <p>εἰ μή οἱ πύματόν τε καὶ ὕστατον ἤντετ' Ἀπόλλων</p>
 <p>ἐγγύθεν, ὅς οἱ ἐπῶρσε μένος λαιψηρά τε γοῦνα;</p>
 <p>λαοῖσιν δ' ἀνένευε καρήατι δῖος Ἀχιλλεύς, <font color="GREEN">205</font></p>
 <p>οὐδ' ἔα ἱέμεναι ἐπὶ Ἕκτορι πικρὰ βέλεμνα,</p>
 <p>μή τις κῦδος ἄροιτο βαλών, ὃ δὲ δεύτερος ἔλθοι.</p>
 <p>ἀλλ' ὅτε δὴ τὸ τέταρτον ἐπὶ κρουνοὺς ἀφίκοντο,</p>
 <p>καὶ τότε δὴ χρύσεια πατὴρ ἐτίταινε τάλαντα,</p>
 <p>ἐν δ' ἐτίθει δύο κῆρε τανηλεγέος θανάτοιο, <font color="GREEN">210</font></p>
 <p>τὴν μὲν Ἀχιλλῆος, τὴν δ' Ἕκτορος ἱπποδάμοιο,</p>
 <p>ἕλκε δὲ μέσσα λαβών: ῥέπε δ' Ἕκτορος αἴσιμον ἦμαρ,</p>
 <p>ᾤχετο δ' εἰς Ἀί̈δαο, λίπεν δέ ἑ Φοῖβος Ἀπόλλων.</p>
 <p>Πηλεί̈ωνα δ' ἵκανε θεὰ γλαυκῶπις Ἀθήνη,</p>
 <p>ἀγχοῦ δ' ἱσταμένη ἔπεα πτερόεντα προσηύδα: <font color="GREEN">215</font></p>
 <p>νῦν δὴ νῶι ἔολπα Διὶ̈ φίλε φαίδιμ' Ἀχιλλεῦ</p>
 <p>οἴσεσθαι μέγα κῦδος Ἀχαιοῖσι προτὶ νῆας</p>
 <p>Ἕκτορα δῃώσαντε μάχης ἄατόν περ ἐόντα.</p>
 <p>οὔ οἱ νῦν ἔτι γ' ἔστι πεφυγμένον ἄμμε γενέσθαι,</p>
 <p>οὐδ' εἴ κεν μάλα πολλὰ πάθοι ἑκάεργος Ἀπόλλων <font color="GREEN">220</font></p>
 <p>προπροκυλινδόμενος πατρὸς Διὸς αἰγιόχοιο.</p>
 <p>ἀλλὰ σὺ μὲν νῦν στῆθι καὶ ἄμπνυε, τόνδε δ' ἐγώ τοι</p>
 <p>οἰχομένη πεπιθήσω ἐναντίβιον μαχέσασθαι.</p>
 <p>ὣς φάτ' Ἀθηναίη, ὃ δ' ἐπείθετο, χαῖρε δὲ θυμῷ,</p>
 <p>στῆ δ' ἄρ' ἐπὶ μελίης χαλκογλώχινος ἐρεισθείς. <font color="GREEN">225</font></p>
 <p>ἣ δ' ἄρα τὸν μὲν ἔλειπε, κιχήσατο δ' Ἕκτορα δῖον</p>
 <p>Δηϊφόβῳ ἐϊκυῖα δέμας καὶ ἀτειρέα φωνήν:</p>
 <p>ἀγχοῦ δ' ἱσταμένη ἔπεα πτερόεντα προσηύδα:</p>
 <p>ἠθεῖ' ἦ μάλα δή σε βιάζεται ὠκὺς Ἀχιλλεὺς</p>
 <p>ἄστυ πέρι Πριάμοιο ποσὶν ταχέεσσι διώκων: <font color="GREEN">230</font></p>
 <p>ἀλλ' ἄγε δὴ στέωμεν καὶ ἀλεξώμεσθα μένοντες.</p>
 <p> </p>
 <p>τὴν δ' αὖτε προσέειπε μέγας κορυθαίολος Ἕκτωρ:</p>
 <p>Δηί̈φοβ' ἦ μέν μοι τὸ πάρος πολὺ φίλτατος ἦσθα</p>
 <p>γνωτῶν οὓς Ἑκάβη ἠδὲ Πρίαμος τέκε παῖδας:</p>
 <p>νῦν δ' ἔτι καὶ μᾶλλον νοέω φρεσὶ τιμήσασθαι, <font color="GREEN">235</font></p>
 <p>ὃς ἔτλης ἐμεῦ εἵνεκ', ἐπεὶ ἴδες ὀφθαλμοῖσι,</p>
 <p>τείχεος ἐξελθεῖν, ἄλλοι δ' ἔντοσθε μένουσι.</p>
 <p> </p>
 <p>τὸν δ' αὖτε προσέειπε θεὰ γλαυκῶπις Ἀθήνη:</p>
 <p>ἠθεῖ' ἦ μὲν πολλὰ πατὴρ καὶ πότνια μήτηρ</p>
 <p>λίσσονθ' ἑξείης γουνούμενοι, ἀμφὶ δ' ἑταῖροι, <font color="GREEN">240</font></p>
 <p>αὖθι μένειν: τοῖον γὰρ ὑποτρομέουσιν ἅπαντες:</p>
 <p>ἀλλ' ἐμὸς ἔνδοθι θυμὸς ἐτείρετο πένθεϊ λυγρῷ.</p>
 <p>νῦν δ' ἰθὺς μεμαῶτε μαχώμεθα, μὴ δέ τι δούρων</p>
 <p>ἔστω φειδωλή, ἵνα εἴδομεν εἴ κεν Ἀχιλλεὺς</p>
 <p>νῶϊ κατακτείνας ἔναρα βροτόεντα φέρηται <font color="GREEN">245</font></p>
 <p>νῆας ἔπι γλαφυράς, ἦ κεν σῷ δουρὶ δαμήῃ.</p>
 <p> </p>
 <p>ὣς φαμένη καὶ κερδοσύνῃ ἡγήσατ' Ἀθήνη:</p>
 <p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,</p>
 <p>τὸν πρότερος προσέειπε μέγας κορυθαίολος Ἕκτωρ:</p>
 <p>οὔ σ' ἔτι Πηλέος υἱὲ φοβήσομαι, ὡς τὸ πάρος περ <font color="GREEN">250</font></p>
 <p>τρὶς περὶ ἄστυ μέγα Πριάμου δίον, οὐδέ ποτ' ἔτλην</p>
 <p>μεῖναι ἐπερχόμενον: νῦν αὖτέ με θυμὸς ἀνῆκε</p>
 <p>στήμεναι ἀντία σεῖο: ἕλοιμί κεν ἤ κεν ἁλοίην.</p>
 <p>ἀλλ' ἄγε δεῦρο θεοὺς ἐπιδώμεθα: τοὶ γὰρ ἄριστοι</p>
 <p>μάρτυροι ἔσσονται καὶ ἐπίσκοποι ἁρμονιάων: <font color="GREEN">255</font></p>
 <p>οὐ γὰρ ἐγώ σ' ἔκπαγλον ἀεικιῶ, αἴ κεν ἐμοὶ Ζεὺς</p>
 <p>δώῃ καμμονίην, σὴν δὲ ψυχὴν ἀφέλωμαι:</p>
 <p>ἀλλ' ἐπεὶ ἄρ κέ σε συλήσω κλυτὰ τεύχε' Ἀχιλλεῦ</p>
 <p>νεκρὸν Ἀχαιοῖσιν δώσω πάλιν: ὣς δὲ σὺ ῥέζειν.</p>
 <p> </p>
 <p>τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεύς: <font color="GREEN">260</font></p>
 <p>Ἕκτορ μή μοι ἄλαστε συνημοσύνας ἀγόρευε:</p>
 <p>ὡς οὐκ ἔστι λέουσι καὶ ἀνδράσιν ὅρκια πιστά,</p>
 <p>οὐδὲ λύκοι τε καὶ ἄρνες ὁμόφρονα θυμὸν ἔχουσιν,</p>
 <p>ἀλλὰ κακὰ φρονέουσι διαμπερὲς ἀλλήλοισιν,</p>
 <p>ὣς οὐκ ἔστ' ἐμὲ καὶ σὲ φιλήμεναι, οὐδέ τι νῶϊν <font color="GREEN">265</font></p>
 <p>ὅρκια ἔσσονται, πρίν γ' ἢ ἕτερόν γε πεσόντα</p>
 <p>αἵματος ἆσαι Ἄρηα ταλαύρινον πολεμιστήν.</p>
 <p>παντοίης ἀρετῆς μιμνήσκεο: νῦν σε μάλα χρὴ</p>
 <p>αἰχμητήν τ' ἔμεναι καὶ θαρσαλέον πολεμιστήν.</p>
 <p>οὔ τοι ἔτ' ἔσθ' ὑπάλυξις, ἄφαρ δέ σε Παλλὰς Ἀθήνη <font color="GREEN">270</font></p>
 <p>ἔγχει ἐμῷ δαμάᾳ: νῦν δ' ἀθρόα πάντ' ἀποτίσεις</p>
 <p>κήδε' ἐμῶν ἑτάρων οὓς ἔκτανες ἔγχεϊ θύων.</p>
 <p> </p>
 <p>ἦ ῥα, καὶ ἀμπεπαλὼν προί̈ει δολιχόσκιον ἔγχος:</p>
 <p>καὶ τὸ μὲν ἄντα ἰδὼν ἠλεύατο φαίδιμος Ἕκτωρ:</p>
 <p>ἕζετο γὰρ προϊδών, τὸ δ' ὑπέρπτατο χάλκεον ἔγχος, <font color="GREEN">275</font></p>
 <p>ἐν γαίῃ δ' ἐπάγη: ἀνὰ δ' ἥρπασε Παλλὰς Ἀθήνη,</p>
 <p>ἂψ δ' Ἀχιλῆϊ δίδου, λάθε δ' Ἕκτορα ποιμένα λαῶν.</p>
 <p>Ἕκτωρ δὲ προσέειπεν ἀμύμονα Πηλεί̈ωνα:</p>
 <p>ἤμβροτες, οὐδ' ἄρα πώ τι θεοῖς ἐπιείκελ' Ἀχιλλεῦ</p>
 <p>ἐκ Διὸς ἠείδης τὸν ἐμὸν μόρον, ἦ τοι ἔφης γε: <font color="GREEN">280</font></p>
 <p>ἀλλά τις ἀρτιεπὴς καὶ ἐπίκλοπος ἔπλεο μύθων,</p>
 <p>ὄφρά σ' ὑποδείσας μένεος ἀλκῆς τε λάθωμαι.</p>
 <p>οὐ μέν μοι φεύγοντι μεταφρένῳ ἐν δόρυ πήξεις,</p>
 <p>ἀλλ' ἰθὺς μεμαῶτι διὰ στήθεσφιν ἔλασσον</p>
 <p>εἴ τοι ἔδωκε θεός: νῦν αὖτ' ἐμὸν ἔγχος ἄλευαι <font color="GREEN">285</font></p>
 <p>χάλκεον: ὡς δή μιν σῷ ἐν χροὶ̈ πᾶν κομίσαιο.</p>
 <p>καί κεν ἐλαφρότερος πόλεμος Τρώεσσι γένοιτο</p>
 <p>σεῖο καταφθιμένοιο: σὺ γάρ σφισι πῆμα μέγιστον.</p>
 <p>ἦ ῥα, καὶ ἀμπεπαλὼν προί̈ει δολιχόσκιον ἔγχος,</p>
 <p>καὶ βάλε Πηλεί̈δαο μέσον σάκος οὐδ' ἀφάμαρτε: <font color="GREEN">290</font></p>
 <p>τῆλε δ' ἀπεπλάγχθη σάκεος δόρυ: χώσατο δ' Ἕκτωρ</p>
 <p>ὅττί ῥά οἱ βέλος ὠκὺ ἐτώσιον ἔκφυγε χειρός,</p>
 <p>στῆ δὲ κατηφήσας, οὐδ' ἄλλ' ἔχε μείλινον ἔγχος.</p>
 <p>Δηί̈φοβον δ' ἐκάλει λευκάσπιδα μακρὸν ἀύ̈σας:</p>
 <p>ᾔτεέ μιν δόρυ μακρόν: ὃ δ' οὔ τί οἱ ἐγγύθεν ἦεν. <font color="GREEN">295</font></p>
 <p>Ἕκτωρ δ' ἔγνω ᾗσιν ἐνὶ φρεσὶ φώνησέν τε:</p>
 <p>ὢ πόποι ἦ μάλα δή με θεοὶ θάνατον δὲ κάλεσσαν:</p>
 <p>Δηί̈φοβον γὰρ ἔγωγ' ἐφάμην ἥρωα παρεῖναι:</p>
 <p>ἀλλ' ὃ μὲν ἐν τείχει, ἐμὲ δ' ἐξαπάτησεν Ἀθήνη.</p>
 <p>νῦν δὲ δὴ ἐγγύθι μοι θάνατος κακός, οὐδ' ἔτ' ἄνευθεν, <font color="GREEN">300</font></p>
 <p>οὐδ' ἀλέη: ἦ γάρ ῥα πάλαι τό γε φίλτερον ἦεν</p>
 <p>Ζηνί τε καὶ Διὸς υἷι ἑκηβόλῳ, οἵ με πάρος γε</p>
 <p>πρόφρονες εἰρύατο: νῦν αὖτέ με μοῖρα κιχάνει.</p>
 <p>μὴ μὰν ἀσπουδί γε καὶ ἀκλειῶς ἀπολοίμην,</p>
 <p>ἀλλὰ μέγα ῥέξας τι καὶ ἐσσομένοισι πυθέσθαι. <font color="GREEN">305</font></p>
 <p> </p>
 <p>ὣς ἄρα φωνήσας εἰρύσσατο φάσγανον ὀξύ,</p>
 <p>τό οἱ ὑπὸ λαπάρην τέτατο μέγα τε στιβαρόν τε,</p>
 <p>οἴμησεν δὲ ἀλεὶς ὥς τ' αἰετὸς ὑψιπετήεις,</p>
 <p>ὅς τ' εἶσιν πεδίον δὲ διὰ νεφέων ἐρεβεννῶν</p>
 <p>ἁρπάξων ἢ ἄρν' ἀμαλὴν ἤ πτῶκα λαγωόν: <font color="GREEN">310</font></p>
 <p>ὣς Ἕκτωρ οἴμησε τινάσσων φάσγανον ὀξύ.</p>
 <p>ὁρμήθη δ' Ἀχιλεύς, μένεος δ' ἐμπλήσατο θυμὸν</p>
 <p>ἀγρίου, πρόσθεν δὲ σάκος στέρνοιο κάλυψε</p>
 <p>καλὸν δαιδάλεον, κόρυθι δ' ἐπένευε φαεινῇ</p>
 <p>τετραφάλῳ: καλαὶ δὲ περισσείοντο ἔθειραι <font color="GREEN">315</font></p>
 <p>χρύσεαι, ἃς Ἥφαιστος ἵει λόφον ἀμφὶ θαμειάς.</p>
 <p>οἷος δ' ἀστὴρ εἶσι μετ' ἀστράσι νυκτὸς ἀμολγῷ</p>
 <p>ἕσπερος, ὃς κάλλιστος ἐν οὐρανῷ ἵσταται ἀστήρ,</p>
 <p>ὣς αἰχμῆς ἀπέλαμπ' εὐήκεος, ἣν ἄρ' Ἀχιλλεὺς</p>
 <p>πάλλεν δεξιτερῇ φρονέων κακὸν Ἕκτορι δίῳ <font color="GREEN">320</font></p>
 <p>εἰσορόων χρόα καλόν, ὅπῃ εἴξειε μάλιστα.</p>
 <p>τοῦ δὲ καὶ ἄλλο τόσον μὲν ἔχε χρόα χάλκεα τεύχεα</p>
 <p>καλά, τὰ Πατρόκλοιο βίην ἐνάριξε κατακτάς:</p>
 <p>φαίνετο δ' ᾗ κληῖ̈δες ἀπ' ὤμων αὐχέν' ἔχουσι</p>
 <p>λαυκανίην, ἵνα τε ψυχῆς ὤκιστος ὄλεθρος: <font color="GREEN">325</font></p>
 <p>τῇ ῥ' ἐπὶ οἷ μεμαῶτ' ἔλασ' ἔγχεϊ δῖος Ἀχιλλεύς,</p>
 <p>ἀντικρὺ δ' ἁπαλοῖο δι' αὐχένος ἤλυθ' ἀκωκή:</p>
 <p>οὐδ' ἄρ' ἀπ' ἀσφάραγον μελίη τάμε χαλκοβάρεια,</p>
 <p>ὄφρά τί μιν προτιείποι ἀμειβόμενος ἐπέεσσιν.</p>
 <p>ἤριπε δ' ἐν κονίῃς: ὃ δ' ἐπεύξατο δῖος Ἀχιλλεύς: <font color="GREEN">330</font></p>
 <p>Ἕκτορ ἀτάρ που ἔφης Πατροκλῆ' ἐξεναρίζων</p>
 <p>σῶς ἔσσεσθ', ἐμὲ δ' οὐδὲν ὀπίζεο νόσφιν ἐόντα</p>
 <p>νήπιε: τοῖο δ' ἄνευθεν ἀοσσητὴρ μέγ' ἀμείνων</p>
 <p>νηυσὶν ἔπι γλαφυρῇσιν ἐγὼ μετόπισθε λελείμμην,</p>
 <p>ὅς τοι γούνατ' ἔλυσα: σὲ μὲν κύνες ἠδ' οἰωνοὶ <font color="GREEN">335</font></p>
 <p>ἑλκήσουσ' ἀϊκῶς, τὸν δὲ κτεριοῦσιν Ἀχαιοί.</p>
 <p>τὸν δ' ὀλιγοδρανέων προσέφη κορυθαίολος Ἕκτωρ:</p>
 <p>λίσσομ' ὑπὲρ ψυχῆς καὶ γούνων σῶν τε τοκήων</p>
 <p>μή με ἔα παρὰ νηυσὶ κύνας καταδάψαι Ἀχαιῶν,</p>
 <p>ἀλλὰ σὺ μὲν χαλκόν τε ἅλις χρυσόν τε δέδεξο <font color="GREEN">340</font></p>
 <p>δῶρα τά τοι δώσουσι πατὴρ καὶ πότνια μήτηρ,</p>
 <p>σῶμα δὲ οἴκαδ' ἐμὸν δόμεναι πάλιν, ὄφρα πυρός με</p>
 <p>Τρῶες καὶ Τρώων ἄλοχοι λελάχωσι θανόντα.</p>
 <p> </p>
 <p>τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεὺς:</p>
 <p>μή με κύον γούνων γουνάζεο μὴ δὲ τοκήων: <font color="GREEN">345</font></p>
 <p>αἲ γάρ πως αὐτόν με μένος καὶ θυμὸς ἀνήη</p>
 <p>ὤμ' ἀποταμνόμενον κρέα ἔδμεναι, οἷα ἔοργας,</p>
 <p>ὡς οὐκ ἔσθ' ὃς σῆς γε κύνας κεφαλῆς ἀπαλάλκοι,</p>
 <p>οὐδ' εἴ κεν δεκάκις τε καὶ εἰκοσινήριτ' ἄποινα</p>
 <p>στήσωσ' ἐνθάδ' ἄγοντες, ὑπόσχωνται δὲ καὶ ἄλλα, <font color="GREEN">350</font></p>
 <p>οὐδ' εἴ κέν σ' αὐτὸν χρυσῷ ἐρύσασθαι ἀνώγοι</p>
 <p>Δαρδανίδης Πρίαμος: οὐδ' ὧς σέ γε πότνια μήτηρ</p>
 <p>ἐνθεμένη λεχέεσσι γοήσεται ὃν τέκεν αὐτή,</p>
 <p>ἀλλὰ κύνες τε καὶ οἰωνοὶ κατὰ πάντα δάσονται.</p>
 <p> </p>
 <p>τὸν δὲ καταθνῄσκων προσέφη κορυθαίολος Ἕκτωρ: <font color="GREEN">355</font></p>
 <p>ἦ σ' εὖ γιγνώσκων προτιόσσομαι, οὐδ' ἄρ' ἔμελλον</p>
 <p>πείσειν: ἦ γὰρ σοί γε σιδήρεος ἐν φρεσὶ θυμός.</p>
 <p>φράζεο νῦν, μή τοί τι θεῶν μήνιμα γένωμαι</p>
 <p>ἤματι τῷ ὅτε κέν σε Πάρις καὶ Φοῖβος Ἀπόλλων</p>
 <p>ἐσθλὸν ἐόντ' ὀλέσωσιν ἐνὶ Σκαιῇσι πύλῃσιν. <font color="GREEN">360</font></p>
 <p> </p>
 <p>ὣς ἄρα μιν εἰπόντα τέλος θανάτοιο κάλυψε,</p>
 <p>ψυχὴ δ' ἐκ ῥεθέων πταμένη Ἄϊδος δὲ βεβήκει</p>
 <p>ὃν πότμον γοόωσα λιποῦσ' ἀνδροτῆτα καὶ ἥβην.</p>
 <p>τὸν καὶ τεθνηῶτα προσηύδα δῖος Ἀχιλλεύς:</p>
 <p>τέθναθι: κῆρα δ' ἐγὼ τότε δέξομαι ὁππότε κεν δὴ <font color="GREEN">365</font></p>
 <p>Ζεὺς ἐθέλῃ τελέσαι ἠδ' ἀθάνατοι θεοὶ ἄλλοι.</p>
 <p>ἦ ῥα, καὶ ἐκ νεκροῖο ἐρύσσατο χάλκεον ἔγχος,</p>
 <p>καὶ τό γ' ἄνευθεν ἔθηχ', ὃ δ' ἀπ' ὤμων τεύχε' ἐσύλα</p>
 <p>αἱματόεντ': ἄλλοι δὲ περίδραμον υἷες Ἀχαιῶν,</p>
 <p>οἳ καὶ θηήσαντο φυὴν καὶ εἶδος ἀγητὸν <font color="GREEN">370</font></p>
 <p>Ἕκτορος: οὐδ' ἄρα οἵ τις ἀνουτητί γε παρέστη.</p>
 <p>ὧδε δέ τις εἴπεσκεν ἰδὼν ἐς πλησίον ἄλλον:</p>
 <p>ὢ πόποι, ἦ μάλα δὴ μαλακώτερος ἀμφαφάασθαι</p>
 <p>Ἕκτωρ ἢ ὅτε νῆας ἐνέπρησεν πυρὶ κηλέῳ.</p>
 <p> </p>
 <p>ὣς ἄρα τις εἴπεσκε καὶ οὐτήσασκε παραστάς. <font color="GREEN">375</font></p>
 <p>τὸν δ' ἐπεὶ ἐξενάριξε ποδάρκης δῖος Ἀχιλλεύς,</p>
 <p>στὰς ἐν Ἀχαιοῖσιν ἔπεα πτερόεντ' ἀγόρευεν:</p>
 <p>ὦ φίλοι Ἀργείων ἡγήτορες ἠδὲ μέδοντες</p>
 <p>ἐπεὶ δὴ τόνδ' ἄνδρα θεοὶ δαμάσασθαι ἔδωκαν,</p>
 <p>ὃς κακὰ πόλλ' ἔρρεξεν ὅσ' οὐ σύμπαντες οἱ ἄλλοι, <font color="GREEN">380</font></p>
 <p>εἰ δ' ἄγετ' ἀμφὶ πόλιν σὺν τεύχεσι πειρηθῶμεν,</p>
 <p>ὄφρά κ' ἔτι γνῶμεν Τρώων νόον ὅν τιν' ἔχουσιν,</p>
 <p>ἢ καταλείψουσιν πόλιν ἄκρην τοῦδε πεσόντος,</p>
 <p>ἦε μένειν μεμάασι καὶ Ἕκτορος οὐκέτ' ἐόντος.</p>
 <p>ἀλλὰ τί ἤ μοι ταῦτα φίλος διελέξατο θυμός; <font color="GREEN">385</font></p>
 <p>κεῖται πὰρ νήεσσι νέκυς ἄκλαυτος ἄθαπτος</p>
 <p>Πάτροκλος: τοῦ δ' οὐκ ἐπιλήσομαι, ὄφρ' ἂν ἔγωγε</p>
 <p>ζωοῖσιν μετέω καί μοι φίλα γούνατ' ὀρώρῃ:</p>
 <p>εἰ δὲ θανόντων περ καταλήθοντ' εἰν Ἀί̈δαο</p>
 <p>αὐτὰρ ἐγὼ καὶ κεῖθι φίλου μεμνήσομ' ἑταίρου. <font color="GREEN">390</font></p>
 <p>νῦν δ' ἄγ' ἀείδοντες παιήονα κοῦροι Ἀχαιῶν</p>
 <p>νηυσὶν ἔπι γλαφυρῇσι νεώμεθα, τόνδε δ' ἄγωμεν.</p>
 <p>ἠράμεθα μέγα κῦδος: ἐπέφνομεν Ἕκτορα δῖον,</p>
 <p>ᾧ Τρῶες κατὰ ἄστυ θεῷ ὣς εὐχετόωντο.</p>
 <p> </p>
 <p>ἦ ῥα, καὶ Ἕκτορα δῖον ἀεικέα μήδετο ἔργα. <font color="GREEN">395</font></p>
 <p>ἀμφοτέρων μετόπισθε ποδῶν τέτρηνε τένοντε</p>
 <p>ἐς σφυρὸν ἐκ πτέρνης, βοέους δ' ἐξῆπτεν ἱμάντας,</p>
 <p>ἐκ δίφροιο δ' ἔδησε, κάρη δ' ἕλκεσθαι ἔασεν:</p>
 <p>ἐς δίφρον δ' ἀναβὰς ἀνά τε κλυτὰ τεύχε' ἀείρας</p>
 <p>μάστιξέν ῥ' ἐλάαν, τὼ δ' οὐκ ἀέκοντε πετέσθην. <font color="GREEN">400</font></p>
 <p>τοῦ δ' ἦν ἑλκομένοιο κονίσαλος, ἀμφὶ δὲ χαῖται</p>
 <p>κυάνεαι πίτναντο, κάρη δ' ἅπαν ἐν κονίῃσι</p>
 <p>κεῖτο πάρος χαρίεν: τότε δὲ Ζεὺς δυσμενέεσσι</p>
 <p>δῶκεν ἀεικίσσασθαι ἑῇ ἐν πατρίδι γαίῃ.</p>
 <p> </p>
 <p>ὣς τοῦ μὲν κεκόνιτο κάρη ἅπαν: ἣ δέ νυ μήτηρ <font color="GREEN">405</font></p>
 <p>τίλλε κόμην, ἀπὸ δὲ λιπαρὴν ἔρριψε καλύπτρην</p>
 <p>τηλόσε, κώκυσεν δὲ μάλα μέγα παῖδ' ἐσιδοῦσα:</p>
 <p>ᾤμωξεν δ' ἐλεεινὰ πατὴρ φίλος, ἀμφὶ δὲ λαοὶ</p>
 <p>κωκυτῷ τ' εἴχοντο καὶ οἰμωγῇ κατὰ ἄστυ.</p>
 <p>τῷ δὲ μάλιστ' ἄρ' ἔην ἐναλίγκιον ὡς εἰ ἅπασα <font color="GREEN">410</font></p>
 <p>Ἴλιος ὀφρυόεσσα πυρὶ σμύχοιτο κατ' ἄκρης.</p>
 <p>λαοὶ μέν ῥα γέροντα μόγις ἔχον ἀσχαλόωντα</p>
 <p>ἐξελθεῖν μεμαῶτα πυλάων Δαρδανιάων.</p>
 <p>πάντας δ' ἐλλιτάνευε κυλινδόμενος κατὰ κόπρον,</p>
 <p>ἐξονομακλήδην ὀνομάζων ἄνδρα ἕκαστον: <font color="GREEN">415</font></p>
 <p>σχέσθε φίλοι, καί μ' οἶον ἐάσατε κηδόμενοί περ</p>
 <p>ἐξελθόντα πόληος ἱκέσθ' ἐπὶ νῆας Ἀχαιῶν.</p>
 <p>λίσσωμ' ἀνέρα τοῦτον ἀτάσθαλον ὀβριμοεργόν,</p>
 <p>ἤν πως ἡλικίην αἰδέσσεται ἠδ' ἐλεήσῃ</p>
 <p>γῆρας: καὶ δέ νυ τῷ γε πατὴρ τοιόσδε τέτυκται <font color="GREEN">420</font></p>
 <p>Πηλεύς, ὅς μιν ἔτικτε καὶ ἔτρεφε πῆμα γενέσθαι</p>
 <p>Τρωσί: μάλιστα δ' ἐμοὶ περὶ πάντων ἄλγε' ἔθηκε.</p>
 <p>τόσσους γάρ μοι παῖδας ἀπέκτανε τηλεθάοντας:</p>
 <p>τῶν πάντων οὐ τόσσον ὀδύρομαι ἀχνύμενός περ</p>
 <p>ὡς ἑνός, οὗ μ' ἄχος ὀξὺ κατοίσεται Ἄϊδος εἴσω, <font color="GREEN">425</font></p>
 <p>Ἕκτορος: ὡς ὄφελεν θανέειν ἐν χερσὶν ἐμῇσι:</p>
 <p>τώ κε κορεσσάμεθα κλαίοντέ τε μυρομένω τε</p>
 <p>μήτηρ θ', ἥ μιν ἔτικτε δυσάμμορος, ἠδ' ἐγὼ αὐτός.</p>
 <p> </p>
 <p>ὣς ἔφατο κλαίων, ἐπὶ δὲ στενάχοντο πολῖται:</p>
 <p>Τρῳῇσιν δ' Ἑκάβη ἁδινοῦ ἐξῆρχε γόοιο: <font color="GREEN">430</font></p>
 <p>τέκνον ἐγὼ δειλή: τί νυ βείομαι αἰνὰ παθοῦσα</p>
 <p>σεῦ ἀποτεθνηῶτος; ὅ μοι νύκτάς τε καὶ ἦμαρ</p>
 <p>εὐχωλὴ κατὰ ἄστυ πελέσκεο, πᾶσί τ' ὄνειαρ</p>
 <p>Τρωσί τε καὶ Τρῳῇσι κατὰ πτόλιν, οἵ σε θεὸν ὣς</p>
 <p>δειδέχατ': ἦ γὰρ καί σφι μάλα μέγα κῦδος ἔησθα <font color="GREEN">435</font></p>
 <p>ζωὸς ἐών: νῦν αὖ θάνατος καὶ μοῖρα κιχάνει.</p>
 <p>ὣς ἔφατο κλαίουσ', ἄλοχος δ' οὔ πώ τι πέπυστο</p>
 <p>Ἕκτορος: οὐ γάρ οἵ τις ἐτήτυμος ἄγγελος ἐλθὼν</p>
 <p>ἤγγειλ' ὅττί ῥά οἱ πόσις ἔκτοθι μίμνε πυλάων,</p>
 <p>ἀλλ' ἥ γ' ἱστὸν ὕφαινε μυχῷ δόμου ὑψηλοῖο <font color="GREEN">440</font></p>
 <p>δίπλακα πορφυρέην, ἐν δὲ θρόνα ποικίλ' ἔπασσε.</p>
 <p>κέκλετο δ' ἀμφιπόλοισιν ἐϋπλοκάμοις κατὰ δῶμα</p>
 <p>ἀμφὶ πυρὶ στῆσαι τρίποδα μέγαν, ὄφρα πέλοιτο</p>
 <p>Ἕκτορι θερμὰ λοετρὰ μάχης ἐκ νοστήσαντι</p>
 <p>νηπίη, οὐδ' ἐνόησεν ὅ μιν μάλα τῆλε λοετρῶν <font color="GREEN">445</font></p>
 <p>χερσὶν Ἀχιλλῆος δάμασε γλαυκῶπις Ἀθήνη.</p>
 <p>κωκυτοῦ δ' ἤκουσε καὶ οἰμωγῆς ἀπὸ πύργου:</p>
 <p>τῆς δ' ἐλελίχθη γυῖα, χαμαὶ δέ οἱ ἔκπεσε κερκίς:</p>
 <p>ἣ δ' αὖτις δμῳῇσιν ἐϋπλοκάμοισι μετηύδα:</p>
 <p>δεῦτε δύω μοι ἕπεσθον, ἴδωμ' ὅτιν' ἔργα τέτυκται. <font color="GREEN">450</font></p>
 <p>αἰδοίης ἑκυρῆς ὀπὸς ἔκλυον, ἐν δ' ἐμοὶ αὐτῇ</p>
 <p>στήθεσι πάλλεται ἦτορ ἀνὰ στόμα, νέρθε δὲ γοῦνα</p>
 <p>πήγνυται: ἐγγὺς δή τι κακὸν Πριάμοιο τέκεσσιν.</p>
 <p>αἲ γὰρ ἀπ' οὔατος εἴη ἐμεῦ ἔπος: ἀλλὰ μάλ' αἰνῶς</p>
 <p>δείδω μὴ δή μοι θρασὺν Ἕκτορα δῖος Ἀχιλλεὺς <font color="GREEN">455</font></p>
 <p>μοῦνον ἀποτμήξας πόλιος πεδίον δὲ δίηται,</p>
 <p>καὶ δή μιν καταπαύσῃ ἀγηνορίης ἀλεγεινῆς</p>
 <p>ἥ μιν ἔχεσκ', ἐπεὶ οὔ ποτ' ἐνὶ πληθυῖ μένεν ἀνδρῶν,</p>
 <p>ἀλλὰ πολὺ προθέεσκε, τὸ ὃν μένος οὐδενὶ εἴκων.</p>
 <p> </p>
 <p>ὣς φαμένη μεγάροιο διέσσυτο μαινάδι ἴση <font color="GREEN">460</font></p>
 <p>παλλομένη κραδίην: ἅμα δ' ἀμφίπολοι κίον αὐτῇ</p>
 <p>αὐτὰρ ἐπεὶ πύργόν τε καὶ ἀνδρῶν ἷξεν ὅμιλον</p>
 <p>ἔστη παπτήνασ' ἐπὶ τείχεϊ, τὸν δὲ νόησεν</p>
 <p>ἑλκόμενον πρόσθεν πόλιος: ταχέες δέ μιν ἵπποι</p>
 <p>ἕλκον ἀκηδέστως κοίλας ἐπὶ νῆας Ἀχαιῶν. <font color="GREEN">465</font></p>
 <p>τὴν δὲ κατ' ὀφθαλμῶν ἐρεβεννὴ νὺξ ἐκάλυψεν,</p>
 <p>ἤριπε δ' ἐξοπίσω, ἀπὸ δὲ ψυχὴν ἐκάπυσσε.</p>
 <p>τῆλε δ' ἀπὸ κρατὸς βάλε δέσματα σιγαλόεντα,</p>
 <p>ἄμπυκα κεκρύφαλόν τε ἰδὲ πλεκτὴν ἀναδέσμην</p>
 <p>κρήδεμνόν θ', ὅ ῥά οἱ δῶκε χρυσῆ Ἀφροδίτη <font color="GREEN">470</font></p>
 <p>ἤματι τῷ ὅτε μιν κορυθαίολος ἠγάγεθ' Ἕκτωρ</p>
 <p>ἐκ δόμου Ἠετίωνος, ἐπεὶ πόρε μυρία ἕδνα.</p>
 <p>ἀμφὶ δέ μιν γαλόῳ τε καὶ εἰνατέρες ἅλις ἔσταν,</p>
 <p>αἵ ἑ μετὰ σφίσιν εἶχον ἀτυζομένην ἀπολέσθαι.</p>
 <p>ἣ δ' ἐπεὶ οὖν ἔμπνυτο καὶ ἐς φρένα θυμὸς ἀγέρθη <font color="GREEN">475</font></p>
 <p>ἀμβλήδην γοόωσα μετὰ Τρῳῇσιν ἔειπεν:</p>
 <p>Ἕκτορ ἐγὼ δύστηνος: ἰῇ ἄρα γεινόμεθ' αἴσῃ</p>
 <p>ἀμφότεροι, σὺ μὲν ἐν Τροίῃ Πριάμου κατὰ δῶμα,</p>
 <p>αὐτὰρ ἐγὼ Θήβῃσιν ὑπὸ Πλάκῳ ὑληέσσῃ</p>
 <p>ἐν δόμῳ Ἠετίωνος, ὅ μ' ἔτρεφε τυτθὸν ἐοῦσαν <font color="GREEN">480</font></p>
 <p>δύσμορος αἰνόμορον: ὡς μὴ ὤφελλε τεκέσθαι.</p>
 <p>νῦν δὲ σὺ μὲν Ἀί̈δαο δόμους ὑπὸ κεύθεσι γαίης</p>
 <p>ἔρχεαι, αὐτὰρ ἐμὲ στυγερῷ ἐνὶ πένθεϊ λείπεις</p>
 <p>χήρην ἐν μεγάροισι: πάϊς δ' ἔτι νήπιος αὔτως,</p>
 <p>ὃν τέκομεν σύ τ' ἐγώ τε δυσάμμοροι: οὔτε σὺ τούτῳ <font color="GREEN">485</font></p>
 <p>ἔσσεαι Ἕκτορ ὄνειαρ ἐπεὶ θάνες, οὔτε σοὶ οὗτος.</p>
 <p>ἤν περ γὰρ πόλεμόν γε φύγῃ πολύδακρυν Ἀχαιῶν,</p>
 <p>αἰεί τοι τούτῳ γε πόνος καὶ κήδε' ὀπίσσω</p>
 <p>ἔσσοντ': ἄλλοι γάρ οἱ ἀπουρίσσουσιν ἀρούρας.</p>
 <p>ἦμαρ δ' ὀρφανικὸν παναφήλικα παῖδα τίθησι: <font color="GREEN">490</font></p>
 <p>πάντα δ' ὑπεμνήμυκε, δεδάκρυνται δὲ παρειαί,</p>
 <p>δευόμενος δέ τ' ἄνεισι πάϊς ἐς πατρὸς ἑταίρους,</p>
 <p>ἄλλον μὲν χλαίνης ἐρύων, ἄλλον δὲ χιτῶνος:</p>
 <p>τῶν δ' ἐλεησάντων κοτύλην τις τυτθὸν ἐπέσχε:</p>
 <p>χείλεα μέν τ' ἐδίην', ὑπερῴην δ' οὐκ ἐδίηνε. <font color="GREEN">495</font></p>
 <p>τὸν δὲ καὶ ἀμφιθαλὴς ἐκ δαιτύος ἐστυφέλιξε</p>
 <p>χερσὶν πεπλήγων καὶ ὀνειδείοισιν ἐνίσσων:</p>
 <p>ἔρρ' οὕτως: οὐ σός γε πατὴρ μεταδαίνυται ἡμῖν.</p>
 <p>δακρυόεις δέ τ' ἄνεισι πάϊς ἐς μητέρα χήρην</p>
 <p>Ἀστυάναξ, ὃς πρὶν μὲν ἑοῦ ἐπὶ γούνασι πατρὸς <font color="GREEN">500</font></p>
 <p>μυελὸν οἶον ἔδεσκε καὶ οἰῶν πίονα δημόν:</p>
 <p>αὐτὰρ ὅθ' ὕπνος ἕλοι, παύσαιτό τε νηπιαχεύων,</p>
 <p>εὕδεσκ' ἐν λέκτροισιν ἐν ἀγκαλίδεσσι τιθήνης</p>
 <p>εὐνῇ ἔνι μαλακῇ θαλέων ἐμπλησάμενος κῆρ:</p>
 <p>νῦν δ' ἂν πολλὰ πάθῃσι φίλου ἀπὸ πατρὸς ἁμαρτὼν <font color="GREEN">505</font></p>
 <p>Ἀστυάναξ, ὃν Τρῶες ἐπίκλησιν καλέουσιν:</p>
 <p>οἶος γάρ σφιν ἔρυσο πύλας καὶ τείχεα μακρά.</p>
 <p>νῦν δὲ σὲ μὲν παρὰ νηυσὶ κορωνίσι νόσφι τοκήων</p>
 <p>αἰόλαι εὐλαὶ ἔδονται, ἐπεί κε κύνες κορέσωνται</p>
 <p>γυμνόν: ἀτάρ τοι εἵματ' ἐνὶ μεγάροισι κέονται <font color="GREEN">510</font></p>
 <p>λεπτά τε καὶ χαρίεντα τετυγμένα χερσὶ γυναικῶν.</p>
 <p>ἀλλ' ἤτοι τάδε πάντα καταφλέξω πυρὶ κηλέῳ</p>
 <p>οὐδὲν σοί γ' ὄφελος, ἐπεὶ οὐκ ἐγκείσεαι αὐτοῖς,</p>
 <p>ἀλλὰ πρὸς Τρώων καὶ Τρωϊάδων κλέος εἶναι.</p>
 <p> </p>
 <p>ὣς ἔφατο κλαίουσ', ἐπὶ δὲ στενάχοντο γυναῖκες. <font color="GREEN">515</font></p>
 
 
 <p></p><hr>
 <center>
 <a href="ili23.htm">Next: Book 23</a></center>
 </body>