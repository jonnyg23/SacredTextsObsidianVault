<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody15.htm">English</a> 
 <a href="ody15.htm">Previous</a> 
 <a href="ody17.htm">Next</a> 
 </center>
 <hr>
 
 
 <h1 align="CENTER">The Odyssey, Book 16</h1>
 <p>τὼ δ' αὖτ' ἐν κλισίῃ Ὀδυσεὺς καὶ δῖος ὑφορβὸς</p>
 <p>ἐντύνοντο ἄριστον ἅμ' ἠοῖ, κηαμένω πῦρ,</p>
 <p>ἔκπεμψάν τε νομῆας ἅμ' ἀγρομένοισι σύεσσι:</p>
 <p>Τηλέμαχον δὲ περίσσαινον κύνες ὑλακόμωροι,</p>
 <p>οὐδ' ὕλαον προσιόντα. νόησε δὲ δῖος Ὀδυσσεὺς <font color="GREEN">5</font></p>
 <p>σαίνοντάς τε κύνας, περί τε κτύπος ἦλθε ποδοῖϊν.</p>
 <p>αἶψα δ' ἄρ' Εὔμαιον ἔπεα πτερόεντα προσηύδα:</p>
 <p> </p>
 <p>"Εὔμαι', ἦ μάλα τίς τοι ἐλεύσεται ἐνθάδ' ἑταῖρος</p>
 <p>ἢ καὶ γνώριμος ἄλλος, ἐπεὶ κύνες οὐχ ὑλάουσιν,</p>
 <p>ἀλλὰ περισσαίνουσι: ποδῶν δ' ὑπὸ δοῦπον ἀκούω." <font color="GREEN">10</font></p>
 <p> </p>
 <p>οὔ πω πᾶν εἴρητο ἔπος, ὅτε οἱ φίλος υἱὸς</p>
 <p>ἔστη ἐνὶ προθύροισι. ταφὼν δ' ἀνόρουσε συβώτης,</p>
 <p>ἐκ δ' ἄρα οἱ χειρῶν πέσον ἄγγεα, τοῖς ἐπονεῖτο,</p>
 <p>κιρνὰς αἴθοπα οἶνον. ὁ δ' ἀντίος ἦλθεν ἄνακτος,</p>
 <p>κύσσε δέ μιν κεφαλήν τε καὶ ἄμφω φάεα καλὰ <font color="GREEN">15</font></p>
 <p>χεῖράς τ' ἀμφοτέρας: θαλερὸν δέ οἱ ἔκπεσε δάκρυ.</p>
 <p>ὡς δὲ πατὴρ ὃν παῖδα φίλα φρονέων ἀγαπάζῃ</p>
 <p>ἐλθόντ' ἐξ ἀπίης γαίης δεκάτῳ ἐνιαυτῷ,</p>
 <p>μοῦνον τηλύγετον, τῷ ἔπ' ἄλγεα πολλὰ μογήσῃ,</p>
 <p>ὣς τότε Τηλέμαχον θεοειδέα δῖος ὑφορβὸς <font color="GREEN">20</font></p>
 <p>πάντα κύσεν περιφύς, ὡς ἐκ θανάτοιο φυγόντα:</p>
 <p>καί ῥ' ὀλοφυρόμενος ἔπεα πτερόεντα προσηύδα:</p>
 <p> </p>
 <p>"ἦλθες, Τηλέμαχε, γλυκερὸν φάος. οὔ σ' ἔτ' ἐγώ γε</p>
 <p>ὄψεσθαι ἐφάμην, ἐπεὶ ᾤχεο νηὶ̈ Πύλονδε.</p>
 <p>ἀλλ' ἄγε νῦν εἴσελθε, φίλον τέκος, ὄφρα σε θυμῷ <font color="GREEN">25</font></p>
 <p>τέρψομαι εἰσορόων νέον ἄλλοθεν ἔνδον ἐόντα.</p>
 <p>οὐ μὲν γάρ τι θάμ' ἀγρὸν ἐπέρχεαι οὐδὲ νομῆας,</p>
 <p>ἀλλ' ἐπιδημεύεις: ὣς γάρ νύ τοι εὔαδε θυμῷ,</p>
 <p>ἀνδρῶν μνηστήρων ἐσορᾶν ἀί̈δηλον ὅμιλον."</p>
 <p>τὸν δ' αὖ Τηλέμαχος πεπνυμένος ἀντίον ηὔδα: <font color="GREEN">30</font></p>
 <p>"ἔσσεται οὕτως, ἄττα: σέθεν δ' ἕνεκ' ἐνθάδ' ἱκάνω,</p>
 <p>ὄφρα σέ τ' ὀφθαλμοῖσιν ἴδω καὶ μῦθον ἀκούσω,</p>
 <p>ἤ μοι ἔτ' ἐν μεγάροις μήτηρ μένει, ἦέ τις ἤδη</p>
 <p>?νδρῶν ἄλλος ἔγημεν, Ὀδυσσῆος δέ που εὐνὴ</p>
 <p>χήτει ἐνευναίων κάκ' ἀράχνια κεῖται ἔχουσα." <font color="GREEN">35</font></p>
 <p> </p>
 <p>τὸν δ' αὖτε προσέειπε συβώτης, ὄρχαμος ἀνδρῶν:</p>
 <p>"καὶ λίην κείνη γε μένει τετληότι θυμῷ</p>
 <p>σοῖσιν ἐνὶ μεγάροισιν: ὀϊζυραὶ δέ οἱ αἰεὶ</p>
 <p>φθίνουσιν νύκτες τε καὶ ἤματα δάκρυ χεούσῃ."</p>
 <p>ὣς ἄρα φωνήσας οἱ ἐδέξατο χάλκεον ἔγχος: <font color="GREEN">40</font></p>
 <p>αὐτὰρ ὅ γ' εἴσω ἴεν καὶ ὑπέρβη λάϊνον οὐδόν.</p>
 <p>τῷ δ' ἕδρης ἐπιόντι πατὴρ ὑπόειξεν Ὀδυσσεύς:</p>
 <p>Τηλέμαχος δ' ἑτέρωθεν ἐρήτυε φώνησέν τε:</p>
 <p> </p>
 <p>"ἧσ', ὦ ξεῖν': ἡμεῖς δὲ καὶ ἄλλοθι δήομεν ἕδρην</p>
 <p>σταθμῷ ἐν ἡμετέρῳ: πάρα δ' ἀνὴρ ὃς καταθήσει." <font color="GREEN">45</font></p>
 <p> </p>
 <p>ὣς φάθ', ὁ δ' αὖτις ἰὼν κατ' ἄρ' ἕζετο: τῷ δὲ συβώτης.</p>
 <p>χεῦεν ὕπο χλωρὰς ῥῶπας καὶ κῶας ὕπερθεν:</p>
 <p>ἔνθα καθέζετ' ἔπειτα Ὀδυσσῆος φίλος υἱός.</p>
 <p>τοῖσιν δ' αὖ κρειῶν πίνακας παρέθηκε συβώτης</p>
 <p>ὀπταλέων, ἅ ῥα τῇ προτέρῃ ὑπέλειπον ἔδοντες, <font color="GREEN">50</font></p>
 <p>σῖτον δ' ἐσσυμένως παρενήνεεν ἐν κανέοισιν,</p>
 <p>ἐν δ' ἄρα κισσυβίῳ κίρνη μελιηδέα οἶνον:</p>
 <p>αὐτὸς δ' ἀντίον ἷζεν Ὀδυσσῆος θείοιο.</p>
 <p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, <font color="GREEN">55</font></p>
 <p>δὴ τότε Τηλέμαχος προσεφώνεε δῖον ὑφορβόν:</p>
 <p> </p>
 <p>"ἄττα, πόθεν τοι ξεῖνος ὅδ' ἵκετο; πῶς δέ ἑ ναῦται</p>
 <p>ἤγαγον εἰς Ἰθάκην; τίνες ἔμμεναι εὐχετόωντο;</p>
 <p>οὐ μὲν γάρ τί ἑ πεζὸν ὀί̈ομαι ἐνθάδ' ἱκέσθαι."</p>
 <p> </p>
 <p>τὸν δ' ἀπαμειβόμενος προσέφης, Εὔμαιε συβῶτα: <font color="GREEN">60</font></p>
 <p>"τοιγὰρ ἐγώ τοι, τέκνον, ἀληθέα πάντ' ἀγορεύσω.</p>
 <p>ἐκ μὲν Κρητάων γένος εὔχεται εὐρειάων,</p>
 <p>φησὶ δὲ πολλὰ βροτῶν ἐπὶ ἄστεα δινηθῆναι</p>
 <p>πλαζόμενος: ὣς γάρ οἱ ἐπέκλωσεν τά γε δαίμων.</p>
 <p>νῦν αὖ Θεσπρωτῶν ἀνδρῶν ἐκ νηὸς ἀποδρὰς <font color="GREEN">65</font></p>
 <p>ἤλυθ' ἐμὸν πρὸς σταθμόν, ἐγὼ δέ τοι ἐγγυαλίξω:</p>
 <p>ἔρξον ὅπως ἐθέλεις: ἱκέτης δέ τοι εὔχεται εἶναι."</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"Εὔμαι', ἦ μάλα τοῦτο ἔπος θυμαλγὲς ἔειπες:</p>
 <p>πῶς γὰρ δὴ τὸν ξεῖνον ἐγὼν ὑποδέξομαι οἴκῳ; <font color="GREEN">70</font></p>
 <p>αὐτὸς μὲν νέος εἰμὶ καὶ οὔ πω χερσὶ πέποιθα</p>
 <p>ἄνδρ' ἀπαμύνασθαι, ὅτε τις πρότερος χαλεπήνῃ:</p>
 <p>μητρὶ δ' ἐμῇ δίχα θυμὸς ἐνὶ φρεσὶ μερμηρίζει,</p>
 <p>ἢ αὐτοῦ παρ' ἐμοί τε μένῃ καὶ δῶμα κομίζῃ,</p>
 <p>εὐνήν τ' αἰδομένη πόσιος δήμοιό τε φῆμιν, <font color="GREEN">75</font></p>
 <p>ἦ ἤδη ἅμ' ἕπηται Ἀχαιῶν ὅς τις ἄριστος</p>
 <p>μνᾶται ἐνὶ μεγάροισιν ἀνὴρ καὶ πλεῖστα πόρῃσιν.</p>
 <p>ἀλλ' ἦ τοὶ τὸν ξεῖνον, ἐπεὶ τεὸν ἵκετο δῶμα,</p>
 <p>ἕσσω μιν χλαῖνάν τε χιτῶνά τε, εἵματα καλά,</p>
 <p>δώσω δὲ ξίφος ἄμφηκες καὶ ποσσὶ πέδιλα, <font color="GREEN">80</font></p>
 <p>πέμψω δ' ὅππη μιν κραδίη θυμός τε κελεύει.</p>
 <p>εἰ δ' ἐθέλεις, σὺ κόμισσον ἐνὶ σταθμοῖσιν ἐρύξας:</p>
 <p>εἵματα δ' ἐνθάδ' ἐγὼ πέμψω καὶ σῖτον ἅπαντα</p>
 <p>ἔδμεναι, ὡς ἂν μή σε κατατρύχῃ καὶ ἑταίρους.</p>
 <p>κεῖσε δ' ἂν οὔ μιν ἐγώ γε μετὰ μνηστῆρας ἐῷμι <font color="GREEN">85</font></p>
 <p>ἔρχεσθαι: λίην γὰρ ἀτάσθαλον ὕβριν ἔχουσι:</p>
 <p>μή μιν κερτομέωσιν, ἐμοὶ δ' ἄχος ἔσσεται αἰνόν.</p>
 <p>πρῆξαι δ' ἀργαλέον τι μετὰ πλεόνεσσιν ἐόντα</p>
 <p>ἄνδρα καὶ ἴφθιμον, ἐπεὶ ἦ πολὺ φέρτεροί εἰσι."</p>
 <p>τὸν δ' αὖτε προσέειπε πολύτλας δῖος Ὀδυσσεύς: <font color="GREEN">90</font></p>
 <p>"ὦ φίλ', ἐπεί θήν μοι καὶ ἀμείψασθαι θέμις ἐστίν,</p>
 <p>ἦ μάλα μευ καταδάπτετ' ἀκούοντος φίλον ἦτορ,</p>
 <p>οἷά φατε μνηστῆρας ἀτάσθαλα μηχανάασθαι</p>
 <p>ἐν μεγάροις, ἀέκητι σέθεν τοιούτου ἐόντος.</p>
 <p>εἰπέ μοι ἠὲ ἑκὼν ὑποδάμνασαι, ἦ σέ γε λαοὶ <font color="GREEN">95</font></p>
 <p>ἐχθαίρουσ' ἀνὰ δῆμον, ἐπισπόμενοι θεοῦ ὀμφῇ,</p>
 <p>ἦ τι κασιγνήτοις ἐπιμέμφεαι, οἷσί περ ἀνὴρ</p>
 <p>μαρναμένοισι πέποιθε, καὶ εἰ μέγα νεῖκος ὄρηται.</p>
 <p>αἲ γάρ ἐγὼν οὕτω νέος εἴην τῷδ' ἐπὶ θυμῷ,</p>
 <p>ἢ παῖς ἐξ Ὀδυσῆος ἀμύμονος ἠὲ καὶ αὐτός: <font color="GREEN">100</font></p>
 <p>αὐτίκ' ἔπειτ' ἀπ' ἐμεῖο κάρη τάμοι ἀλλότριος φώς,</p>
 <p>εἰ μὴ ἐγὼ κείνοισι κακὸν πάντεσσι γενοίμην,</p>
 <p>ἐλθὼν ἐς μέγαρον Λαερτιάδεω Ὀδυσῆος.</p>
 <p>εἰ δ' αὖ με πληθυῖ δαμασαίατο μοῦνον ἐόντα,</p>
 <p>βουλοίμην κ' ἐν ἐμοῖσι κατακτάμενος μεγάροισι <font color="GREEN">105</font></p>
 <p>τεθνάμεν ἢ τάδε γ' αἰὲν ἀεικέα ἔργ' ὁράασθαι,</p>
 <p>ξείνους τε στυφελιζομένους δμῳάς τε γυναῖκας</p>
 <p>ῥυστάζοντας ἀεικελίως κατὰ δώματα καλά,</p>
 <p>καὶ οἶνον διαφυσσόμενον, καὶ σῖτον ἔδοντας</p>
 <p>μὰψ αὔτως, ἀτέλεστον, ἀνηνύστῳ ἐπὶ ἔργῳ." <font color="GREEN">110</font></p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.</p>
 <p>οὔτε τί μοι πᾶς δῆμος ἀπεχθόμενος χαλεπαίνει,</p>
 <p>οὔτε κασιγνήτοις ἐπιμέμφομαι, οἷσί περ ἀνὴρ</p>
 <p>μαρναμένοισι πέποιθε, καὶ εἰ μέγα νεῖκος ὄρηται. <font color="GREEN">115</font></p>
 <p>ὧδε γὰρ ἡμετέρην γενεὴν μούνωσε Κρονίων:</p>
 <p>μοῦνον Λαέρτην Ἀρκείσιος υἱὸν ἔτικτε,</p>
 <p>μοῦνον δ' αὖτ' Ὀδυσῆα πατὴρ τέκεν: αὐτὰρ Ὀδυσσεὺς</p>
 <p>μοῦνον ἔμ' ἐν μεγάροισι τεκὼν λίπεν οὐδ' ἀπόνητο.</p>
 <p>τῷ νῦν δυσμενέες μάλα μυρίοι εἴσ' ἐνὶ οἴκῳ. <font color="GREEN">120</font></p>
 <p>ὅσσοι γὰρ νήσοισιν ἐπικρατέουσιν ἄριστοι,</p>
 <p>Δουλιχίῳ τε Σάμῃ τε καὶ ὑλήεντι Ζακύνθῳ,</p>
 <p>ἠδ' ὅσσοι κραναὴν Ἰθάκην κάτα κοιρανέουσι,</p>
 <p>τόσσοι μητέρ' ἐμὴν μνῶνται, τρύχουσι δὲ οἶκον.</p>
 <p>ἡ δ' οὔτ' ἀρνεῖται στυγερὸν γάμον οὔτε τελευτὴν <font color="GREEN">125</font></p>
 <p>ποιῆσαι δύναται: τοὶ δὲ φθινύθουσιν ἔδοντες</p>
 <p>οἶκον ἐμόν: τάχα δή με διαρραίσουσι καὶ αὐτόν.</p>
 <p>ἀλλ' ἦ τοι μὲν ταῦτα θεῶν ἐν γούνασι κεῖται:</p>
 <p>ἄττα, σὺ δ' ἔρχεο θᾶσσον, ἐχέφρονι Πηνελοπείῃ</p>
 <p>εἴφ' ὅτι οἱ σῶς εἰμὶ καὶ ἐκ Πύλου εἰλήλουθα. <font color="GREEN">130</font></p>
 <p>αὐτὰρ ἐγὼν αὐτοῦ μενέω, σὺ δὲ δεῦρο νέεσθαι,</p>
 <p>οἴῃ ἀπαγγείλας: τῶν δ' ἄλλων μή τις Ἀχαιῶν</p>
 <p>πευθέσθω: πολλοὶ γὰρ ἐμοὶ κακὰ μηχανόωνται."</p>
 <p> </p>
 <p>τὸν δ' ἀπαμειβόμενος προσέφης, Εὔμαιε συβῶτα:</p>
 <p>"γιγνώσκω, φρονέω: τά γε δὴ νοέοντι κελεύεις. <font color="GREEN">135</font></p>
 <p>ἀλλ' ἄγε μοι τόδε εἰπὲ καὶ ἀτρεκέως κατάλεξον,</p>
 <p>ἦ καὶ Λαέρτῃ αὐτὴν ὁδὸν ἄγγελος ἔλθω</p>
 <p>δυσμόρῳ, ὃς τῆος μὲν Ὀδυσσῆος μέγ' ἀχεύων</p>
 <p>ἔργα τ' ἐποπτεύεσκε μετὰ δμώων τ' ἐνὶ οἴκῳ</p>
 <p>πῖνε καὶ ἦσθ', ὅτε θυμὸς ἐνὶ στήθεσσιν ἀνώγοι: <font color="GREEN">140</font></p>
 <p>αὐτὰρ νῦν, ἐξ οὗ σύ γε ᾤχεο νηὶ̈ Πύλονδε,</p>
 <p>οὔ πω μίν φασιν φαγέμεν καὶ πιέμεν αὔτως,</p>
 <p>οὐδ' ἐπὶ ἔργα ἰδεῖν, ἀλλὰ στοναχῇ τε γόῳ τε</p>
 <p>ἧσται ὀδυρόμενος, φθινύθει δ' ἀμφ' ὀστεόφι χρώς."</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα: <font color="GREEN">145</font></p>
 <p>"ἄλγιον, ἀλλ' ἔμπης μιν ἐάσομεν, ἀχνύμενοί περ:</p>
 <p>εἰ γὰρ πως εἴη αὐτάγρετα πάντα βροτοῖσι,</p>
 <p>πρῶτόν κεν τοῦ πατρὸς ἑλοίμεθα νόστιμον ἦμαρ.</p>
 <p>ἀλλὰ σύ γ' ἀγγείλας ὀπίσω κίε, μηδὲ κατ' ἀγροὺς</p>
 <p>πλάζεσθαι μετ' ἐκεῖνον: ἀτὰρ πρὸς μητέρα εἰπεῖν <font color="GREEN">150</font></p>
 <p>ἀμφίπολον ταμίην ὀτρυνέμεν ὅττι τάχιστα</p>
 <p>κρύβδην: κείνη γὰρ κεν ἀπαγγείλειε γέροντι."</p>
 <p> </p>
 <p>ἦ ῥα καὶ ὦρσε συφορβόν: ὁ δ' εἵλετο χερσὶ πέδιλα,</p>
 <p>δησάμενος δ' ὑπὸ ποσσὶ πόλινδ' ἴεν. οὐδ' ἄρ' Ἀθήνην</p>
 <p>λῆθεν ἀπὸ σταθμοῖο κιὼν Εὔμαιος ὑφορβός, <font color="GREEN">155</font></p>
 <p>ἀλλ' ἥ γε σχεδὸν ἦλθε: δέμας δ' ἤϊκτο γυναικὶ</p>
 <p>καλῇ τε μεγάλῃ τε καὶ ἀγλαὰ ἔργα ἰδυίῃ.</p>
 <p>στῆ δὲ κατ' ἀντίθυρον κλισίης Ὀδυσῆϊ φανεῖσα:</p>
 <p>οὐδ' ἄρα Τηλέμαχος ἴδεν ἀντίον οὐδ' ἐνόησεν,</p>
 <p>οὐ γὰρ πω πάντεσσι θεοὶ φαίνονται ἐναργεῖς, <font color="GREEN">160</font></p>
 <p>ἀλλ' Ὀδυσεύς τε κύνες τε ἴδον, καί ῥ' οὐχ ὑλάοντο</p>
 <p>κνυζηθμῷ δ' ἑτέρωσε διὰ σταθμοῖο φόβηθεν.</p>
 <p>ἡ δ' ἄρ' ἐπ' ὀφρύσι νεῦσε: νόησε δὲ δῖος Ὀδυσσεύς,</p>
 <p>ἐκ δ' ἦλθεν μεγάροιο παρὲκ μέγα τειχίον αὐλῆς,</p>
 <p>στῆ δὲ πάροιθ' αὐτῆς: τὸν δὲ προσέειπεν Ἀθήνη: <font color="GREEN">165</font></p>
 <p> </p>
 <p>"διογενὲς Λαερτιάδη, πολυμήχαν' Ὀδυσσεῦ.</p>
 <p>ἤδη νῦν σῷ παιδὶ ἔπος φάο μηδ' ἐπίκευθε,</p>
 <p>ὡς ἄν μνηστῆρσιν θάνατον καὶ κῆρ' ἀραρόντε</p>
 <p>ἔρχησθον προτὶ ἄστυ περικλυτόν: οὐδ' ἐγὼ αὐτὴ</p>
 <p>δηρὸν ἀπὸ σφῶϊν ἔσομαι μεμαυῖα μάχεσθαι." <font color="GREEN">170</font></p>
 <p> </p>
 <p>ἦ καὶ χρυσείῃ ῥάβδῳ ἐπεμάσσατ' Ἀθήνη.</p>
 <p>φᾶρος μέν οἱ πρῶτον ἐϋπλυνὲς ἠδὲ χιτῶνα</p>
 <p>θῆκ' ἀμφὶ στήθεσσι, δέμας δ' ὤφελλε καὶ ἥβην.</p>
 <p>ἂψ δὲ μελαγχροιὴς γένετο, γναθμοὶ δὲ τάνυσθεν,</p>
 <p>κυάνεαι δ' ἐγένοντο γενειάδες ἀμφὶ γένειον. <font color="GREEN">175</font></p>
 <p>ἡ μὲν ἄρ' ὣς ἔρξασα πάλιν κίεν: αὐτὰρ Ὀδυσσεὺς</p>
 <p>ἤϊεν ἐς κλισίην: θάμβησε δέ μιν φίλος υἱός,</p>
 <p>ταρβήσας δ' ἑτέρωσε βάλ' ὄμματα, μὴ θεὸς εἴη,</p>
 <p>καί μιν φωνήσας ἔπεα πτερόεντα προσηύδα:</p>
 <p> </p>
 <p>"ἀλλοῖός μοι, ξεῖνε, φάνης νέον ἠὲ πάροιθεν, <font color="GREEN">180</font></p>
 <p>ἄλλα δὲ εἵματ' ἔχεις, καί τοι χρὼς οὐκέθ' ὁμοῖος.</p>
 <p>ἦ μάλα τις θεός ἐσσι, τοὶ οὐρανὸν εὐρὺν ἔχουσιν:</p>
 <p>ἀλλ' ἵληθ', ἵνα τοι κεχαρισμένα δώομεν ἱρὰ</p>
 <p>ἠδὲ χρύσεα δῶρα, τετυγμένα: φείδεο δ' ἡμέων"</p>
 <p>τὸν δ' ἠμείβετ' ἔπειτα πολύτλας δῖος Ὀδυσσεύς: <font color="GREEN">185</font></p>
 <p>"οὔ τίς τοι θεός εἰμι: τί μ' ἀθανάτοισιν ἐί̈σκεις;</p>
 <p>ἀλλὰ πατὴρ τεός εἰμι, τοῦ εἵνεκα σὺ στεναχίζων</p>
 <p>πάσχεις ἄλγεα πολλά, βίας ὑποδέγμενος ἀνδρῶν."</p>
 <p> </p>
 <p>ὣς ἄρα φωνήσας υἱὸν κύσε, κὰδ δὲ παρειῶν</p>
 <p>δάκρυον ἧκε χαμᾶζε: πάρος δ' ἔχε νωλεμὲς αἰεί. <font color="GREEN">190</font></p>
 <p>Τηλέμαχος δ', οὐ γάρ πω ἐπείθετο ὃν πατέρ' εἶναι,</p>
 <p>ἐξαῦτίς μιν ἔπεσσιν ἀμειβόμενος προσέειπεν:</p>
 <p> </p>
 <p>"οὐ σύ γ' Ὀδυσσεύς ἐσσι, πατὴρ ἐμός, ἀλλά με δαίμων</p>
 <p>θέλγει, ὄφρ' ἔτι μᾶλλον ὀδυρόμενος στεναχίζω.</p>
 <p>οὐ γάρ πως ἂν θνητὸς ἀνὴρ τάδε μηχανόῳτο <font color="GREEN">195</font></p>
 <p>ᾧ αὐτοῦ γε νόῳ, ὅτε μὴ θεὸς αὐτὸς ἐπελθὼν</p>
 <p>ῥηϊδίως ἐθέλων θείη νέον ἠὲ γέροντα.</p>
 <p>ἦ γάρ τοι νέον ἦσθα γέρων καὶ ἀεικέα ἕσσο:</p>
 <p>νῦν δὲ θεοῖσιν ἔοικας, οἳ οὐρανὸν εὐρὺν ἔχουσι."</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς: <font color="GREEN">200</font></p>
 <p>"Τηλέμαχ', οὔ σε ἔοικε φίλον πατέρ ἔνδον ἐόντα</p>
 <p>οὔτε τι θαυμάζειν περιώσιον οὔτ' ἀγάασθαι:</p>
 <p>οὐ μὲν γάρ τοι ἔτ' ἄλλος ἐλεύσεται ἐνθάδ' Ὀδυσσεύς,</p>
 <p>ἀλλ' ὅδ' ἐγὼ τοιόσδε, παθὼν κακά, πολλὰ δ' ἀληθείς,</p>
 <p>ἤλυθον εἰκοστῷ ἔτεϊ ἐς πατρίδα γαῖαν. <font color="GREEN">205</font></p>
 <p>αὐτάρ τοι τόδε ἔργον Ἀθηναίης ἀγελείης,</p>
 <p>ἥ τέ με τοῖον ἔθηκεν, ὅπως ἐθέλει, δύναται γὰρ,</p>
 <p>ἄλλοτε μὲν πτωχῷ ἐναλίγκιον, ἄλλοτε δ' αὖτε</p>
 <p>ἀνδρὶ νέῳ καὶ καλὰ περὶ χροὶ̈ εἵματ' ἔχοντι.</p>
 <p>ῥηί̈διον δὲ θεοῖσι, τοὶ οὐρανὸν εὐρὺν ἔχουσιν, <font color="GREEN">210</font></p>
 <p>ἠμὲν κυδῆναι θνητὸν βροτὸν ἠδὲ κακῶσαι."</p>
 <p> </p>
 <p>ὣς ἄρα φωνήσας κατ' ἄρ' ἕζετο, Τηλέμαχος δὲ</p>
 <p>ἀμφιχυθεὶς πατέρ' ἐσθλὸν ὀδύρετο, δάκρυα λείβων,</p>
 <p>ἀμφοτέροισι δὲ τοῖσιν ὑφ' ἵμερος ὦρτο γόοιο:</p>
 <p>κλαῖον δὲ λιγέως, ἀδινώτερον ἤ τ' οἰωνοί, <font color="GREEN">215</font></p>
 <p>φῆναι ἢ αἰγυπιοὶ γαμψώνυχες, οἷσί τε τέκνα</p>
 <p>ἀγρόται ἐξείλοντο πάρος πετεηνὰ γενέσθαι:</p>
 <p>ὣς ἄρα τοί γ' ἐλεεινὸν ὑπ' ὀφρύσι δάκρυον εἶβον.</p>
 <p>καί νύ κ' ὀδυρομένοισιν ἔδυ φάος ἠελίοιο,</p>
 <p>εἰ μὴ Τηλέμαχος προσεφώνεεν ὃν πατέρ' αἶψα: <font color="GREEN">220</font></p>
 <p> </p>
 <p>"ποίῃ γὰρ νῦν δεῦρο, πάτερ φίλε, νηί̈ σε ναῦται</p>
 <p>ἤγαγον εἰς Ἰθάκην; τίνες ἔμμεναι εὐχετόωντο;</p>
 <p>οὐ μὲν γάρ τί σε πεζὸν ὀί̈ομαι ἐνθάδ' ἱκέσθαι."</p>
 <p>τὸν δ' αὖτε προσέειπε πολύτλας δῖος Ὀδυσσεύς:</p>
 <p>"τοιγὰρ ἐγώ τοι, τέκνον, ἀληθείην καταλέξω. <font color="GREEN">225</font></p>
 <p>Φαίηκές μ' ἄγαγον ναυσίκλυτοι, οἵ τε καὶ ἄλλους</p>
 <p>ἀνθρώπους πέμπουσιν, ὅτις σφέας εἰσαφίκηται:</p>
 <p>καί μ' εὕδοντ' ἐν νηὶ̈ θοῇ ἐπὶ πόντον ἄγοντες</p>
 <p>κάτθεσαν εἰς Ἰθάκην, ἔπορον δέ μοι ἀγλαὰ δῶρα,</p>
 <p>χαλκόν τε χρυσόν τε ἅλις ἐσθῆτά θ' ὑφαντήν. <font color="GREEN">230</font></p>
 <p>καὶ τὰ μὲν ἐν σπήεσσι θεῶν ἰότητι κέονται:</p>
 <p>νῦν αὖ δεῦρ' ἱκόμην ὑποθημοσύνῃσιν Ἀθήνης,</p>
 <p>ὄφρα κε δυσμενέεσσι φόνου πέρι βουλεύσωμεν.</p>
 <p>ἀλλ' ἄγε μοι μνηστῆρας ἀριθμήσας κατάλεξον,</p>
 <p>ὄφρ' εἰδέω ὅσσοι τε καὶ οἵ τινες ἀνέρες εἰσί: <font color="GREEN">235</font></p>
 <p>καί κεν ἐμὸν κατὰ θυμὸν ἀμύμονα μερμηρίξας</p>
 <p>φράσσομαι, ἤ κεν νῶϊ δυνησόμεθ' ἀντιφέρεσθαι</p>
 <p>μούνω ἄνευθ' ἄλλων, ἦ καὶ διζησόμεθ' ἄλλους."</p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"ὦ πάτερ, ἦ τοι σεῖο μέγα κλέος αἰὲν ἄκουον, <font color="GREEN">240</font></p>
 <p>χεῖράς τ' αἰχμητὴν ἔμεναι καὶ ἐπίφρονα βουλήν:</p>
 <p>ἀλλὰ λίην μέγα εἶπες: ἄγη μ' ἔχει: οὐδέ κεν εἴη</p>
 <p>ἄνδρε δύω πολλοῖσι καὶ ἰφθίμοισι μάχεσθαι.</p>
 <p>μνηστήρων δ' οὔτ' ἂρ δεκὰς ἀτρεκὲς οὔτε δύ' οἶαι,</p>
 <p>ἀλλὰ πολὺ πλέονες: τάχα δ' εἴσεαι ἐνθάδ' ἀριθμόν. <font color="GREEN">245</font></p>
 <p>ἐκ μὲν Δουλιχίοιο δύω καὶ πεντήκοντα</p>
 <p>κοῦροι κεκριμένοι, ἓξ δὲ δρηστῆρες ἕπονται:</p>
 <p>ἐκ δὲ Σάμης πίσυρές τε καὶ εἴκοσι φῶτες ἔασιν,</p>
 <p>ἐκ δὲ Ζακύνθου ἔασιν ἐείκοσι κοῦροι Ἀχαιῶν,</p>
 <p>ἐκ δ' αὐτῆς Ἰθάκης δυοκαίδεκα πάντες ἄριστοι, <font color="GREEN">250</font></p>
 <p>καί σφιν ἅμ' ἐστὶ Μέδων κῆρυξ καὶ θεῖος ἀοιδὸς</p>
 <p>καὶ δοιὼ θεράποντε, δαήμονε δαιτροσυνάων.</p>
 <p>τῶν εἴ κεν πάντων ἀντήσομεν ἔνδον ἐόντων,</p>
 <p>μὴ πολύπικρα καὶ αἰνὰ βίας ἀποτίσεαι ἐλθών.</p>
 <p>ἀλλὰ σύ γ', εἰ δύνασαί τιν' ἀμύντορα μερμηρίξαι, <font color="GREEN">255</font></p>
 <p>φράζευ, ὅ κέν τις νῶϊν ἀμύνοι πρόφρονι θυμῷ."</p>
 <p> </p>
 <p>τὸν δ' αὖτε προσέειπε πολύτλας δῖος Ὀδυσσεύς:</p>
 <p>"τοιγὰρ ἐγὼν ἐρέω, σὺ δὲ σύνθεο καί μευ ἄκουσον:</p>
 <p>καὶ φράσαι ἤ κεν νῶϊν Ἀθήνη σὺν Διὶ πατρὶ</p>
 <p>ἀρκέσει, ἦέ τιν' ἄλλον ἀμύντορα μερμηρίξω." <font color="GREEN">260</font></p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"ἐσθλώ τοι τούτω γ' ἐπαμύντορε, τοὺς ἀγορεύεις,</p>
 <p>ὕψι περ ἐν νεφέεσσι καθημένω: ὥ τε καὶ ἄλλοις</p>
 <p>ἀνδράσι τε κρατέουσι καὶ ἀθανάτοισι θεοῖσι."</p>
 <p> </p>
 <p>τὸν δ' αὖτε προσέειπε πολύτλας δῖος Ὀδυσσεύς: <font color="GREEN">265</font></p>
 <p>"οὐ μέν τοι κείνω γε πολὺν χρόνον ἀμφὶς ἔσεσθον</p>
 <p>φυλόπιδος κρατερῆς, ὁπότε μνηστῆρσι καὶ ἡμῖν</p>
 <p>ἐν μεγάροισιν ἐμοῖσι μένος κρίνηται Ἄρηος.</p>
 <p>ἀλλὰ σὺ μὲν νῦν ἔρχευ ἅμ' ἠοῖ φαινομένηφιν</p>
 <p>οἴκαδε, καὶ μνηστῆρσιν ὑπερφιάλοισιν ὁμίλει: <font color="GREEN">270</font></p>
 <p>αὐτὰρ ἐμὲ προτὶ ἄστυ συβώτης ὕστερον ἄξει,</p>
 <p>πτωχῷ λευγαλέῳ ἐναλίγκιον ἠδὲ γέροντι.</p>
 <p>εἰ δέ μ' ἀτιμήσουσι δόμον κάτα, σὸν δὲ φίλον κῆρ</p>
 <p>τετλάτω ἐν στήθεσσι κακῶς πάσχοντος ἐμεῖο,</p>
 <p>ἤν περ καὶ διὰ δῶμα ποδῶν ἕλκωσι θύραζε <font color="GREEN">275</font></p>
 <p>ἢ βέλεσι βάλλωσι: σὺ δ' εἰσορόων ἀνέχεσθαι.</p>
 <p>ἀλλ' ἦ τοι παύεσθαι ἀνωγέμεν ἀφροσυνάων,</p>
 <p>μειλιχίοις ἐπέεσσι παραυδῶν: οἱ δέ τοι οὔ τι</p>
 <p>πείσονται: δὴ γάρ σφι παρίσταται αἴσιμον ἦμαρ.</p>
 <p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν: <font color="GREEN">280</font></p>
 <p>ὁππότε κεν πολύβουλος ἐνὶ φρεσὶ θῇσιν Ἀθήνη,</p>
 <p>νεύσω μέν τοι ἐγὼ κεφαλῇ, σὺ δ' ἔπειτα νοήσας</p>
 <p>ὅσσα τοι ἐν μεγάροισιν Ἀρήϊα τεύχεα κεῖται</p>
 <p>ἐς μυχὸν ὑψηλοῦ θαλάμου καταθεῖναι ἀείρας</p>
 <p>πάντα μάλ': αὐτὰρ μνηστῆρας μαλακοῖς ἐπέεσσι <font color="GREEN">285</font></p>
 <p>παρφάσθαι, ὅτε κέν σε μεταλλῶσιν ποθέοντες:</p>
 <p> </p>
 <p>"ἐκ καπνοῦ κατέθηκ', ἐπεὶ οὐκέτι τοῖσιν ἐῴκει</p>
 <p>οἷά ποτε Τροίηνδε κιὼν κατέλειπεν Ὀδυσσεύς,</p>
 <p>ἀλλὰ κατῄκισται, ὅσσον πυρὸς ἵκετ' ἀϋτμή.</p>
 <p>πρὸς δ' ἔτι καὶ τόδε μεῖζον ἐνὶ φρεσὶ θῆκε Κρονίων, <font color="GREEN">290</font></p>
 <p>μή πως οἰνωθέντες, ἔριν στήσαντες ἐν ὑμῖν,</p>
 <p>ἀλλήλους τρώσητε καταισχύνητέ τε δαῖτα</p>
 <p>καὶ μνηστύν: αὐτὸς γὰρ ἐφέλκεται ἄνδρα σίδηρος."</p>
 <p>"νῶϊν δ' οἴοισιν δύο φάσγανα καὶ δύο δοῦρε</p>
 <p>καλλιπέειν καὶ δοιὰ βοάγρια χερσὶν ἑλέσθαι, <font color="GREEN">295</font></p>
 <p>ὡς ἂν ἐπιθύσαντες ἑλοίμεθα: τοὺς δέ κ' ἔπειτα</p>
 <p>Παλλὰς Ἀθηναίη θέλξει καὶ μητίετα Ζεύς.</p>
 <p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:</p>
 <p>εἰ ἐτεόν γ' ἐμός ἐσσι καὶ αἵματος ἡμετέροιο,</p>
 <p>μή τις ἔπειτ' Ὀδυσῆος ἀκουσάτω ἔνδον ἐόντος, <font color="GREEN">300</font></p>
 <p>μήτ' οὖν Λαέρτης ἴστω τό γε μήτε συβώτης</p>
 <p>μήτε τις οἰκήων μήτ' αὐτὴ Πηνελόπεια,</p>
 <p>ἀλλ' οἶοι σύ τ' ἐγώ τε γυναικῶν γνώομεν ἰθύν:</p>
 <p>καί κέ τεο δμώων ἀνδρῶν ἔτι πειρηθεῖμεν,</p>
 <p>ἠμὲν ὅπου τις νῶϊ τίει καὶ δείδιε θυμῷ, <font color="GREEN">305</font></p>
 <p>ἠδ' ὅτις οὐκ ἀλέγει, σὲ δ' ἀτιμᾷ τοῖον ἐόντα."</p>
 <p>τὸν δ' ἀπαμειβόμενος προσεφώνεε φαίδιμος υἱός</p>
 <p>"ὦ πάτερ, ἦ τοι ἐμὸν θυμὸν καὶ ἔπειτά γ', ὀί̈ω,</p>
 <p>γνώσεαι: οὐ μὲν γάρ τι χαλιφροσύναι γέ μ' ἔχουσιν:</p>
 <p>ἀλλ' οὔ τοι τόδε κέρδος ἐγὼν ἔσσεσθαι ὀί̈ω <font color="GREEN">310</font></p>
 <p>ἡμῖν ἀμφοτέροισι: σὲ δὲ φράζεσθαι ἄνωγα.</p>
 <p>δηθὰ γὰρ αὔτως εἴσῃ ἑκάστου πειρητίζων,</p>
 <p>ἔργα μετερχόμενος: τοὶ δ' ἐν μεγάροισιν ἕκηλοι</p>
 <p>χρήματα δαρδάπτουσιν ὑπέρβιον οὐδ' ἔπι φειδώ.</p>
 <p>ἀλλ' ἦ τοί σε γυναῖκας ἐγὼ δεδάασθαι ἄνωγα, <font color="GREEN">315</font></p>
 <p>αἵ τέ σ' ἀτιμάζουσι καὶ αἳ νηλείτιδές εἰσιν:</p>
 <p>ἀνδρῶν δ' οὐκ ἂν ἐγώ γε κατὰ σταθμοὺς ἐθέλοιμι</p>
 <p>ἡμέας πειράζειν, ἀλλ' ὕστερα ταῦτα πένεσθαι,</p>
 <p>εἰ ἐτεόν γέ τι οἶσθα Διὸς τέρας αἰγιόχοιο."</p>
 <p> </p>
 <p>ὣς οἱ μὲν τοιαῦτα πρὸς ἀλλήλους ἀγόρευον, <font color="GREEN">320</font></p>
 <p>ἡ δ' ἄρ' ἔπειτ' Ἰθάκηνδε κατήγετο νηῦς εὐεργής,</p>
 <p>ἣ φέρε Τηλέμαχον Πυλόθεν καὶ πάντας ἑταίρους.</p>
 <p>οἱ δ' ὅτε δὴ λιμένος πολυβενθέος ἐντὸς ἵκοντο,</p>
 <p>νῆα μὲν οἵ γε μέλαιναν ἐπ' ἠπείροιο ἔρυσσαν,</p>
 <p>τεύχεα δέ σφ' ἀπένεικαν ὑπέρθυμοι θεράποντες, <font color="GREEN">325</font></p>
 <p>αὐτίκα δ' ἐς Κλυτίοιο φέρον περικαλλέα δῶρα.</p>
 <p>αὐτὰρ κήρυκα πρόεσαν δόμον εἰς Ὀδυσῆος,</p>
 <p>ἀγγελίην ἐρέοντα περίφρονι Πηνελοπείῃ,</p>
 <p>οὕνεκα Τηλέμαχος μὲν ἐπ' ἀγροῦ, νῆα δ' ἀνώγει</p>
 <p>ἄστυδ' ἀποπλείειν, ἵνα μὴ δείσασ' ἐνὶ θυμῷ <font color="GREEN">330</font></p>
 <p>ἰφθίμη βασίλεια τέρεν κατὰ δάκρυον εἴβοι</p>
 <p>τὼ δὲ συναντήτην κῆρυξ καὶ δῖος ὑφορβὸς</p>
 <p>τῆς αὐτῆς ἕνεκ' ἀγγελίης, ἐρέοντε γυναικί.</p>
 <p>ἀλλ' ὅτε δή ῥ' ἵκοντο δόμον θείου βασιλῆος,</p>
 <p>κῆρυξ μέν ῥα μέσῃσι μετὰ δμῳῇσιν ἔειπεν: <font color="GREEN">335</font></p>
 <p>"ἤδη τοι, βασίλεια, φίλος πάϊς εἰλήλουθε."</p>
 <p> </p>
 <p>Πηνελοπείῃ δ' εἶπε συβώτης ἄγχι παραστὰς</p>
 <p>πάνθ' ὅσα οἱ φίλος υἱὸς ἀνώγει μυθήσασθαι.</p>
 <p>αὐτὰρ ἐπεὶ δὴ πᾶσαν ἐφημοσύνην ἀπέειπε,</p>
 <p>βῆ ῥ' ἴμεναι μεθ' ὕας, λίπε δ' ἕρκεά τε μέγαρόν τε. <font color="GREEN">340</font></p>
 <p> </p>
 <p>μνηστῆρες δ' ἀκάχοντο κατήφησάν τ' ἐνὶ θυμῷ,</p>
 <p>ἐκ δ' ἦλθον μεγάροιο παρὲκ μέγα τειχίον αὐλῆς,</p>
 <p>αὐτοῦ δὲ προπάροιθε θυράων ἑδριόωντο.</p>
 <p>τοῖσιν δ' Εὐρύμαχος, Πολύβου πάϊς, ἦρχ' ἀγορεύειν:</p>
 <p> </p>
 <p>"ὦ φίλοι, ἦ μέγα ἔργον ὑπερφιάλως τετέλεσται <font color="GREEN">345</font></p>
 <p>Τηλεμάχῳ ὁδὸς ἥδε: φάμεν δέ οἱ οὐ τελέεσθαι.</p>
 <p>ἀλλ' ἄγε νῆα μέλαιναν ἐρύσσομεν ἥ τις ἀρίστη,</p>
 <p>ἐς δ' ἐρέτας ἁλιῆας ἀγείρομεν, οἵ κε τάχιστα</p>
 <p>κείνοις ἀγγείλωσι θοῶς οἶκόνδε νέεσθαι."</p>
 <p>οὔ πω πᾶν εἴρηθ', ὅτ' ἄρ' Ἀμφίνομος ἴδε νῆα, <font color="GREEN">350</font></p>
 <p>στρεφθεὶς ἐκ χώρης, λιμένος πολυβενθέος ἐντός,</p>
 <p>ἱστία τε στέλλοντας ἐρετμά τε χερσὶν ἔχοντας.</p>
 <p>ἡδὺ δ' ἄρ' ἐκγελάσας μετεφώνεεν οἷς ἑτάροισι:</p>
 <p> </p>
 <p>"μή τιν' ἔτ' ἀγγελίην ὀτρύνομεν: οἵδε γὰρ ἔνδον.</p>
 <p>ἤ τίς σφιν τόδ' ἔειπε θεῶν, ἢ εἴσιδον αὐτοὶ <font color="GREEN">355</font></p>
 <p>νῆα παρερχομένην, τὴν δ' οὐκ ἐδύναντο κιχῆναι."</p>
 <p> </p>
 <p>ὣς ἔφαθ', οἱ δ' ἀνστάντες ἔβαν ἐπὶ θῖνα θαλάσσης,</p>
 <p>αἶψα δὲ νῆα μέλαιναν ἐπ' ἠπείροιο ἔρυσσαν,</p>
 <p>τεύχεα δέ σφ' ἀπένεικαν ὑπέρθυμοι θεράποντες.</p>
 <p>αὐτοὶ δ' εἰς ἀγορὴν κίον ἀθρόοι, οὐδέ τιν' ἄλλον <font color="GREEN">360</font></p>
 <p>εἴων οὔτε νέων μεταί̈ζειν οὔτε γερόντων.</p>
 <p>τοῖσιν δ' Ἀντίνοος μετέφη, Εὐπείθεος υἱός:</p>
 <p> </p>
 <p>"ὢ πόποι, ὡς τόνδ' ἄνδρα θεοὶ κακότητος ἔλυσαν.</p>
 <p>ἤματα μὲν σκοποὶ ἷζον ἐπ' ἄκριας ἠνεμοέσσας</p>
 <p>αἰὲν ἐπασσύτεροι: ἅμα δ' ἠελίῳ καταδύντι <font color="GREEN">365</font></p>
 <p>οὔ ποτ' ἐπ' ἠπείρου νύκτ' ἄσαμεν, ἀλλ' ἐνὶ πόντῳ</p>
 <p>νηὶ̈ θοῇ πλείοντες ἐμίμνομεν Ἠῶ δῖαν,</p>
 <p>Τηλέμαχον λοχόωντες, ἵνα φθίσωμεν ἑλόντες</p>
 <p>αὐτόν: τὸν δ' ἄρα τῆος ἀπήγαγεν οἴκαδε δαίμων,</p>
 <p>ἡμεῖς δ' ἐνθάδε οἱ φραζώμεθα λυγρὸν ὄλεθρον <font color="GREEN">370</font></p>
 <p>Τηλεμάχῳ, μηδ' ἧμας ὑπεκφύγοι: οὐ γὰρ ὀί̈ω</p>
 <p>τούτου γε ζώοντος ἀνύσσεσθαι τάδε ἔργα.</p>
 <p>αὐτὸς μὲν γὰρ ἐπιστήμων βουλῇ τε νόῳ τε,</p>
 <p>λαοὶ δ' οὐκέτι πάμπαν ἐφ' ἡμῖν ἦρα φέρουσιν.</p>
 <p>ἀλλ' ἄγετε, πρὶν κεῖνον ὁμηγυρίσασθαι Ἀχαιοὺς <font color="GREEN">375</font></p>
 <p>εἰς ἀγορήν--οὐ γάρ τι μεθησέμεναί μιν ὀί̈ω,</p>
 <p>ἀλλ' ἀπομηνίσει, ἐρέει δ' ἐν πᾶσιν ἀναστὰς</p>
 <p>οὕνεκά οἱ φόνον αἰπὺν ἐράπτομεν οὐδ' ἐκίχημεν:</p>
 <p>οἱ δ' οὐκ αἰνήσουσιν ἀκούοντες κακὰ ἔργα:</p>
 <p>μή τι κακὸν ῥέξωσι καὶ ἡμέας ἐξελάσωσι <font color="GREEN">380</font></p>
 <p>γαίης ἡμετέρης, ἄλλων δ' ἀφικώμεθα δῆμον:</p>
 <p>ἀλλὰ φθέωμεν ἑλόντες ἐπ' ἀγροῦ νόσφι πόληος</p>
 <p>ἢ ἐν ὁδῷ: βίοτον δ' αὐτοὶ καὶ κτήματ' ἔχωμεν,</p>
 <p>δασσάμενοι κατὰ μοῖραν ἐφ' ἡμέας, οἰκία δ' αὖτε</p>
 <p>κείνου μητέρι δοῖμεν ἔχειν ἠδ' ὅστις ὀπυίοι. <font color="GREEN">385</font></p>
 <p>εἰ δ' ὑμῖν ὅδε μῦθος ἀφανδάνει, ἀλλὰ βόλεσθε</p>
 <p>αὐτόν τε ζώειν καὶ ἔχειν πατρώϊα πάντα,</p>
 <p>μή οἱ χρήματ' ἔπειτα ἅλις θυμηδέ' ἔδωμεν</p>
 <p>ἐνθάδ' ἀγειρόμενοι, ἀλλ' ἐκ μεγάροιο ἕκαστος</p>
 <p>μνάσθω ἐέδνοισιν διζήμενος: ἡ δέ κ' ἔπειτα <font color="GREEN">390</font></p>
 <p>γήμαιθ' ὅς κε πλεῖστα πόροι καὶ μόρσιμος ἔλθοι."</p>
 <p>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ.</p>
 <p>τοῖσιν δ' Ἀμφίνομος ἀγορήσατο καὶ μετέειπε,</p>
 <p>Νίσου φαίδιμος υἱός, Ἀρητιάδαο ἄνακτος,</p>
 <p>ὅς ῥ' ἐκ Δουλιχίου πολυπύρου, ποιήεντος, <font color="GREEN">395</font></p>
 <p>ἡγεῖτο μνηστῆρσι, μάλιστα δὲ Πηνελοπείῃ</p>
 <p>ἥνδανε μύθοισι: φρεσὶ γὰρ κέχρητ' ἀγαθῇσιν:</p>
 <p>ὅ σφιν ἐϋφρονέων ἀγορήσατο καὶ μετέειπεν:</p>
 <p> </p>
 <p>"ὦ φίλοι, οὐκ ἂν ἐγώ γε κατακτείνειν ἐθέλοιμι</p>
 <p>Τηλέμαχον: δεινὸν δὲ γένος βασιλήϊόν ἐστιν <font color="GREEN">400</font></p>
 <p>κτείνειν: ἀλλὰ πρῶτα θεῶν εἰρώμεθα βουλάς.</p>
 <p>εἰ μέν κ' αἰνήσωσι Διὸς μεγάλοιο θέμιστες,</p>
 <p>αὐτός τε κτενέω τούς τ' ἄλλους πάντας ἀνώξω:</p>
 <p>εἰ δέ κ' ἀποτρωπῶσι θεοί, παύσασθαι ἄνωγα."</p>
 <p> </p>
 <p>ὣς ἔφατ' Ἀμφίνομος, τοῖσιν δ' ἐπιήνδανε μῦθος. <font color="GREEN">405</font></p>
 <p>αὐτίκ' ἔπειτ' ἀνστάντες ἔβαν δόμον εἰς Ὀδυσῆος,</p>
 <p>ἐλθόντες δὲ καθῖζον ἐπὶ ξεστοῖσι θρόνοισιν.</p>
 <p> </p>
 <p>ἡ δ' αὖτ' ἄλλ' ἐνόησε περίφρων Πηνελόπεια,</p>
 <p>μνηστήρεσσι φανῆναι ὑπέρβιον ὕβριν ἔχουσι.</p>
 <p>πεύθετο γὰρ οὗ παιδὸς ἐνὶ μεγάροισιν ὄλεθρον: <font color="GREEN">410</font></p>
 <p>κῆρυξ γὰρ οἱ ἔειπε Μέδων, ὃς ἐπεύθετο βουλάς.</p>
 <p>βῆ δ' ἰέναι μέγαρόνδε σὺν ἀμφιπόλοισι γυναιξίν.</p>
 <p>ἀλλ' ὅτε δὴ μνηστῆρας ἀφίκετο δῖα γυναικῶν,</p>
 <p>στῆ ῥα παρὰ σταθμὸν τέγεος πύκα ποιητοῖο,</p>
 <p>ἄντα παρειάων σχομένη λιπαρὰ κρήδεμνα, <font color="GREEN">415</font></p>
 <p>Ἀντίνοον δ' ἐνένιπεν ἔπος τ' ἔφατ' ἔκ τ' ὀνόμαζεν:</p>
 <p> </p>
 <p>"Ἀντίνο', ὕβριν ἔχων, κακομήχανε, καὶ δέ σέ φασιν</p>
 <p>ἐν δήμῳ Ἰθάκης μεθ' ὁμήλικας ἔμμεν ἄριστον</p>
 <p>βουλῇ καὶ μύθοισι: σὺ δ' οὐκ ἄρα τοῖος ἔησθα.</p>
 <p>μάργε, τίη δὲ σὺ Τηλεμάχῳ θάνατόν τε μόρον τε <font color="GREEN">420</font></p>
 <p>ῥάπτεις, οὐδ' ἱκέτας ἐμπάζεαι, οἷσιν ἄρα Ζεὺς</p>
 <p>μάρτυρος; οὐδ' ὁσίη κακὰ ῥάπτειν ἀλλήλοισιν.</p>
 <p>ἦ οὐκ οἶσθ' ὅτε δεῦρο πατὴρ τεὸς ἵκετο φεύγων,</p>
 <p>δῆμον ὑποδείσας; δὴ γὰρ κεχολώατο λίην,</p>
 <p>οὕνεκα ληϊστῆρσιν ἐπισπόμενος Ταφίοισιν <font color="GREEN">425</font></p>
 <p>ἤκαχε Θεσπρωτούς: οἱ δ' ἡμῖν ἄρθμιοι ἦσαν:</p>
 <p>τόν ῥ' ἔθελον φθῖσαι καὶ ἀπορραῖσαι φίλον ἦτορ</p>
 <p>ἠδὲ κατὰ ζωὴν φαγέειν μενοεικέα πολλήν:</p>
 <p>ἀλλ' Ὀδυσεὺς κατέρυκε καὶ ἔσχεθεν ἱεμένους περ.</p>
 <p>τοῦ νῦν οἶκον ἄτιμον ἔδεις, μνάᾳ δὲ γυναῖκα <font color="GREEN">430</font></p>
 <p>παῖδά τ' ἀποκτείνεις, ἐμὲ δὲ μεγάλως ἀκαχίζεις:</p>
 <p>ἀλλά σε παύσασθαι κέλομαι καὶ ἀνωγέμεν ἄλλους."</p>
 <p>τὴν δ' αὖτ' Εὐρύμαχος, Πολύβου πάϊς, ἀντίον ηὔδα:</p>
 <p>"κούρη Ἰκαρίοιο, περίφρον Πηνελόπεια,</p>
 <p>θάρσει: μή τοι ταῦτα μετὰ φρεσὶ σῇσι μελόντων. <font color="GREEN">435</font></p>
 <p>οὐκ ἔσθ' οὗτος ἀνὴρ οὐδ' ἔσσεται οὐδὲ γένηται,</p>
 <p>ὅς κεν Τηλεμάχῳ σῷ υἱέϊ χεῖρας ἐποίσει</p>
 <p>ζώοντός γ' ἐμέθεν καὶ ἐπὶ χθονὶ δερκομένοιο.</p>
 <p>ὧδε γὰρ ἐξερέω, καὶ μὴν τετελεσμένον ἔσται:</p>
 <p>αἶψά οἱ αἷμα κελαινὸν ἐρωήσει περὶ δουρὶ <font color="GREEN">440</font></p>
 <p>ἡμετέρῳ, ἐπεὶ ἦ καὶ ἐμὲ πτολίπορθος Ὀδυσσεὺς</p>
 <p>πολλάκι γούνασιν οἷσιν ἐφεσσάμενος κρέας ὀπτὸν</p>
 <p>ἐν χείρεσσιν ἔθηκεν, ἐπέσχε τε οἶνον ἐρυθρόν.</p>
 <p>τῷ μοι Τηλέμαχος πάντων πολὺ φίλτατός ἐστιν</p>
 <p>ἀνδρῶν, οὐδέ τί μιν θάνατον τρομέεσθαι ἄνωγα <font color="GREEN">445</font></p>
 <p>ἔκ γε μνηστήρων: θεόθεν δ' οὐκ ἔστ' ἀλέασθαι."</p>
 <p> </p>
 <p>ὣς φάτο θαρσύνων, τῷ δ' ἤρτυεν αὐτὸς ὄλεθρον.</p>
 <p>ἡ μὲν ἄρ' εἰσαναβᾶσ' ὑπερώϊα σιγαλόεντα</p>
 <p>κλαῖεν ἔπειτ' Ὀδυσῆα, φίλον πόσιν, ὄφρα οἱ ὕπνον</p>
 <p>ἡδὺν ἐπὶ βλεφάροισι βάλε γλαυκῶπις Ἀθήνη. <font color="GREEN">450</font></p>
 <p> </p>
 <p>ἑσπέριος δ' Ὀδυσῆϊ καὶ υἱέϊ δῖος ὑφορβὸς</p>
 <p>ἤλυθεν: οἱ δ' ἄρα δόρπον ἐπισταδὸν ὡπλίζοντο,</p>
 <p>σῦν ἱερεύσαντες ἐνιαύσιον. αὐτὰρ Ἀθήνη,</p>
 <p>ἄγχι παρισταμένη, Λαερτιάδην Ὀδυσῆα</p>
 <p>ῥάβδῳ πεπληγυῖα πάλιν ποίησε γέροντα, <font color="GREEN">455</font></p>
 <p>λυγρὰ δὲ εἵματα ἕσσε περὶ χροί̈, μή ἑ συβώτης</p>
 <p>γνοίη ἐσάντα ἰδὼν καὶ ἐχέφρονι Πηνελοπείῃ</p>
 <p>ἔλθοι ἀπαγγέλλων μηδὲ φρεσὶν εἰρύσσαιτο.</p>
 <p>τὸν καὶ Τηλέμαχος πρότερος πρὸς μῦθον ἔειπεν:</p>
 <p>"ἦλθες, δῖ' Εὔμαιε. τί δὴ κλέος ἔστ' ἀνὰ ἄστυ; <font color="GREEN">460</font></p>
 <p>ἦ ῥ' ἤδη μνηστῆρες ἀγήνορες ἔνδον ἔασιν</p>
 <p>ἐκ λόχου, ἦ ἔτι μ' αὖτ' εἰρύαται οἴκαδ' ἰόντα;"</p>
 <p> </p>
 <p>τὸν δ' ἀπαμειβόμενος προσέφης, Εὔμαιε συβῶτα:</p>
 <p>"οὐκ ἔμελέν μοι ταῦτα μεταλλῆσαι καὶ ἐρέσθαι</p>
 <p>ἄστυ καταβλώσκοντα: τάχιστά με θυμὸς ἀνώγει <font color="GREEN">465</font></p>
 <p>ἀγγελίην εἰπόντα πάλιν δεῦρ' ἀπονέεσθαι.</p>
 <p>ὡμήρησε δέ μοι παρ' ἑταίρων ἄγγελος ὠκύς,</p>
 <p>κῆρυξ, ὃς δὴ πρῶτος ἔπος σῇ μητρὶ ἔειπεν.</p>
 <p>ἄλλο δέ τοι τό γε οἶδα: τὸ γὰρ ἴδον ὀφθαλμοῖσιν.</p>
 <p>ἤδη ὑπὲρ πόλιος, ὅθι θ' Ἕρμαιος λόφος ἐστίν, <font color="GREEN">470</font></p>
 <p>ἦα κιών, ὅτε νῆα θοὴν ἰδόμην κατιοῦσαν</p>
 <p>ἐς λιμέν' ἡμέτερον: πολλοὶ δ' ἔσαν ἄνδρες ἐν αὐτῇ,</p>
 <p>βεβρίθει δὲ σάκεσσι καὶ ἔγχεσιν ἀμφιγύοισι:</p>
 <p>καὶ σφέας ὠί̈σθην τοὺς ἔμμεναι, οὐδέ τι οἶδα."</p>
 <p> </p>
 <p>ὣς φάτο, μείδησεν δ' ἱερὴ ἲς Τηλεμάχοιο <font color="GREEN">475</font></p>
 <p>ἐς πατέρ' ὀφθαλμοῖσιν ἰδών, ἀλέεινε δ' ὑφορβόν.</p>
 <p> </p>
 <p>οἱ δ' ἐπεὶ οὖν παύσαντο πόνου τετύκοντό τε δαῖτα,</p>
 <p>δαίνυντ', οὐδέ τι θυμὸς ἐδεύετο δαιτὸς ἐί̈σης.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>κοίτου τε μνήσαντο καὶ ὕπνου δῶρον ἕλοντο. <font color="GREEN">480</font></p>
 
 
 <p></p><hr>
 <center>
 <a href="ody17.htm">Next: Book 17</a></center>
 </body>