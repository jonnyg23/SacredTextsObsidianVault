<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili14.htm">English</a> 
 <a href="ili14.htm">Previous</a> 
 <a href="ili16.htm">Next</a> 
 </center>
 <hr>
 
 
 <h1 align="CENTER">The Iliad, Book 15</h1>
 <p>αὐτὰρ ἐπεὶ διά τε σκόλοπας καὶ τάφρον ἔβησαν</p>
 <p>φεύγοντες, πολλοὶ δὲ δάμεν Δαναῶν ὑπὸ χερσίν,</p>
 <p>οἳ μὲν δὴ παρ' ὄχεσφιν ἐρητύοντο μένοντες</p>
 <p>χλωροὶ ὑπαὶ δείους πεφοβημένοι: ἔγρετο δὲ Ζεὺς</p>
 <p>Ἴδης ἐν κορυφῇσι παρὰ χρυσοθρόνου Ἥρης, <font color="GREEN">5</font></p>
 <p>στῆ δ' ἄρ' ἀναί̈ξας, ἴδε δὲ Τρῶας καὶ Ἀχαιοὺς</p>
 <p>τοὺς μὲν ὀρινομένους, τοὺς δὲ κλονέοντας ὄπισθεν</p>
 <p>Ἀργείους, μετὰ δέ σφι Ποσειδάωνα ἄνακτα:</p>
 <p>Ἕκτορα δ' ἐν πεδίῳ ἴδε κείμενον, ἀμφὶ δ' ἑταῖροι</p>
 <p>εἵαθ', ὃ δ' ἀργαλέῳ ἔχετ' ἄσθματι κῆρ ἀπινύσσων <font color="GREEN">10</font></p>
 <p>αἷμ' ἐμέων, ἐπεὶ οὔ μιν ἀφαυρότατος βάλ' Ἀχαιῶν.</p>
 <p>τὸν δὲ ἰδὼν ἐλέησε πατὴρ ἀνδρῶν τε θεῶν τε,</p>
 <p>δεινὰ δ' ὑπόδρα ἰδὼν Ἥρην πρὸς μῦθον ἔειπεν:</p>
 <p>ἦ μάλα δὴ κακότεχνος ἀμήχανε σὸς δόλος Ἥρη</p>
 <p>Ἕκτορα δῖον ἔπαυσε μάχης, ἐφόβησε δὲ λαούς. <font color="GREEN">15</font></p>
 <p>οὐ μὰν οἶδ' εἰ αὖτε κακορραφίης ἀλεγεινῆς</p>
 <p>πρώτη ἐπαύρηαι καί σε πληγῇσιν ἱμάσσω.</p>
 <p>ἦ οὐ μέμνῃ ὅτε τ' ἐκρέμω ὑψόθεν, ἐκ δὲ ποδοῖιν</p>
 <p>ἄκμονας ἧκα δύω, περὶ χερσὶ δὲ δεσμὸν ἴηλα</p>
 <p>χρύσεον ἄρρηκτον; σὺ δ' ἐν αἰθέρι καὶ νεφέλῃσιν <font color="GREEN">20</font></p>
 <p>ἐκρέμω: ἠλάστεον δὲ θεοὶ κατὰ μακρὸν Ὄλυμπον,</p>
 <p>λῦσαι δ' οὐκ ἐδύναντο παρασταδόν: ὃν δὲ λάβοιμι</p>
 <p>ῥίπτασκον τεταγὼν ἀπὸ βηλοῦ ὄφρ' ἂν ἵκηται</p>
 <p>γῆν ὀλιγηπελέων: ἐμὲ δ' οὐδ' ὧς θυμὸν ἀνίει</p>
 <p>ἀζηχὴς ὀδύνη Ἡρακλῆος θείοιο, <font color="GREEN">25</font></p>
 <p>τὸν σὺ ξὺν Βορέῃ ἀνέμῳ πεπιθοῦσα θυέλλας</p>
 <p>πέμψας ἐπ' ἀτρύγετον πόντον κακὰ μητιόωσα,</p>
 <p>καί μιν ἔπειτα Κόων δ' εὖ ναιομένην ἀπένεικας.</p>
 <p>τὸν μὲν ἐγὼν ἔνθεν ῥυσάμην καὶ ἀνήγαγον αὖτις</p>
 <p>Ἄργος ἐς ἱππόβοτον καὶ πολλά περ ἀθλήσαντα. <font color="GREEN">30</font></p>
 <p>τῶν σ' αὖτις μνήσω ἵν' ἀπολλήξῃς ἀπατάων,</p>
 <p>ὄφρα ἴδῃ ἤν τοι χραίσμῃ φιλότης τε καὶ εὐνή,</p>
 <p>ἣν ἐμίγης ἐλθοῦσα θεῶν ἄπο καί μ' ἀπάτησας.</p>
 <p>ὣς φάτο, ῥίγησεν δὲ βοῶπις πότνια Ἥρη,</p>
 <p>καί μιν φωνήσασ' ἔπεα πτερόεντα προσηύδα: <font color="GREEN">35</font></p>
 <p>ἴστω νῦν τόδε Γαῖα καὶ Οὐρανὸς εὐρὺς ὕπερθε</p>
 <p>καὶ τὸ κατειβόμενον Στυγὸς ὕδωρ, ὅς τε μέγιστος</p>
 <p>ὅρκος δεινότατός τε πέλει μακάρεσσι θεοῖσι,</p>
 <p>σή θ' ἱερὴ κεφαλὴ καὶ νωί̈τερον λέχος αὐτῶν</p>
 <p>κουρίδιον, τὸ μὲν οὐκ ἂν ἐγώ ποτε μὰψ ὀμόσαιμι: <font color="GREEN">40</font></p>
 <p>μὴ δι' ἐμὴν ἰότητα Ποσειδάων ἐνοσίχθων</p>
 <p>πημαίνει Τρῶάς τε καὶ Ἕκτορα, τοῖσι δ' ἀρήγει,</p>
 <p>ἀλλά που αὐτὸν θυμὸς ἐποτρύνει καὶ ἀνώγει,</p>
 <p>τειρομένους δ' ἐπὶ νηυσὶν ἰδὼν ἐλέησεν Ἀχαιούς.</p>
 <p>αὐτάρ τοι καὶ κείνῳ ἐγὼ παραμυθησαίμην <font color="GREEN">45</font></p>
 <p>τῇ ἴμεν ᾗ κεν δὴ σὺ κελαινεφὲς ἡγεμονεύῃς.</p>
 <p> </p>
 <p>ὣς φάτο, μείδησεν δὲ πατὴρ ἀνδρῶν τε θεῶν τε,</p>
 <p>καί μιν ἀμειβόμενος ἔπεα πτερόεντα προσηύδα:</p>
 <p>εἰ μὲν δὴ σύ γ' ἔπειτα βοῶπις πότνια Ἥρη</p>
 <p>ἶσον ἐμοὶ φρονέουσα μετ' ἀθανάτοισι καθίζοις, <font color="GREEN">50</font></p>
 <p>τώ κε Ποσειδάων γε, καὶ εἰ μάλα βούλεται ἄλλῃ,</p>
 <p>αἶψα μεταστρέψειε νόον μετὰ σὸν καὶ ἐμὸν κῆρ.</p>
 <p>ἀλλ' εἰ δή ῥ' ἐτεόν γε καὶ ἀτρεκέως ἀγορεύεις,</p>
 <p>ἔρχεο νῦν μετὰ φῦλα θεῶν, καὶ δεῦρο κάλεσσον</p>
 <p>Ἶρίν τ' ἐλθέμεναι καὶ Ἀπόλλωνα κλυτότοξον, <font color="GREEN">55</font></p>
 <p>ὄφρ' ἣ μὲν μετὰ λαὸν Ἀχαιῶν χαλκοχιτώνων</p>
 <p>ἔλθῃ, καὶ εἴπῃσι Ποσειδάωνι ἄνακτι</p>
 <p>παυσάμενον πολέμοιο τὰ ἃ πρὸς δώμαθ' ἱκέσθαι,</p>
 <p>Ἕκτορα δ' ὀτρύνῃσι μάχην ἐς Φοῖβος Ἀπόλλων,</p>
 <p>αὖτις δ' ἐμπνεύσῃσι μένος, λελάθῃ δ' ὀδυνάων <font color="GREEN">60</font></p>
 <p>αἳ νῦν μιν τείρουσι κατὰ φρένας, αὐτὰρ Ἀχαιοὺς</p>
 <p>αὖτις ἀποστρέψῃσιν ἀνάλκιδα φύζαν ἐνόρσας,</p>
 <p>φεύγοντες δ' ἐν νηυσὶ πολυκλήϊσι πέσωσι</p>
 <p>Πηλεί̈δεω Ἀχιλῆος: ὃ δ' ἀνστήσει ὃν ἑταῖρον</p>
 <p>Πάτροκλον: τὸν δὲ κτενεῖ ἔγχεϊ φαίδιμος Ἕκτωρ <font color="GREEN">65</font></p>
 <p>Ἰλίου προπάροιθε πολέας ὀλέσαντ' αἰζηοὺς</p>
 <p>τοὺς ἄλλους, μετὰ δ' υἱὸν ἐμὸν Σαρπηδόνα δῖον.</p>
 <p>τοῦ δὲ χολωσάμενος κτενεῖ Ἕκτορα δῖος Ἀχιλλεύς.</p>
 <p>ἐκ τοῦ δ' ἄν τοι ἔπειτα παλίωξιν παρὰ νηῶν</p>
 <p>αἰὲν ἐγὼ τεύχοιμι διαμπερὲς εἰς ὅ κ' Ἀχαιοὶ <font color="GREEN">70</font></p>
 <p>Ἴλιον αἰπὺ ἕλοιεν Ἀθηναίης διὰ βουλάς.</p>
 <p>τὸ πρὶν δ' οὔτ' ἄρ' ἐγὼ παύω χόλον οὔτέ τιν' ἄλλον</p>
 <p>ἀθανάτων Δαναοῖσιν ἀμυνέμεν ἐνθάδ' ἐάσω</p>
 <p>πρίν γε τὸ Πηλεί̈δαο τελευτηθῆναι ἐέλδωρ,</p>
 <p>ὥς οἱ ὑπέστην πρῶτον, ἐμῷ δ' ἐπένευσα κάρητι, <font color="GREEN">75</font></p>
 <p>ἤματι τῷ ὅτ' ἐμεῖο θεὰ Θέτις ἥψατο γούνων,</p>
 <p>λισσομένη τιμῆσαι Ἀχιλλῆα πτολίπορθον.</p>
 <p>ὣς ἔφατ', οὐδ' ἀπίθησε θεὰ λευκώλενος Ἥρη,</p>
 <p>βῆ δ' ἐξ Ἰδαίων ὀρέων ἐς μακρὸν Ὄλυμπον.</p>
 <p>ὡς δ' ὅτ' ἂν ἀί̈ξῃ νόος ἀνέρος, ὅς τ' ἐπὶ πολλὴν <font color="GREEN">80</font></p>
 <p>γαῖαν ἐληλουθὼς φρεσὶ πευκαλίμῃσι νοήσῃ</p>
 <p>ἔνθ' εἴην ἢ ἔνθα, μενοινήῃσί τε πολλά,</p>
 <p>ὣς κραιπνῶς μεμαυῖα διέπτατο πότνια Ἥρη:</p>
 <p>ἵκετο δ' αἰπὺν Ὄλυμπον, ὁμηγερέεσσι δ' ἐπῆλθεν</p>
 <p>ἀθανάτοισι θεοῖσι Διὸς δόμῳ: οἳ δὲ ἰδόντες <font color="GREEN">85</font></p>
 <p>πάντες ἀνήϊξαν καὶ δεικανόωντο δέπασσιν.</p>
 <p>ἣ δ' ἄλλους μὲν ἔασε, Θέμιστι δὲ καλλιπαρῄῳ</p>
 <p>δέκτο δέπας: πρώτη γὰρ ἐναντίη ἦλθε θέουσα,</p>
 <p>καί μιν φωνήσασ' ἔπεα πτερόεντα προσηύδα:</p>
 <p>Ἥρη τίπτε βέβηκας; ἀτυζομένῃ δὲ ἔοικας: <font color="GREEN">90</font></p>
 <p>ἦ μάλα δή σ' ἐφόβησε Κρόνου πάϊς, ὅς τοι ἀκοίτης.</p>
 <p> </p>
 <p>τὴν δ' ἠμείβετ' ἔπειτα θεὰ λευκώλενος Ἥρη:</p>
 <p>μή με θεὰ Θέμι ταῦτα διείρεο: οἶσθα καὶ αὐτὴ</p>
 <p>οἷος κείνου θυμὸς ὑπερφίαλος καὶ ἀπηνής.</p>
 <p>ἀλλὰ σύ γ' ἄρχε θεοῖσι δόμοις ἔνι δαιτὸς ἐί̈σης: <font color="GREEN">95</font></p>
 <p>ταῦτα δὲ καὶ μετὰ πᾶσιν ἀκούσεαι ἀθανάτοισιν</p>
 <p>οἷα Ζεὺς κακὰ ἔργα πιφαύσκεται: οὐδέ τί φημι</p>
 <p>πᾶσιν ὁμῶς θυμὸν κεχαρησέμεν, οὔτε βροτοῖσιν</p>
 <p>οὔτε θεοῖς, εἴ πέρ τις ἔτι νῦν δαίνυται εὔφρων.</p>
 <p> </p>
 <p>ἣ μὲν ἄρ' ὣς εἰποῦσα καθέζετο πότνια Ἥρη, <font color="GREEN">100</font></p>
 <p>ὄχθησαν δ' ἀνὰ δῶμα Διὸς θεοί: ἣ δ' ἐγέλασσε</p>
 <p>χείλεσιν, οὐδὲ μέτωπον ἐπ' ὀφρύσι κυανέῃσιν</p>
 <p>ἰάνθη: πᾶσιν δὲ νεμεσσηθεῖσα μετηύδα:</p>
 <p>νήπιοι οἳ Ζηνὶ μενεαίνομεν ἀφρονέοντες:</p>
 <p>ἦ ἔτι μιν μέμαμεν καταπαυσέμεν ἆσσον ἰόντες <font color="GREEN">105</font></p>
 <p>ἢ ἔπει ἠὲ βίῃ: ὃ δ' ἀφήμενος οὐκ ἀλεγίζει</p>
 <p>οὐδ' ὄθεται: φησὶν γὰρ ἐν ἀθανάτοισι θεοῖσι</p>
 <p>κάρτεί̈ τε σθένεί̈ τε διακριδὸν εἶναι ἄριστος.</p>
 <p>τὼ ἔχεθ' ὅττί κεν ὔμμι κακὸν πέμπῃσιν ἑκάστῳ.</p>
 <p>ἤδη γὰρ νῦν ἔλπομ' Ἄρηί̈ γε πῆμα τετύχθαι: <font color="GREEN">110</font></p>
 <p>υἱὸς γάρ οἱ ὄλωλε μάχῃ ἔνι φίλτατος ἀνδρῶν</p>
 <p>Ἀσκάλαφος, τόν φησιν ὃν ἔμμεναι ὄβριμος Ἄρης.</p>
 <p>ὣς ἔφατ', αὐτὰρ Ἄρης θαλερὼ πεπλήγετο μηρὼ</p>
 <p>χερσὶ καταπρηνέσσ', ὀλοφυρόμενος δ' ἔπος ηὔδα:</p>
 <p>μὴ νῦν μοι νεμεσήσετ' Ὀλύμπια δώματ' ἔχοντες <font color="GREEN">115</font></p>
 <p>τίσασθαι φόνον υἷος ἰόντ' ἐπὶ νῆας Ἀχαιῶν,</p>
 <p>εἴ πέρ μοι καὶ μοῖρα Διὸς πληγέντι κεραυνῷ</p>
 <p>κεῖσθαι ὁμοῦ νεκύεσσι μεθ' αἵματι καὶ κονίῃσιν.</p>
 <p> </p>
 <p>ὣς φάτο, καί ῥ' ἵππους κέλετο Δεῖμόν τε Φόβον τε</p>
 <p>ζευγνύμεν, αὐτὸς δ' ἔντε' ἐδύσετο παμφανόωντα. <font color="GREEN">120</font></p>
 <p>ἔνθά κ' ἔτι μείζων τε καὶ ἀργαλεώτερος ἄλλος</p>
 <p>πὰρ Διὸς ἀθανάτοισι χόλος καὶ μῆνις ἐτύχθη,</p>
 <p>εἰ μὴ Ἀθήνη πᾶσι περιδείσασα θεοῖσιν</p>
 <p>ὦρτο διὲκ προθύρου, λίπε δὲ θρόνον ἔνθα θάασσε,</p>
 <p>τοῦ δ' ἀπὸ μὲν κεφαλῆς κόρυθ' εἵλετο καὶ σάκος ὤμων, <font color="GREEN">125</font></p>
 <p>ἔγχος δ' ἔστησε στιβαρῆς ἀπὸ χειρὸς ἑλοῦσα</p>
 <p>χάλκεον: ἣ δ' ἐπέεσσι καθάπτετο θοῦρον Ἄρηα:</p>
 <p>μαινόμενε φρένας ἠλὲ διέφθορας: ἦ νύ τοι αὔτως</p>
 <p>οὔατ' ἀκουέμεν ἐστί, νόος δ' ἀπόλωλε καὶ αἰδώς.</p>
 <p>οὐκ ἀί̈εις ἅ τέ φησι θεὰ λευκώλενος Ἥρη <font color="GREEN">130</font></p>
 <p>ἣ δὴ νῦν πὰρ Ζηνὸς Ὀλυμπίου εἰλήλουθεν;</p>
 <p>ἦ ἐθέλεις αὐτὸς μὲν ἀναπλήσας κακὰ πολλὰ</p>
 <p>ἂψ ἴμεν Οὔλυμπον δὲ καὶ ἀχνύμενός περ ἀνάγκῃ,</p>
 <p>αὐτὰρ τοῖς ἄλλοισι κακὸν μέγα πᾶσι φυτεῦσαι;</p>
 <p>αὐτίκα γὰρ Τρῶας μὲν ὑπερθύμους καὶ Ἀχαιοὺς <font color="GREEN">135</font></p>
 <p>λείψει, ὃ δ' ἡμέας εἶσι κυδοιμήσων ἐς Ὄλυμπον,</p>
 <p>μάρψει δ' ἑξείης ὅς τ' αἴτιος ὅς τε καὶ οὐκί.</p>
 <p>τώ σ' αὖ νῦν κέλομαι μεθέμεν χόλον υἷος ἑῆος:</p>
 <p>ἤδη γάρ τις τοῦ γε βίην καὶ χεῖρας ἀμείνων</p>
 <p>ἢ πέφατ', ἢ καὶ ἔπειτα πεφήσεται: ἀργαλέον δὲ <font color="GREEN">140</font></p>
 <p>πάντων ἀνθρώπων ῥῦσθαι γενεήν τε τόκον τε.</p>
 <p> </p>
 <p>ὣς εἰποῦσ' ἵδρυσε θρόνῳ ἔνι θοῦρον Ἄρηα.</p>
 <p>Ἥρη δ' Ἀπόλλωνα καλέσσατο δώματος ἐκτὸς</p>
 <p>Ἶρίν θ', ἥ τε θεοῖσι μετάγγελος ἀθανάτοισι,</p>
 <p>καί σφεας φωνήσασ' ἔπεα πτερόεντα προσηύδα: <font color="GREEN">145</font></p>
 <p>Ζεὺς σφὼ εἰς Ἴδην κέλετ' ἐλθέμεν ὅττι τάχιστα:</p>
 <p>αὐτὰρ ἐπὴν ἔλθητε, Διός τ' εἰς ὦπα ἴδησθε,</p>
 <p>ἕρδειν ὅττί κε κεῖνος ἐποτρύνῃ καὶ ἀνώγῃ.</p>
 <p> </p>
 <p>ἣ μὲν ἄρ' ὣς εἰποῦσα πάλιν κίε πότνια Ἥρη,</p>
 <p>ἕζετο δ' εἰνὶ θρόνῳ: τὼ δ' ἀί̈ξαντε πετέσθην. <font color="GREEN">150</font></p>
 <p>Ἴδην δ' ἵκανον πολυπίδακα μητέρα θηρῶν,</p>
 <p>εὗρον δ' εὐρύοπα Κρονίδην ἀνὰ Γαργάρῳ ἄκρῳ</p>
 <p>ἥμενον: ἀμφὶ δέ μιν θυόεν νέφος ἐστεφάνωτο.</p>
 <p>τὼ δὲ πάροιθ' ἐλθόντε Διὸς νεφεληγερέταο</p>
 <p>στήτην: οὐδέ σφωϊν ἰδὼν ἐχολώσατο θυμῷ, <font color="GREEN">155</font></p>
 <p>ὅττί οἱ ὦκ' ἐπέεσσι φίλης ἀλόχοιο πιθέσθην.</p>
 <p>Ἶριν δὲ προτέρην ἔπεα πτερόεντα προσηύδα:</p>
 <p>βάσκ' ἴθι Ἶρι ταχεῖα, Ποσειδάωνι ἄνακτι</p>
 <p>πάντα τάδ' ἀγγεῖλαι, μὴ δὲ ψευδάγγελος εἶναι.</p>
 <p>παυσάμενόν μιν ἄνωχθι μάχης ἠδὲ πτολέμοιο <font color="GREEN">160</font></p>
 <p>ἔρχεσθαι μετὰ φῦλα θεῶν ἢ εἰς ἅλα δῖαν.</p>
 <p>εἰ δέ μοι οὐκ ἐπέεσσ' ἐπιπείσεται, ἀλλ' ἀλογήσει,</p>
 <p>φραζέσθω δὴ ἔπειτα κατὰ φρένα καὶ κατὰ θυμὸν</p>
 <p>μή μ' οὐδὲ κρατερός περ ἐὼν ἐπιόντα ταλάσσῃ</p>
 <p>μεῖναι, ἐπεί εὑ φημὶ βίῃ πολὺ φέρτερος εἶναι <font color="GREEN">165</font></p>
 <p>καὶ γενεῇ πρότερος: τοῦ δ' οὐκ ὄθεται φίλον ἦτορ</p>
 <p>ἶσον ἐμοὶ φάσθαι, τόν τε στυγέουσι καὶ ἄλλοι.</p>
 <p> </p>
 <p>ὣς ἔφατ', οὐδ' ἀπίθησε ποδήνεμος ὠκέα Ἶρις,</p>
 <p>βῆ δὲ κατ' Ἰδαίων ὀρέων εἰς Ἴλιον ἱρήν.</p>
 <p>ὡς δ' ὅτ' ἂν ἐκ νεφέων πτῆται νιφὰς ἠὲ χάλαζα <font color="GREEN">170</font></p>
 <p>ψυχρὴ ὑπὸ ῥιπῆς αἰθρηγενέος Βορέαο,</p>
 <p>ὣς κραιπνῶς μεμαυῖα διέπτατο ὠκέα Ἶρις,</p>
 <p>ἀγχοῦ δ' ἱσταμένη προσέφη κλυτὸν ἐννοσίγαιον:</p>
 <p>ἀγγελίην τινά τοι γαιήοχε κυανοχαῖτα</p>
 <p>ἦλθον δεῦρο φέρουσα παραὶ Διὸς αἰγιόχοιο. <font color="GREEN">175</font></p>
 <p>παυσάμενόν σ' ἐκέλευσε μάχης ἠδὲ πτολέμοιο</p>
 <p>ἔρχεσθαι μετὰ φῦλα θεῶν ἢ εἰς ἅλα δῖαν.</p>
 <p>εἰ δέ οἱ οὐκ ἐπέεσσ' ἐπιπείσεαι, ἀλλ' ἀλογήσεις,</p>
 <p>ἠπείλει καὶ κεῖνος ἐναντίβιον πολεμίξων</p>
 <p>ἐνθάδ' ἐλεύσεσθαι: σὲ δ' ὑπεξαλέασθαι ἄνωγε <font color="GREEN">180</font></p>
 <p>χεῖρας, ἐπεὶ σέο φησὶ βίῃ πολὺ φέρτερος εἶναι</p>
 <p>καὶ γενεῇ πρότερος: σὸν δ' οὐκ ὄθεται φίλον ἦτορ</p>
 <p>ἶσόν οἱ φάσθαι, τόν τε στυγέουσι καὶ ἄλλοι.</p>
 <p>τὴν δὲ μέγ' ὀχθήσας προσέφη κλυτὸς ἐννοσίγαιος:</p>
 <p>ὢ πόποι ἦ ῥ' ἀγαθός περ ἐὼν ὑπέροπλον ἔειπεν <font color="GREEN">185</font></p>
 <p>εἴ μ' ὁμότιμον ἐόντα βίῃ ἀέκοντα καθέξει.</p>
 <p>τρεῖς γάρ τ' ἐκ Κρόνου εἰμὲν ἀδελφεοὶ οὓς τέκετο Ῥέα</p>
 <p>Ζεὺς καὶ ἐγώ, τρίτατος δ' Ἀί̈δης ἐνέροισιν ἀνάσσων.</p>
 <p>τριχθὰ δὲ πάντα δέδασται, ἕκαστος δ' ἔμμορε τιμῆς:</p>
 <p>ἤτοι ἐγὼν ἔλαχον πολιὴν ἅλα ναιέμεν αἰεὶ <font color="GREEN">190</font></p>
 <p>παλλομένων, Ἀί̈δης δ' ἔλαχε ζόφον ἠερόεντα,</p>
 <p>Ζεὺς δ' ἔλαχ' οὐρανὸν εὐρὺν ἐν αἰθέρι καὶ νεφέλῃσι:</p>
 <p>γαῖα δ' ἔτι ξυνὴ πάντων καὶ μακρὸς Ὄλυμπος.</p>
 <p>τώ ῥα καὶ οὔ τι Διὸς βέομαι φρεσίν, ἀλλὰ ἕκηλος</p>
 <p>καὶ κρατερός περ ἐὼν μενέτω τριτάτῃ ἐνὶ μοίρῃ. <font color="GREEN">195</font></p>
 <p>χερσὶ δὲ μή τί με πάγχυ κακὸν ὣς δειδισσέσθω:</p>
 <p>θυγατέρεσσιν γάρ τε καὶ υἱάσι βέλτερον εἴη</p>
 <p>ἐκπάγλοις ἐπέεσσιν ἐνισσέμεν οὓς τέκεν αὐτός,</p>
 <p>οἵ ἑθεν ὀτρύνοντος ἀκούσονται καὶ ἀνάγκῃ.</p>
 <p> </p>
 <p>τὸν δ' ἠμείβετ' ἔπειτα ποδήνεμος ὠκέα Ἶρις: <font color="GREEN">200</font></p>
 <p>οὕτω γὰρ δή τοι γαιήοχε κυανοχαῖτα</p>
 <p>τόνδε φέρω Διὶ μῦθον ἀπηνέα τε κρατερόν τε,</p>
 <p>ἦ τι μεταστρέψεις; στρεπταὶ μέν τε φρένες ἐσθλῶν.</p>
 <p>οἶσθ' ὡς πρεσβυτέροισιν Ἐρινύες αἰὲν ἕπονται.</p>
 <p> </p>
 <p>τὴν δ' αὖτε προσέειπε Ποσειδάων ἐνοσίχθων: <font color="GREEN">205</font></p>
 <p>Ἶρι θεὰ μάλα τοῦτο ἔπος κατὰ μοῖραν ἔειπες:</p>
 <p>ἐσθλὸν καὶ τὸ τέτυκται ὅτ' ἄγγελος αἴσιμα εἰδῇ.</p>
 <p>ἀλλὰ τόδ' αἰνὸν ἄχος κραδίην καὶ θυμὸν ἱκάνει</p>
 <p>ὁππότ' ἂν ἰσόμορον καὶ ὁμῇ πεπρωμένον αἴσῃ</p>
 <p>νεικείειν ἐθέλῃσι χολωτοῖσιν ἐπέεσσιν. <font color="GREEN">210</font></p>
 <p>ἀλλ' ἤτοι νῦν μέν κε νεμεσσηθεὶς ὑποείξω:</p>
 <p>ἄλλο δέ τοι ἐρέω, καὶ ἀπειλήσω τό γε θυμῷ:</p>
 <p>αἴ κεν ἄνευ ἐμέθεν καὶ Ἀθηναίης ἀγελείης</p>
 <p>Ἥρης Ἑρμείω τε καὶ Ἡφαίστοιο ἄνακτος</p>
 <p>Ἰλίου αἰπεινῆς πεφιδήσεται, οὐδ' ἐθελήσει <font color="GREEN">215</font></p>
 <p>ἐκπέρσαι, δοῦναι δὲ μέγα κράτος Ἀργείοισιν,</p>
 <p>ἴστω τοῦθ' ὅτι νῶϊν ἀνήκεστος χόλος ἔσται.</p>
 <p> </p>
 <p>ὣς εἰπὼν λίπε λαὸν Ἀχαιϊκὸν ἐννοσίγαιος,</p>
 <p>δῦνε δὲ πόντον ἰών, πόθεσαν δ' ἥρωες Ἀχαιοί.</p>
 <p> </p>
 <p>καὶ τότ' Ἀπόλλωνα προσέφη νεφεληγερέτα Ζεύς: <font color="GREEN">220</font></p>
 <p>ἔρχεο νῦν φίλε Φοῖβε μεθ' Ἕκτορα χαλκοκορυστήν:</p>
 <p>ἤδη μὲν γάρ τοι γαιήοχος ἐννοσίγαιος</p>
 <p>οἴχεται εἰς ἅλα δῖαν ἀλευάμενος χόλον αἰπὺν</p>
 <p>ἡμέτερον: μάλα γάρ κε μάχης ἐπύθοντο καὶ ἄλλοι,</p>
 <p>οἵ περ ἐνέρτεροί εἰσι θεοὶ Κρόνον ἀμφὶς ἐόντες. <font color="GREEN">225</font></p>
 <p>ἀλλὰ τόδ' ἠμὲν ἐμοὶ πολὺ κέρδιον ἠδέ οἱ αὐτῷ</p>
 <p>ἔπλετο, ὅττι πάροιθε νεμεσσηθεὶς ὑπόειξε</p>
 <p>χεῖρας ἐμάς, ἐπεὶ οὔ κεν ἀνιδρωτί γ' ἐτελέσθη.</p>
 <p>ἀλλὰ σύ γ' ἐν χείρεσσι λάβ' αἰγίδα θυσσανόεσσαν,</p>
 <p>τῇ μάλ' ἐπισσείων φοβέειν ἥρωας Ἀχαιούς: <font color="GREEN">230</font></p>
 <p>σοὶ δ' αὐτῷ μελέτω ἑκατηβόλε φαίδιμος Ἕκτωρ:</p>
 <p>τόφρα γὰρ οὖν οἱ ἔγειρε μένος μέγα, ὄφρ' ἂν Ἀχαιοὶ</p>
 <p>φεύγοντες νῆάς τε καὶ Ἑλλήσποντον ἵκωνται.</p>
 <p>κεῖθεν δ' αὐτὸς ἐγὼ φράσομαι ἔργον τε ἔπος τε,</p>
 <p>ὥς κε καὶ αὖτις Ἀχαιοὶ ἀναπνεύσωσι πόνοιο. <font color="GREEN">235</font></p>
 <p> </p>
 <p>ὣς ἔφατ', οὐδ' ἄρα πατρὸς ἀνηκούστησεν Ἀπόλλων,</p>
 <p>βῆ δὲ κατ' Ἰδαίων ὀρέων ἴρηκι ἐοικὼς</p>
 <p>ὠκέϊ φασσοφόνῳ, ὅς τ' ὤκιστος πετεηνῶν.</p>
 <p>εὗρ' υἱὸν Πριάμοιο δαί̈φρονος Ἕκτορα δῖον</p>
 <p>ἥμενον, οὐδ' ἔτι κεῖτο, νέον δ' ἐσαγείρετο θυμόν, <font color="GREEN">240</font></p>
 <p>ἀμφὶ ἓ γιγνώσκων ἑτάρους: ἀτὰρ ἆσθμα καὶ ἱδρὼς</p>
 <p>παύετ', ἐπεί μιν ἔγειρε Διὸς νόος αἰγιόχοιο.</p>
 <p>ἀγχοῦ δ' ἱστάμενος προσέφη ἑκάεργος Ἀπόλλων:</p>
 <p>Ἕκτορ υἱὲ Πριάμοιο, τί ἢ δὲ σὺ νόσφιν ἀπ' ἄλλων</p>
 <p>ἧσ' ὀλιγηπελέων; ἦ πού τί σε κῆδος ἱκάνει; <font color="GREEN">245</font></p>
 <p> </p>
 <p>τὸν δ' ὀλιγοδρανέων προσέφη κορυθαίολος Ἕκτωρ:</p>
 <p>τίς δὲ σύ ἐσσι φέριστε θεῶν ὅς μ' εἴρεαι ἄντην;</p>
 <p>οὐκ ἀί̈εις ὅ με νηυσὶν ἔπι πρυμνῇσιν Ἀχαιῶν</p>
 <p>οὓς ἑτάρους ὀλέκοντα βοὴν ἀγαθὸς βάλεν Αἴας</p>
 <p>χερμαδίῳ πρὸς στῆθος, ἔπαυσε δὲ θούριδος ἀλκῆς; <font color="GREEN">250</font></p>
 <p>καὶ δὴ ἔγωγ' ἐφάμην νέκυας καὶ δῶμ' Ἀί̈δαο</p>
 <p>ἤματι τῷδ' ἵξεσθαι, ἐπεὶ φίλον ἄϊον ἦτορ.</p>
 <p>τὸν δ' αὖτε προσέειπεν ἄναξ ἑκάεργος Ἀπόλλων:</p>
 <p>θάρσει νῦν: τοῖόν τοι ἀοσσητῆρα Κρονίων</p>
 <p>ἐξ Ἴδης προέηκε παρεστάμεναι καὶ ἀμύνειν <font color="GREEN">255</font></p>
 <p>Φοῖβον Ἀπόλλωνα χρυσάορον, ὅς σε πάρος περ</p>
 <p>ῥύομ', ὁμῶς αὐτόν τε καὶ αἰπεινὸν πτολίεθρον.</p>
 <p>ἀλλ' ἄγε νῦν ἱππεῦσιν ἐπότρυνον πολέεσσι</p>
 <p>νηυσὶν ἔπι γλαφυρῇσιν ἐλαυνέμεν ὠκέας ἵππους:</p>
 <p>αὐτὰρ ἐγὼ προπάροιθε κιὼν ἵπποισι κέλευθον <font color="GREEN">260</font></p>
 <p>πᾶσαν λειανέω, τρέψω δ' ἥρωας Ἀχαιούς.</p>
 <p> </p>
 <p>ὣς εἰπὼν ἔμπνευσε μένος μέγα ποιμένι λαῶν.</p>
 <p>ὡς δ' ὅτε τις στατὸς ἵππος ἀκοστήσας ἐπὶ φάτνῃ</p>
 <p>δεσμὸν ἀπορρήξας θείῃ πεδίοιο κροαίνων</p>
 <p>εἰωθὼς λούεσθαι ἐϋρρεῖος ποταμοῖο <font color="GREEN">265</font></p>
 <p>κυδιόων: ὑψοῦ δὲ κάρη ἔχει, ἀμφὶ δὲ χαῖται</p>
 <p>ὤμοις ἀί̈σσονται: ὃ δ' ἀγλαί̈ηφι πεποιθὼς</p>
 <p>ῥίμφά ἑ γοῦνα φέρει μετά τ' ἤθεα καὶ νομὸν ἵππων:</p>
 <p>ὣς Ἕκτωρ λαιψηρὰ πόδας καὶ γούνατ' ἐνώμα</p>
 <p>ὀτρύνων ἱππῆας, ἐπεὶ θεοῦ ἔκλυεν αὐδήν. <font color="GREEN">270</font></p>
 <p>οἳ δ' ὥς τ' ἢ ἔλαφον κεραὸν ἢ ἄγριον αἶγα</p>
 <p>ἐσσεύαντο κύνες τε καὶ ἀνέρες ἀγροιῶται:</p>
 <p>τὸν μέν τ' ἠλίβατος πέτρη καὶ δάσκιος ὕλη</p>
 <p>εἰρύσατ', οὐδ' ἄρα τέ σφι κιχήμεναι αἴσιμον ἦεν:</p>
 <p>τῶν δέ θ' ὑπὸ ἰαχῆς ἐφάνη λὶς ἠϋγένειος <font color="GREEN">275</font></p>
 <p>εἰς ὁδόν, αἶψα δὲ πάντας ἀπέτραπε καὶ μεμαῶτας:</p>
 <p>ὣς Δαναοὶ εἷος μὲν ὁμιλαδὸν αἰὲν ἕποντο</p>
 <p>νύσσοντες ξίφεσίν τε καὶ ἔγχεσιν ἀμφιγύοισιν:</p>
 <p>αὐτὰρ ἐπεὶ ἴδον Ἕκτορ' ἐποιχόμενον στίχας ἀνδρῶν</p>
 <p>τάρβησαν, πᾶσιν δὲ παραὶ ποσὶ κάππεσε θυμός. <font color="GREEN">280</font></p>
 <p> </p>
 <p>τοῖσι δ' ἔπειτ' ἀγόρευε Θόας Ἀνδραίμονος υἱός,</p>
 <p>Αἰτωλῶν ὄχ' ἄριστος ἐπιστάμενος μὲν ἄκοντι</p>
 <p>ἐσθλὸς δ' ἐν σταδίῃ: ἀγορῇ δέ ἑ παῦροι Ἀχαιῶν</p>
 <p>νίκων, ὁππότε κοῦροι ἐρίσσειαν περὶ μύθων:</p>
 <p>ὅ σφιν ἐϋφρονέων ἀγορήσατο καὶ μετέειπεν: <font color="GREEN">285</font></p>
 <p>ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι,</p>
 <p>οἷον δ' αὖτ' ἐξαῦτις ἀνέστη κῆρας ἀλύξας</p>
 <p>Ἕκτωρ: ἦ θήν μιν μάλα ἔλπετο θυμὸς ἑκάστου</p>
 <p>χερσὶν ὑπ' Αἴαντος θανέειν Τελαμωνιάδαο.</p>
 <p>ἀλλά τις αὖτε θεῶν ἐρρύσατο καὶ ἐσάωσεν <font color="GREEN">290</font></p>
 <p>Ἕκτορ', ὃ δὴ πολλῶν Δαναῶν ὑπὸ γούνατ' ἔλυσεν,</p>
 <p>ὡς καὶ νῦν ἔσσεσθαι ὀί̈ομαι: οὐ γὰρ ἄτερ γε</p>
 <p>Ζηνὸς ἐριγδούπου πρόμος ἵσταται ὧδε μενοινῶν.</p>
 <p>ἀλλ' ἄγεθ' ὡς ἂν ἐγὼν εἴπω πειθώμεθα πάντες.</p>
 <p>πληθὺν μὲν ποτὶ νῆας ἀνώξομεν ἀπονέεσθαι: <font color="GREEN">295</font></p>
 <p>αὐτοὶ δ', ὅσσοι ἄριστοι ἐνὶ στρατῷ εὐχόμεθ' εἶναι,</p>
 <p>στήομεν, εἴ κεν πρῶτον ἐρύξομεν ἀντιάσαντες</p>
 <p>δούρατ' ἀνασχόμενοι: τὸν δ' οἴω καὶ μεμαῶτα</p>
 <p>θυμῷ δείσεσθαι Δαναῶν καταδῦναι ὅμιλον.</p>
 <p> </p>
 <p>ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο: <font color="GREEN">300</font></p>
 <p>οἳ μὲν ἄρ' ἀμφ' Αἴαντα καὶ Ἰδομενῆα ἄνακτα</p>
 <p>Τεῦκρον Μηριόνην τε Μέγην τ' ἀτάλαντον Ἄρηϊ</p>
 <p>ὑσμίνην ἤρτυνον ἀριστῆας καλέσαντες</p>
 <p>Ἕκτορι καὶ Τρώεσσιν ἐναντίον: αὐτὰρ ὀπίσσω</p>
 <p>ἣ πληθὺς ἐπὶ νῆας Ἀχαιῶν ἀπονέοντο. <font color="GREEN">305</font></p>
 <p> </p>
 <p>Τρῶες δὲ προὔτυψαν ἀολλέες, ἦρχε δ' ἄρ' Ἕκτωρ</p>
 <p>μακρὰ βιβάς: πρόσθεν δὲ κί' αὐτοῦ Φοῖβος Ἀπόλλων</p>
 <p>εἱμένος ὤμοιιν νεφέλην, ἔχε δ' αἰγίδα θοῦριν</p>
 <p>δεινὴν ἀμφιδάσειαν ἀριπρεπέ', ἣν ἄρα χαλκεὺς</p>
 <p>Ἥφαιστος Διὶ δῶκε φορήμεναι ἐς φόβον ἀνδρῶν: <font color="GREEN">310</font></p>
 <p>τὴν ἄρ' ὅ γ' ἐν χείρεσσιν ἔχων ἡγήσατο λαῶν.</p>
 <p>Ἀργεῖοι δ' ὑπέμειναν ἀολλέες, ὦρτο δ' ἀϋτὴ</p>
 <p>ὀξεῖ' ἀμφοτέρωθεν, ἀπὸ νευρῆφι δ' ὀϊστοὶ</p>
 <p>θρῷσκον: πολλὰ δὲ δοῦρα θρασειάων ἀπὸ χειρῶν</p>
 <p>ἄλλα μὲν ἐν χροὶ̈ πήγνυτ' ἀρηϊθόων αἰζηῶν, <font color="GREEN">315</font></p>
 <p>πολλὰ δὲ καὶ μεσσηγὺ πάρος χρόα λευκὸν ἐπαυρεῖν</p>
 <p>ἐν γαίῃ ἵσταντο λιλαιόμενα χροὸς ἆσαι.</p>
 <p>ὄφρα μὲν αἰγίδα χερσὶν ἔχ' ἀτρέμα Φοῖβος Ἀπόλλων,</p>
 <p>τόφρα μάλ' ἀμφοτέρων βέλε' ἥπτετο, πῖπτε δὲ λαός.</p>
 <p>αὐτὰρ ἐπεὶ κατ' ἐνῶπα ἰδὼν Δαναῶν ταχυπώλων <font color="GREEN">320</font></p>
 <p>σεῖσ', ἐπὶ δ' αὐτὸς ἄϋσε μάλα μέγα, τοῖσι δὲ θυμὸν</p>
 <p>ἐν στήθεσσιν ἔθελξε, λάθοντο δὲ θούριδος ἀλκῆς.</p>
 <p>οἳ δ' ὥς τ' ἠὲ βοῶν ἀγέλην ἢ πῶϋ μέγ' οἰῶν</p>
 <p>θῆρε δύω κλονέωσι μελαίνης νυκτὸς ἀμολγῷ</p>
 <p>ἐλθόντ' ἐξαπίνης σημάντορος οὐ παρεόντος, <font color="GREEN">325</font></p>
 <p>ὣς ἐφόβηθεν Ἀχαιοὶ ἀνάλκιδες: ἐν γὰρ Ἀπόλλων</p>
 <p>ἧκε φόβον, Τρωσὶν δὲ καὶ Ἕκτορι κῦδος ὄπαζεν.</p>
 <p> </p>
 <p>ἔνθα δ' ἀνὴρ ἕλεν ἄνδρα κεδασθείσης ὑσμίνης.</p>
 <p>Ἕκτωρ μὲν Στιχίον τε καὶ Ἀρκεσίλαον ἔπεφνε,</p>
 <p>τὸν μὲν Βοιωτῶν ἡγήτορα χαλκοχιτώνων, <font color="GREEN">330</font></p>
 <p>τὸν δὲ Μενεσθῆος μεγαθύμου πιστὸν ἑταῖρον:</p>
 <p>Αἰνείας δὲ Μέδοντα καὶ Ἴασον ἐξενάριξεν.</p>
 <p>ἤτοι ὃ μὲν νόθος υἱὸς Ὀϊλῆος θείοιο</p>
 <p>ἔσκε Μέδων Αἴαντος ἀδελφεός: αὐτὰρ ἔναιεν</p>
 <p>ἐν Φυλάκῃ γαίης ἄπο πατρίδος ἄνδρα κατακτὰς <font color="GREEN">335</font></p>
 <p>γνωτὸν μητρυιῆς Ἐριώπιδος, ἣν ἔχ' Ὀϊλεύς:</p>
 <p>Ἴασος αὖτ' ἀρχὸς μὲν Ἀθηναίων ἐτέτυκτο,</p>
 <p>υἱὸς δὲ Σφήλοιο καλέσκετο Βουκολίδαο.</p>
 <p>Μηκιστῆ δ' ἕλε Πουλυδάμας, Ἐχίον δὲ Πολίτης</p>
 <p>πρώτῃ ἐν ὑσμίνῃ, Κλονίον δ' ἕλε δῖος Ἀγήνωρ. <font color="GREEN">340</font></p>
 <p>Δηί̈οχον δὲ Πάρις βάλε νείατον ὦμον ὄπισθε</p>
 <p>φεύγοντ' ἐν προμάχοισι, διὰ πρὸ δὲ χαλκὸν ἔλασσεν.</p>
 <p>ὄφρ' οἳ τοὺς ἐνάριζον ἀπ' ἔντεα, τόφρα δ' Ἀχαιοὶ</p>
 <p>τάφρῳ καὶ σκολόπεσσιν ἐνιπλήξαντες ὀρυκτῇ</p>
 <p>ἔνθα καὶ ἔνθα φέβοντο, δύοντο δὲ τεῖχος ἀνάγκῃ. <font color="GREEN">345</font></p>
 <p>Ἕκτωρ δὲ Τρώεσσιν ἐκέκλετο μακρὸν ἀύ̈σας</p>
 <p>νηυσὶν ἐπισσεύεσθαι, ἐᾶν δ' ἔναρα βροτόεντα:</p>
 <p>ὃν δ' ἂν ἐγὼν ἀπάνευθε νεῶν ἑτέρωθι νοήσω,</p>
 <p>αὐτοῦ οἱ θάνατον μητίσομαι, οὐδέ νυ τόν γε</p>
 <p>γνωτοί τε γνωταί τε πυρὸς λελάχωσι θανόντα, <font color="GREEN">350</font></p>
 <p>ἀλλὰ κύνες ἐρύουσι πρὸ ἄστεος ἡμετέροιο.</p>
 <p> </p>
 <p>ὣς εἰπὼν μάστιγι κατωμαδὸν ἤλασεν ἵππους</p>
 <p>κεκλόμενος Τρώεσσι κατὰ στίχας: οἳ δὲ σὺν αὐτῷ</p>
 <p>πάντες ὁμοκλήσαντες ἔχον ἐρυσάρματας ἵππους</p>
 <p>ἠχῇ θεσπεσίῃ: προπάροιθε δὲ Φοῖβος Ἀπόλλων <font color="GREEN">355</font></p>
 <p>ῥεῖ' ὄχθας καπέτοιο βαθείης ποσσὶν ἐρείπων</p>
 <p>ἐς μέσσον κατέβαλλε, γεφύρωσεν δὲ κέλευθον</p>
 <p>μακρὴν ἠδ' εὐρεῖαν, ὅσον τ' ἐπὶ δουρὸς ἐρωὴ</p>
 <p>γίγνεται, ὁππότ' ἀνὴρ σθένεος πειρώμενος ᾗσι.</p>
 <p>τῇ ῥ' οἵ γε προχέοντο φαλαγγηδόν, πρὸ δ' Ἀπόλλων <font color="GREEN">360</font></p>
 <p>αἰγίδ' ἔχων ἐρίτιμον: ἔρειπε δὲ τεῖχος Ἀχαιῶν</p>
 <p>ῥεῖα μάλ', ὡς ὅτε τις ψάμαθον πάϊς ἄγχι θαλάσσης,</p>
 <p>ὅς τ' ἐπεὶ οὖν ποιήσῃ ἀθύρματα νηπιέῃσιν</p>
 <p>ἂψ αὖτις συνέχευε ποσὶν καὶ χερσὶν ἀθύρων.</p>
 <p>ὥς ῥα σὺ ἤϊε Φοῖβε πολὺν κάματον καὶ ὀϊζὺν <font color="GREEN">365</font></p>
 <p>σύγχεας Ἀργείων, αὐτοῖσι δὲ φύζαν ἐνῶρσας.</p>
 <p> </p>
 <p>ὣς οἳ μὲν παρὰ νηυσὶν ἐρητύοντο μένοντες,</p>
 <p>ἀλλήλοισί τε κεκλόμενοι καὶ πᾶσι θεοῖσι</p>
 <p>χεῖρας ἀνίσχοντες μεγάλ' εὐχετόωντο ἕκαστος:</p>
 <p>Νέστωρ αὖτε μάλιστα Γερήνιος οὖρος Ἀχαιῶν <font color="GREEN">370</font></p>
 <p>εὔχετο χεῖρ' ὀρέγων εἰς οὐρανὸν ἀστερόεντα:</p>
 <p>Ζεῦ πάτερ εἴ ποτέ τίς τοι ἐν Ἄργεί̈ περ πολυπύρῳ</p>
 <p>ἢ βοὸς ἢ οἰὸς κατὰ πίονα μηρία καίων</p>
 <p>εὔχετο νοστῆσαι, σὺ δ' ὑπέσχεο καὶ κατένευσας,</p>
 <p>τῶν μνῆσαι καὶ ἄμυνον Ὀλύμπιε νηλεὲς ἦμαρ, <font color="GREEN">375</font></p>
 <p>μηδ' οὕτω Τρώεσσιν ἔα δάμνασθαι Ἀχαιούς.</p>
 <p> </p>
 <p>ὣς ἔφατ' εὐχόμενος, μέγα δ' ἔκτυπε μητίετα Ζεύς,</p>
 <p>ἀράων ἀί̈ων Νηληϊάδαο γέροντος.</p>
 <p>Τρῶες δ' ὡς ἐπύθοντο Διὸς κτύπον αἰγιόχοιο,</p>
 <p>μᾶλλον ἐπ' Ἀργείοισι θόρον, μνήσαντο δὲ χάρμης. <font color="GREEN">380</font></p>
 <p>οἳ δ' ὥς τε μέγα κῦμα θαλάσσης εὐρυπόροιο</p>
 <p>νηὸς ὑπὲρ τοίχων καταβήσεται, ὁππότ' ἐπείγῃ</p>
 <p>ἲς ἀνέμου: ἣ γάρ τε μάλιστά γε κύματ' ὀφέλλει:</p>
 <p>ὣς Τρῶες μεγάλῃ ἰαχῇ κατὰ τεῖχος ἔβαινον,</p>
 <p>ἵππους δ' εἰσελάσαντες ἐπὶ πρύμνῃσι μάχοντο <font color="GREEN">385</font></p>
 <p>ἔγχεσιν ἀμφιγύοις αὐτοσχεδόν, οἳ μὲν ἀφ' ἵππων,</p>
 <p>οἳ δ' ἀπὸ νηῶν ὕψι μελαινάων ἐπιβάντες</p>
 <p>μακροῖσι ξυστοῖσι, τά ῥά σφ' ἐπὶ νηυσὶν ἔκειτο</p>
 <p>ναύμαχα κολλήεντα, κατὰ στόμα εἱμένα χαλκῷ.</p>
 <p> </p>
 <p>Πάτροκλος δ' εἷος μὲν Ἀχαιοί τε Τρῶές τε <font color="GREEN">390</font></p>
 <p>τείχεος ἀμφεμάχοντο θοάων ἔκτοθι νηῶν,</p>
 <p>τόφρ' ὅ γ' ἐνὶ κλισίῃ ἀγαπήνορος Εὐρυπύλοιο</p>
 <p>ἧστό τε καὶ τὸν ἔτερπε λόγοις, ἐπὶ δ' ἕλκεϊ λυγρῷ</p>
 <p>φάρμακ' ἀκέσματ' ἔπασσε μελαινάων ὀδυνάων.</p>
 <p>αὐτὰρ ἐπεὶ δὴ τεῖχος ἐπεσσυμένους ἐνόησε <font color="GREEN">395</font></p>
 <p>Τρῶας, ἀτὰρ Δαναῶν γένετο ἰαχή τε φόβος τε,</p>
 <p>ᾤμωξέν τ' ἄρ' ἔπειτα καὶ ὣ πεπλήγετο μηρὼ</p>
 <p>χερσὶ καταπρηνέσσ', ὀλοφυρόμενος δ' ἔπος ηὔδα:</p>
 <p>Εὐρύπυλ' οὐκ ἔτι τοι δύναμαι χατέοντί περ' ἔμπης</p>
 <p>ἐνθάδε παρμενέμεν: δὴ γὰρ μέγα νεῖκος ὄρωρεν: <font color="GREEN">400</font></p>
 <p>ἀλλὰ σὲ μὲν θεράπων ποτιτερπέτω, αὐτὰρ ἔγωγε</p>
 <p>σπεύσομαι εἰς Ἀχιλῆα, ἵν' ὀτρύνω πολεμίζειν.</p>
 <p>τίς δ' οἶδ' εἴ κέν οἱ σὺν δαίμονι θυμὸν ὀρίνω</p>
 <p>παρειπών; ἀγαθὴ δὲ παραίφασίς ἐστιν ἑταίρου.</p>
 <p> </p>
 <p> </p>
 <p>τὸν μὲν ἄρ' ὣς εἰπόντα πόδες φέρον: αὐτὰρ Ἀχαιοὶ <font color="GREEN">405</font></p>
 <p>Τρῶας ἐπερχομένους μένον ἔμπεδον, οὐδ' ἐδύναντο</p>
 <p>παυροτέρους περ ἐόντας ἀπώσασθαι παρὰ νηῶν:</p>
 <p>οὐδέ ποτε Τρῶες Δαναῶν ἐδύναντο φάλαγγας</p>
 <p>ῥηξάμενοι κλισίῃσι μιγήμεναι ἠδὲ νέεσσιν.</p>
 <p>ἀλλ' ὥς τε στάθμη δόρυ νήϊον ἐξιθύνει <font color="GREEN">410</font></p>
 <p>τέκτονος ἐν παλάμῃσι δαήμονος, ὅς ῥά τε πάσης</p>
 <p>εὖ εἰδῇ σοφίης ὑποθημοσύνῃσιν Ἀθήνης,</p>
 <p>ὣς μὲν τῶν ἐπὶ ἶσα μάχη τέτατο πτόλεμός τε:</p>
 <p>ἄλλοι δ' ἀμφ' ἄλλῃσι μάχην ἐμάχοντο νέεσσιν,</p>
 <p>Ἕκτωρ δ' ἄντ' Αἴαντος ἐείσατο κυδαλίμοιο. <font color="GREEN">415</font></p>
 <p>τὼ δὲ μιῆς περὶ νηὸς ἔχον πόνον, οὐδὲ δύναντο</p>
 <p>οὔθ' ὃ τὸν ἐξελάσαι καὶ ἐνιπρῆσαι πυρὶ νῆα</p>
 <p>οὔθ' ὃ τὸν ἂψ ὤσασθαι, ἐπεί ῥ' ἐπέλασσέ γε δαίμων.</p>
 <p>ἔνθ' υἷα Κλυτίοιο Καλήτορα φαίδιμος Αἴας</p>
 <p>πῦρ ἐς νῆα φέροντα κατὰ στῆθος βάλε δουρί. <font color="GREEN">420</font></p>
 <p>δούπησεν δὲ πεσών, δαλὸς δέ οἱ ἔκπεσε χειρός.</p>
 <p>Ἕκτωρ δ' ὡς ἐνόησεν ἀνεψιὸν ὀφθαλμοῖσιν</p>
 <p>ἐν κονίῃσι πεσόντα νεὸς προπάροιθε μελαίνης,</p>
 <p>Τρωσί τε καὶ Λυκίοισιν ἐκέκλετο μακρὸν ἀύ̈σας:</p>
 <p>Τρῶες καὶ Λύκιοι καὶ Δάρδανοι ἀγχιμαχηταὶ <font color="GREEN">425</font></p>
 <p>μὴ δή πω χάζεσθε μάχης ἐν στείνεϊ τῷδε,</p>
 <p>ἀλλ' υἷα Κλυτίοιο σαώσατε, μή μιν Ἀχαιοὶ</p>
 <p>τεύχεα συλήσωσι νεῶν ἐν ἀγῶνι πεσόντα.</p>
 <p> </p>
 <p>ὣς εἰπὼν Αἴαντος ἀκόντισε δουρὶ φαεινῷ.</p>
 <p>τοῦ μὲν ἅμαρθ', ὃ δ' ἔπειτα Λυκόφρονα Μάστορος υἱὸν <font color="GREEN">430</font></p>
 <p>Αἴαντος θεράποντα Κυθήριον, ὅς ῥα παρ' αὐτῷ</p>
 <p>ναῖ', ἐπεὶ ἄνδρα κατέκτα Κυθήροισι ζαθέοισι,</p>
 <p>τόν ῥ' ἔβαλεν κεφαλὴν ὑπὲρ οὔατος ὀξέϊ χαλκῷ</p>
 <p>ἑσταότ' ἄγχ' Αἴαντος: ὃ δ' ὕπτιος ἐν κονίῃσι</p>
 <p>νηὸς ἄπο πρυμνῆς χαμάδις πέσε, λύντο δὲ γυῖα. <font color="GREEN">435</font></p>
 <p>Αἴας δ' ἐρρίγησε, κασίγνητον δὲ προσηύδα:</p>
 <p>Τεῦκρε πέπον δὴ νῶϊν ἀπέκτατο πιστὸς ἑταῖρος</p>
 <p>Μαστορίδης, ὃν νῶϊ Κυθηρόθεν ἔνδον ἐόντα</p>
 <p>ἶσα φίλοισι τοκεῦσιν ἐτίομεν ἐν μεγάροισι:</p>
 <p>τὸν δ' Ἕκτωρ μεγάθυμος ἀπέκτανε. ποῦ νύ τοι ἰοὶ <font color="GREEN">440</font></p>
 <p>ὠκύμοροι καὶ τόξον ὅ τοι πόρε Φοῖβος Ἀπόλλων;</p>
 <p>ὣς φάθ', ὃ δὲ ξυνέηκε, θέων δέ οἱ ἄγχι παρέστη,</p>
 <p>τόξον ἔχων ἐν χειρὶ παλίντονον ἠδὲ φαρέτρην</p>
 <p>ἰοδόκον: μάλα δ' ὦκα βέλεα Τρώεσσιν ἐφίει.</p>
 <p>καί ῥ' ἔβαλε Κλεῖτον Πεισήνορος ἀγλαὸν υἱὸν <font color="GREEN">445</font></p>
 <p>Πουλυδάμαντος ἑταῖρον ἀγαυοῦ Πανθοί̈δαο</p>
 <p>ἡνία χερσὶν ἔχοντα: ὃ μὲν πεπόνητο καθ' ἵππους:</p>
 <p>τῇ γὰρ ἔχ' ᾗ ῥα πολὺ πλεῖσται κλονέοντο φάλαγγες</p>
 <p>Ἕκτορι καὶ Τρώεσσι χαριζόμενος: τάχα δ' αὐτῷ</p>
 <p>ἦλθε κακόν, τό οἱ οὔ τις ἐρύκακεν ἱεμένων περ. <font color="GREEN">450</font></p>
 <p>αὐχένι γάρ οἱ ὄπισθε πολύστονος ἔμπεσεν ἰός:</p>
 <p>ἤριπε δ' ἐξ ὀχέων, ὑπερώησαν δέ οἱ ἵπποι</p>
 <p>κείν' ὄχεα κροτέοντες. ἄναξ δ' ἐνόησε τάχιστα</p>
 <p>Πουλυδάμας, καὶ πρῶτος ἐναντίος ἤλυθεν ἵππων.</p>
 <p>τοὺς μὲν ὅ γ' Ἀστυνόῳ Προτιάονος υἱέϊ δῶκε, <font color="GREEN">455</font></p>
 <p>πολλὰ δ' ἐπότρυνε σχεδὸν ἴσχειν εἰσορόωντα</p>
 <p>ἵππους: αὐτὸς δ' αὖτις ἰὼν προμάχοισιν ἐμίχθη.</p>
 <p> </p>
 <p>Τεῦκρος δ' ἄλλον ὀϊστὸν ἐφ' Ἕκτορι χαλκοκορυστῇ</p>
 <p>αἴνυτο, καί κεν ἔπαυσε μάχης ἐπὶ νηυσὶν Ἀχαιῶν,</p>
 <p>εἴ μιν ἀριστεύοντα βαλὼν ἐξείλετο θυμόν. <font color="GREEN">460</font></p>
 <p>ἀλλ' οὐ λῆθε Διὸς πυκινὸν νόον, ὅς ῥ' ἐφύλασσεν</p>
 <p>Ἕκτορ', ἀτὰρ Τεῦκρον Τελαμώνιον εὖχος ἀπηύρα,</p>
 <p>ὅς οἱ ἐϋστρεφέα νευρὴν ἐν ἀμύμονι τόξῳ</p>
 <p>ῥῆξ' ἐπὶ τῷ ἐρύοντι: παρεπλάγχθη δέ οἱ ἄλλῃ</p>
 <p>ἰὸς χαλκοβαρής, τόξον δέ οἱ ἔκπεσε χειρός. <font color="GREEN">465</font></p>
 <p>Τεῦκρος δ' ἐρρίγησε, κασίγνητον δὲ προσηύδα:</p>
 <p>ὢ πόποι ἦ δὴ πάγχυ μάχης ἐπὶ μήδεα κείρει</p>
 <p>δαίμων ἡμετέρης, ὅ τέ μοι βιὸν ἔκβαλε χειρός,</p>
 <p>νευρὴν δ' ἐξέρρηξε νεόστροφον, ἣν ἐνέδησα</p>
 <p>πρώϊον, ὄφρ' ἀνέχοιτο θαμὰ θρῴσκοντας ὀϊστούς. <font color="GREEN">470</font></p>
 <p> </p>
 <p>τὸν δ' ἠμείβετ' ἔπειτα μέγας Τελαμώνιος Αἴας:</p>
 <p>ὦ πέπον ἀλλὰ βιὸν μὲν ἔα καὶ ταρφέας ἰοὺς</p>
 <p>κεῖσθαι, ἐπεὶ συνέχευε θεὸς Δαναοῖσι μεγήρας:</p>
 <p>αὐτὰρ χερσὶν ἑλὼν δολιχὸν δόρυ καὶ σάκος ὤμῳ</p>
 <p>μάρναό τε Τρώεσσι καὶ ἄλλους ὄρνυθι λαούς. <font color="GREEN">475</font></p>
 <p>μὴ μὰν ἀσπουδί γε δαμασσάμενοί περ ἕλοιεν</p>
 <p>νῆας ἐϋσσέλμους, ἀλλὰ μνησώμεθα χάρμης.</p>
 <p>ὣς φάθ', ὃ δὲ τόξον μὲν ἐνὶ κλισίῃσιν ἔθηκεν,</p>
 <p>αὐτὰρ ὅ γ' ἀμφ' ὤμοισι σάκος θέτο τετραθέλυμνον,</p>
 <p>κρατὶ δ' ἐπ' ἰφθίμῳ κυνέην εὔτυκτον ἔθηκεν <font color="GREEN">480</font></p>
 <p>ἵππουριν, δεινὸν δὲ λόφος καθύπερθεν ἔνευεν:</p>
 <p>εἵλετο δ' ἄλκιμον ἔγχος ἀκαχμένον ὀξέϊ χαλκῷ,</p>
 <p>βῆ δ' ἰέναι, μάλα δ' ὦκα θέων Αἴαντι παρέστη.</p>
 <p> </p>
 <p>Ἕκτωρ δ' ὡς εἶδεν Τεύκρου βλαφθέντα βέλεμνα,</p>
 <p>Τρωσί τε καὶ Λυκίοισιν ἐκέκλετο μακρὸν ἀύ̈σας: <font color="GREEN">485</font></p>
 <p>Τρῶες καὶ Λύκιοι καὶ Δάρδανοι ἀγχιμαχηταὶ</p>
 <p>ἀνέρες ἔστε φίλοι, μνήσασθε δὲ θούριδος ἀλκῆς</p>
 <p>νῆας ἀνὰ γλαφυράς: δὴ γὰρ ἴδον ὀφθαλμοῖσιν</p>
 <p>ἀνδρὸς ἀριστῆος Διόθεν βλαφθέντα βέλεμνα.</p>
 <p>ῥεῖα δ' ἀρίγνωτος Διὸς ἀνδράσι γίγνεται ἀλκή, <font color="GREEN">490</font></p>
 <p>ἠμὲν ὁτέοισιν κῦδος ὑπέρτερον ἐγγυαλίξῃ,</p>
 <p>ἠδ' ὅτινας μινύθῃ τε καὶ οὐκ ἐθέλῃσιν ἀμύνειν,</p>
 <p>ὡς νῦν Ἀργείων μινύθει μένος, ἄμμι δ' ἀρήγει.</p>
 <p>ἀλλὰ μάχεσθ' ἐπὶ νηυσὶν ἀολλέες: ὃς δέ κεν ὑμέων</p>
 <p>βλήμενος ἠὲ τυπεὶς θάνατον καὶ πότμον ἐπίσπῃ <font color="GREEN">495</font></p>
 <p>τεθνάτω: οὔ οἱ ἀεικὲς ἀμυνομένῳ περὶ πάτρης</p>
 <p>τεθνάμεν: ἀλλ' ἄλοχός τε σόη καὶ παῖδες ὀπίσσω,</p>
 <p>καὶ οἶκος καὶ κλῆρος ἀκήρατος, εἴ κεν Ἀχαιοὶ</p>
 <p>οἴχωνται σὺν νηυσὶ φίλην ἐς πατρίδα γαῖαν.</p>
 <p> </p>
 <p>ὣς εἰπὼν ὄτρυνε μένος καὶ θυμὸν ἑκάστου. <font color="GREEN">500</font></p>
 <p>Αἴας δ' αὖθ' ἑτέρωθεν ἐκέκλετο οἷς ἑτάροισιν:</p>
 <p>αἰδὼς Ἀργεῖοι: νῦν ἄρκιον ἢ ἀπολέσθαι</p>
 <p>ἠὲ σαωθῆναι καὶ ἀπώσασθαι κακὰ νηῶν.</p>
 <p>ἦ ἔλπεσθ' ἢν νῆας ἕλῃ κορυθαίολος Ἕκτωρ</p>
 <p>ἐμβαδὸν ἵξεσθαι ἣν πατρίδα γαῖαν ἕκαστος; <font color="GREEN">505</font></p>
 <p>ἦ οὐκ ὀτρύνοντος ἀκούετε λαὸν ἅπαντα</p>
 <p>Ἕκτορος, ὃς δὴ νῆας ἐνιπρῆσαι μενεαίνει;</p>
 <p>οὐ μὰν ἔς γε χορὸν κέλετ' ἐλθέμεν, ἀλλὰ μάχεσθαι.</p>
 <p>ἡμῖν δ' οὔ τις τοῦδε νόος καὶ μῆτις ἀμείνων</p>
 <p>ἢ αὐτοσχεδίῃ μῖξαι χεῖράς τε μένος τε. <font color="GREEN">510</font></p>
 <p>βέλτερον ἢ ἀπολέσθαι ἕνα χρόνον ἠὲ βιῶναι</p>
 <p>ἢ δηθὰ στρεύγεσθαι ἐν αἰνῇ δηϊοτῆτι</p>
 <p>ὧδ' αὔτως παρὰ νηυσὶν ὑπ' ἀνδράσι χειροτέροισιν.</p>
 <p>ὣς εἰπὼν ὄτρυνε μένος καὶ θυμὸν ἑκάστου.</p>
 <p>ἔνθ' Ἕκτωρ μὲν ἕλε Σχεδίον Περιμήδεος υἱὸν <font color="GREEN">515</font></p>
 <p>ἀρχὸν Φωκήων, Αἴας δ' ἕλε Λαοδάμαντα</p>
 <p>ἡγεμόνα πρυλέων Ἀντήνορος ἀγλαὸν υἱόν:</p>
 <p>Πουλυδάμας δ' Ὦτον Κυλλήνιον ἐξενάριξε</p>
 <p>Φυλεί̈δεω ἕταρον, μεγαθύμων ἀρχὸν Ἐπειῶν.</p>
 <p>τῷ δὲ Μέγης ἐπόρουσεν ἰδών: ὃ δ' ὕπαιθα λιάσθη <font color="GREEN">520</font></p>
 <p>Πουλυδάμας: καὶ τοῦ μὲν ἀπήμβροτεν: οὐ γὰρ Ἀπόλλων</p>
 <p>εἴα Πάνθου υἱὸν ἐνὶ προμάχοισι δαμῆναι:</p>
 <p>αὐτὰρ ὅ γε Κροίσμου στῆθος μέσον οὔτασε δουρί.</p>
 <p>δούπησεν δὲ πεσών: ὃ δ' ἀπ' ὤμων τεύχε' ἐσύλα.</p>
 <p>τόφρα δὲ τῷ ἐπόρουσε Δόλοψ αἰχμῆς ἐὺ̈ εἰδὼς <font color="GREEN">525</font></p>
 <p>Λαμπετίδης, ὃν Λάμπος ἐγείνατο φέρτατον υἱὸν</p>
 <p>Λαομεδοντιάδης εὖ εἰδότα θούριδος ἀλκῆς,</p>
 <p>ὃς τότε Φυλεί̈δαο μέσον σάκος οὔτασε δουρὶ</p>
 <p>ἐγγύθεν ὁρμηθείς: πυκινὸς δέ οἱ ἤρκεσε θώρηξ,</p>
 <p>τόν ῥ' ἐφόρει γυάλοισιν ἀρηρότα: τόν ποτε Φυλεὺς <font color="GREEN">530</font></p>
 <p>ἤγαγεν ἐξ Ἐφύρης, ποταμοῦ ἄπο Σελλήεντος.</p>
 <p>ξεῖνος γάρ οἱ ἔδωκεν ἄναξ ἀνδρῶν Εὐφήτης</p>
 <p>ἐς πόλεμον φορέειν δηί̈ων ἀνδρῶν ἀλεωρήν:</p>
 <p>ὅς οἱ καὶ τότε παιδὸς ἀπὸ χροὸς ἤρκεσ' ὄλεθρον.</p>
 <p>τοῦ δὲ Μέγης κόρυθος χαλκήρεος ἱπποδασείης <font color="GREEN">535</font></p>
 <p>κύμβαχον ἀκρότατον νύξ' ἔγχεϊ ὀξυόεντι,</p>
 <p>ῥῆξε δ' ἀφ' ἵππειον λόφον αὐτοῦ: πᾶς δὲ χαμᾶζε</p>
 <p>κάππεσεν ἐν κονίῃσι νέον φοίνικι φαεινός.</p>
 <p>εἷος ὃ τῷ πολέμιζε μένων, ἔτι δ' ἔλπετο νίκην,</p>
 <p>τόφρα δέ οἱ Μενέλαος ἀρήϊος ἦλθεν ἀμύντωρ, <font color="GREEN">540</font></p>
 <p>στῆ δ' εὐρὰξ σὺν δουρὶ λαθών, βάλε δ' ὦμον ὄπισθεν:</p>
 <p>αἰχμὴ δὲ στέρνοιο διέσσυτο μαιμώωσα</p>
 <p>πρόσσω ἱεμένη: ὃ δ' ἄρα πρηνὴς ἐλιάσθη.</p>
 <p>τὼ μὲν ἐεισάσθην χαλκήρεα τεύχε' ἀπ' ὤμων</p>
 <p>συλήσειν: Ἕκτωρ δὲ κασιγνήτοισι κέλευσε <font color="GREEN">545</font></p>
 <p>πᾶσι μάλα, πρῶτον δ' Ἱκεταονίδην ἐνένιπεν</p>
 <p>ἴφθιμον Μελάνιππον. ὃ δ' ὄφρα μὲν εἰλίποδας βοῦς</p>
 <p>βόσκ' ἐν Περκώτῃ δηί̈ων ἀπὸ νόσφιν ἐόντων:</p>
 <p>αὐτὰρ ἐπεὶ Δαναῶν νέες ἤλυθον ἀμφιέλισσαι,</p>
 <p>ἂψ εἰς Ἴλιον ἦλθε, μετέπρεπε δὲ Τρώεσσι, <font color="GREEN">550</font></p>
 <p>ναῖε δὲ πὰρ Πριάμῳ, ὃ δέ μιν τίεν ἶσα τέκεσσι:</p>
 <p>τόν ῥ' Ἕκτωρ ἐνένιπεν ἔπος τ' ἔφατ' ἔκ τ' ὀνόμαζεν:</p>
 <p>οὕτω δὴ Μελάνιππε μεθήσομεν; οὐδέ νυ σοί περ</p>
 <p>ἐντρέπεται φίλον ἦτορ ἀνεψιοῦ κταμένοιο;</p>
 <p>οὐχ ὁράᾳς οἷον Δόλοπος περὶ τεύχε' ἕπουσιν; <font color="GREEN">555</font></p>
 <p>ἀλλ' ἕπευ: οὐ γὰρ ἔτ' ἔστιν ἀποσταδὸν Ἀργείοισι</p>
 <p>μάρνασθαι, πρίν γ' ἠὲ κατακτάμεν ἠὲ κατ' ἄκρης</p>
 <p>Ἴλιον αἰπεινὴν ἑλέειν κτάσθαι τε πολίτας.</p>
 <p>ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς:</p>
 <p>Ἀργείους δ' ὄτρυνε μέγας Τελαμώνιος Αἴας: <font color="GREEN">560</font></p>
 <p>ὦ φίλοι ἀνέρες ἔστε, καὶ αἰδῶ θέσθ' ἐνὶ θυμῷ,</p>
 <p>ἀλλήλους τ' αἰδεῖσθε κατὰ κρατερὰς ὑσμίνας.</p>
 <p>αἰδομένων δ' ἀνδρῶν πλέονες σόοι ἠὲ πέφανται:</p>
 <p>φευγόντων δ' οὔτ' ἂρ κλέος ὄρνυται οὔτέ τις ἀλκή.</p>
 <p> </p>
 <p>ὣς ἔφαθ', οἳ δὲ καὶ αὐτοὶ ἀλέξασθαι μενέαινον, <font color="GREEN">565</font></p>
 <p>ἐν θυμῷ δ' ἐβάλοντο ἔπος, φράξαντο δὲ νῆας</p>
 <p>ἕρκεϊ χαλκείῳ: ἐπὶ δὲ Ζεὺς Τρῶας ἔγειρεν.</p>
 <p>Ἀντίλοχον δ' ὄτρυνε βοὴν ἀγαθὸς Μενέλαος:</p>
 <p>Ἀντίλοχ' οὔ τις σεῖο νεώτερος ἄλλος Ἀχαιῶν,</p>
 <p>οὔτε ποσὶν θάσσων οὔτ' ἄλκιμος ὡς σὺ μάχεσθαι: <font color="GREEN">570</font></p>
 <p>εἴ τινά που Τρώων ἐξάλμενος ἄνδρα βάλοισθα.</p>
 <p> </p>
 <p>ὣς εἰπὼν ὃ μὲν αὖτις ἀπέσσυτο, τὸν δ' ὀρόθυνεν:</p>
 <p>ἐκ δ' ἔθορε προμάχων, καὶ ἀκόντισε δουρὶ φαεινῷ</p>
 <p>ἀμφὶ ἓ παπτήνας: ὑπὸ δὲ Τρῶες κεκάδοντο</p>
 <p>ἀνδρὸς ἀκοντίσσαντος: ὃ δ' οὐχ ἅλιον βέλος ἧκεν, <font color="GREEN">575</font></p>
 <p>ἀλλ' Ἱκετάονος υἱὸν ὑπέρθυμον Μελάνιππον</p>
 <p>νισόμενον πόλεμον δὲ βάλε στῆθος παρὰ μαζόν.</p>
 <p>δούπησεν δὲ πεσών, τὸν δὲ σκότος ὄσσε κάλυψεν.</p>
 <p>Ἀντίλοχος δ' ἐπόρουσε κύων ὥς, ὅς τ' ἐπὶ νεβρῷ</p>
 <p>βλημένῳ ἀί̈ξῃ, τόν τ' ἐξ εὐνῆφι θορόντα <font color="GREEN">580</font></p>
 <p>θηρητὴρ ἐτύχησε βαλών, ὑπέλυσε δὲ γυῖα:</p>
 <p>ὣς ἐπὶ σοὶ Μελάνιππε θόρ' Ἀντίλοχος μενεχάρμης</p>
 <p>τεύχεα συλήσων: ἀλλ' οὐ λάθεν Ἕκτορα δῖον,</p>
 <p>ὅς ῥά οἱ ἀντίος ἦλθε θέων ἀνὰ δηϊοτῆτα.</p>
 <p>Ἀντίλοχος δ' οὐ μεῖνε θοός περ ἐὼν πολεμιστής, <font color="GREEN">585</font></p>
 <p>ἀλλ' ὅ γ' ἄρ' ἔτρεσε θηρὶ κακὸν ῥέξαντι ἐοικώς,</p>
 <p>ὅς τε κύνα κτείνας ἢ βουκόλον ἀμφὶ βόεσσι</p>
 <p>φεύγει πρίν περ ὅμιλον ἀολλισθήμεναι ἀνδρῶν:</p>
 <p>ὣς τρέσε Νεστορίδης, ἐπὶ δὲ Τρῶές τε καὶ Ἕκτωρ</p>
 <p>ἠχῇ θεσπεσίῃ βέλεα στονόεντα χέοντο: <font color="GREEN">590</font></p>
 <p>στῆ δὲ μεταστρεφθείς, ἐπεὶ ἵκετο ἔθνος ἑταίρων.</p>
 <p>Τρῶες δὲ λείουσιν ἐοικότες ὠμοφάγοισι</p>
 <p>νηυσὶν ἐπεσσεύοντο, Διὸς δ' ἐτέλειον ἐφετμάς,</p>
 <p>ὅ σφισιν αἰὲν ἔγειρε μένος μέγα, θέλγε δὲ θυμὸν</p>
 <p>Ἀργείων καὶ κῦδος ἀπαίνυτο, τοὺς δ' ὀρόθυνεν. <font color="GREEN">595</font></p>
 <p>Ἕκτορι γάρ οἱ θυμὸς ἐβούλετο κῦδος ὀρέξαι</p>
 <p>Πριαμίδῃ, ἵνα νηυσὶ κορωνίσι θεσπιδαὲς πῦρ</p>
 <p>ἐμβάλοι ἀκάματον, Θέτιδος δ' ἐξαίσιον ἀρὴν</p>
 <p>πᾶσαν ἐπικρήνειε: τὸ γὰρ μένε μητίετα Ζεὺς</p>
 <p>νηὸς καιομένης σέλας ὀφθαλμοῖσιν ἰδέσθαι. <font color="GREEN">600</font></p>
 <p>ἐκ γὰρ δὴ τοῦ μέλλε παλίωξιν παρὰ νηῶν</p>
 <p>θησέμεναι Τρώων, Δαναοῖσι δὲ κῦδος ὀρέξειν.</p>
 <p>τὰ φρονέων νήεσσιν ἔπι γλαφυρῇσιν ἔγειρεν</p>
 <p>Ἕκτορα Πριαμίδην μάλα περ μεμαῶτα καὶ αὐτόν.</p>
 <p>μαίνετο δ' ὡς ὅτ' Ἄρης ἐγχέσπαλος ἢ ὀλοὸν πῦρ <font color="GREEN">605</font></p>
 <p>οὔρεσι μαίνηται βαθέης ἐν τάρφεσιν ὕλης:</p>
 <p>ἀφλοισμὸς δὲ περὶ στόμα γίγνετο, τὼ δέ οἱ ὄσσε</p>
 <p>λαμπέσθην βλοσυρῇσιν ὑπ' ὀφρύσιν, ἀμφὶ δὲ πήληξ</p>
 <p>σμερδαλέον κροτάφοισι τινάσσετο μαρναμένοιο</p>
 <p>Ἕκτορος: αὐτὸς γάρ οἱ ἀπ' αἰθέρος ἦεν ἀμύντωρ <font color="GREEN">610</font></p>
 <p>Ζεύς, ὅς μιν πλεόνεσσι μετ' ἀνδράσι μοῦνον ἐόντα</p>
 <p>τίμα καὶ κύδαινε. μινυνθάδιος γὰρ ἔμελλεν</p>
 <p>ἔσσεσθ': ἤδη γάρ οἱ ἐπόρνυε μόρσιμον ἦμαρ</p>
 <p>Παλλὰς Ἀθηναίη ὑπὸ Πηλεί̈δαο βίηφιν.</p>
 <p>καί ῥ' ἔθελεν ῥῆξαι στίχας ἀνδρῶν πειρητίζων, <font color="GREEN">615</font></p>
 <p>ᾗ δὴ πλεῖστον ὅμιλον ὅρα καὶ τεύχε' ἄριστα:</p>
 <p>ἀλλ' οὐδ' ὧς δύνατο ῥῆξαι μάλα περ μενεαίνων:</p>
 <p>ἴσχον γὰρ πυργηδὸν ἀρηρότες, ἠύ̈τε πέτρη</p>
 <p>ἠλίβατος μεγάλη πολιῆς ἁλὸς ἐγγὺς ἐοῦσα,</p>
 <p>ἥ τε μένει λιγέων ἀνέμων λαιψηρὰ κέλευθα <font color="GREEN">620</font></p>
 <p>κύματά τε τροφόεντα, τά τε προσερεύγεται αὐτήν:</p>
 <p>ὣς Δαναοὶ Τρῶας μένον ἔμπεδον οὐδὲ φέβοντο.</p>
 <p>αὐτὰρ ὃ λαμπόμενος πυρὶ πάντοθεν ἔνθορ' ὁμίλῳ,</p>
 <p>ἐν δ' ἔπεσ' ὡς ὅτε κῦμα θοῇ ἐν νηὶ̈ πέσῃσι</p>
 <p>λάβρον ὑπαὶ νεφέων ἀνεμοτρεφές: ἣ δέ τε πᾶσα <font color="GREEN">625</font></p>
 <p>ἄχνῃ ὑπεκρύφθη, ἀνέμοιο δὲ δεινὸς ἀήτη</p>
 <p>ἱστίῳ ἐμβρέμεται, τρομέουσι δέ τε φρένα ναῦται</p>
 <p>δειδιότες: τυτθὸν γὰρ ὑπ' ἐκ θανάτοιο φέρονται:</p>
 <p>ὣς ἐδαί̈ζετο θυμὸς ἐνὶ στήθεσσιν Ἀχαιῶν.</p>
 <p>αὐτὰρ ὅ γ' ὥς τε λέων ὀλοόφρων βουσὶν ἐπελθών, <font color="GREEN">630</font></p>
 <p>αἵ ῥά τ' ἐν εἱαμενῇ ἕλεος μεγάλοιο νέμονται</p>
 <p>μυρίαι, ἐν δέ τε τῇσι νομεὺς οὔ πω σάφα εἰδὼς</p>
 <p>θηρὶ μαχέσσασθαι ἕλικος βοὸς ἀμφὶ φονῇσιν:</p>
 <p>ἤτοι ὃ μὲν πρώτῃσι καὶ ὑστατίῃσι βόεσσιν</p>
 <p>αἰὲν ὁμοστιχάει, ὃ δέ τ' ἐν μέσσῃσιν ὀρούσας <font color="GREEN">635</font></p>
 <p>βοῦν ἔδει, αἳ δέ τε πᾶσαι ὑπέτρεσαν: ὣς τότ' Ἀχαιοὶ</p>
 <p>θεσπεσίως ἐφόβηθεν ὑφ' Ἕκτορι καὶ Διὶ πατρὶ</p>
 <p>πάντες, ὃ δ' οἶον ἔπεφνε Μυκηναῖον Περιφήτην,</p>
 <p>Κοπρῆος φίλον υἱόν, ὃς Εὐρυσθῆος ἄνακτος</p>
 <p>ἀγγελίης οἴχνεσκε βίῃ Ἡρακληείῃ. <font color="GREEN">640</font></p>
 <p>τοῦ γένετ' ἐκ πατρὸς πολὺ χείρονος υἱὸς ἀμείνων</p>
 <p>παντοίας ἀρετάς, ἠμὲν πόδας ἠδὲ μάχεσθαι,</p>
 <p>καὶ νόον ἐν πρώτοισι Μυκηναίων ἐτέτυκτο:</p>
 <p>ὅς ῥα τόθ' Ἕκτορι κῦδος ὑπέρτερον ἐγγυάλιξε.</p>
 <p>στρεφθεὶς γὰρ μετόπισθεν ἐν ἀσπίδος ἄντυγι πάλτο, <font color="GREEN">645</font></p>
 <p>τὴν αὐτὸς φορέεσκε ποδηνεκέ' ἕρκος ἀκόντων:</p>
 <p>τῇ ὅ γ' ἐνὶ βλαφθεὶς πέσεν ὕπτιος, ἀμφὶ δὲ πήληξ</p>
 <p>σμερδαλέον κονάβησε περὶ κροτάφοισι πεσόντος.</p>
 <p>Ἕκτωρ δ' ὀξὺ νόησε, θέων δέ οἱ ἄγχι παρέστη,</p>
 <p>στήθεϊ δ' ἐν δόρυ πῆξε, φίλων δέ μιν ἐγγὺς ἑταίρων <font color="GREEN">650</font></p>
 <p>κτεῖν': οἳ δ' οὐκ ἐδύναντο καὶ ἀχνύμενοί περ ἑταίρου</p>
 <p>χραισμεῖν: αὐτοὶ γὰρ μάλα δείδισαν Ἕκτορα δῖον.</p>
 <p>εἰσωποὶ δ' ἐγένοντο νεῶν, περὶ δ' ἔσχεθον ἄκραι</p>
 <p>νῆες ὅσαι πρῶται εἰρύατο: τοὶ δ' ἐπέχυντο.</p>
 <p>Ἀργεῖοι δὲ νεῶν μὲν ἐχώρησαν καὶ ἀνάγκῃ <font color="GREEN">655</font></p>
 <p>τῶν πρωτέων, αὐτοῦ δὲ παρὰ κλισίῃσιν ἔμειναν</p>
 <p>ἁθρόοι, οὐδὲ κέδασθεν ἀνὰ στρατόν: ἴσχε γὰρ αἰδὼς</p>
 <p>καὶ δέος: ἀζηχὲς γὰρ ὁμόκλεον ἀλλήλοισι.</p>
 <p>Νέστωρ αὖτε μάλιστα Γερήνιος οὖρος Ἀχαιῶν</p>
 <p>λίσσεθ' ὑπὲρ τοκέων γουνούμενος ἄνδρα ἕκαστον: <font color="GREEN">660</font></p>
 <p>ὦ φίλοι ἀνέρες ἔστε καὶ αἰδῶ θέσθ' ἐνὶ θυμῷ</p>
 <p>ἄλλων ἀνθρώπων, ἐπὶ δὲ μνήσασθε ἕκαστος</p>
 <p>παίδων ἠδ' ἀλόχων καὶ κτήσιος ἠδὲ τοκήων,</p>
 <p>ἠμὲν ὅτεῳ ζώουσι καὶ ᾧ κατατεθνήκασι:</p>
 <p>τῶν ὕπερ ἐνθάδ' ἐγὼ γουνάζομαι οὐ παρεόντων <font color="GREEN">665</font></p>
 <p>ἑστάμεναι κρατερῶς, μὴ δὲ τρωπᾶσθε φόβον δέ.</p>
 <p> </p>
 <p>ὣς εἰπὼν ὄτρυνε μένος καὶ θυμὸν ἑκάστου.</p>
 <p>τοῖσι δ' ἀπ' ὀφθαλμῶν νέφος ἀχλύος ὦσεν Ἀθήνη</p>
 <p>θεσπέσιον: μάλα δέ σφι φόως γένετ' ἀμφοτέρωθεν</p>
 <p>ἠμὲν πρὸς νηῶν καὶ ὁμοιί̈ου πολέμοιο. <font color="GREEN">670</font></p>
 <p>Ἕκτορα δὲ φράσσαντο βοὴν ἀγαθὸν καὶ ἑταίρους,</p>
 <p>ἠμὲν ὅσοι μετόπισθεν ἀφέστασαν οὐδὲ μάχοντο,</p>
 <p>ἠδ' ὅσσοι παρὰ νηυσὶ μάχην ἐμάχοντο θοῇσιν.</p>
 <p> </p>
 <p>οὐδ' ἄρ' ἔτ' Αἴαντι μεγαλήτορι ἥνδανε θυμῷ</p>
 <p>ἑστάμεν ἔνθά περ ἄλλοι ἀφέστασαν υἷες Ἀχαιῶν: <font color="GREEN">675</font></p>
 <p>ἀλλ' ὅ γε νηῶν ἴκρι' ἐπῴχετο μακρὰ βιβάσθων,</p>
 <p>νώμα δὲ ξυστὸν μέγα ναύμαχον ἐν παλάμῃσι</p>
 <p>κολλητὸν βλήτροισι δυωκαιεικοσίπηχυ.</p>
 <p>ὡς δ' ὅτ' ἀνὴρ ἵπποισι κελητίζειν ἐὺ̈ εἰδώς,</p>
 <p>ὅς τ' ἐπεὶ ἐκ πολέων πίσυρας συναείρεται ἵππους, <font color="GREEN">680</font></p>
 <p>σεύας ἐκ πεδίοιο μέγα προτὶ ἄστυ δίηται</p>
 <p>λαοφόρον καθ' ὁδόν: πολέες τέ ἑ θηήσαντο</p>
 <p>ἀνέρες ἠδὲ γυναῖκες: ὃ δ' ἔμπεδον ἀσφαλὲς αἰεὶ</p>
 <p>θρῴσκων ἄλλοτ' ἐπ' ἄλλον ἀμείβεται, οἳ δὲ πέτονται:</p>
 <p>ὣς Αἴας ἐπὶ πολλὰ θοάων ἴκρια νηῶν <font color="GREEN">685</font></p>
 <p>φοίτα μακρὰ βιβάς, φωνὴ δέ οἱ αἰθέρ' ἵκανεν,</p>
 <p>αἰεὶ δὲ σμερδνὸν βοόων Δαναοῖσι κέλευε</p>
 <p>νηυσί τε καὶ κλισίῃσιν ἀμυνέμεν. οὐδὲ μὲν Ἕκτωρ</p>
 <p>μίμνεν ἐνὶ Τρώων ὁμάδῳ πύκα θωρηκτάων:</p>
 <p>ἀλλ' ὥς τ' ὀρνίθων πετεηνῶν αἰετὸς αἴθων <font color="GREEN">690</font></p>
 <p>ἔθνος ἐφορμᾶται ποταμὸν πάρα βοσκομενάων</p>
 <p>χηνῶν ἢ γεράνων ἢ κύκνων δουλιχοδείρων,</p>
 <p>ὣς Ἕκτωρ ἴθυσε νεὸς κυανοπρῴροιο</p>
 <p>ἀντίος ἀί̈ξας: τὸν δὲ Ζεὺς ὦσεν ὄπισθε</p>
 <p>χειρὶ μάλα μεγάλῃ, ὄτρυνε δὲ λαὸν ἅμ' αὐτῷ. <font color="GREEN">695</font></p>
 <p>αὖτις δὲ δριμεῖα μάχη παρὰ νηυσὶν ἐτύχθη:</p>
 <p>φαίης κ' ἀκμῆτας καὶ ἀτειρέας ἀλλήλοισιν</p>
 <p>ἄντεσθ' ἐν πολέμῳ, ὡς ἐσσυμένως ἐμάχοντο.</p>
 <p>τοῖσι δὲ μαρναμένοισιν ὅδ' ἦν νόος: ἤτοι Ἀχαιοὶ</p>
 <p>οὐκ ἔφασαν φεύξεσθαι ὑπ' ἐκ κακοῦ, ἀλλ' ὀλέεσθαι, <font color="GREEN">700</font></p>
 <p>Τρωσὶν δ' ἔλπετο θυμὸς ἐνὶ στήθεσσιν ἑκάστου</p>
 <p>νῆας ἐνιπρήσειν κτενέειν θ' ἥρωας Ἀχαιούς.</p>
 <p>οἳ μὲν τὰ φρονέοντες ἐφέστασαν ἀλλήλοισιν:</p>
 <p>Ἕκτωρ δὲ πρυμνῆς νεὸς ἥψατο ποντοπόροιο</p>
 <p>καλῆς ὠκυάλου, ἣ Πρωτεσίλαον ἔνεικεν <font color="GREEN">705</font></p>
 <p>ἐς Τροίην, οὐδ' αὖτις ἀπήγαγε πατρίδα γαῖαν.</p>
 <p>τοῦ περ δὴ περὶ νηὸς Ἀχαιοί τε Τρῶές τε</p>
 <p>δῄουν ἀλλήλους αὐτοσχεδόν: οὐδ' ἄρα τοί γε</p>
 <p>τόξων ἀϊκὰς ἀμφὶς μένον οὐδ' ἔτ' ἀκόντων,</p>
 <p>ἀλλ' οἵ γ' ἐγγύθεν ἱστάμενοι ἕνα θυμὸν ἔχοντες <font color="GREEN">710</font></p>
 <p>ὀξέσι δὴ πελέκεσσι καὶ ἀξίνῃσι μάχοντο</p>
 <p>καὶ ξίφεσιν μεγάλοισι καὶ ἔγχεσιν ἀμφιγύοισι.</p>
 <p>πολλὰ δὲ φάσγανα καλὰ μελάνδετα κωπήεντα</p>
 <p>ἄλλα μὲν ἐκ χειρῶν χαμάδις πέσον, ἄλλα δ' ἀπ' ὤμων</p>
 <p>ἀνδρῶν μαρναμένων: ῥέε δ' αἵματι γαῖα μέλαινα. <font color="GREEN">715</font></p>
 <p>Ἕκτωρ δὲ πρύμνηθεν ἐπεὶ λάβεν οὐχὶ μεθίει</p>
 <p>ἄφλαστον μετὰ χερσὶν ἔχων, Τρωσὶν δὲ κέλευεν:</p>
 <p>οἴσετε πῦρ, ἅμα δ' αὐτοὶ ἀολλέες ὄρνυτ' ἀϋτήν:</p>
 <p>νῦν ἡμῖν πάντων Ζεὺς ἄξιον ἦμαρ ἔδωκε</p>
 <p>νῆας ἑλεῖν, αἳ δεῦρο θεῶν ἀέκητι μολοῦσαι <font color="GREEN">720</font></p>
 <p>ἡμῖν πήματα πολλὰ θέσαν, κακότητι γερόντων,</p>
 <p>οἵ μ' ἐθέλοντα μάχεσθαι ἐπὶ πρυμνῇσι νέεσσιν</p>
 <p>αὐτόν τ' ἰσχανάασκον ἐρητύοντό τε λαόν:</p>
 <p>ἀλλ' εἰ δή ῥα τότε βλάπτε φρένας εὐρύοπα Ζεὺς</p>
 <p>ἡμετέρας, νῦν αὐτὸς ἐποτρύνει καὶ ἀνώγει. <font color="GREEN">725</font></p>
 <p> </p>
 <p>ὣς ἔφαθ', οἳ δ' ἄρα μᾶλλον ἐπ' Ἀργείοισιν ὄρουσαν.</p>
 <p>Αἴας δ' οὐκέτ' ἔμιμνε: βιάζετο γὰρ βελέεσσιν:</p>
 <p>ἀλλ' ἀνεχάζετο τυτθόν, ὀϊόμενος θανέεσθαι</p>
 <p>θρῆνυν ἐφ' ἑπταπόδην, λίπε δ' ἴκρια νηὸς ἐί̈σης.</p>
 <p>ἔνθ' ἄρ' ὅ γ' ἑστήκει δεδοκημένος, ἔγχεϊ δ' αἰεὶ <font color="GREEN">730</font></p>
 <p>Τρῶας ἄμυνε νεῶν, ὅς τις φέροι ἀκάματον πῦρ:</p>
 <p>αἰεὶ δὲ σμερδνὸν βοόων Δαναοῖσι κέλευε:</p>
 <p>ὦ φίλοι ἥρωες Δαναοὶ θεράποντες Ἄρηος</p>
 <p>ἀνέρες ἔστε φίλοι, μνήσασθε δὲ θούριδος ἀλκῆς.</p>
 <p>ἠέ τινάς φαμεν εἶναι ἀοσσητῆρας ὀπίσσω, <font color="GREEN">735</font></p>
 <p>ἦέ τι τεῖχος ἄρειον, ὅ κ' ἀνδράσι λοιγὸν ἀμύναι;</p>
 <p>οὐ μέν τι σχεδόν ἐστι πόλις πύργοις ἀραρυῖα,</p>
 <p>ᾗ κ' ἀπαμυναίμεσθ' ἑτεραλκέα δῆμον ἔχοντες:</p>
 <p>ἀλλ' ἐν γὰρ Τρώων πεδίῳ πύκα θωρηκτάων</p>
 <p>πόντῳ κεκλιμένοι ἑκὰς ἥμεθα πατρίδος αἴης: <font color="GREEN">740</font></p>
 <p>τὼ ἐν χερσὶ φόως, οὐ μειλιχίῃ πολέμοιο.</p>
 <p> </p>
 <p>ἦ, καὶ μαιμώων ἔφεπ' ἔγχεϊ ὀξυόεντι.</p>
 <p>ὅς τις δὲ Τρώων κοίλῃς ἐπὶ νηυσὶ φέροιτο</p>
 <p>σὺν πυρὶ κηλείῳ, χάριν Ἕκτορος ὀτρύναντος,</p>
 <p>τὸν δ' Αἴας οὔτασκε δεδεγμένος ἔγχεϊ μακρῷ: <font color="GREEN">745</font></p>
 <p>δώδεκα δὲ προπάροιθε νεῶν αὐτοσχεδὸν οὖτα.</p>
 
 
 <p></p><hr>
 <center>
 <a href="ili16.htm">Next: Book 16</a></center>
 </body>