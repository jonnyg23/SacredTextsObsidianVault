<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody23.htm">English</a> 
 <a href="ody23.htm">Previous</a> 
 </center>
 <hr>
 
 
 <h1 align="CENTER">The Odyssey, Book 24</h1>
 <p>Ἑρμῆς δὲ ψυχὰς Κυλλήνιος ἐξεκαλεῖτο</p>
 <p>ἀνδρῶν μνηστήρων: ἔχε δὲ ῥάβδον μετὰ χερσὶν</p>
 <p>καλὴν χρυσείην, τῇ τ' ἀνδρῶν ὄμματα θέλγει</p>
 <p>ὧν ἐθέλει, τοὺς δ' αὖτε καὶ ὑπνώοντας ἐγείρει:</p>
 <p>τῇ ῥ' ἄγε κινήσας, ταὶ δὲ τρίζουσαι ἕποντο. <font color="GREEN">5</font></p>
 <p>ὡς δ' ὅτε νυκτερίδες μυχῷ ἄντρου θεσπεσίοιο</p>
 <p>τρίζουσαι ποτέονται, ἐπεί κέ τις ἀποπέσῃσιν</p>
 <p>ὁρμαθοῦ ἐκ πέτρης, ἀνά τ' ἀλλήλῃσιν ἔχονται,</p>
 <p>ὣς αἱ τετριγυῖαι ἅμ' ἤϊσαν: ἦρχε δ' ἄρα σφιν</p>
 <p>Ἑρμείας ἀκάκητα κατ' εὐρώεντα κέλευθα. <font color="GREEN">10</font></p>
 <p>πὰρ δ' ἴσαν Ὠκεανοῦ τε ῥοὰς καὶ Λευκάδα πέτρην,</p>
 <p>ἠδὲ παρ' Ἠελίοιο πύλας καὶ δῆμον ὀνείρων</p>
 <p>ἤϊσαν: αἶψα δ' ἵκοντο κατ' ἀσφοδελὸν λειμῶνα,</p>
 <p>ἔνθα τε ναίουσι ψυχαί, εἴδωλα καμόντων.</p>
 <p>εὗρον δὲ ψυχὴν Πηληϊάδεω Ἀχιλῆος <font color="GREEN">15</font></p>
 <p>καὶ Πατροκλῆος καὶ ἀμύμονος Ἀντιλόχοιο</p>
 <p>Αἴαντός θ', ὃς ἄριστος ἔην εἶδός τε δέμας τε</p>
 <p>τῶν ἄλλων Δαναῶν μετ' ἀμύμονα Πηλεί̈δαο</p>
 <p> </p>
 <p>ὣς οἱ μὲν περὶ κεῖνον ὁμίλεον: ἀγχίμολον δὲ</p>
 <p>ἤλυθ' ἔπι ψυχὴ Ἀγαμέμνονος Ἀτρεί̈δαο <font color="GREEN">20</font></p>
 <p>ἀχνυμένη: περὶ δ' ἄλλαι ἀγηγέραθ', ὅσσαι ἅμ' αὐτῷ</p>
 <p>οἴκῳ ἐν Αἰγίσθοιο θάνον καὶ πότμον ἐπέσπον.</p>
 <p>τὸν προτέρη ψυχὴ προσεφώνεε Πηλεί̈ωνος:</p>
 <p> </p>
 <p>"Ἀτρεί̈δη, περὶ μέν σ' ἔφαμεν Διὶ τερπικεραύνῳ</p>
 <p>ἀνδρῶν ἡρώων φίλον ἔμμεναι ἤματα πάντα, <font color="GREEN">25</font></p>
 <p>οὕνεκα πολλοῖσίν τε καὶ ἰφθίμοισιν ἄνασσες</p>
 <p>δήμῳ ἔνι Τρώων, ὅθι πάσχομεν ἄλγε' Ἀχαιοί.</p>
 <p>ἦ τ' ἄρα καὶ σοὶ πρῶϊ παραστήσεσθαι ἔμελλεν</p>
 <p>μοῖρ' ὀλοή, τὴν οὔ τις ἀλεύεται ὅς κε γένηται.</p>
 <p>ὡς ὄφελες τιμῆς ἀπονήμενος, ἧς περ ἄνασσες, <font color="GREEN">30</font></p>
 <p>δήμῳ ἔνι Τρώων θάνατον καὶ πότμον ἐπισπεῖν:</p>
 <p>τῷ κέν τοι τύμβον μὲν ἐποίησαν Παναχαιοί,</p>
 <p>ἠδέ κε καὶ σῷ παιδὶ μέγα κλέος ἤρα' ὀπίσσω:</p>
 <p>νῦν δ' ἄρα σ' οἰκτίστῳ θανάτῳ εἵμαρτο ἁλῶναι."</p>
 <p>τὸν δ' αὖτε ψυχὴ προσεφώνεεν Ἀτρείδαο: <font color="GREEN">35</font></p>
 <p>"ὄλβιε Πηλέος υἱέ, θεοῖς ἐπιείκελ' Ἀχιλλεῦ,</p>
 <p>ὃς θάνες ἐν Τροίῃ ἑκὰς Ἄργεος: ἀμφὶ δέ σ' ἄλλοι</p>
 <p>κτείνοντο Τρώων καὶ Ἀχαιῶν υἷες ἄριστοι,</p>
 <p>μαρνάμενοι περὶ σεῖο: σὺ δ' ἐν στροφάλιγγι κονίης</p>
 <p>κεῖσο μέγας μεγαλωστί, λελασμένος ἱπποσυνάων. <font color="GREEN">40</font></p>
 <p>ἡμεῖς δὲ πρόπαν ἦμαρ ἐμαρνάμεθ': οὐδέ κε πάμπαν</p>
 <p>παυσάμεθα πτολέμου, εἰ μὴ Ζεὺς λαίλαπι παῦσεν.</p>
 <p>αὐτὰρ ἐπεί σ' ἐπὶ νῆας ἐνείκαμεν ἐκ πολέμοιο,</p>
 <p>κάτθεμεν ἐν λεχέεσσι, καθήραντες χρόα καλὸν</p>
 <p>ὕδατί τε λιαρῷ καὶ ἀλείφατι: πολλὰ δέ σ' ἀμφὶ <font color="GREEN">45</font></p>
 <p>δάκρυα θερμὰ χέον Δαναοὶ κείροντό τε χαίτας.</p>
 <p>μήτηρ δ' ἐξ ἁλὸς ἦλθε σὺν ἀθανάτῃς ἁλίῃσιν</p>
 <p>ἀγγελίης ἀί̈ουσα: βοὴ δ' ἐπὶ πόντον ὀρώρει</p>
 <p>θεσπεσίη, ὑπὸ δὲ τρόμος ἔλλαβε πάντας Ἀχαιούς:</p>
 <p>καί νύ κ' ἀναί̈ξαντες ἔβαν κοίλας ἐπὶ νῆας, <font color="GREEN">50</font></p>
 <p>εἰ μὴ ἀνὴρ κατέρυκε παλαιά τε πολλά τε εἰδώς,</p>
 <p>Νέστωρ, οὗ καὶ πρόσθεν ἀρίστη φαίνετο βουλή:</p>
 <p>ὅ σφιν ἐϋφρονέων ἀγορήσατο καὶ μετέειπεν:</p>
 <p> </p>
 <p>"ἴσχεσθ', Ἀργεῖοι, μὴ φεύγετε, κοῦροι Ἀχαιῶν:</p>
 <p>μήτηρ ἐξ ἁλὸς ἥδε σὺν ἀθανάτῃς ἁλίῃσιν <font color="GREEN">55</font></p>
 <p>ἔρχεται, οὗ παιδὸς τεθνηότος ἀντιόωσα."</p>
 <p> </p>
 <p>"ὣς ἔφαθ', οἱ δ' ἔσχοντο φόβου μεγάθυμοι Ἀχαιοί:</p>
 <p>ἀμφὶ δέ σ' ἔστησαν κοῦραι ἁλίοιο γέροντος</p>
 <p>οἴκτρ' ὀλοφυρόμεναι, περὶ δ' ἄμβροτα εἵματα ἕσσαν.</p>
 <p>Μοῦσαι δ' ἐννέα πᾶσαι ἀμειβόμεναι ὀπὶ καλῇ <font color="GREEN">60</font></p>
 <p>θρήνεον: ἔνθα κεν οὔ τιν' ἀδάκρυτόν γ' ἐνόησας</p>
 <p>Ἀργείων: τοῖον γὰρ ὑπώρορε Μοῦσα λίγεια.</p>
 <p>ἑπτὰ δὲ καὶ δέκα μέν σε ὁμῶς νύκτας τε καὶ ἦμαρ</p>
 <p>κλαίομεν ἀθάνατοί τε θεοὶ θνητοί τ' ἄνθρωποι:</p>
 <p>ὀκτωκαιδεκάτῃ δ' ἔδομεν πυρί, πολλὰ δέ σ' ἀμφὶ <font color="GREEN">65</font></p>
 <p>μῆλα κατεκτάνομεν μάλα πίονα καὶ ἕλικας βοῦς.</p>
 <p>καίεο δ' ἔν τ' ἐσθῆτι θεῶν καὶ ἀλείφατι πολλῷ</p>
 <p>καὶ μέλιτι γλυκερῷ: πολλοὶ δ' ἥρωες Ἀχαιοὶ</p>
 <p>τεύχεσιν ἐρρώσαντο πυρὴν πέρι καιομένοιο,</p>
 <p>πεζοί θ' ἱππῆές τε: πολὺς δ' ὀρυμαγδὸς ὀρώρει <font color="GREEN">70</font></p>
 <p>αὐτὰρ ἐπεὶ δή σε φλὸξ ἤνυσεν Ἡφαίστοιο,</p>
 <p>ἠῶθεν δή τοι λέγομεν λεύκ' ὀστέ', Ἀχιλλεῦ,</p>
 <p>οἴνῳ ἐν ἀκρήτῳ καὶ ἀλείφατι: δῶκε δὲ μήτηρ</p>
 <p>χρύσεον ἀμφιφορῆα: Διωνύσοιο δὲ δῶρον</p>
 <p>φάσκ' ἔμεναι, ἔργον δὲ περικλυτοῦ Ἡφαίστοιο. <font color="GREEN">75</font></p>
 <p>ἐν τῷ τοι κεῖται λεύκ' ὀστέα, φαίδιμ' Ἀχιλλεῦ,</p>
 <p>μίγδα δὲ Πατρόκλοιο Μενοιτιάδαο θανόντος,</p>
 <p>χωρὶς δ' Ἀντιλόχοιο, τὸν ἔξοχα τῖες ἁπάντων</p>
 <p>τῶν ἄλλων ἑτάρων, μετὰ Πάτροκλόν γε θανόντα.</p>
 <p>ἀμφ' αὐτοῖσι δ' ἔπειτα μέγαν καὶ ἀμύμονα τύμβον <font color="GREEN">80</font></p>
 <p>χεύαμεν Ἀργείων ἱερὸς στρατὸς αἰχμητάων</p>
 <p>ἀκτῇ ἔπι προὐχούσῃ, ἐπὶ πλατεῖ Ἑλλησπόντῳ,</p>
 <p>ὥς κεν τηλεφανὴς ἐκ ποντόφιν ἀνδράσιν εἴη</p>
 <p>τοῖς οἳ νῦν γεγάασι καὶ οἳ μετόπισθεν ἔσονται.</p>
 <p>μήτηρ δ' αἰτήσασα θεοὺς περικαλλέ' ἄεθλα <font color="GREEN">85</font></p>
 <p>θῆκε μέσῳ ἐν ἀγῶνι ἀριστήεσσιν Ἀχαιῶν.</p>
 <p>ἤδη μὲν πολέων τάφῳ ἀνδρῶν ἀντεβόλησας</p>
 <p>ἡρώων, ὅτε κέν ποτ' ἀποφθιμένου βασιλῆος</p>
 <p>ζώννυνταί τε νέοι καὶ ἐπεντύνονται ἄεθλα:</p>
 <p>ἀλλά κε κεῖνα μάλιστα ἰδὼν θηήσαο θυμῷ, <font color="GREEN">90</font></p>
 <p>οἷ' ἐπὶ σοὶ κατέθηκε θεὰ περικαλλέ' ἄεθλα,</p>
 <p>ἀργυρόπεζα Θέτις: μάλα γὰρ φίλος ἦσθα θεοῖσιν.</p>
 <p>ὣς σὺ μὲν οὐδὲ θανὼν ὄνομ' ὤλεσας, ἀλλά τοι αἰεὶ</p>
 <p>πάντας ἐπ' ἀνθρώπους κλέος ἔσσεται ἐσθλόν, Ἀχιλλεῦ,</p>
 <p>αὐτὰρ ἐμοὶ τί τόδ' ἦδος, ἐπεὶ πόλεμον τολύπευσα; <font color="GREEN">95</font></p>
 <p>ἐν νόστῳ γάρ μοι Ζεὺς μήσατο λυγρὸν ὄλεθρον</p>
 <p>Αἰγίσθου ὑπὸ χερσὶ καὶ οὐλομένης ἀλόχοιο."</p>
 <p> </p>
 <p>ὣς οἱ μὲν τοιαῦτα πρὸς ἀλλήλους ἀγόρευον,</p>
 <p>ἀγχίμολον δέ σφ' ἦλθε διάκτορος ἀργεϊφόντης,</p>
 <p>ψυχὰς μνηστήρων κατάγων Ὀδυσῆϊ δαμέντων, <font color="GREEN">100</font></p>
 <p>τὼ δ' ἄρα θαμβήσαντ' ἰθὺς κίον, ὡς ἐσιδέσθην.</p>
 <p>ἔγνω δὲ ψυχὴ Ἀγαμέμνονος Ἀτρεί̈δαο</p>
 <p>παῖδα φίλον Μελανῆος, ἀγακλυτὸν Ἀμφιμέδοντα:</p>
 <p>ξεῖνος γάρ οἱ ἔην Ἰθάκῃ ἔνι οἰκία ναίων.</p>
 <p>τὸν προτέρη ψυχὴ προσεφώνεεν Ἀτρεί̈δαο: <font color="GREEN">105</font></p>
 <p> </p>
 <p>"Ἀμφίμεδον, τί παθόντες ἐρεμνὴν γαῖαν ἔδυτε</p>
 <p>πάντες κεκριμένοι καὶ ὁμήλικες; οὐδέ κεν ἄλλως</p>
 <p>κρινάμενος λέξαιτο κατὰ πτόλιν ἄνδρας ἀρίστους.</p>
 <p>ἦ ὔμμ' ἐν νήεσσι Ποσειδάων ἐδάμασσεν,</p>
 <p>ὄρσας ἀργαλέους ἀνέμους καὶ κύματα μακρά; <font color="GREEN">110</font></p>
 <p>ἦ που ἀνάρσιοι ἄνδρες ἐδηλήσαντ' ἐπὶ χέρσου</p>
 <p>βοῦς περιταμνομένους ἠδ' οἰῶν πώεα καλά,</p>
 <p>ἠὲ περὶ πτόλιος μαχεούμενοι ἠδὲ γυναικῶν;</p>
 <p>εἰπέ μοι εἰρομένῳ: ξεῖνος δέ τοι εὔχομαι εἶναι.</p>
 <p>ἦ οὐ μέμνῃ ὅτε κεῖσε κατήλυθον ὑμέτερον δῶ, <font color="GREEN">115</font></p>
 <p>ὀτρυνέων Ὀδυσῆα σὺν ἀντιθέῳ Μενελάῳ</p>
 <p>Ἴλιον εἰς ἅμ' ἕπεσθαι ἐϋσσέλμων ἐπὶ νηῶν;</p>
 <p>μηνὶ δ' ἄρ' οὔλῳ πάντα περήσαμεν εὐρέα πόντον,</p>
 <p>σπουδῇ παρπεπιθόντες Ὀδυσσῆα πτολίπορθον."</p>
 <p>τὸν δ' αὖτε ψυχὴ προσεφώνεεν Ἀμφιμέδοντος: <font color="GREEN">120</font></p>
 <p>"Ἀτρεί̈δη κύδιστε, ἄναξ ἀνδρῶν Ἀγάμεμνον,</p>
 <p>μέμνημαι τάδε πάντα, διοτρεφές, ὡς ἀγορεύεις:</p>
 <p>σοὶ δ' ἐγὼ εὖ μάλα πάντα καὶ ἀτρεκέως καταλέξω,</p>
 <p>ἡμετέρου θανάτοιο κακὸν τέλος, οἷον ἐτύχθη.</p>
 <p>μνώμεθ' Ὀδυσσῆος δὴν οἰχομένοιο δάμαρτα: <font color="GREEN">125</font></p>
 <p>ἡ δ' οὔτ' ἠρνεῖτο στυγερὸν γάμον οὔτ' ἐτελεύτα,</p>
 <p>ἡμῖν φραζομένη θάνατον καὶ κῆρα μέλαιναν,</p>
 <p>ἀλλὰ δόλον τόνδ' ἄλλον ἐνὶ φρεσὶ μερμήριξε:</p>
 <p>στησαμένη μέγαν ἱστὸν ἐνὶ μεγάροισιν ὕφαινε,</p>
 <p>λεπτὸν καὶ περίμετρον: ἄφαρ δ' ἡμῖν μετέειπε: <font color="GREEN">130</font></p>
 <p> </p>
 <p>"'κοῦροι ἐμοὶ μνηστῆρες, ἐπεὶ θάνε δῖος Ὀδυσσεύς,</p>
 <p>μίμνετ' ἐπειγόμενοι τὸν ἐμὸν γάμον, εἰς ὅ κε φᾶρος</p>
 <p>ἐκτελέσω, μή μοι μεταμώνια νήματ' ὄληται,</p>
 <p>Λαέρτῃ ἥρωϊ ταφήϊον, εἰς ὅτε κέν μιν</p>
 <p>μοῖρ' ὀλοὴ καθέλῃσι τανηλεγέος θανάτοιο, <font color="GREEN">135</font></p>
 <p>μή τίς μοι κατὰ δῆμον Ἀχαιϊάδων νεμεσήσῃ,</p>
 <p>αἴ κεν ἄτερ σπείρου κεῖται πολλὰ κτεατίσσας.'</p>
 <p>"ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ.</p>
 <p>ἔνθα καὶ ἠματίη μὲν ὑφαίνεσκεν μέγαν ἱστόν,</p>
 <p>νύκτας δ' ἀλλύεσκεν, ἐπεὶ δαί̈δας παραθεῖτο. <font color="GREEN">140</font></p>
 <p>ὣς τρίετες μὲν ἔληθε δόλῳ καὶ ἔπειθεν Ἀχαιούς:</p>
 <p>ἀλλ' ὅτε τέτρατον ἦλθεν ἔτος καὶ ἐπήλυθον ὧραι,</p>
 <p>μηνῶν φθινόντων, περὶ δ' ἤματα πόλλ' ἐτελέσθη,</p>
 <p>καὶ τότε δή τις ἔειπε γυναικῶν, ἣ σάφα ᾔδη,</p>
 <p>καὶ τήν γ' ἀλλύουσαν ἐφεύρομεν ἀγλαὸν ἱστόν. <font color="GREEN">145</font></p>
 <p>ὣς τὸ μὲν ἐξετέλεσσε καὶ οὐκ ἐθέλουσ', ὑπ' ἀνάγκης.</p>
 <p> </p>
 <p>"εὖθ' ἡ φᾶρος ἔδειξεν, ὑφήνασα μέγαν ἱστόν,</p>
 <p>πλύνασ', ἠελίῳ ἐναλίγκιον ἠὲ σελήνῃ,</p>
 <p>καὶ τότε δή ῥ' Ὀδυσῆα κακός ποθεν ἤγαγε δαίμων</p>
 <p>ἀγροῦ ἐπ' ἐσχατιήν, ὅθι δώματα ναῖε συβώτης. <font color="GREEN">150</font></p>
 <p>ἔνθ' ἦλθεν φίλος υἱὸς Ὀδυσσῆος θείοιο,</p>
 <p>ἐκ Πύλου ἠμαθόεντος ἰὼν σὺν νηὶ̈ μελαίνῃ:</p>
 <p>τὼ δὲ μνηστῆρσιν θάνατον κακὸν ἀρτύναντε</p>
 <p>ἵκοντο προτὶ ἄστυ περικλυτόν, ἦ τοι Ὀδυσσεὺς</p>
 <p>ὕστερος, αὐτὰρ Τηλέμαχος πρόσθ' ἡγεμόνευε. <font color="GREEN">155</font></p>
 <p>τὸν δὲ συβώτης ἦγε κακὰ χροὶ̈ εἵματ' ἔχοντα,</p>
 <p>πτωχῷ λευγαλέῳ ἐναλίγκιον ἠδὲ γέροντι</p>
 <p>σκηπτόμενον: τὰ δὲ λυγρὰ περὶ χροὶ̈ εἵματα ἕστο:</p>
 <p>οὐδέ τις ἡμείων δύνατο γνῶναι τὸν ἐόντα</p>
 <p>ἐξαπίνης προφανέντ', οὐδ' οἳ προγενέστεροι ἦσαν, <font color="GREEN">160</font></p>
 <p>ἀλλ' ἔπεσίν τε κακοῖσιν ἐνίσσομεν ἠδὲ βολῇσιν.</p>
 <p>αὐτὰρ ὁ τῆος ἐτόλμα ἐνὶ μεγάροισιν ἑοῖσι</p>
 <p>βαλλόμενος καὶ ἐνισσόμενος τετληότι θυμῷ:</p>
 <p>ἀλλ' ὅτε δή μιν ἔγειρε Διὸς νοός αἰγιόχοιο,</p>
 <p>σὺν μὲν Τηλεμάχῳ περικαλλέα τεύχε' ἀείρας <font color="GREEN">165</font></p>
 <p>ἐς θάλαμον κατέθηκε καὶ ἐκλήϊσεν ὀχῆας,</p>
 <p>αὐτὰρ ὁ ἣν ἄλοχον πολυκερδείῃσιν ἄνωγε</p>
 <p>τόξον μνηστήρεσσι θέμεν πολιόν τε σίδηρον,</p>
 <p>ἡμῖν αἰνομόροισιν ἀέθλια καὶ φόνου ἀρχήν.</p>
 <p>οὐδέ τις ἡμείων δύνατο κρατεροῖο βιοῖο <font color="GREEN">170</font></p>
 <p>νευρὴν ἐντανύσαι, πολλὸν δ' ἐπιδευέες ἦμεν.</p>
 <p>ἀλλ' ὅτε χεῖρας ἵκανεν Ὀδυσσῆος μέγα τόξον,</p>
 <p>ἔνθ' ἡμεῖς μὲν πάντες ὁμοκλέομεν ἐπέεσσι</p>
 <p>τόξον μὴ δόμεναι, μηδ' εἰ μάλα πολλ' ἀγορεύοι:</p>
 <p>Τηλέμαχος δέ μιν οἶος ἐποτρύνων ἐκέλευσεν. <font color="GREEN">175</font></p>
 <p>αὐτὰρ ὁ δέξατο χειρὶ πολύτλας δῖος Ὀδυσσεύς,</p>
 <p>ῥηϊδίως δ' ἐτάνυσσε βιόν, διὰ δ' ἧκε σιδήρου,</p>
 <p>στῆ δ' ἄρ' ἐπ' οὐδὸν ἰών, ταχέας δ' ἐκχεύατ' ὀϊστοὺς</p>
 <p>δεινὸν παπταίνων, βάλε δ' Ἀντίνοον βασιλῆα.</p>
 <p>αὐτὰρ ἔπειτ' ἄλλοις ἐφίει βέλεα στονόεντα, <font color="GREEN">180</font></p>
 <p>ἄντα τιτυσκόμενος: τοὶ δ' ἀγχιστῖνοι ἔπιπτον.</p>
 <p>γνωτὸν δ' ἦν ὅ ῥά τίς σφι θεῶν ἐπιτάρροθος ἦεν:</p>
 <p>αὐτίκα γὰρ κατὰ δώματ' ἐπισπόμενοι μένεϊ σφῷ</p>
 <p>κτεῖνον ἐπιστροφάδην, τῶν δὲ στόνος ὤρνυτ' ἀεικὴς</p>
 <p>κράτων τυπτομένων, δάπεδον δ' ἅπαν αἵματι θῦεν. <font color="GREEN">185</font></p>
 <p>ὣς ἡμεῖς, Ἀγάμεμνον, ἀπωλόμεθ', ὧν ἔτι καὶ νῦν</p>
 <p>σώματ' ἀκηδέα κεῖται ἐνὶ μεγάροις Ὀδυσῆος:</p>
 <p>οὐ γάρ πω ἴσασι φίλοι κατὰ δώμαθ' ἑκάστου,</p>
 <p>οἵ κ' ἀπονίψαντες μέλανα βρότον ἐξ ὠτειλέων</p>
 <p>κατθέμενοι γοάοιεν: ὃ γὰρ γέρας ἐστὶ θανόντων." <font color="GREEN">190</font></p>
 <p>τὸν δ' αὖτε ψυχὴ προσεφώνεεν Ἀτρεί̈δαο:</p>
 <p>"ὄλβιε Λαέρταο πάϊ, πολυμήχαν' Ὀδυσσεῦ,</p>
 <p>ἦ ἄρα σὺν μεγάλῃ ἀρετῇ ἐκτήσω ἄκοιτιν.</p>
 <p>ὡς ἀγαθαὶ φρένες ἦσαν ἀμύμονι Πηνελοπείῃ,</p>
 <p>κούρῃ Ἰκαρίου: ὡς εὖ μέμνητ' Ὀδυσῆος, <font color="GREEN">195</font></p>
 <p>ἀνδρὸς κουριδίου: τῷ οἱ κλέος οὔ ποτ' ὀλεῖται</p>
 <p>ἧς ἀρετῆς, τεύξουσι δ' ἐπιχθονίοισιν ἀοιδὴν</p>
 <p>ἀθάνατοι χαρίεσσαν ἐχέφρονι Πηνελοπείῃ,</p>
 <p>οὐχ ὡς Τυνδαρέου κούρη κακὰ μήσατο ἔργα,</p>
 <p>κουρίδιον κτείνασα πόσιν, στυγερὴ δέ τ' ἀοιδὴ <font color="GREEN">200</font></p>
 <p>ἔσσετ' ἐπ' ἀνθρώπους, χαλεπὴν δέ τε φῆμιν ὀπάσσει</p>
 <p>θηλυτέρῃσι γυναιξί, καὶ ἥ κ' εὐεργὸς ἔῃσιν."</p>
 <p> </p>
 <p>ὣς οἱ μὲν τοιαῦτα πρὸς ἀλλήλους ἀγόρευον,</p>
 <p>ἑσταότ' εἰν Ἀί̈δαο δόμοις, ὑπὸ κεύθεσι γαίης:</p>
 <p> </p>
 <p>οἱ δ' ἐπεὶ ἐκ πόλιος κατέβαν, τάχα δ' ἀγρὸν ἵκοντο <font color="GREEN">205</font></p>
 <p>καλὸν Λαέρταο τετυγμένον, ὅν ῥά ποτ' αὐτὸς</p>
 <p>Λαέρτης κτεάτισσεν, ἐπεὶ μάλα πόλλ' ἐμόγησεν.</p>
 <p>ἔνθα οἱ οἶκος ἔην, περὶ δὲ κλίσιον θέε πάντη,</p>
 <p>ἐν τῷ σιτέσκοντο καὶ ἵζανον ἠδὲ ἴαυον</p>
 <p>δμῶες ἀναγκαῖοι, τοί οἱ φίλα ἐργάζοντο. <font color="GREEN">210</font></p>
 <p>ἐν δὲ γυνὴ Σικελὴ γρηὺ̈ς πέλεν, ἥ ῥα γέροντα</p>
 <p>ἐνδυκέως κομέεσκεν ἐπ' ἀγροῦ, νόσφι πόληος.</p>
 <p>ἔνθ' Ὀδυσεὺς δμώεσσι καὶ υἱέϊ μῦθον ἔειπεν:</p>
 <p> </p>
 <p>"ὑμεῖς μὲν νῦν ἔλθετ' ἐϋκτίμενον δόμον εἴσω,</p>
 <p>δεῖπνον δ' αἶψα συῶν ἱερεύσατε ὅς τις ἄριστος: <font color="GREEN">215</font></p>
 <p>αὐτὰρ ἐγὼ πατρὸς πειρήσομαι ἡμετέροιο,</p>
 <p>αἴ κέ μ' ἐπιγνώῃ καὶ φράσσεται ὀφθαλμοῖσιν,</p>
 <p>ἦέ κεν ἀγνοιῇσι, πολὺν χρόνον ἀμφὶς ἐόντα."</p>
 <p> </p>
 <p>ὣς εἰπὼν δμώεσσιν ἀρήϊα τεύχε' ἔδωκεν.</p>
 <p>οἱ μὲν ἔπειτα δόμονδε θοῶς κίον, αὐτὰρ Ὀδυσσεὺς <font color="GREEN">220</font></p>
 <p>ἆσσον ἴεν πολυκάρπου ἀλωῆς πειρητίζων.</p>
 <p>οὐδ' εὗρεν Δολίον, μέγαν ὄρχατον ἐσκαταβαίνων,</p>
 <p>οὐδέ τινα δμώων οὐδ' υἱῶν: ἀλλ' ἄρα τοί γε</p>
 <p>αἱμασιὰς λέξοντες ἀλωῆς ἔμμεναι ἕρκος</p>
 <p>ᾤχοντ', αὐτὰρ ὁ τοῖσι γέρων ὁδὸν ἡγεμόνευε. <font color="GREEN">225</font></p>
 <p>τὸν δ' οἶον πατέρ' εὗρεν ἐϋκτιμένῃ ἐν ἀλωῇ,</p>
 <p>λιστρεύοντα φυτόν: ῥυπόωντα δὲ ἕστο χιτῶνα</p>
 <p>ῥαπτὸν ἀεικέλιον, περὶ δὲ κνήμῃσι βοείας</p>
 <p>κνημῖδας ῥαπτὰς δέδετο, γραπτῦς ἀλεείνων,</p>
 <p>χειρῖδάς τ' ἐπὶ χερσὶ βάτων ἕνεκ': αὐτὰρ ὕπερθεν <font color="GREEN">230</font></p>
 <p>αἰγείην κυνέην κεφαλῇ ἔχε, πένθος ἀέξων.</p>
 <p>τὸν δ' ὡς οὖν ἐνόησε πολύτλας δῖος Ὀδυσσεὺς</p>
 <p>γήραϊ τειρόμενον, μέγα δὲ φρεσὶ πένθος ἔχοντα,</p>
 <p>στὰς ἄρ' ὑπὸ βλωθρὴν ὄγχνην κατὰ δάκρυον εἶβε.</p>
 <p>μερμήριξε δ' ἔπειτα κατὰ φρένα καὶ κατὰ θυμὸν <font color="GREEN">235</font></p>
 <p>κύσσαι καὶ περιφῦναι ἑὸν πατέρ', ἠδὲ ἕκαστα</p>
 <p>εἰπεῖν, ὡς ἔλθοι καὶ ἵκοιτ' ἐς πατρίδα γαῖαν,</p>
 <p>ἦ πρῶτ' ἐξερέοιτο ἕκαστά τε πειρήσαιτο.</p>
 <p>ὧδε δέ οἱ φρονέοντι δοάσσατο κέρδιον εἶναι,</p>
 <p>πρῶτον κερτομίοις ἐπέεσσιν πειρηθῆναι. <font color="GREEN">240</font></p>
 <p>τὰ φρονέων ἰθὺς κίεν αὐτοῦ δῖος Ὀδυσσεύς.</p>
 <p>ἦ τοι ὁ μὲν κατέχων κεφαλὴν φυτὸν ἀμφελάχαινε:</p>
 <p>τὸν δὲ παριστάμενος προσεφώνεε φαίδιμος υἱός:</p>
 <p> </p>
 <p>"ὦ γέρον, οὐκ ἀδαημονίη σ' ἔχει ἀμφιπολεύειν</p>
 <p>ὄρχατον, ἀλλ' εὖ τοι κομιδὴ ἔχει, οὐδέ τι πάμπαν, <font color="GREEN">245</font></p>
 <p>οὐ φυτόν, οὐ συκέη, οὐκ ἄμπελος, οὐ μὲν ἐλαίη,</p>
 <p>οὐκ ὄγχνη, οὐ πρασιή τοι ἄνευ κομιδῆς κατὰ κῆπον.</p>
 <p>ἄλλο δέ τοι ἐρέω, σὺ δὲ μὴ χόλον ἔνθεο θυμῷ</p>
 <p>αὐτόν σ' οὐκ ἀγαθὴ κομιδὴ ἔχει, ἀλλ' ἅμα γῆρας</p>
 <p>λυγρὸν ἔχεις αὐχμεῖς τε κακῶς καὶ ἀεικέα ἕσσαι. <font color="GREEN">250</font></p>
 <p>οὐ μὲν ἀεργίης γε ἄναξ ἕνεκ' οὔ σε κομίζει,</p>
 <p>οὐδέ τί τοι δούλειον ἐπιπρέπει εἰσοράασθαι</p>
 <p>εἶδος καὶ μέγεθος: βασιλῆϊ γὰρ ἀνδρὶ ἔοικας.</p>
 <p>τοιούτῳ δὲ ἔοικας, ἐπεὶ λούσαιτο φάγοι τε,</p>
 <p>εὑδέμεναι μαλακῶς: ἡ γὰρ δίκη ἐστὶ γερόντων. <font color="GREEN">255</font></p>
 <p>ἀλλ' ἄγε μοι τόδε εἰπὲ καὶ ἀτρεκέως κατάλεξον,</p>
 <p>τεῦ δμὼς εἶς ἀνδρῶν; τεῦ δ' ὄρχατον ἀμφιπολεύεις;</p>
 <p>καὶ μοι τοῦτ' ἀγόρευσον ἐτήτυμον, ὄφρ' ἐὺ̈ εἰδῶ,</p>
 <p>εἰ ἐτεόν γ' Ἰθάκην τήνδ' ἱκόμεθ', ὥς μοι ἔειπεν</p>
 <p>οὗτος ἀνὴρ νῦν δὴ ξυμβλήμενος ἐνθάδ' ἰόντι, <font color="GREEN">260</font></p>
 <p>οὔ τι μάλ' ἀρτίφρων, ἐπεὶ οὐ τόλμησεν ἕκαστα</p>
 <p>εἰπεῖν ἠδ' ἐπακοῦσαι ἐμὸν ἔπος, ὡς ἐρέεινον</p>
 <p>ἀμφὶ ξείνῳ ἐμῷ, ἤ που ζώει τε καὶ ἔστιν</p>
 <p>ἦ ἤδη τέθνηκε καὶ εἰν Ἀί̈δαο δόμοισιν.</p>
 <p>ἐκ γάρ τοι ἐρέω, σὺ δὲ σύνθεο καί μευ ἄκουσον: <font color="GREEN">265</font></p>
 <p>ἄνδρα ποτ' ἐξείνισσα φίλῃ ἐνὶ πατρίδι γαίῃ</p>
 <p>ἡμέτερόνδ' ἐλθόντα, καὶ οὔ πω τις βροτὸς ἄλλος</p>
 <p>ξείνων τηλεδαπῶν φιλίων ἐμὸν ἵκετο δῶμα:</p>
 <p>εὔχετο δ' ἐξ Ἰθάκης γένος ἔμμεναι, αὐτὰρ ἔφασκε</p>
 <p>Λαέρτην Ἀρκεισιάδην πατέρ' ἔμμεναι αὐτῷ. <font color="GREEN">270</font></p>
 <p>τὸν μὲν ἐγὼ πρὸς δώματ' ἄγων ἐὺ̈ ἐξείνισσα,</p>
 <p>ἐνδυκέως φιλέων, πολλῶν κατὰ οἶκον ἐόντων,</p>
 <p>καί οἱ δῶρα πόρον ξεινήϊα, οἷα ἐῴκει.</p>
 <p>χρυσοῦ μέν οἱ δῶκ' εὐεργέος ἑπτὰ τάλαντα,</p>
 <p>δῶκα δέ οἱ κρητῆρα πανάργυρον ἀνθεμόεντα, <font color="GREEN">275</font></p>
 <p>δώδεκα δ' ἁπλοί̈δας χλαίνας, τόσσους δὲ τάπητας,</p>
 <p>τόσσα δὲ φάρεα καλά, τόσους δ' ἐπὶ τοῖσι χιτῶνας,</p>
 <p>χωρὶς δ' αὖτε γυναῖκας, ἀμύμονα ἔργα ἰδυίας,</p>
 <p>τέσσαρας εἰδαλίμας, ἃς ἤθελεν αὐτὸς ἑλέσθαι."</p>
 <p> </p>
 <p>τὸν δ' ἠμείβετ' ἔπειτα πατὴρ κατὰ δάκρυον εἴβων: <font color="GREEN">280</font></p>
 <p>"ξεῖν', ἦ τοι μὲν γαῖαν ἱκάνεις, ἣν ἐρεείνεις,</p>
 <p>ὑβρισταὶ δ' αὐτὴν καὶ ἀτάσθαλοι ἄνδρες ἔχουσιν:</p>
 <p>δῶρα δ' ἐτώσια ταῦτα χαρίζεο, μυρί' ὀπάζων:</p>
 <p>εἰ γάρ μιν ζωόν γ' ἐκίχεις Ἰθάκης ἐνὶ δήμῳ,</p>
 <p>τῷ κέν σ' εὖ δώροισιν ἀμειψάμενος ἀπέπεμψε <font color="GREEN">285</font></p>
 <p>καὶ ξενίῃ ἀγαθῇ ἡ γὰρ θέμις, ὅς τις ὑπάρξῃ.</p>
 <p>ἀλλ' ἄγε μοι τόδε εἰπὲ καὶ ἀτρεκέως κατάλεξον,</p>
 <p>πόστον δὴ ἔτος ἐστίν, ὅτε ξείνισσας ἐκεῖνον</p>
 <p>σὸν ξεῖνον δύστηνον, ἐμὸν παῖδ', εἴ ποτ' ἔην γε,</p>
 <p>δύσμορον; ὅν που τῆλε φίλων καὶ πατρίδος αἴης <font color="GREEN">290</font></p>
 <p>ἠέ που ἐν πόντῳ φάγον ἰχθύες, ἢ ἐπὶ χέρσου</p>
 <p>θηρσὶ καὶ οἰωνοῖσιν ἕλωρ γένετ': οὐδέ ἑ μήτηρ</p>
 <p>κλαῦσε περιστείλασα πατήρ θ', οἵ μιν τεκόμεσθα:</p>
 <p>οὐδ' ἄλοχος πολύδωρος, ἐχέφρων Πηνελόπεια,</p>
 <p>κώκυσ' ἐν λεχέεσσιν ἑὸν πόσιν, ὡς ἐπεῴκει, <font color="GREEN">295</font></p>
 <p>ὀφθαλμοὺς καθελοῦσα: τὸ γὰρ γέρας ἐστὶ θανόντων.</p>
 <p>καί μοι τοῦτ' ἀγόρευσον ἐτήτυμον, ὄφρ' ἐὺ̈ εἰδῶ:</p>
 <p>τίς πόθεν εἶς ἀνδρῶν; πόθι τοι πόλις ἠδὲ τοκῆες;</p>
 <p>ποῦ δὲ νηῦς ἕστηκε θοή, ἥ σ' ἤγαγε δεῦρο</p>
 <p>ἀντιθέους θ' ἑτάρους; ἦ ἔμπορος εἰλήλουθας <font color="GREEN">300</font></p>
 <p>νηὸς ἐπ' ἀλλοτρίης, οἱ δ' ἐκβήσαντες ἔβησαν;"</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς:</p>
 <p>"τοιγὰρ ἐγώ τοι πάντα μάλ' ἀτρεκέως καταλέξω.</p>
 <p>εἰμὶ μὲν ἐξ Ἀλύβαντος, ὅθι κλυτὰ δώματα ναίω,</p>
 <p>υἱὸς Ἀφείδαντος Πολυπημονίδαο ἄνακτος: <font color="GREEN">305</font></p>
 <p>αὐτὰρ ἐμοί γ' ὄνομ' ἐστὶν Ἐπήριτος: ἀλλά με δαίμων</p>
 <p>πλάγξ' ἀπὸ Σικανίης δεῦρ' ἐλθέμεν οὐκ ἐθέλοντα:</p>
 <p>νηῦς δέ μοι ἥδ' ἕστηκεν ἐπ' ἀγροῦ νόσφι πόληος.</p>
 <p>αὐτὰρ Ὀδυσσῆϊ τόδε δὴ πέμπτον ἔτος ἐστίν,</p>
 <p>ἐξ οὗ κεῖθεν ἔβη καὶ ἐμῆς ἀπελήλυθε πάτρης, <font color="GREEN">310</font></p>
 <p>δύσμορος: ἦ τέ οἱ ἐσθλοὶ ἔσαν ὄρνιθες ἰόντι,</p>
 <p>δεξιοί, οἷς χαίρων μὲν ἐγὼν ἀπέπεμπον ἐκεῖνον,</p>
 <p>χαῖρε δὲ κεῖνος ἰών: θυμὸς δ' ἔτι νῶϊν ἐώλπει</p>
 <p>μίξεσθαι ξενίῃ ἠδ' ἀγλαὰ δῶρα διδώσειν."</p>
 <p> </p>
 <p>ὣς φάτο, τὸν δ' ἄχεος νεφέλη ἐκάλυψε μέλαινα: <font color="GREEN">315</font></p>
 <p>ἀμφοτέρῃσι δὲ χερσὶν ἑλὼν κόνιν αἰθαλόεσσαν</p>
 <p>χεύατο κὰκ κεφαλῆς πολιῆς, ἁδινὰ στεναχίζων.</p>
 <p>τοῦ δ' ὠρίνετο θυμός, ἀνὰ ῥῖνας δέ οἱ ἤδη</p>
 <p>δριμὺ μένος προὔτυψε φίλον πατέρ' εἰσορόωντι.</p>
 <p>κύσσε δέ μιν περιφὺς ἐπιάλμενος, ἠδὲ προσηύδα: <font color="GREEN">320</font></p>
 <p> </p>
 <p>"κεῖνος μέν τοι ὅδ' αὐτὸς ἐγώ, πάτερ, ὃν σὺ μεταλλᾷς,</p>
 <p>ἤλυθον εἰκοστῷ ἔτεϊ ἐς πατρίδα γαῖαν.</p>
 <p>ἀλλ' ἴσχεο κλαυθμοῖο γόοιό τε δακρυόεντος.</p>
 <p>ἐκ γάρ τοι ἐρέω: μάλα δὲ χρὴ σπευδέμεν ἔμπης:</p>
 <p>μνηστῆρας κατέπεφνον ἐν ἡμετέροισι δόμοισι, <font color="GREEN">325</font></p>
 <p>λώβην τινύμενος θυμαλγέα καὶ κακὰ ἔργα."</p>
 <p>τὸν δ' αὖ Λαέρτης ἀπαμείβετο φώνησέν τε:</p>
 <p>"εἰ μὲν δὴ Ὀδυσεύς γε ἐμὸς πάϊς ἐνθάδ' ἱκάνεις,</p>
 <p>σῆμά τί μοι νῦν εἰπὲ ἀριφραδές, ὄφρα πεποίθω."</p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς: <font color="GREEN">330</font></p>
 <p>"οὐλὴν μὲν πρῶτον τήνδε φράσαι ὀφθαλμοῖσι,</p>
 <p>τὴν ἐν Παρνησῷ μ' ἔλασεν σῦς λευκῷ ὀδόντι</p>
 <p>οἰχόμενον: σὺ δέ με προί̈εις καὶ πότνια μήτηρ</p>
 <p>ἐς πατέρ' Αὐτόλυκον μητρὸς φίλον, ὄφρ' ἂν ἑλοίμην</p>
 <p>δῶρα, τὰ δεῦρο μολών μοι ὑπέσχετο καὶ κατένευσεν. <font color="GREEN">335</font></p>
 <p>εἰ δ' ἄγε τοι καὶ δένδρε' ἐϋκτιμένην κατ' ἀλωὴν</p>
 <p>εἴπω, ἅ μοί ποτ' ἔδωκας, ἐγὼ δ' ᾔτεόν σε ἕκαστα</p>
 <p>παιδνὸς ἐών, κατὰ κῆπον ἐπισπόμενος: διὰ δ' αὐτῶν</p>
 <p>ἱκνεύμεσθα, σὺ δ' ὠνόμασας καὶ ἔειπες ἕκαστα.</p>
 <p>ὄγχνας μοι δῶκας τρισκαίδεκα καὶ δέκα μηλέας, <font color="GREEN">340</font></p>
 <p>συκέας τεσσαράκοντ': ὄρχους δέ μοι ὧδ' ὀνόμηνας</p>
 <p>δώσειν πεντήκοντα, διατρύγιος δὲ ἕκαστος</p>
 <p>ἤην: ἔνθα δ' ἀνὰ σταφυλαὶ παντοῖαι ἔασιν--</p>
 <p>ὁππότε δὴ Διὸς ὧραι ἐπιβρίσειαν ὕπερθεν."</p>
 <p> </p>
 <p>ὣς φάτο, τοῦ δ' αὐτοῦ λύτο γούνατα καὶ φίλον ἦτορ, <font color="GREEN">345</font></p>
 <p>σήματ' ἀναγνόντος τά οἱ ἔμπεδα πέφραδ' Ὀδυσσεύς.</p>
 <p>ἀμφὶ δὲ παιδὶ φίλῳ βάλε πήχεε: τὸν δὲ ποτὶ οἷ</p>
 <p>εἷλεν ἀποψύχοντα πολύτλας δῖος Ὀδυσσεύς.</p>
 <p>αὐτὰρ ἐπεί ῥ' ἄμπνυτο καὶ ἐς φρένα θυμὸς ἀγέρθη,</p>
 <p>ἐξαῦτις μύθοισιν ἀμειβόμενος προσέειπε: <font color="GREEN">350</font></p>
 <p> </p>
 <p>"Ζεῦ πάτερ, ἦ ῥα ἔτ' ἔστε θεοὶ κατὰ μακρὸν Ὄλυμπον,</p>
 <p>εἰ ἐτεὸν μνηστῆρες ἀτάσθαλον ὕβριν ἔτισαν.</p>
 <p>νῦν δ' αἰνῶς δείδοικα κατὰ φρένα μὴ τάχα πάντες</p>
 <p>ἐνθάδ' ἐπέλθωσιν Ἰθακήσιοι, ἀγγελίας δὲ</p>
 <p>πάντη ἐποτρύνωσι Κεφαλλήνων πολίεσσι." <font color="GREEN">355</font></p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς:</p>
 <p>"θάρσει, μή τοι ταῦτα μετὰ φρεσὶ σῇσι μελόντων.</p>
 <p>ἀλλ' ἴομεν προτὶ οἶκον, ὃς ὀρχάτου ἐγγύθι κεῖται:</p>
 <p>ἔνθα δὲ Τηλέμαχον καὶ βουκόλον ἠδὲ συβώτην</p>
 <p>προὔπεμψ', ὡς ἂν δεῖπνον ἐφοπλίσσωσι τάχιστα." <font color="GREEN">360</font></p>
 <p> </p>
 <p>ὣς ἄρα φωνήσαντε βάτην πρὸς δώματα καλά.</p>
 <p>οἱ δ' ὅτε δή ῥ' ἵκοντο δόμους εὖ ναιετάοντας,</p>
 <p>εὗρον Τηλέμαχον καὶ βουκόλον ἠδὲ συβώτην</p>
 <p>ταμνομένους κρέα πολλὰ κερῶντάς τ' αἴθοπα οἶνον.</p>
 <p>τόφρα δὲ Λαέρτην μεγαλήτορα ᾧ ἐνὶ οἴκῳ <font color="GREEN">365</font></p>
 <p>ἀμφίπολος Σικελὴ λοῦσεν καὶ χρῖσεν ἐλαίῳ,</p>
 <p> </p>
 <p>ἀμφὶ δ' ἄρα χλαῖναν καλὴν βάλεν: αὐτὰρ Ἀθήνη</p>
 <p>ἄγχι παρισταμένη μέλε' ἤλδανε ποιμένι λαῶν,</p>
 <p>μείζονα δ' ἠὲ πάρος καὶ πάσσονα θῆκεν ἰδέσθαι.</p>
 <p>ἐκ δ' ἀσαμίνθου βῆ: θαύμαζε δέ μιν φίλος υἱός, <font color="GREEN">370</font></p>
 <p>ὡς ἴδεν ἀθανάτοισι θεοῖς ἐναλίγκιον ἄντην:</p>
 <p>καί μιν φωνήσας ἔπεα πτερόεντα προσηύδα:</p>
 <p> </p>
 <p>"ὦ πάτερ, ἦ μάλα τίς σε θεῶν αἰειγενετάων</p>
 <p>εἶδός τε μέγεθός τε ἀμείνονα θῆκεν ἰδέσθαι."</p>
 <p>τὸν δ' αὖ Λαέρτης πεπνυμένος ἀντίον ηὔδα: <font color="GREEN">375</font></p>
 <p>"αἲ γάρ, Ζεῦ τε πάτερ καὶ Ἀθηναίη καὶ Ἄπολλον,</p>
 <p>οἷος Νήρικον εἷλον, ἐϋκτίμενον πτολίεθρον,</p>
 <p>ἀκτὴν ἠπείροιο, Κεφαλλήνεσσιν ἀνάσσων,</p>
 <p>τοῖος ἐών τοι χθιζὸς ἐν ἡμετέροισι δόμοισιν,</p>
 <p>τεύχε' ἔχων ὤμοισιν, ἐφεστάμεναι καὶ ἀμύνειν <font color="GREEN">380</font></p>
 <p>ἄνδρας μνηστῆρας: τῷ κε σφέων γούνατ' ἔλυσα</p>
 <p>πολλῶν ἐν μεγάροισι, σὺ δὲ φρένας ἔνδον ἐγήθεις."</p>
 <p> </p>
 <p>ὣς οἷ μὲν τοιαῦτα πρὸς ἀλλήλους ἀγόρευον.</p>
 <p>οἱ δ' ἐπεὶ οὖν παύσαντο πόνου τετύκοντό τε δαῖτα,</p>
 <p>ἑξείης ἕζοντο κατὰ κλισμούς τε θρόνους τε: <font color="GREEN">385</font></p>
 <p>ἔνθ' οἱ μὲν δείπνῳ ἐπεχείρεον, ἀγχίμολον δὲ</p>
 <p>ἦλθ' ὁ γέρων Δολίος, σὺν δ' υἱεῖς τοῖο γέροντος,</p>
 <p>ἐξ ἔργων μογέοντες, ἐπεὶ προμολοῦσα κάλεσσεν</p>
 <p>μήτηρ γρηῦς Σικελή, ἥ σφεας τρέφε καί ῥα γέροντα</p>
 <p>ἐνδυκέως κομέεσκεν, ἐπεὶ κατὰ γῆρας ἔμαρψεν. <font color="GREEN">390</font></p>
 <p>οἱ δ' ὡς οὖν Ὀδυσῆα ἴδον φράσσαντό τε θυμῷ,</p>
 <p>ἔσταν ἐνὶ μεγάροισι τεθηπότες: αὐτὰρ Ὀδυσσεὺς</p>
 <p>μειλιχίοις ἐπέεσσι καθαπτόμενος προσέειπεν:</p>
 <p> </p>
 <p>"ὦ γέρον, ἵζ' ἐπὶ δεῖπνον, ἀπεκλελάθεσθε δὲ θάμβευς:</p>
 <p>δηρὸν γὰρ σίτῳ ἐπιχειρήσειν μεμαῶτες <font color="GREEN">395</font></p>
 <p>μίμνομεν ἐν μεγάροις, ὑμέας ποτιδέγμενοι αἰεί."</p>
 <p> </p>
 <p>ὣς ἄρ ἔφη, Δολίος δ' ἰθὺς κίε χεῖρε πετάσσας</p>
 <p>ἀμφοτέρας, Ὀδυσεῦς δὲ λαβὼν κύσε χεῖρ' ἐπὶ καρπῷ,</p>
 <p>καί μιν φωνήσας ἔπεα πτερόεντα προσηύδα:</p>
 <p> </p>
 <p>"ὦ φίλ', ἐπεὶ νόστησας ἐελδομένοισι μάλ' ἡμῖν <font color="GREEN">400</font></p>
 <p>οὐδ' ἔτ' ὀϊομένοισι, θεοὶ δέ σ' ἀνήγαγον αὐτοί,</p>
 <p>οὖλέ τε καὶ μάλα χαῖρε, θεοὶ δέ τοι ὄλβια δοῖεν.</p>
 <p>καί μοι τοῦτ' ἀγόρευσον ἐτήτυμον, ὄφρ' ἐὺ̈ εἰδῶ,</p>
 <p>ἢ ἤδη σάφα οἶδε περίφρων Πηνελόπεια</p>
 <p>νοστήσαντά σε δεῦρ', ἦ ἄγγελον ὀτρύνωμεν." <font color="GREEN">405</font></p>
 <p> </p>
 <p>τὸν δ' ἀπαμειβόμενος προσέφη πολύμητις Ὀδυσσεύς</p>
 <p>"ὦ γέρον, ἤδη οἶδε: τί σε χρὴ ταῦτα πένεσθαι;"</p>
 <p> </p>
 <p>ὣς φάθ', ὁ δ' αὖτις ἄρ' ἕζετ' ἐϋξέστου ἐπὶ δίφρου.</p>
 <p>ὣς δ' αὔτως παῖδες Δολίου κλυτὸν ἀμφ' Ὀδυσῆα</p>
 <p>δεικανόωντ' ἐπέεσσι καὶ ἐν χείρεσσι φύοντο, <font color="GREEN">410</font></p>
 <p>ἑξείης δ' ἕζοντο παραὶ Δολίον, πατέρα σφόν.</p>
 <p>ὣς οἱ μὲν περὶ δεῖπνον ἐνὶ μεγάροισι πένοντο:</p>
 <p>Ὄσσα δ' ἄρ' ἄγγελος ὦκα κατὰ πτόλιν ᾤχετο πάντη,</p>
 <p>μνηστήρων στυγερὸν θάνατον καὶ κῆρ' ἐνέπουσα.</p>
 <p>οἱ δ' ἄρ' ὁμῶς ἀί̈οντες ἐφοίτων ἄλλοθεν ἄλλος <font color="GREEN">415</font></p>
 <p>μυχμῷ τε στοναχῇ τε δόμων προπάροιθ' Ὀδυσῆος,</p>
 <p>ἐκ δὲ νέκυς οἴκων φόρεον καὶ θάπτον ἕκαστοι,</p>
 <p>τοὺς δ' ἐξ ἀλλάων πολίων οἶκόνδε ἕκαστον</p>
 <p>πέμπον ἄγειν ἁλιεῦσι θοῇς ἐπὶ νηυσὶ τιθέντες:</p>
 <p>αὐτοὶ δ' εἰς ἀγορὴν κίον ἀθρόοι, ἀχνύμενοι κῆρ. <font color="GREEN">420</font></p>
 <p>αὐτὰρ ἐπεί ῥ' ἤγερθεν ὁμηγερέες τ' ἐγένοντο,</p>
 <p>τοῖσιν δ' Εὐπείθης ἀνά θ' ἵστατο καὶ μετέειπε:</p>
 <p>παιδὸς γάρ οἱ ἄλαστον ἐνὶ φρεσὶ πένθος ἔκειτο,</p>
 <p>Ἀντινόου, τὸν πρῶτον ἐνήρατο δῖος Ὀδυσσεύς:</p>
 <p>τοῦ ὅ γε δάκρυ χέων ἀγορήσατο καὶ μετέειπεν: <font color="GREEN">425</font></p>
 <p> </p>
 <p>"ὦ φίλοι, ἦ μέγα ἔργον ἀνὴρ ὅδ' ἐμήσατ' Ἀχαιούς:</p>
 <p>τοὺς μὲν σὺν νήεσσιν ἄγων πολέας τε καὶ ἐσθλοὺς</p>
 <p>ὤλεσε μὲν νῆας γλαφυράς, ἀπὸ δ' ὤλεσε λαούς:</p>
 <p>τοὺς δ' ἐλθὼν ἔκτεινε Κεφαλλήνων ὄχ' ἀρίστους,</p>
 <p>ἀλλ' ἄγετε, πρὶν τοῦτον ἢ ἐς Πύλον ὦκα ἱκέσθαι <font color="GREEN">430</font></p>
 <p>ἢ καὶ ἐς Ἤλιδα δῖαν, ὅθι κρατέουσιν Ἐπειοί,</p>
 <p>ἴομεν: ἦ καὶ ἔπειτα κατηφέες ἐσσόμεθ' αἰεί:</p>
 <p>λώβη γὰρ τάδε γ' ἐστὶ καὶ ἐσσομένοισι πυθέσθαι,</p>
 <p>εἰ δὴ μὴ παίδων τε κασιγνήτων τε φονῆας</p>
 <p>τισόμεθ'. οὐκ ἂν ἐμοί γε μετὰ φρεσὶν ἡδὺ γένοιτο <font color="GREEN">435</font></p>
 <p>ζωέμεν, ἀλλὰ τάχιστα θανὼν φθιμένοισι μετείην.</p>
 <p>ἀλλ' ἴομεν, μὴ φθέωσι περαιωθέντες ἐκεῖνοι."</p>
 <p> </p>
 <p>ὣς φάτο δάκρυ χέων, οἶκτος δ' ἕλε πάντας Ἀχαιούς.</p>
 <p>ἀγχίμολον δέ σφ' ἦλθε Μέδων καὶ θεῖος ἀοιδὸς</p>
 <p>ἐκ μεγάρων Ὀδυσῆος, ἐπεί σφεας ὕπνος ἀνῆκεν, <font color="GREEN">440</font></p>
 <p>ἔσταν δ' ἐν μέσσοισι: τάφος δ' ἕλεν ἄνδρα ἕκαστον.</p>
 <p>τοῖσι δὲ καὶ μετέειπε Μέδων πεπνυμένα εἰδώς:</p>
 <p> </p>
 <p>"κέκλυτε δὴ νῦν μευ, Ἰθακήσιοι: οὐ γὰρ Ὀδυσσεὺς</p>
 <p>ἀθανάτων ἀέκητι θεῶν τάδ' ἐμήσατο ἔργα:</p>
 <p>αὐτὸς ἐγὼν εἶδον θεὸν ἄμβροτον, ὅς ῥ' Ὀδυσῆϊ <font color="GREEN">445</font></p>
 <p>ἐγγύθεν ἑστήκει καὶ Μέντορι πάντα ἐῴκει.</p>
 <p>ἀθάνατος δὲ θεὸς τοτὲ μὲν προπάροιθ' Ὀδυσῆος</p>
 <p>φαίνετο θαρσύνων, τοτὲ δὲ μνηστῆρας ὀρίνων</p>
 <p>θῦνε κατὰ μέγαρον: τοὶ δ' ἀγχιστῖνοι ἔπιπτον."</p>
 <p> </p>
 <p>ὣς φάτο, τοὺς δ' ἄρα πάντας ὑπὸ χλωρὸν δέος ᾕρει. <font color="GREEN">450</font></p>
 <p>τοῖσι δὲ καὶ μετέειπε γέρων ἥρως Ἁλιθέρσης</p>
 <p>Μαστορίδης: ὁ γὰρ οἶος ὅρα πρόσσω καὶ ὀπίσσω:</p>
 <p>ὅ σφιν ἐϋφρονέων ἀγορήσατο καὶ μετέειπε:</p>
 <p> </p>
 <p>"κέκλυτε δὴ νῦν μευ, Ἰθακήσιοι, ὅττι κεν εἴπω:</p>
 <p>ὑμετέρῃ κακότητι, φίλοι, τάδε ἔργα γένοντο: <font color="GREEN">455</font></p>
 <p>οὐ γὰρ ἐμοὶ πείθεσθ', οὐ Μέντορι ποιμένι λαῶν,</p>
 <p>ὑμετέρους παῖδας καταπαυέμεν ἀφροσυνάων,</p>
 <p>οἳ μέγα ἔργον ἔρεξαν ἀτασθαλίῃσι κακῇσι,</p>
 <p>κτήματα κείροντες καὶ ἀτιμάζοντες ἄκοιτιν</p>
 <p>ἀνδρὸς ἀριστῆος: τὸν δ' οὐκέτι φάντο νέεσθαι. <font color="GREEN">460</font></p>
 <p>καὶ νῦν ὧδε γένοιτο. πίθεσθέ μοι ὡς ἀγορεύω:</p>
 <p>μὴ ἴομεν, μή πού τις ἐπίσπαστον κακὸν εὕρῃ."</p>
 <p> </p>
 <p>ὣς ἔφαθ', οἱ δ' ἄρ' ἀνήϊξαν μεγάλῳ ἀλαλητῷ</p>
 <p>ἡμίσεων πλείους: τοὶ δ' ἀθρόοι αὐτόθι μίμνον:</p>
 <p>οὐ γὰρ σφιν ἅδε μῦθος ἐνὶ φρεσίν, ἀλλ' Εὐπείθει <font color="GREEN">465</font></p>
 <p>πείθοντ': αἶψα δ' ἔπειτ' ἐπὶ τεύχεα ἐσσεύοντο.</p>
 <p>αὐτὰρ ἐπεί ῥ' ἕσσαντο περὶ χροὶ̈ νώροπα χαλκόν,</p>
 <p>ἀθρόοι ἠγερέθοντο πρὸ ἄστεος εὐρυχόροιο.</p>
 <p>τοῖσιν δ' Εὐπείθης ἡγήσατο νηπιέῃσι:</p>
 <p>φῆ δ' ὅ γε τίσεσθαι παιδὸς φόνον, οὐδ' ἄρ' ἔμελλεν <font color="GREEN">470</font></p>
 <p>ἂψ ἀπονοστήσειν, ἀλλ' αὐτοῦ πότμον ἐφέψειν.</p>
 <p> </p>
 <p>αὐτὰρ Ἀθηναίη Ζῆνα Κρονίωνα προσηύδα:</p>
 <p>"ὦ πάτερ ἡμέτερε, Κρονίδη, ὕπατε κρειόντων,</p>
 <p>εἰπέ μοι εἰρομένῃ, τί νύ τοι νόος ἔνδοθι κεύθει;</p>
 <p>ἢ προτέρω πόλεμόν τε κακὸν καὶ φύλοπιν αἰνὴν <font color="GREEN">475</font></p>
 <p>τεύξεις, ἦ φιλότητα μετ' ἀμφοτέροισι τίθησθα;"</p>
 <p> </p>
 <p>τὴν δ' ἀπαμειβόμενος προσέφη νεφεληγερέτα Ζεύς:</p>
 <p>"τέκνον ἐμόν, τί με ταῦτα διείρεαι ἠδὲ μεταλλᾷς;</p>
 <p>οὐ γὰρ δὴ τοῦτον μὲν ἐβούλευσας νόον αὐτή,</p>
 <p>ὡς ἦ τοι κείνους Ὀδυσεὺς ἀποτίσεται ἐλθών; <font color="GREEN">480</font></p>
 <p>ἔρξον ὅπως ἐθέλεις: ἐρέω τέ τοι ὡς ἐπέοικεν.</p>
 <p>ἐπεὶ δὴ μνηστῆρας ἐτίσατο δῖος Ὀδυσσεύς,</p>
 <p>ὅρκια πιστὰ ταμόντες ὁ μὲν βασιλευέτω αἰεί,</p>
 <p>ἡμεῖς δ' αὖ παίδων τε κασιγνήτων τε φόνοιο</p>
 <p>ἔκλησιν θέωμεν: τοὶ δ' ἀλλήλους φιλεόντων <font color="GREEN">485</font></p>
 <p>ὡς τὸ πάρος, πλοῦτος δὲ καὶ εἰρήνη ἅλις ἔστω."</p>
 <p> </p>
 <p>ὣς εἰπὼν ὤτρυνε πάρος μεμαυῖαν Ἀθήνην,</p>
 <p>βῆ δὲ κατ' Οὐλύμποιο καρήνων ἀί̈ξασα.</p>
 <p> </p>
 <p>οἱ δ' ἐπεὶ οὖν σίτοιο μελίφρονος ἐξ ἔρον ἕντο,</p>
 <p>τοῖς δ' ἄρα μύθων ἦρχε πολύτλας δῖος Ὀδυσσεύς: <font color="GREEN">490</font></p>
 <p>"ἐξελθών τις ἴδοι μὴ δὴ σχεδὸν ὦσι κιόντες."</p>
 <p> </p>
 <p>ὣς ἔφατ': ἐκ δ' υἱὸς Δολίου κίεν, ὡς ἐκέλευεν:</p>
 <p>στῆ δ' ἄρ' ἐπ' οὐδὸν ἰών, τοὺς δὲ σχεδὸν ἔσιδε πάντας:</p>
 <p>αἶψα δ' Ὀδυσσῆα ἔπεα πτερόεντα προσηύδα:</p>
 <p>"οἵδε δὴ ἐγγὺς ἔασ': ἀλλ' ὁπλιζώμεθα θᾶσσον." <font color="GREEN">495</font></p>
 <p>ὣς ἔφαθ', οἱ δ' ὤρνυντο καὶ ἐν τεύχεσσι δύοντο,</p>
 <p>τέσσαρες ἀμφ' Ὀδυσῆ', ἓξ δ' υἱεῖς οἱ Δολίοιο:</p>
 <p>ἐν δ' ἄρα Λαέρτης Δολίος τ' ἐς τεύχε' ἔδυνον,</p>
 <p>καὶ πολιοί περ ἐόντες, ἀναγκαῖοι πολεμισταί.</p>
 <p>αὐτὰρ ἐπεί ῥ' ἕσσαντο περὶ χροὶ̈ νώροπα χαλκόν, <font color="GREEN">500</font></p>
 <p>ὤϊξάν ῥα θύρας, ἐκ δ' ἤϊον, ἄρχε δ' Ὀδυσσεύς.</p>
 <p> </p>
 <p>τοῖσι δ' ἐπ' ἀγχίμολον θυγάτηρ Διὸς ἦλθεν Ἀθήνη</p>
 <p>Μέντορι εἰδομένη ἠμὲν δέμας ἠδὲ καὶ αὐδήν.</p>
 <p>τὴν μὲν ἰδὼν γήθησε πολύτλας δῖος Ὀδυσσεύς:</p>
 <p>αἶψα δὲ Τηλέμαχον προσεφώνεεν ὃν φίλον υἱόν: <font color="GREEN">505</font></p>
 <p> </p>
 <p>"Τηλέμαχ', ἤδη μὲν τόδε γ' εἴσεαι αὐτὸς ἐπελθών,</p>
 <p>ἀνδρῶν μαρναμένων ἵνα τε κρίνονται ἄριστοι,</p>
 <p>μή τι καταισχύνειν πατέρων γένος, οἳ τὸ πάρος περ</p>
 <p>ἀλκῇ τ' ἠνορέῃ τε κεκάσμεθα πᾶσαν ἐπ' αἶαν."</p>
 <p>τὸν δ' αὖ Τηλέμαχος πεπνυμένος ἀντίον ηὔδα: <font color="GREEN">510</font></p>
 <p>"ὄψεαι, αἴ κ' ἐθέλῃσθα, πάτερ φίλε, τῷδ' ἐπὶ θυμῷ</p>
 <p>οὔ τι καταισχύνοντα τεὸν γένος, ὡς ἀγορεύεις."</p>
 <p> </p>
 <p>ὣς φάτο, Λαέρτης δ' ἐχάρη καὶ μῦθον ἔειπε:</p>
 <p>"τίς νύ μοι ἡμέρη ἥδε, θεοὶ φίλοι; ἦ μάλα χαίρω:</p>
 <p>υἱός θ' υἱωνός τ' ἀρετῆς πέρι δῆριν ἔχουσιν." <font color="GREEN">515</font></p>
 <p> </p>
 <p>τὸν δὲ παρισταμένη προσέφη γλαυκῶπις Ἀθήνη:</p>
 <p>"ὦ Ἀρκεισιάδη, πάντων πολὺ φίλταθ' ἑταίρων,</p>
 <p>εὐξάμενος κούρῃ γλαυκώπιδι καὶ Διὶ πατρί,</p>
 <p>αἶψα μαλ' ἀμπεπαλὼν προί̈ει δολιχόσκιον ἔγχος."</p>
 <p> </p>
 <p>ὣς φάτο, καί ῥ' ἔμπνευσε μένος μέγα Παλλὰς Ἀθήνη <font color="GREEN">520</font></p>
 <p>εὐξάμενος δ' ἄρ' ἔπειτα Διὸς κούρῃ μεγάλοιο,</p>
 <p>αἶψα μάλ' ἀμπεπαλὼν προί̈ει δολιχόσκιον ἔγχος,</p>
 <p>καὶ βάλεν Εὐπείθεα κόρυθος διὰ χαλκοπαρῄου.</p>
 <p>ἡ δ' οὐκ ἔγχος ἔρυτο, διαπρὸ δὲ εἴσατο χαλκός,</p>
 <p>δούπησεν δὲ πεσών, ἀράβησε δὲ τεύχε' ἐπ' αὐτῷ. <font color="GREEN">525</font></p>
 <p>ἐν δ' ἔπεσον προμάχοις Ὀδυσεὺς καὶ φαίδιμος υἱός,</p>
 <p>τύπτον δὲ ξίφεσίν τε καὶ ἔγχεσιν ἀμφιγύοισι.</p>
 <p>καί νύ κε δὴ πάντας ὄλεσαν καὶ ἔθηκαν ἀνόστους,</p>
 <p>εἰ μὴ Ἀθηναίη, κούρη Διὸς αἰγιόχοιο,</p>
 <p>ἤϋσεν φωνῇ, κατὰ ἔσχεθε λαὸν ἅπαντα. <font color="GREEN">530</font></p>
 <p> </p>
 <p>"ἴσχεσθε πτολέμου, Ἰθακήσιοι, ἀργαλέοιο,</p>
 <p>ὥς κεν ἀναιμωτί γε διακρινθῆτε τάχιστα."</p>
 <p> </p>
 <p>ὣς φάτ' Ἀθηναίη, τοὺς δὲ χλωρὸν δέος εἷλεν:</p>
 <p>τῶν δ' ἄρα δεισάντων ἐκ χειρῶν ἔπτατο τεύχεα,</p>
 <p>πάντα δ' ἐπὶ χθονὶ πῖπτε, θεᾶς ὄπα φωνησάσης: <font color="GREEN">535</font></p>
 <p>πρὸς δὲ πόλιν τρωπῶντο λιλαιόμενοι βιότοιο.</p>
 <p>σμερδαλέον δ' ἐβόησε πολύτλας δῖος Ὀδυσσεύς,</p>
 <p>οἴμησεν δὲ ἀλεὶς ὥς τ' αἰετὸς ὑψιπετήεις.</p>
 <p>καὶ τότε δὴ Κρονίδης ἀφίει ψολόεντα κεραυνόν,</p>
 <p>κὰδ δ' ἔπεσε πρόσθε γλαυκώπιδος ὀβριμοπάτρης. <font color="GREEN">540</font></p>
 <p>δὴ τότ' Ὀδυσσῆα προσέφη γλαυκῶπις Ἀθήνη:</p>
 <p> </p>
 <p>"διογενὲς Λαερτιάδη, πολυμήχαν' Ὀδυσσεῦ,</p>
 <p>ἴσχεο, παῦε δὲ νεῖκος ὁμοιί̈ου πολέμοιο,</p>
 <p>μή πως τοι Κρονίδης κεχολώσεται εὐρύοπα Ζεύς."</p>
 <p> </p>
 <p>ὣς φάτ' Ἀθηναίη, ὁ δ' ἐπείθετο, χαῖρε δὲ θυμῷ. <font color="GREEN">545</font></p>
 <p>ὅρκια δ' αὖ κατόπισθε μετ' ἀμφοτέροισιν ἔθηκεν</p>
 <p>Παλλὰς Ἀθηναίη, κούρη Διὸς αἰγιόχοιο,</p>
 <p>Μέντορι εἰδομένη ἠμὲν δέμας ἠδὲ καὶ αὐδήν.</p>
 
 
 
 </body>