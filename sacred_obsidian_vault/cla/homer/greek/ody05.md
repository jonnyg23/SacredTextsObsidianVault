<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody04.htm">English</a> 
 <a href="ody04.htm">Previous</a> 
 <a href="ody06.htm">Next</a> 
 </center>
 <hr>
 
 
 <h1 align="CENTER">The Odyssey, Book 5</h1>
 <p>Ἠὼς δ' ἐκ λεχέων παρ' ἀγαυοῦ Τιθωνοῖο</p>
 <p>ὤρνυθ', ἵν' ἀθανάτοισι φόως φέροι ἠδὲ βροτοῖσιν:</p>
 <p>οἱ δὲ θεοὶ θῶκόνδε καθίζανον, ἐν δ' ἄρα τοῖσι</p>
 <p>Ζεὺς ὑψιβρεμέτης, οὗ τε κράτος ἐστὶ μέγιστον.</p>
 <p>τοῖσι δ' Ἀθηναίη λέγε κήδεα πόλλ' Ὀδυσῆος <font color="GREEN">5</font></p>
 <p>μνησαμένη: μέλε γάρ οἱ ἐὼν ἐν δώμασι νύμφης:</p>
 <p> </p>
 <p>"Ζεῦ πάτερ ἠδ' ἄλλοι μάκαρες θεοὶ αἰὲν ἐόντες,</p>
 <p>μή τις ἔτι πρόφρων ἀγανὸς καὶ ἤπιος ἔστω</p>
 <p>σκηπτοῦχος βασιλεύς, μηδὲ φρεσὶν αἴσιμα εἰδώς,</p>
 <p>ἀλλ' αἰεὶ χαλεπός τ' εἴη καὶ αἴσυλα ῥέζοι: <font color="GREEN">10</font></p>
 <p>ὡς οὔ τις μέμνηται Ὀδυσσῆος θείοιο</p>
 <p>λαῶν οἷσιν ἄνασσε, πατὴρ δ' ὣς ἤπιος ἦεν.</p>
 <p>ἀλλ' ὁ μὲν ἐν νήσῳ κεῖται κρατέρ' ἄλγεα πάσχων</p>
 <p>νύμφης ἐν μεγάροισι Καλυψοῦς, ἥ μιν ἀνάγκῃ</p>
 <p>ἴσχει: ὁ δ' οὐ δύναται ἣν πατρίδα γαῖαν ἱκέσθαι: <font color="GREEN">15</font></p>
 <p>οὐ γάρ οἱ πάρα νῆες ἐπήρετμοι καὶ ἑταῖροι,</p>
 <p>οἵ κέν μιν πέμποιεν ἐπ' εὐρέα νῶτα θαλάσσης.</p>
 <p>νῦν αὖ παῖδ' ἀγαπητὸν ἀποκτεῖναι μεμάασιν</p>
 <p>οἴκαδε νισόμενον: ὁ δ' ἔβη μετὰ πατρὸς ἀκουὴν</p>
 <p>ἐς Πύλον ἠγαθέην ἠδ' ἐς Λακεδαίμονα δῖαν." <font color="GREEN">20</font></p>
 <p> </p>
 <p>τὴν δ' ἀπαμειβόμενος προσέφη νεφεληγερέτα Ζεύς:</p>
 <p>"τέκνον ἐμόν, ποῖόν σε ἔπος φύγεν ἕρκος ὀδόντων.</p>
 <p>οὐ γὰρ δὴ τοῦτον μὲν ἐβούλευσας νόον αὐτή,</p>
 <p>ὡς ἦ τοι κείνους Ὀδυσεὺς ἀποτίσεται ἐλθών;</p>
 <p>Τηλέμαχον δὲ σὺ πέμψον ἐπισταμένως, δύνασαι γάρ, <font color="GREEN">25</font></p>
 <p>ὥς κε μάλ' ἀσκηθὴς ἣν πατρίδα γαῖαν ἵκηται,</p>
 <p>μνηστῆρες δ' ἐν νηὶ: παλιμπετὲς ἀπονέωνται."</p>
 <p> </p>
 <p>ἦ ῥα καὶ Ἑρμείαν, υἱὸν φίλον, ἀντίον ηὔδα:</p>
 <p>"Ἑρμεία, σὺ γὰρ αὖτε τά τ' ἄλλα περ ἄγγελός ἐσσι,</p>
 <p>νύμφῃ ἐυπλοκάμῳ εἰπεῖν νημερτέα βουλήν, <font color="GREEN">30</font></p>
 <p>νόστον Ὀδυσσῆος ταλασίφρονος, ὥς κε νέηται</p>
 <p>οὔτε θεῶν πομπῇ οὔτε θνητῶν ἀνθρώπων:</p>
 <p>ἀλλ' ὅ γ' ἐπὶ σχεδίης πολυδέσμου πήματα πάσχων</p>
 <p>ἤματί κ' εἰκοστῷ Σχερίην ἐρίβωλον ἵκοιτο,</p>
 <p>Φαιήκων ἐς γαῖαν, οἳ ἀγχίθεοι γεγάασιν, <font color="GREEN">35</font></p>
 <p>οἵ κέν μιν περὶ κῆρι θεὸν ὣς τιμήσουσιν,</p>
 <p>πέμψουσιν δ' ἐν νηὶ φίλην ἐς πατρίδα γαῖαν,</p>
 <p>χαλκόν τε χρυσόν τε ἅλις ἐσθῆτά τε δόντες,</p>
 <p>πόλλ', ὅσ' ἂν οὐδέ ποτε Τροίης ἐξήρατ' Ὀδυσσεύς,</p>
 <p>εἴ περ ἀπήμων ἦλθε, λαχὼν ἀπὸ ληίδος αἶσαν. <font color="GREEN">40</font></p>
 <p>ὣς γάρ οἱ μοῖρ' ἐστὶ φίλους τ' ἰδέειν καὶ ἱκέσθαι</p>
 <p>οἶκον ἐς ὑψόροφον καὶ ἑὴν ἐς πατρίδα γαῖαν."</p>
 <p> </p>
 <p>ὣς ἔφατ', οὐδ' ἀπίθησε διάκτορος ἀργεϊφόντης.</p>
 <p>αὐτίκ' ἔπειθ' ὑπὸ ποσσὶν ἐδήσατο καλὰ πέδιλα,</p>
 <p>ἀμβρόσια χρύσεια, τά μιν φέρον ἠμὲν ἐφ' ὑγρὴν <font color="GREEN">45</font></p>
 <p>ἠδ' ἐπ' ἀπείρονα γαῖαν ἅμα πνοιῇς ἀνέμοιο.</p>
 <p>εἵλετο δὲ ῥάβδον, τῇ τ' ἀνδρῶν ὄμματα θέλγει,</p>
 <p>ὧν ἐθέλει, τοὺς δ' αὖτε καὶ ὑπνώοντας ἐγείρει.</p>
 <p>τὴν μετὰ χερσὶν ἔχων πέτετο κρατὺς ἀργεϊφόντης.</p>
 <p>Πιερίην δ' ἐπιβὰς ἐξ αἰθέρος ἔμπεσε πόντῳ: <font color="GREEN">50</font></p>
 <p>σεύατ' ἔπειτ' ἐπὶ κῦμα λάρῳ ὄρνιθι ἐοικώς,</p>
 <p>ὅς τε κατὰ δεινοὺς κόλπους ἁλὸς ἀτρυγέτοιο</p>
 <p>ἰχθῦς ἀγρώσσων πυκινὰ πτερὰ δεύεται ἅλμῃ:</p>
 <p>τῷ ἴκελος πολέεσσιν ὀχήσατο κύμασιν Ἑρμῆς.</p>
 <p>ἀλλ' ὅτε δὴ τὴν νῆσον ἀφίκετο τηλόθ' ἐοῦσαν, <font color="GREEN">55</font></p>
 <p>ἔνθ' ἐκ πόντου βὰς ἰοειδέος ἤπειρόνδε</p>
 <p>ἤιεν, ὄφρα μέγα σπέος ἵκετο, τῷ ἔνι νύμφη</p>
 <p>ναῖεν ἐυπλόκαμος: τὴν δ' ἔνδοθι τέτμεν ἐοῦσαν.</p>
 <p>πῦρ μὲν ἐπ' ἐσχαρόφιν μέγα καίετο, τηλόσε δ' ὀδμὴ</p>
 <p>κέδρου τ' εὐκεάτοιο θύου τ' ἀνὰ νῆσον ὀδώδει <font color="GREEN">60</font></p>
 <p>δαιομένων: ἡ δ' ἔνδον ἀοιδιάουσ' ὀπὶ καλῇ</p>
 <p>ἱστὸν ἐποιχομένη χρυσείῃ κερκίδ' ὕφαινεν.</p>
 <p>ὕλη δὲ σπέος ἀμφὶ πεφύκει τηλεθόωσα,</p>
 <p>κλήθρη τ' αἴγειρός τε καὶ εὐώδης κυπάρισσος.</p>
 <p>ἔνθα δέ τ' ὄρνιθες τανυσίπτεροι εὐνάζοντο, <font color="GREEN">65</font></p>
 <p>σκῶπές τ' ἴρηκές τε τανύγλωσσοί τε κορῶναι</p>
 <p>εἰνάλιαι, τῇσίν τε θαλάσσια ἔργα μέμηλεν.</p>
 <p>ἡ δ' αὐτοῦ τετάνυστο περὶ σπείους γλαφυροῖο</p>
 <p>ἡμερὶς ἡβώωσα, τεθήλει δὲ σταφυλῇσι.</p>
 <p>κρῆναι δ' ἑξείης πίσυρες ῥέον ὕδατι λευκῷ, <font color="GREEN">70</font></p>
 <p>πλησίαι ἀλλήλων τετραμμέναι ἄλλυδις ἄλλη.</p>
 <p>ἀμφὶ δὲ λειμῶνες μαλακοὶ ἴου ἠδὲ σελίνου</p>
 <p>θήλεον. ἔνθα κ' ἔπειτα καὶ ἀθάνατός περ ἐπελθὼν</p>
 <p>θηήσαιτο ἰδὼν καὶ τερφθείη φρεσὶν ᾗσιν.</p>
 <p>ἔνθα στὰς θηεῖτο διάκτορος ἀργεϊφόντης. <font color="GREEN">75</font></p>
 <p>αὐτὰρ ἐπεὶ δὴ πάντα ἑῷ θηήσατο θυμῷ,</p>
 <p>αὐτίκ' ἄρ' εἰς εὐρὺ σπέος ἤλυθεν. οὐδέ μιν ἄντην</p>
 <p>ἠγνοίησεν ἰδοῦσα Καλυψώ, δῖα θεάων:</p>
 <p>οὐ γάρ τ' ἀγνῶτες θεοὶ ἀλλήλοισι πέλονται</p>
 <p>ἀθάνατοι, οὐδ' εἴ τις ἀπόπροθι δώματα ναίει. <font color="GREEN">80</font></p>
 <p>οὐδ' ἄρ' Ὀδυσσῆα μεγαλήτορα ἔνδον ἔτετμεν,</p>
 <p>ἀλλ' ὅ γ' ἐπ' ἀκτῆς κλαῖε καθήμενος, ἔνθα πάρος περ,</p>
 <p>δάκρυσι καὶ στοναχῇσι καὶ ἄλγεσι θυμὸν ἐρέχθων.</p>
 <p>πόντον ἐπ' ἀτρύγετον δερκέσκετο δάκρυα λείβων.</p>
 <p>Ἑρμείαν δ' ἐρέεινε Καλυψώ, δῖα θεάων, <font color="GREEN">85</font></p>
 <p>ἐν θρόνῳ ἱδρύσασα φαεινῷ σιγαλόεντι:</p>
 <p> </p>
 <p>"τίπτε μοι, Ἑρμεία χρυσόρραπι, εἰλήλουθας</p>
 <p>αἰδοῖός τε φίλος τε; πάρος γε μὲν οὔ τι θαμίζεις.</p>
 <p>αὔδα ὅ τι φρονέεις: τελέσαι δέ με θυμὸς ἄνωγεν,</p>
 <p>εἰ δύναμαι τελέσαι γε καὶ εἰ τετελεσμένον ἐστίν. <font color="GREEN">90</font></p>
 <p>ἀλλ' ἕπεο προτέρω, ἵνα τοι πὰρ ξείνια θείω."</p>
 <p> </p>
 <p>ὥς ἄρα φωνήσασα θεὰ παρέθηκε τράπεζαν</p>
 <p>ἀμβροσίης πλήσασα, κέρασσε δὲ νέκταρ ἐρυθρόν.</p>
 <p>αὐτὰρ ὁ πῖνε καὶ ἦσθε διάκτορος ἀργεϊφόντης.</p>
 <p>αὐτὰρ ἐπεὶ δείπνησε καὶ ἤραρε θυμὸν ἐδωδῇ, <font color="GREEN">95</font></p>
 <p>καὶ τότε δή μιν ἔπεσσιν ἀμειβόμενος προσέειπεν:</p>
 <p> </p>
 <p>"εἰρωτᾷς μ' ἐλθόντα θεὰ θεόν: αὐτὰρ ἐγώ τοι</p>
 <p>νημερτέως τὸν μῦθον ἐνισπήσω: κέλεαι γάρ.</p>
 <p>Ζεὺς ἐμέ γ' ἠνώγει δεῦρ' ἐλθέμεν οὐκ ἐθέλοντα:</p>
 <p>τίς δ' ἂν ἑκὼν τοσσόνδε διαδράμοι ἁλμυρὸν ὕδωρ <font color="GREEN">100</font></p>
 <p>ἄσπετον; οὐδέ τις ἄγχι βροτῶν πόλις, οἵ τε θεοῖσιν</p>
 <p>ἱερά τε ῥέζουσι καὶ ἐξαίτους ἑκατόμβας.</p>
 <p>ἀλλὰ μάλ' οὔ πως ἔστι Διὸς νόον αἰγιόχοιο</p>
 <p>οὔτε παρεξελθεῖν ἄλλον θεὸν οὔθ' ἁλιῶσαι.</p>
 <p>φησί τοι ἄνδρα παρεῖναι ὀιζυρώτατον ἄλλων, <font color="GREEN">105</font></p>
 <p>τῶν ἀνδρῶν, οἳ ἄστυ πέρι Πριάμοιο μάχοντο</p>
 <p>εἰνάετες, δεκάτῳ δὲ πόλιν πέρσαντες ἔβησαν</p>
 <p>οἴκαδ': ἀτὰρ ἐν νόστῳ Ἀθηναίην ἀλίτοντο,</p>
 <p>ἥ σφιν ἐπῶρσ' ἄνεμόν τε κακὸν καὶ κύματα μακρά.</p>
 <p>ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι, <font color="GREEN">110</font></p>
 <p>τὸν δ' ἄρα δεῦρ' ἄνεμός τε φέρων καὶ κῦμα πέλασσε.</p>
 <p>τὸν νῦν σ' ἠνώγειν ἀποπεμπέμεν ὅττι τάχιστα:</p>
 <p>οὐ γάρ οἱ τῇδ' αἶσα φίλων ἀπονόσφιν ὀλέσθαι,</p>
 <p>ἀλλ' ἔτι οἱ μοῖρ' ἐστὶ φίλους τ' ἰδέειν καὶ ἱκέσθαι</p>
 <p>οἶκον ἐς ὑψόροφον καὶ ἑὴν ἐς πατρίδα γαῖαν." <font color="GREEN">115</font></p>
 <p> </p>
 <p>ὣς φάτο, ῥίγησεν δὲ Καλυψώ, δῖα θεάων,</p>
 <p>καί μιν φωνήσασ' ἔπεα πτερόεντα προσηύδα:</p>
 <p>"σχέτλιοί ἐστε, θεοί, ζηλήμονες ἔξοχον ἄλλων,</p>
 <p>οἵ τε θεαῖς ἀγάασθε παρ' ἀνδράσιν εὐνάζεσθαι</p>
 <p>ἀμφαδίην, ἤν τίς τε φίλον ποιήσετ' ἀκοίτην. <font color="GREEN">120</font></p>
 <p>ὣς μὲν ὅτ' Ὠρίων' ἕλετο ῥοδοδάκτυλος Ἠώς,</p>
 <p>τόφρα οἱ ἠγάασθε θεοὶ ῥεῖα ζώοντες,</p>
 <p>ἧος ἐν Ὀρτυγίῃ χρυσόθρονος Ἄρτεμις ἁγνὴ</p>
 <p>οἷς ἀγανοῖς βελέεσσιν ἐποιχομένη κατέπεφνεν.</p>
 <p>ὣς δ' ὁπότ' Ἰασίωνι ἐυπλόκαμος Δημήτηρ, <font color="GREEN">125</font></p>
 <p>ᾧ θυμῷ εἴξασα, μίγη φιλότητι καὶ εὐνῇ</p>
 <p>νειῷ ἔνι τριπόλῳ: οὐδὲ δὴν ἦεν ἄπυστος</p>
 <p>Ζεύς, ὅς μιν κατέπεφνε βαλὼν ἀργῆτι κεραυνῷ.</p>
 <p>ὥς δ' αὖ νῦν μοι ἄγασθε, θεοί, βροτὸν ἄνδρα παρεῖναι.</p>
 <p>τὸν μὲν ἐγὼν ἐσάωσα περὶ τρόπιος βεβαῶτα <font color="GREEN">130</font></p>
 <p>οἶον, ἐπεί οἱ νῆα θοὴν ἀργῆτι κεραυνῷ</p>
 <p>Ζεὺς ἔλσας ἐκέασσε μέσῳ ἐνὶ οἴνοπι πόντῳ.</p>
 <p>ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι,</p>
 <p>τὸν δ' ἄρα δεῦρ' ἄνεμός τε φέρων καὶ κῦμα πέλασσε.</p>
 <p>τὸν μὲν ἐγὼ φίλεόν τε καὶ ἔτρεφον, ἠδὲ ἔφασκον <font color="GREEN">135</font></p>
 <p>θήσειν ἀθάνατον καὶ ἀγήραον ἤματα πάντα.</p>
 <p>ἀλλ' ἐπεὶ οὔ πως ἔστι Διὸς νόον αἰγιόχοιο</p>
 <p>οὔτε παρεξελθεῖν ἄλλον θεὸν οὔθ' ἁλιῶσαι,</p>
 <p>ἐρρέτω, εἴ μιν κεῖνος ἐποτρύνει καὶ ἀνώγει,</p>
 <p>πόντον ἐπ' ἀτρύγετον: πέμψω δέ μιν οὔ πῃ ἐγώ γε: <font color="GREEN">140</font></p>
 <p>οὐ γάρ μοι πάρα νῆες ἐπήρετμοι καὶ ἑταῖροι,</p>
 <p>οἵ κέν μιν πέμποιεν ἐπ' εὐρέα νῶτα θαλάσσης.</p>
 <p>αὐτάρ οἱ πρόφρων ὑποθήσομαι, οὐδ' ἐπικεύσω,</p>
 <p>ὥς κε μάλ' ἀσκηθὴς ἣν πατρίδα γαῖαν ἵκηται."</p>
 <p> </p>
 <p> </p>
 <p>τὴν δ' αὖτε προσέειπε διάκτορος ἀργεϊφόντης: <font color="GREEN">145</font></p>
 <p>"οὕτω νῦν ἀπόπεμπε, Διὸς δ' ἐποπίζεο μῆνιν,</p>
 <p>μή πώς τοι μετόπισθε κοτεσσάμενος χαλεπήνῃ."</p>
 <p> </p>
 <p>ὣς ἄρα φωνήσας ἀπέβη κρατὺς ἀργεϊφόντης:</p>
 <p>ἡ δ' ἐπ' Ὀδυσσῆα μεγαλήτορα πότνια νύμφη</p>
 <p>ἤι', ἐπεὶ δὴ Ζηνὸς ἐπέκλυεν ἀγγελιάων. <font color="GREEN">150</font></p>
 <p>τὸν δ' ἄρ' ἐπ' ἀκτῆς εὗρε καθήμενον: οὐδέ ποτ' ὄσσε</p>
 <p>δακρυόφιν τέρσοντο, κατείβετο δὲ γλυκὺς αἰὼν</p>
 <p>νόστον ὀδυρομένῳ, ἐπεὶ οὐκέτι ἥνδανε νύμφη.</p>
 <p>ἀλλ' ἦ τοι νύκτας μὲν ἰαύεσκεν καὶ ἀνάγκῃ</p>
 <p>ἐν σπέσσι γλαφυροῖσι παρ' οὐκ ἐθέλων ἐθελούσῃ: <font color="GREEN">155</font></p>
 <p>ἤματα δ' ἂμ πέτρῃσι καὶ ἠιόνεσσι καθίζων</p>
 <p>δάκρυσι καὶ στοναχῇσι καὶ ἄλγεσι θυμὸν ἐρέχθων</p>
 <p>πόντον ἐπ' ἀτρύγετον δερκέσκετο δάκρυα λείβων.</p>
 <p>ἀγχοῦ δ' ἱσταμένη προσεφώνεε δῖα θεάων:</p>
 <p> </p>
 <p>"κάμμορε, μή μοι ἔτ' ἐνθάδ' ὀδύρεο, μηδέ τοι αἰὼν <font color="GREEN">160</font></p>
 <p>φθινέτω: ἤδη γάρ σε μάλα πρόφρασσ' ἀποπέμψω.</p>
 <p>ἀλλ' ἄγε δούρατα μακρὰ ταμὼν ἁρμόζεο χαλκῷ</p>
 <p>εὐρεῖαν σχεδίην: ἀτὰρ ἴκρια πῆξαι ἐπ' αὐτῆς</p>
 <p>ὑψοῦ, ὥς σε φέρῃσιν ἐπ' ἠεροειδέα πόντον.</p>
 <p>αὐτὰρ ἐγὼ σῖτον καὶ ὕδωρ καὶ οἶνον ἐρυθρὸν <font color="GREEN">165</font></p>
 <p>ἐνθήσω μενοεικέ', ἅ κέν τοι λιμὸν ἐρύκοι,</p>
 <p>εἵματά τ' ἀμφιέσω: πέμψω δέ τοι οὖρον ὄπισθεν,</p>
 <p>ὥς κε μάλ' ἀσκηθὴς σὴν πατρίδα γαῖαν ἵκηαι,</p>
 <p>αἴ κε θεοί γ' ἐθέλωσι, τοὶ οὐρανὸν εὐρὺν ἔχουσιν,</p>
 <p>οἵ μευ φέρτεροί εἰσι νοῆσαί τε κρῆναί τε." <font color="GREEN">170</font></p>
 <p> </p>
 <p>ὣς φάτο, ῥίγησεν δὲ πολύτλας δῖος Ὀδυσσεύς,</p>
 <p>καί μιν φωνήσας ἔπεα πτερόεντα προσηύδα:</p>
 <p>"ἄλλο τι δὴ σύ, θεά, τόδε μήδεαι, οὐδέ τι πομπήν,</p>
 <p>ἥ με κέλεαι σχεδίῃ περάαν μέγα λαῖτμα θαλάσσης,</p>
 <p>δεινόν τ' ἀργαλέον τε: τὸ δ' οὐδ' ἐπὶ νῆες ἐῖσαι <font color="GREEN">175</font></p>
 <p>ὠκύποροι περόωσιν, ἀγαλλόμεναι Διὸς οὔρῳ.</p>
 <p>οὐδ' ἂν ἐγὼν ἀέκητι σέθεν σχεδίης ἐπιβαίην,</p>
 <p>εἰ μή μοι τλαίης γε, θεά, μέγαν ὅρκον ὀμόσσαι</p>
 <p>μή τί μοι αὐτῷ πῆμα κακὸν βουλευσέμεν ἄλλο."</p>
 <p> </p>
 <p>ὣς φάτο, μείδησεν δὲ Καλυψὼ δῖα θεάων, <font color="GREEN">180</font></p>
 <p>χειρί τέ μιν κατέρεξεν ἔπος τ' ἔφατ' ἔκ τ' ὀνόμαζεν:</p>
 <p>"ἦ δὴ ἀλιτρός γ' ἐσσὶ καὶ οὐκ ἀποφώλια εἰδώς,</p>
 <p>οἷον δὴ τὸν μῦθον ἐπεφράσθης ἀγορεῦσαι.</p>
 <p>ἴστω νῦν τόδε γαῖα καὶ οὐρανὸς εὐρὺς ὕπερθε</p>
 <p>καὶ τὸ κατειβόμενον Στυγὸς ὕδωρ, ὅς τε μέγιστος <font color="GREEN">185</font></p>
 <p>ὅρκος δεινότατός τε πέλει μακάρεσσι θεοῖσι,</p>
 <p>μή τί τοι αὐτῷ πῆμα κακὸν βουλευσέμεν ἄλλο.</p>
 <p>ἀλλὰ τὰ μὲν νοέω καὶ φράσσομαι, ἅσσ' ἂν ἐμοί περ</p>
 <p>αὐτῇ μηδοίμην, ὅτε με χρειὼ τόσον ἵκοι:</p>
 <p>καὶ γὰρ ἐμοὶ νόος ἐστὶν ἐναίσιμος, οὐδέ μοι αὐτῇ <font color="GREEN">190</font></p>
 <p>θυμὸς ἐνὶ στήθεσσι σιδήρεος, ἀλλ' ἐλεήμων."</p>
 <p> </p>
 <p>ὣς ἄρα φωνήσασ' ἡγήσατο δῖα θεάων</p>
 <p>καρπαλίμως: ὁ δ' ἔπειτα μετ' ἴχνια βαῖνε θεοῖο.</p>
 <p>ἷξον δὲ σπεῖος γλαφυρὸν θεὸς ἠδὲ καὶ ἀνήρ,</p>
 <p>καί ῥ' ὁ μὲν ἔνθα καθέζετ' ἐπὶ θρόνου ἔνθεν ἀνέστη <font color="GREEN">195</font></p>
 <p>Ἑρμείας, νύμφη δ' ἐτίθει πάρα πᾶσαν ἐδωδήν,</p>
 <p>ἔσθειν καὶ πίνειν, οἷα βροτοὶ ἄνδρες ἔδουσιν:</p>
 <p>αὐτὴ δ' ἀντίον ἷζεν Ὀδυσσῆος θείοιο,</p>
 <p>τῇ δὲ παρ' ἀμβροσίην δμῳαὶ καὶ νέκταρ ἔθηκαν.</p>
 <p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον. <font color="GREEN">200</font></p>
 <p>αὐτὰρ ἐπεὶ τάρπησαν ἐδητύος ἠδὲ ποτῆτος,</p>
 <p>τοῖς ἄρα μύθων ἦρχε Καλυψώ, δῖα θεάων:</p>
 <p> </p>
 <p>"διογενὲς Λαερτιάδη, πολυμήχαν' Ὀδυσσεῦ,</p>
 <p>οὕτω δὴ οἶκόνδε φίλην ἐς πατρίδα γαῖαν</p>
 <p>αὐτίκα νῦν ἐθέλεις ἰέναι; σὺ δὲ χαῖρε καὶ ἔμπης. <font color="GREEN">205</font></p>
 <p>εἴ γε μὲν εἰδείης σῇσι φρεσὶν ὅσσα τοι αἶσα</p>
 <p>κήδε' ἀναπλῆσαι, πρὶν πατρίδα γαῖαν ἱκέσθαι,</p>
 <p>ἐνθάδε κ' αὖθι μένων σὺν ἐμοὶ τόδε δῶμα φυλάσσοις</p>
 <p>ἀθάνατός τ' εἴης, ἱμειρόμενός περ ἰδέσθαι</p>
 <p>σὴν ἄλοχον, τῆς τ' αἰὲν ἐέλδεαι ἤματα πάντα. <font color="GREEN">210</font></p>
 <p>οὐ μέν θην κείνης γε χερείων εὔχομαι εἶναι,</p>
 <p>οὐ δέμας οὐδὲ φυήν, ἐπεὶ οὔ πως οὐδὲ ἔοικεν</p>
 <p>θνητὰς ἀθανάτῃσι δέμας καὶ εἶδος ἐρίζειν."</p>
 <p> </p>
 <p>τὴν δ' ἀπαμειβόμενος προσέφη πολύμητις Ὀδυσσεύς:</p>
 <p>"πότνα θεά, μή μοι τόδε χώεο: οἶδα καὶ αὐτὸς <font color="GREEN">215</font></p>
 <p>πάντα μάλ', οὕνεκα σεῖο περίφρων Πηνελόπεια</p>
 <p>εἶδος ἀκιδνοτέρη μέγεθός τ' εἰσάντα ἰδέσθαι:</p>
 <p>ἡ μὲν γὰρ βροτός ἐστι, σὺ δ' ἀθάνατος καὶ ἀγήρως.</p>
 <p>ἀλλὰ καὶ ὣς ἐθέλω καὶ ἐέλδομαι ἤματα πάντα</p>
 <p>οἴκαδέ τ' ἐλθέμεναι καὶ νόστιμον ἦμαρ ἰδέσθαι. <font color="GREEN">220</font></p>
 <p>εἰ δ' αὖ τις ῥαίῃσι θεῶν ἐνὶ οἴνοπι πόντῳ,</p>
 <p>τλήσομαι ἐν στήθεσσιν ἔχων ταλαπενθέα θυμόν:</p>
 <p>ἤδη γὰρ μάλα πολλὰ πάθον καὶ πολλὰ μόγησα</p>
 <p>κύμασι καὶ πολέμῳ: μετὰ καὶ τόδε τοῖσι γενέσθω."</p>
 <p> </p>
 <p>ὣς ἔφατ', ἠέλιος δ' ἄρ' ἔδυ καὶ ἐπὶ κνέφας ἦλθεν: <font color="GREEN">225</font></p>
 <p>ἐλθόντες δ' ἄρα τώ γε μυχῷ σπείους γλαφυροῖο</p>
 <p>τερπέσθην φιλότητι, παρ' ἀλλήλοισι μένοντες.</p>
 <p>ἦμος δ' ἠριγένεια φάνη ῥοδοδάκτυλος Ἠώς,</p>
 <p>αὐτίχ' ὁ μὲν χλαῖνάν τε χιτῶνά τε ἕννυτ' Ὀδυσσεύς,</p>
 <p>αὐτὴ δ' ἀργύφεον φᾶρος μέγα ἕννυτο νύμφη, <font color="GREEN">230</font></p>
 <p>λεπτὸν καὶ χαρίεν, περὶ δὲ ζώνην βάλετ' ἰξυῖ</p>
 <p>καλὴν χρυσείην, κεφαλῇ δ' ἐφύπερθε καλύπτρην.</p>
 <p>καὶ τότ' Ὀδυσσῆι μεγαλήτορι μήδετο πομπήν:</p>
 <p>δῶκέν οἱ πέλεκυν μέγαν, ἄρμενον ἐν παλάμῃσι,</p>
 <p>χάλκεον, ἀμφοτέρωθεν ἀκαχμένον: αὐτὰρ ἐν αὐτῷ <font color="GREEN">235</font></p>
 <p>στειλειὸν περικαλλὲς ἐλάινον, εὖ ἐναρηρός:</p>
 <p>δῶκε δ' ἔπειτα σκέπαρνον ἐύξοον: ἦρχε δ' ὁδοῖο</p>
 <p>νήσου ἐπ' ἐσχατιῆς, ὅθι δένδρεα μακρὰ πεφύκει,</p>
 <p>κλήθρη τ' αἴγειρός τ', ἐλάτη τ' ἦν οὐρανομήκης,</p>
 <p>αὖα πάλαι, περίκηλα, τά οἱ πλώοιεν ἐλαφρῶς. <font color="GREEN">240</font></p>
 <p>αὐτὰρ ἐπεὶ δὴ δεῖξ', ὅθι δένδρεα μακρὰ πεφύκει,</p>
 <p>ἡ μὲν ἔβη πρὸς δῶμα Καλυψώ, δῖα θεάων,</p>
 <p>αὐτὰρ ὁ τάμνετο δοῦρα: θοῶς δέ οἱ ᾔνυτο ἔργον.</p>
 <p>εἴκοσι δ' ἔκβαλε πάντα, πελέκκησεν δ' ἄρα χαλκῷ,</p>
 <p>ξέσσε δ' ἐπισταμένως καὶ ἐπὶ στάθμην ἴθυνεν. <font color="GREEN">245</font></p>
 <p>τόφρα δ' ἔνεικε τέρετρα Καλυψώ, δῖα θεάων:</p>
 <p>τέτρηνεν δ' ἄρα πάντα καὶ ἥρμοσεν ἀλλήλοισιν,</p>
 <p>γόμφοισιν δ' ἄρα τήν γε καὶ ἁρμονίῃσιν ἄρασσεν.</p>
 <p>ὅσσον τίς τ' ἔδαφος νηὸς τορνώσεται ἀνὴρ</p>
 <p>φορτίδος εὐρείης, ἐὺ εἰδὼς τεκτοσυνάων, <font color="GREEN">250</font></p>
 <p>τόσσον ἔπ' εὐρεῖαν σχεδίην ποιήσατ' Ὀδυσσεύς.</p>
 <p>ἴκρια δὲ στήσας, ἀραρὼν θαμέσι σταμίνεσσι,</p>
 <p>ποίει: ἀτὰρ μακρῇσιν ἐπηγκενίδεσσι τελεύτα.</p>
 <p>ἐν δ' ἱστὸν ποίει καὶ ἐπίκριον ἄρμενον αὐτῷ:</p>
 <p>πρὸς δ' ἄρα πηδάλιον ποιήσατο, ὄφρ' ἰθύνοι. <font color="GREEN">255</font></p>
 <p>φράξε δέ μιν ῥίπεσσι διαμπερὲς οἰσυί̈νῃσι</p>
 <p>κύματος εἶλαρ ἔμεν: πολλὴν δ' ἐπεχεύατο ὕλην.</p>
 <p>τόφρα δὲ φάρε' ἔνεικε Καλυψώ, δῖα θεάων,</p>
 <p>ἱστία ποιήσασθαι: ὁ δ' εὖ τεχνήσατο καὶ τά.</p>
 <p>ἐν δ' ὑπέρας τε κάλους τε πόδας τ' ἐνέδησεν ἐν αὐτῇ, <font color="GREEN">260</font></p>
 <p>μοχλοῖσιν δ' ἄρα τήν γε κατείρυσεν εἰς ἅλα δῖαν.</p>
 <p>τέτρατον ἦμαρ ἔην, καὶ τῷ τετέλεστο ἅπαντα:</p>
 <p>τῷ δ' ἄρα πέμπτῳ πέμπ' ἀπὸ νήσου δῖα Καλυψώ,</p>
 <p>εἵματά τ' ἀμφιέσασα θυώδεα καὶ λούσασα.</p>
 <p>ἐν δέ οἱ ἀσκὸν ἔθηκε θεὰ μέλανος οἴνοιο <font color="GREEN">265</font></p>
 <p>τὸν ἕτερον, ἕτερον δ' ὕδατος μέγαν, ἐν δὲ καὶ ᾖα</p>
 <p>κωρύκῳ: ἐν δέ οἱ ὄψα τίθει μενοεικέα πολλά:</p>
 <p>οὖρον δὲ προέηκεν ἀπήμονά τε λιαρόν τε.</p>
 <p>γηθόσυνος δ' οὔρῳ πέτασ' ἱστία δῖος Ὀδυσσεύς.</p>
 <p>αὐτὰρ ὁ πηδαλίῳ ἰθύνετο τεχνηέντως <font color="GREEN">270</font></p>
 <p>ἥμενος, οὐδέ οἱ ὕπνος ἐπὶ βλεφάροισιν ἔπιπτεν</p>
 <p>Πληιάδας τ' ἐσορῶντι καὶ ὀψὲ δύοντα Βοώτην</p>
 <p>Ἄρκτον θ', ἣν καὶ ἄμαξαν ἐπίκλησιν καλέουσιν,</p>
 <p>ἥ τ' αὐτοῦ στρέφεται καί τ' Ὠρίωνα δοκεύει,</p>
 <p>οἴη δ' ἄμμορός ἐστι λοετρῶν Ὠκεανοῖο: <font color="GREEN">275</font></p>
 <p>τὴν γὰρ δή μιν ἄνωγε Καλυψώ, δῖα θεάων,</p>
 <p>ποντοπορευέμεναι ἐπ' ἀριστερὰ χειρὸς ἔχοντα.</p>
 <p>ἑπτὰ δὲ καὶ δέκα μὲν πλέεν ἤματα ποντοπορεύων,</p>
 <p>ὀκτωκαιδεκάτῃ δ' ἐφάνη ὄρεα σκιόεντα</p>
 <p>γαίης Φαιήκων, ὅθι τ' ἄγχιστον πέλεν αὐτῷ: <font color="GREEN">280</font></p>
 <p>εἴσατο δ' ὡς ὅτε ῥινὸν ἐν ἠεροειδέι πόντῳ.</p>
 <p> </p>
 <p>τὸν δ' ἐξ Αἰθιόπων ἀνιὼν κρείων ἐνοσίχθων</p>
 <p>τηλόθεν ἐκ Σολύμων ὀρέων ἴδεν: εἴσατο γάρ οἱ</p>
 <p>πόντον ἐπιπλώων. ὁ δ' ἐχώσατο κηρόθι μᾶλλον,</p>
 <p>κινήσας δὲ κάρη προτὶ ὃν μυθήσατο θυμόν: <font color="GREEN">285</font></p>
 <p> </p>
 <p>"ὢ πόποι, ἦ μάλα δὴ μετεβούλευσαν θεοὶ ἄλλως</p>
 <p>ἀμφ' Ὀδυσῆι ἐμεῖο μετ' Αἰθιόπεσσιν ἐόντος,</p>
 <p>καὶ δὴ Φαιήκων γαίης σχεδόν, ἔνθα οἱ αἶσα</p>
 <p>ἐκφυγέειν μέγα πεῖραρ ὀιζύος, ἥ μιν ἱκάνει.</p>
 <p>ἀλλ' ἔτι μέν μίν φημι ἅδην ἐλάαν κακότητος." <font color="GREEN">290</font></p>
 <p> </p>
 <p>ὣς εἰπὼν σύναγεν νεφέλας, ἐτάραξε δὲ πόντον</p>
 <p>χερσὶ τρίαιναν ἑλών: πάσας δ' ὀρόθυνεν ἀέλλας</p>
 <p>παντοίων ἀνέμων, σὺν δὲ νεφέεσσι κάλυψε</p>
 <p>γαῖαν ὁμοῦ καὶ πόντον: ὀρώρει δ' οὐρανόθεν νύξ.</p>
 <p>σὺν δ' Εὖρός τε Νότος τ' ἔπεσον Ζέφυρός τε δυσαὴς <font color="GREEN">295</font></p>
 <p>καὶ Βορέης αἰθρηγενέτης, μέγα κῦμα κυλίνδων.</p>
 <p>καὶ τότ' Ὀδυσσῆος λύτο γούνατα καὶ φίλον ἦτορ,</p>
 <p>ὀχθήσας δ' ἄρα εἶπε πρὸς ὃν μεγαλήτορα θυμόν:</p>
 <p> </p>
 <p>"ὤ μοι ἐγὼ δειλός, τί νύ μοι μήκιστα γένηται;</p>
 <p>δείδω μὴ δὴ πάντα θεὰ νημερτέα εἶπεν, <font color="GREEN">300</font></p>
 <p>ἥ μ' ἔφατ' ἐν πόντῳ, πρὶν πατρίδα γαῖαν ἱκέσθαι,</p>
 <p>ἄλγε' ἀναπλήσειν: τὰ δὲ δὴ νῦν πάντα τελεῖται.</p>
 <p>οἵοισιν νεφέεσσι περιστέφει οὐρανὸν εὐρὺν</p>
 <p>Ζεύς, ἐτάραξε δὲ πόντον, ἐπισπέρχουσι δ' ἄελλαι</p>
 <p>παντοίων ἀνέμων. νῦν μοι σῶς αἰπὺς ὄλεθρος. <font color="GREEN">305</font></p>
 <p>τρὶς μάκαρες Δαναοὶ καὶ τετράκις, οἳ τότ' ὄλοντο</p>
 <p>Τροίῃ ἐν εὐρείῃ χάριν Ἀτρεί̈δῃσι φέροντες.</p>
 <p>ὡς δὴ ἐγώ γ' ὄφελον θανέειν καὶ πότμον ἐπισπεῖν</p>
 <p>ἤματι τῷ ὅτε μοι πλεῖστοι χαλκήρεα δοῦρα</p>
 <p>Τρῶες ἐπέρριψαν περὶ Πηλεί̈ωνι θανόντι. <font color="GREEN">310</font></p>
 <p>τῷ κ' ἔλαχον κτερέων, καί μευ κλέος ἦγον Ἀχαιοί:</p>
 <p>νῦν δέ λευγαλέῳ θανάτῳ εἵμαρτο ἁλῶναι."</p>
 <p> </p>
 <p>ὣς ἄρα μιν εἰπόντ' ἔλασεν μέγα κῦμα κατ' ἄκρης</p>
 <p>δεινὸν ἐπεσσύμενον, περὶ δὲ σχεδίην ἐλέλιξε.</p>
 <p>τῆλε δ' ἀπὸ σχεδίης αὐτὸς πέσε, πηδάλιον δὲ <font color="GREEN">315</font></p>
 <p>ἐκ χειρῶν προέηκε: μέσον δέ οἱ ἱστὸν ἔαξεν</p>
 <p>δεινὴ μισγομένων ἀνέμων ἐλθοῦσα θύελλα,</p>
 <p>τηλοῦ δὲ σπεῖρον καὶ ἐπίκριον ἔμπεσε πόντῳ.</p>
 <p>τὸν δ' ἄρ' ὑπόβρυχα θῆκε πολὺν χρόνον, οὐδ' ἐδυνάσθη</p>
 <p>αἶψα μάλ' ἀνσχεθέειν μεγάλου ὑπὸ κύματος ὁρμῆς: <font color="GREEN">320</font></p>
 <p>εἵματα γάρ ῥ' ἐβάρυνε, τά οἱ πόρε δῖα Καλυψώ.</p>
 <p>ὀψὲ δὲ δή ῥ' ἀνέδυ, στόματος δ' ἐξέπτυσεν ἅλμην</p>
 <p>πικρήν, ἥ οἱ πολλὴ ἀπὸ κρατὸς κελάρυζεν.</p>
 <p>ἀλλ' οὐδ' ὣς σχεδίης ἐπελήθετο, τειρόμενός περ,</p>
 <p>ἀλλὰ μεθορμηθεὶς ἐνὶ κύμασιν ἐλλάβετ' αὐτῆς, <font color="GREEN">325</font></p>
 <p>ἐν μέσσῃ δὲ καθῖζε τέλος θανάτου ἀλεείνων.</p>
 <p>τὴν δ' ἐφόρει μέγα κῦμα κατὰ ῥόον ἔνθα καὶ ἔνθα.</p>
 <p>ὡς δ' ὅτ' ὀπωρινὸς Βορέης φορέῃσιν ἀκάνθας</p>
 <p>ἂμ πεδίον, πυκιναὶ δὲ πρὸς ἀλλήλῃσιν ἔχονται,</p>
 <p>ὣς τὴν ἂμ πέλαγος ἄνεμοι φέρον ἔνθα καὶ ἔνθα: <font color="GREEN">330</font></p>
 <p>ἄλλοτε μέν τε Νότος Βορέῃ προβάλεσκε φέρεσθαι,</p>
 <p>ἄλλοτε δ' αὖτ' Εὖρος Ζεφύρῳ εἴξασκε διώκειν.</p>
 <p> </p>
 <p>τὸν δὲ ἴδεν Κάδμου θυγάτηρ, καλλίσφυρος Ἰνώ,</p>
 <p>Λευκοθέη, ἣ πρὶν μὲν ἔην βροτὸς αὐδήεσσα,</p>
 <p>νῦν δ' ἁλὸς ἐν πελάγεσσι θεῶν ἒξ ἔμμορε τιμῆς. <font color="GREEN">335</font></p>
 <p>ἥ ῥ' Ὀδυσῆ' ἐλέησεν ἀλώμενον, ἄλγε' ἔχοντα,</p>
 <p>αἰθυίῃ δ' ἐικυῖα ποτῇ ἀνεδύσετο λίμνης,</p>
 <p>ἷζε δ' ἐπὶ σχεδίης πολυδέσμου εἶπέ τε μῦθον:</p>
 <p> </p>
 <p>"κάμμορε, τίπτε τοι ὧδε Ποσειδάων ἐνοσίχθων</p>
 <p>ὠδύσατ' ἐκπάγλως, ὅτι τοι κακὰ πολλὰ φυτεύει; <font color="GREEN">340</font></p>
 <p>οὐ μὲν δή σε καταφθίσει μάλα περ μενεαίνων.</p>
 <p>ἀλλὰ μάλ' ὧδ' ἔρξαι, δοκέεις δέ μοι οὐκ ἀπινύσσειν:</p>
 <p>εἵματα ταῦτ' ἀποδὺς σχεδίην ἀνέμοισι φέρεσθαι</p>
 <p>κάλλιπ', ἀτὰρ χείρεσσι νέων ἐπιμαίεο νόστου</p>
 <p>γαίης Φαιήκων, ὅθι τοι μοῖρ' ἐστὶν ἀλύξαι. <font color="GREEN">345</font></p>
 <p>τῆ δέ, τόδε κρήδεμνον ὑπὸ στέρνοιο τανύσσαι</p>
 <p>ἄμβροτον: οὐδέ τί τοι παθέειν δέος οὐδ' ἀπολέσθαι.</p>
 <p>αὐτὰρ ἐπὴν χείρεσσιν ἐφάψεαι ἠπείροιο,</p>
 <p>ἂψ ἀπολυσάμενος βαλέειν εἰς οἴνοπα πόντον</p>
 <p>πολλὸν ἀπ' ἠπείρου, αὐτὸς δ' ἀπονόσφι τραπέσθαι." <font color="GREEN">350</font></p>
 <p> </p>
 <p>ὣς ἄρα φωνήσασα θεὰ κρήδεμνον ἔδωκεν,</p>
 <p>αὐτὴ δ' ἂψ ἐς πόντον ἐδύσετο κυμαίνοντα</p>
 <p>αἰθυίῃ ἐικυῖα: μέλαν δέ ἑ κῦμα κάλυψεν.</p>
 <p>αὐτὰρ ὁ μερμήριξε πολύτλας δῖος Ὀδυσσεύς,</p>
 <p>ὀχθήσας δ' ἄρα εἶπε πρὸς ὃν μεγαλήτορα θυμόν: <font color="GREEN">355</font></p>
 <p> </p>
 <p>"ὤ μοι ἐγώ, μή τίς μοι ὑφαίνῃσιν δόλον αὖτε</p>
 <p>ἀθανάτων, ὅ τέ με σχεδίης ἀποβῆναι ἀνώγει.</p>
 <p>ἀλλὰ μάλ' οὔ πω πείσομ', ἐπεὶ ἑκὰς ὀφθαλμοῖσιν</p>
 <p>γαῖαν ἐγὼν ἰδόμην, ὅθι μοι φάτο φύξιμον εἶναι.</p>
 <p>ἀλλὰ μάλ' ὧδ' ἔρξω, δοκέει δέ μοι εἶναι ἄριστον: <font color="GREEN">360</font></p>
 <p>ὄφρ' ἂν μέν κεν δούρατ' ἐν ἁρμονίῃσιν ἀρήρῃ,</p>
 <p>τόφρ' αὐτοῦ μενέω καὶ τλήσομαι ἄλγεα πάσχων:</p>
 <p>αὐτὰρ ἐπὴν δή μοι σχεδίην διὰ κῦμα τινάξῃ,</p>
 <p>νήξομ', ἐπεὶ οὐ μέν τι πάρα προνοῆσαι ἄμεινον."</p>
 <p> </p>
 <p>ἧος ὁ ταῦθ' ὥρμαινε κατὰ φρένα καὶ κατὰ θυμόν, <font color="GREEN">365</font></p>
 <p>ὦρσε δ' ἐπὶ μέγα κῦμα Ποσειδάων ἐνοσίχθων,</p>
 <p>δεινόν τ' ἀργαλέον τε, κατηρεφές, ἤλασε δ' αὐτόν.</p>
 <p>ὡς δ' ἄνεμος ζαὴς ἠί̈ων θημῶνα τινάξῃ</p>
 <p>καρφαλέων: τὰ μὲν ἄρ τε διεσκέδασ' ἄλλυδις ἄλλῃ:</p>
 <p>ὣς τῆς δούρατα μακρὰ διεσκέδασ'. αὐτὰρ Ὀδυσσεὺς <font color="GREEN">370</font></p>
 <p>ἀμφ' ἑνὶ δούρατι βαῖνε, κέληθ' ὡς ἵππον ἐλαύνων,</p>
 <p>εἵματα δ' ἐξαπέδυνε, τά οἱ πόρε δῖα Καλυψώ.</p>
 <p>αὐτίκα δὲ κρήδεμνον ὑπὸ στέρνοιο τάνυσσεν,</p>
 <p>αὐτὸς δὲ πρηνὴς ἁλὶ κάππεσε, χεῖρε πετάσσας,</p>
 <p>νηχέμεναι μεμαώς. ἴδε δὲ κρείων ἐνοσίχθων, <font color="GREEN">375</font></p>
 <p>κινήσας δὲ κάρη προτὶ ὃν μυθήσατο θυμόν:</p>
 <p> </p>
 <p>"οὕτω νῦν κακὰ πολλὰ παθὼν ἀλόω κατὰ πόντον,</p>
 <p>εἰς ὅ κεν ἀνθρώποισι διοτρεφέεσσι μιγήῃς.</p>
 <p>ἀλλ' οὐδ' ὥς σε ἔολπα ὀνόσσεσθαι κακότητος."</p>
 <p> </p>
 <p>ὣς ἄρα φωνήσας ἵμασεν καλλίτριχας ἵππους, <font color="GREEN">380</font></p>
 <p>ἵκετο δ' εἰς Αἰγάς, ὅθι οἱ κλυτὰ δώματ' ἔασιν.</p>
 <p> </p>
 <p>αὐτὰρ Ἀθηναίη κούρη Διὸς ἄλλ' ἐνόησεν.</p>
 <p>ἦ τοι τῶν ἄλλων ἀνέμων κατέδησε κελεύθους,</p>
 <p>παύσασθαι δ' ἐκέλευσε καὶ εὐνηθῆναι ἅπαντας:</p>
 <p>ὦρσε δ' ἐπὶ κραιπνὸν Βορέην, πρὸ δὲ κύματ' ἔαξεν, <font color="GREEN">385</font></p>
 <p>ἧος ὃ Φαιήκεσσι φιληρέτμοισι μιγείη</p>
 <p>διογενὴς Ὀδυσεὺς θάνατον καὶ κῆρας ἀλύξας.</p>
 <p> </p>
 <p>ἔνθα δύω νύκτας δύο τ' ἤματα κύματι πηγῷ</p>
 <p>πλάζετο, πολλὰ δέ οἱ κραδίη προτιόσσετ' ὄλεθρον.</p>
 <p>ἀλλ' ὅτε δὴ τρίτον ἦμαρ ἐυπλόκαμος τέλεσ' Ἠώς, <font color="GREEN">390</font></p>
 <p>καὶ τότ' ἔπειτ' ἄνεμος μὲν ἐπαύσατο ἠδὲ γαλήνη</p>
 <p>ἔπλετο νηνεμίη: ὁ δ' ἄρα σχεδὸν εἴσιδε γαῖαν</p>
 <p>ὀξὺ μάλα προϊδών, μεγάλου ὑπὸ κύματος ἀρθείς.</p>
 <p>ὡς δ' ὅτ' ἂν ἀσπάσιος βίοτος παίδεσσι φανήῃ</p>
 <p>πατρός, ὃς ἐν νούσῳ κεῖται κρατέρ' ἄλγεα πάσχων, <font color="GREEN">395</font></p>
 <p>δηρὸν τηκόμενος, στυγερὸς δέ οἱ ἔχραε δαίμων,</p>
 <p>ἀσπάσιον δ' ἄρα τόν γε θεοὶ κακότητος ἔλυσαν,</p>
 <p>ὣς Ὀδυσεῖ ἀσπαστὸν ἐείσατο γαῖα καὶ ὕλη,</p>
 <p>νῆχε δ' ἐπειγόμενος ποσὶν ἠπείρου ἐπιβῆναι.</p>
 <p>ἀλλ' ὅτε τόσσον ἀπῆν ὅσσον τε γέγωνε βοήσας, <font color="GREEN">400</font></p>
 <p>καὶ δὴ δοῦπον ἄκουσε ποτὶ σπιλάδεσσι θαλάσσης:</p>
 <p>ῥόχθει γὰρ μέγα κῦμα ποτὶ ξερὸν ἠπείροιο</p>
 <p>δεινὸν ἐρευγόμενον, εἴλυτο δὲ πάνθ' ἁλὸς ἄχνῃ:</p>
 <p>οὐ γὰρ ἔσαν λιμένες νηῶν ὄχοι, οὐδ' ἐπιωγαί.</p>
 <p>ἀλλ' ἀκταὶ προβλῆτες ἔσαν σπιλάδες τε πάγοι τε: <font color="GREEN">405</font></p>
 <p>καὶ τότ' Ὀδυσσῆος λύτο γούνατα καὶ φίλον ἦτορ,</p>
 <p>ὀχθήσας δ' ἄρα εἶπε πρὸς ὃν μεγαλήτορα θυμόν:</p>
 <p>"ὤ μοι, ἐπεὶ δὴ γαῖαν ἀελπέα δῶκεν ἰδέσθαι</p>
 <p>Ζεύς, καὶ δὴ τόδε λαῖτμα διατμήξας ἐπέρησα,</p>
 <p>ἔκβασις οὔ πῃ φαίνεθ' ἁλὸς πολιοῖο θύραζε: <font color="GREEN">410</font></p>
 <p>ἔκτοσθεν μὲν γὰρ πάγοι ὀξέες, ἀμφὶ δὲ κῦμα</p>
 <p>βέβρυχεν ῥόθιον, λισσὴ δ' ἀναδέδρομε πέτρη,</p>
 <p>ἀγχιβαθὴς δὲ θάλασσα, καὶ οὔ πως ἔστι πόδεσσι</p>
 <p>στήμεναι ἀμφοτέροισι καὶ ἐκφυγέειν κακότητα:</p>
 <p>μή πώς μ' ἐκβαίνοντα βάλῃ λίθακι ποτὶ πέτρῃ <font color="GREEN">415</font></p>
 <p>κῦμα μέγ' ἁρπάξαν: μελέη δέ μοι ἔσσεται ὁρμή.</p>
 <p>εἰ δέ κ' ἔτι προτέρω παρανήξομαι, ἤν που ἐφεύρω</p>
 <p>ἠιόνας τε παραπλῆγας λιμένας τε θαλάσσης,</p>
 <p>δείδω μή μ' ἐξαῦτις ἀναρπάξασα θύελλα</p>
 <p>πόντον ἐπ' ἰχθυόεντα φέρῃ βαρέα στενάχοντα, <font color="GREEN">420</font></p>
 <p>ἠέ τί μοι καὶ κῆτος ἐπισσεύῃ μέγα δαίμων</p>
 <p>ἐξ ἁλός, οἷά τε πολλὰ τρέφει κλυτὸς Ἀμφιτρίτη:</p>
 <p>οἶδα γάρ, ὥς μοι ὀδώδυσται κλυτὸς ἐννοσίγαιος."</p>
 <p> </p>
 <p>ἧος ὁ ταῦθ' ὥρμαινε κατὰ φρένα καὶ κατὰ θυμόν,</p>
 <p>τόφρα δέ μιν μέγα κῦμα φέρε τρηχεῖαν ἐπ' ἀκτήν. <font color="GREEN">425</font></p>
 <p>ἔνθα κ' ἀπὸ ῥινοὺς δρύφθη, σὺν δ' ὀστέ' ἀράχθη,</p>
 <p>εἰ μὴ ἐπὶ φρεσὶ θῆκε θεά, γλαυκῶπις Ἀθήνη:</p>
 <p>ἀμφοτέρῃσι δὲ χερσὶν ἐπεσσύμενος λάβε πέτρης,</p>
 <p>τῆς ἔχετο στενάχων, ἧος μέγα κῦμα παρῆλθε.</p>
 <p>καὶ τὸ μὲν ὣς ὑπάλυξε, παλιρρόθιον δέ μιν αὖτις <font color="GREEN">430</font></p>
 <p>πλῆξεν ἐπεσσύμενον, τηλοῦ δέ μιν ἔμβαλε πόντῳ.</p>
 <p>ὡς δ' ὅτε πουλύποδος θαλάμης ἐξελκομένοιο</p>
 <p>πρὸς κοτυληδονόφιν πυκιναὶ λάιγγες ἔχονται,</p>
 <p>ὣς τοῦ πρὸς πέτρῃσι θρασειάων ἀπὸ χειρῶν</p>
 <p>ῥινοὶ ἀπέδρυφθεν: τὸν δὲ μέγα κῦμα κάλυψεν. <font color="GREEN">435</font></p>
 <p>ἔνθα κε δὴ δύστηνος ὑπὲρ μόρον ὤλετ' Ὀδυσσεύς,</p>
 <p>εἰ μὴ ἐπιφροσύνην δῶκε γλαυκῶπις Ἀθήνη.</p>
 <p>κύματος ἐξαναδύς, τά τ' ἐρεύγεται ἤπειρόνδε,</p>
 <p>νῆχε παρέξ, ἐς γαῖαν ὁρώμενος, εἴ που ἐφεύροι</p>
 <p>ἠιόνας τε παραπλῆγας λιμένας τε θαλάσσης. <font color="GREEN">440</font></p>
 <p>ἀλλ' ὅτε δὴ ποταμοῖο κατὰ στόμα καλλιρόοιο</p>
 <p>ἷξε νέων, τῇ δή οἱ ἐείσατο χῶρος ἄριστος,</p>
 <p>λεῖος πετράων, καὶ ἐπὶ σκέπας ἦν ἀνέμοιο,</p>
 <p>ἔγνω δὲ προρέοντα καὶ εὔξατο ὃν κατὰ θυμόν:</p>
 <p> </p>
 <p>"κλῦθι, ἄναξ, ὅτις ἐσσί: πολύλλιστον δέ σ' ἱκάνω, <font color="GREEN">445</font></p>
 <p>φεύγων ἐκ πόντοιο Ποσειδάωνος ἐνιπάς.</p>
 <p>αἰδοῖος μέν τ' ἐστὶ καὶ ἀθανάτοισι θεοῖσιν</p>
 <p>ἀνδρῶν ὅς τις ἵκηται ἀλώμενος, ὡς καὶ ἐγὼ νῦν</p>
 <p>σόν τε ῥόον σά τε γούναθ' ἱκάνω πολλὰ μογήσας.</p>
 <p>ἀλλ' ἐλέαιρε, ἄναξ: ἱκέτης δέ τοι εὔχομαι εἶναι." <font color="GREEN">450</font></p>
 <p>ὣς φάθ', ὁ δ' αὐτίκα παῦσεν ἑὸν ῥόον, ἔσχε δὲ κῦμα,</p>
 <p>πρόσθε δέ οἱ ποίησε γαλήνην, τὸν δ' ἐσάωσεν</p>
 <p>ἐς ποταμοῦ προχοάς. ὁ δ' ἄρ' ἄμφω γούνατ' ἔκαμψε</p>
 <p>χεῖράς τε στιβαράς. ἁλὶ γὰρ δέδμητο φίλον κῆρ.</p>
 <p>ᾤδεε δὲ χρόα πάντα, θάλασσα δὲ κήκιε πολλὴ <font color="GREEN">455</font></p>
 <p>ἂν στόμα τε ῥῖνάς θ': ὁ δ' ἄρ' ἄπνευστος καὶ ἄναυδος</p>
 <p>κεῖτ' ὀλιγηπελέων, κάματος δέ μιν αἰνὸς ἵκανεν.</p>
 <p>ἀλλ' ὅτε δή ῥ' ἄμπνυτο καὶ ἐς φρένα θυμὸς ἀγέρθη,</p>
 <p>καὶ τότε δὴ κρήδεμνον ἀπὸ ἕο λῦσε θεοῖο.</p>
 <p>καὶ τὸ μὲν ἐς ποταμὸν ἁλιμυρήεντα μεθῆκεν, <font color="GREEN">460</font></p>
 <p>ἂψ δ' ἔφερεν μέγα κῦμα κατὰ ῥόον, αἶψα δ' ἄρ' Ἰνὼ</p>
 <p>δέξατο χερσὶ φίλῃσιν: ὁ δ' ἐκ ποταμοῖο λιασθεὶς</p>
 <p>σχοίνῳ ὑπεκλίνθη, κύσε δὲ ζείδωρον ἄρουραν.</p>
 <p>ὀχθήσας δ' ἄρα εἶπε πρὸς ὃν μεγαλήτορα θυμόν:</p>
 <p> </p>
 <p>"ὤ μοι ἐγώ, τί πάθω; τί νύ μοι μήκιστα γένηται; <font color="GREEN">465</font></p>
 <p>εἰ μέν κ' ἐν ποταμῷ δυσκηδέα νύκτα φυλάσσω,</p>
 <p>μή μ' ἄμυδις στίβη τε κακὴ καὶ θῆλυς ἐέρση</p>
 <p>ἐξ ὀλιγηπελίης δαμάσῃ κεκαφηότα θυμόν:</p>
 <p>αὔρη δ' ἐκ ποταμοῦ ψυχρὴ πνέει ἠῶθι πρό.</p>
 <p>εἰ δέ κεν ἐς κλιτὺν ἀναβὰς καὶ δάσκιον ὕλην <font color="GREEN">470</font></p>
 <p>θάμνοις ἐν πυκινοῖσι καταδράθω, εἴ με μεθείη</p>
 <p>ῥῖγος καὶ κάματος, γλυκερὸς δέ μοι ὕπνος ἐπέλθῃ,</p>
 <p>δείδω, μὴ θήρεσσιν ἕλωρ καὶ κύρμα γένωμαι."</p>
 <p> </p>
 <p>ὣς ἄρα οἱ φρονέοντι δοάσσατο κέρδιον εἶναι:</p>
 <p>βῆ ῥ' ἴμεν εἰς ὕλην: τὴν δὲ σχεδὸν ὕδατος εὗρεν <font color="GREEN">475</font></p>
 <p>ἐν περιφαινομένῳ: δοιοὺς δ' ἄρ' ὑπήλυθε θάμνους,</p>
 <p>ἐξ ὁμόθεν πεφυῶτας: ὁ μὲν φυλίης, ὁ δ' ἐλαίης.</p>
 <p>τοὺς μὲν ἄρ' οὔτ' ἀνέμων διάη μένος ὑγρὸν ἀέντων,</p>
 <p>οὔτε ποτ' ἠέλιος φαέθων ἀκτῖσιν ἔβαλλεν,</p>
 <p>οὔτ' ὄμβρος περάασκε διαμπερές: ὣς ἄρα πυκνοὶ <font color="GREEN">480</font></p>
 <p>ἀλλήλοισιν ἔφυν ἐπαμοιβαδίς: οὓς ὑπ' Ὀδυσσεὺς</p>
 <p>δύσετ'. ἄφαρ δ' εὐνὴν ἐπαμήσατο χερσὶ φίλῃσιν</p>
 <p>εὐρεῖαν: φύλλων γὰρ ἔην χύσις ἤλιθα πολλή,</p>
 <p>ὅσσον τ' ἠὲ δύω ἠὲ τρεῖς ἄνδρας ἔρυσθαι</p>
 <p>ὥρῃ χειμερίῃ, εἰ καὶ μάλα περ χαλεπαίνοι. <font color="GREEN">485</font></p>
 <p>τὴν μὲν ἰδὼν γήθησε πολύτλας δῖος Ὀδυσσεύς,</p>
 <p>ἐν δ' ἄρα μέσσῃ λέκτο, χύσιν δ' ἐπεχεύατο φύλλων.</p>
 <p>ὡς δ' ὅτε τις δαλὸν σποδιῇ ἐνέκρυψε μελαίνῃ</p>
 <p>ἀγροῦ ἐπ' ἐσχατιῆς, ᾧ μὴ πάρα γείτονες ἄλλοι,</p>
 <p>σπέρμα πυρὸς σώζων, ἵνα μή ποθεν ἄλλοθεν αὔοι, <font color="GREEN">490</font></p>
 <p>ὣς Ὀδυσεὺς φύλλοισι καλύψατο: τῷ δ' ἄρ' Ἀθήνη</p>
 <p>ὕπνον ἐπ' ὄμμασι χεῦ', ἵνα μιν παύσειε τάχιστα</p>
 <p>δυσπονέος καμάτοιο φίλα βλέφαρ' ἀμφικαλύψας.</p>
 
 
 <p></p><hr>
 <center>
 <a href="ody06.htm">Next: Book 6</a></center>
 </body>