<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody03.htm">English</a> 
 <a href="ody03.htm">Previous</a> 
 <a href="ody05.htm">Next</a> 
 </center>
 <hr>
 
 
 <h1 align="CENTER">The Odyssey, Book 4</h1>
 <p>οἱ δ' ἷξον κοίλην Λακεδαίμονα κητώεσσαν,</p>
 <p>πρὸς δ' ἄρα δώματ' ἔλων Μενελάου κυδαλίμοιο.</p>
 <p>τὸν δ' εὗρον δαινύντα γάμον πολλοῖσιν ἔτῃσιν</p>
 <p>υἱέος ἠδὲ θυγατρὸς ἀμύμονος ᾧ ἐνὶ οἴκῳ.</p>
 <p>τὴν μὲν Ἀχιλλῆος ῥηξήνορος υἱέι πέμπεν: <font color="GREEN">5</font></p>
 <p>ἐν Τροίῃ γὰρ πρῶτον ὑπέσχετο καὶ κατένευσε</p>
 <p>δωσέμεναι, τοῖσιν δὲ θεοὶ γάμον ἐξετέλειον.</p>
 <p>τὴν ἄρ' ὅ γ' ἔνθ' ἵπποισι καὶ ἅρμασι πέμπε νέεσθαι</p>
 <p>Μυρμιδόνων προτὶ ἄστυ περικλυτόν, οἷσιν ἄνασσεν.</p>
 <p>υἱέι δὲ Σπάρτηθεν Ἀλέκτορος ἤγετο κούρην, <font color="GREEN">10</font></p>
 <p>ὅς οἱ τηλύγετος γένετο κρατερὸς Μεγαπένθης</p>
 <p>ἐκ δούλης: Ἑλένῃ δὲ θεοὶ γόνον οὐκέτ' ἔφαινον,</p>
 <p>ἐπεὶ δὴ τὸ πρῶτον ἐγείνατο παῖδ' ἐρατεινήν,</p>
 <p>Ἑρμιόνην, ἣ εἶδος ἔχε χρυσέης Ἀφροδίτης.</p>
 <p>ὣς οἱ μὲν δαίνυντο καθ' ὑψερεφὲς μέγα δῶμα <font color="GREEN">15</font></p>
 <p>γείτονες ἠδὲ ἔται Μενελάου κυδαλίμοιο,</p>
 <p>τερπόμενοι: μετὰ δέ σφιν ἐμέλπετο θεῖος ἀοιδὸς</p>
 <p>φορμίζων, δοιὼ δὲ κυβιστητῆρε κατ' αὐτούς,</p>
 <p>μολπῆς ἐξάρχοντος, ἐδίνευον κατὰ μέσσους.</p>
 <p> </p>
 <p>τὼ δ' αὖτ' ἐν προθύροισι δόμων αὐτώ τε καὶ ἵππω, <font color="GREEN">20</font></p>
 <p>Τηλέμαχός θ' ἥρως καὶ Νέστορος ἀγλαὸς υἱός,</p>
 <p>στῆσαν: ὁ δὲ προμολὼν ἴδετο κρείων Ἐτεωνεύς,</p>
 <p>ὀτρηρὸς θεράπων Μενελάου κυδαλίμοιο,</p>
 <p>βῆ δ' ἴμεν ἀγγελέων διὰ δώματα ποιμένι λαῶν,</p>
 <p>ἀγχοῦ δ' ἱστάμενος ἔπεα πτερόεντα προσηύδα: <font color="GREEN">25</font></p>
 <p> </p>
 <p>"ξείνω δή τινε τώδε, διοτρεφὲς ὦ Μενέλαε,</p>
 <p>ἄνδρε δύω, γενεῇ δὲ Διὸς μεγάλοιο ἔικτον.</p>
 <p>ἀλλ' εἴπ', ἤ σφωιν καταλύσομεν ὠκέας ἵππους,</p>
 <p>ἦ ἄλλον πέμπωμεν ἱκανέμεν, ὅς κε φιλήσῃ."</p>
 <p> </p>
 <p>τὸν δὲ μέγ' ὀχθήσας προσέφη ξανθὸς Μενέλαος: <font color="GREEN">30</font></p>
 <p>"οὐ μὲν νήπιος ἦσθα, Βοηθοί̈δη Ἐτεωνεῦ,</p>
 <p>τὸ πρίν: ἀτὰρ μὲν νῦν γε πάϊς ὣς νήπια βάζεις.</p>
 <p>ἦ μὲν δὴ νῶι ξεινήια πολλὰ φαγόντε</p>
 <p>ἄλλων ἀνθρώπων δεῦρ' ἱκόμεθ', αἴ κέ ποθι Ζεὺς</p>
 <p>ἐξοπίσω περ παύσῃ ὀιζύος. ἀλλὰ λύ' ἵππους <font color="GREEN">35</font></p>
 <p>ξείνων, ἐς δ' αὐτοὺς προτέρω ἄγε θοινηθῆναι."</p>
 <p> </p>
 <p>ὣς φάθ', ὁ δὲ μεγάροιο διέσσυτο, κέκλετο δ' ἄλλους</p>
 <p>ὀτρηροὺς θεράποντας ἅμα σπέσθαι ἑοῖ αὐτῷ.</p>
 <p>οἱ δ' ἵππους μὲν λῦσαν ὑπὸ ζυγοῦ ἱδρώοντας,</p>
 <p>καὶ τοὺς μὲν κατέδησαν ἐφ' ἱππείῃσι κάπῃσι, <font color="GREEN">40</font></p>
 <p>πὰρ δ' ἔβαλον ζειάς, ἀνὰ δὲ κρῖ λευκὸν ἔμιξαν,</p>
 <p>ἅρματα δ' ἔκλιναν πρὸς ἐνώπια παμφανόωντα,</p>
 <p>αὐτοὺς δ' εἰσῆγον θεῖον δόμον. οἱ δὲ ἰδόντες</p>
 <p>θαύμαζον κατὰ δῶμα διοτρεφέος βασιλῆος:</p>
 <p>ὥς τε γὰρ ἠελίου αἴγλη πέλεν ἠὲ σελήνης <font color="GREEN">45</font></p>
 <p>δῶμα καθ' ὑψερεφὲς Μενελάου κυδαλίμοιο.</p>
 <p>αὐτὰρ ἐπεὶ τάρπησαν ὁρώμενοι ὀφθαλμοῖσιν,</p>
 <p>ἔς ῥ' ἀσαμίνθους βάντες ἐυξέστας λούσαντο.</p>
 <p>τοὺς δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,</p>
 <p>ἀμφὶ δ' ἄρα χλαίνας οὔλας βάλον ἠδὲ χιτῶνας, <font color="GREEN">50</font></p>
 <p>ἔς ῥα θρόνους ἕζοντο παρ' Ἀτρεί̈δην Μενέλαον.</p>
 <p>χέρνιβα δ' ἀμφίπολος προχόῳ ἐπέχευε φέρουσα</p>
 <p>καλῇ χρυσείῃ ὑπὲρ ἀργυρέοιο λέβητος,</p>
 <p>νίψασθαι: παρὰ δὲ ξεστὴν ἐτάνυσσε τράπεζαν.</p>
 <p>σῖτον δ' αἰδοίη ταμίη παρέθηκε φέρουσα, <font color="GREEN">55</font></p>
 <p>εἴδατα πόλλ' ἐπιθεῖσα, χαριζομένη παρεόντων.</p>
 <p>δαιτρὸς δὲ κρειῶν πίνακας παρέθηκεν ἀείρας</p>
 <p>παντοίων, παρὰ δέ σφι τίθει χρύσεια κύπελλα.</p>
 <p>τὼ καὶ δεικνύμενος προσέφη ξανθὸς Μενέλαος:</p>
 <p> </p>
 <p>"σίτου θ' ἅπτεσθον καὶ χαίρετον. αὐτὰρ ἔπειτα <font color="GREEN">60</font></p>
 <p>δείπνου πασσαμένω εἰρησόμεθ', οἵ τινές ἐστον</p>
 <p>ἀνδρῶν: οὐ γὰρ σφῷν γε γένος ἀπόλωλε τοκήων,</p>
 <p>ἀλλ' ἀνδρῶν γένος ἐστὲ διοτρεφέων βασιλήων</p>
 <p>σκηπτούχων, ἐπεὶ οὔ κε κακοὶ τοιούσδε τέκοιεν."</p>
 <p> </p>
 <p>ὣς φάτο, καί σφιν νῶτα βοὸς παρὰ πίονα θῆκεν <font color="GREEN">65</font></p>
 <p>ὄπτ' ἐν χερσὶν ἑλών, τά ῥά οἱ γέρα πάρθεσαν αὐτῷ.</p>
 <p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>δὴ τότε Τηλέμαχος προσεφώνεε Νέστορος υἱόν,</p>
 <p>ἄγχι σχὼν κεφαλήν, ἵνα μὴ πευθοίαθ' οἱ ἄλλοι: <font color="GREEN">70</font></p>
 <p> </p>
 <p>"φράζεο, Νεστορίδη, τῷ ἐμῷ κεχαρισμένε θυμῷ,</p>
 <p>χαλκοῦ τε στεροπὴν κὰδ δώματα ἠχήεντα</p>
 <p>χρυσοῦ τ' ἠλέκτρου τε καὶ ἀργύρου ἠδ' ἐλέφαντος.</p>
 <p>Ζηνός που τοιήδε γ' Ὀλυμπίου ἔνδοθεν αὐλή,</p>
 <p>ὅσσα τάδ' ἄσπετα πολλά: σέβας μ' ἔχει εἰσορόωντα." <font color="GREEN">75</font></p>
 <p> </p>
 <p>τοῦ δ' ἀγορεύοντος ξύνετο ξανθὸς Μενέλαος,</p>
 <p>καί σφεας φωνήσας ἔπεα πτερόεντα προσηύδα:</p>
 <p> </p>
 <p>"τέκνα φίλ', ἦ τοι Ζηνὶ βροτῶν οὐκ ἄν τις ἐρίζοι:</p>
 <p>ἀθάνατοι γὰρ τοῦ γε δόμοι καὶ κτήματ' ἔασιν:</p>
 <p>ἀνδρῶν δ' ἤ κέν τίς μοι ἐρίσσεται, ἠὲ καὶ οὐκί, <font color="GREEN">80</font></p>
 <p>κτήμασιν. ἦ γὰρ πολλὰ παθὼν καὶ πόλλ' ἐπαληθεὶς</p>
 <p>ἠγαγόμην ἐν νηυσὶ καὶ ὀγδοάτῳ ἔτει ἦλθον,</p>
 <p>Κύπρον Φοινίκην τε καὶ Αἰγυπτίους ἐπαληθείς,</p>
 <p>Αἰθίοπάς θ' ἱκόμην καὶ Σιδονίους καὶ Ἐρεμβοὺς</p>
 <p>καὶ Λιβύην, ἵνα τ' ἄρνες ἄφαρ κεραοὶ τελέθουσι. <font color="GREEN">85</font></p>
 <p>τρὶς γὰρ τίκτει μῆλα τελεσφόρον εἰς ἐνιαυτόν.</p>
 <p>ἔνθα μὲν οὔτε ἄναξ ἐπιδευὴς οὔτε τι ποιμὴν</p>
 <p>τυροῦ καὶ κρειῶν οὐδὲ γλυκεροῖο γάλακτος,</p>
 <p>ἀλλ' αἰεὶ παρέχουσιν ἐπηετανὸν γάλα θῆσθαι.</p>
 <p>ἧος ἐγὼ περὶ κεῖνα πολὺν βίοτον συναγείρων <font color="GREEN">90</font></p>
 <p>ἠλώμην, τῆός μοι ἀδελφεὸν ἄλλος ἔπεφνεν</p>
 <p>λάθρῃ, ἀνωιστί, δόλῳ οὐλομένης ἀλόχοιο:</p>
 <p>ὣς οὔ τοι χαίρων τοῖσδε κτεάτεσσιν ἀνάσσω.</p>
 <p>καὶ πατέρων τάδε μέλλετ' ἀκουέμεν, οἵ τινες ὑμῖν</p>
 <p>εἰσίν, ἐπεὶ μάλα πολλὰ πάθον, καὶ ἀπώλεσα οἶκον <font color="GREEN">95</font></p>
 <p>εὖ μάλα ναιετάοντα, κεχανδότα πολλὰ καὶ ἐσθλά.</p>
 <p>ὧν ὄφελον τριτάτην περ ἔχων ἐν δώμασι μοῖραν</p>
 <p>ναίειν, οἱ δ' ἄνδρες σόοι ἔμμεναι, οἳ τότ' ὄλοντο</p>
 <p>Τροίῃ ἐν εὐρείῃ ἑκὰς Ἄργεος ἱπποβότοιο.</p>
 <p>ἀλλ' ἔμπης πάντας μὲν ὀδυρόμενος καὶ ἀχεύων <font color="GREEN">100</font></p>
 <p>πολλάκις ἐν μεγάροισι καθήμενος ἡμετέροισιν</p>
 <p>ἄλλοτε μέν τε γόῳ φρένα τέρπομαι, ἄλλοτε δ' αὖτε</p>
 <p>παύομαι: αἰψηρὸς δὲ κόρος κρυεροῖο γόοιο.</p>
 <p>τῶν πάντων οὐ τόσσον ὀδύρομαι, ἀχνύμενός περ,</p>
 <p>ὡς ἑνός, ὅς τέ μοι ὕπνον ἀπεχθαίρει καὶ ἐδωδὴν <font color="GREEN">105</font></p>
 <p>μνωομένῳ, ἐπεὶ οὔ τις Ἀχαιῶν τόσσ' ἐμόγησεν,</p>
 <p>ὅσσ' Ὀδυσεὺς ἐμόγησε καὶ ἤρατο. τῷ δ' ἄρ' ἔμελλεν</p>
 <p>αὐτῷ κήδε' ἔσεσθαι, ἐμοὶ δ' ἄχος αἰὲν ἄλαστον</p>
 <p>κείνου, ὅπως δὴ δηρὸν ἀποίχεται, οὐδέ τι ἴδμεν,</p>
 <p>ζώει ὅ γ' ἦ τέθνηκεν. ὀδύρονταί νύ που αὐτὸν <font color="GREEN">110</font></p>
 <p>Λαέρτης θ' ὁ γέρων καὶ ἐχέφρων Πηνελόπεια</p>
 <p>Τηλέμαχός θ', ὃν ἔλειπε νέον γεγαῶτ' ἐνὶ οἴκῳ."</p>
 <p> </p>
 <p>ὣς φάτο, τῷ δ' ἄρα πατρὸς ὑφ' ἵμερον ὦρσε γόοιο.</p>
 <p>δάκρυ δ' ἀπὸ βλεφάρων χαμάδις βάλε πατρὸς ἀκούσας,</p>
 <p>χλαῖναν πορφυρέην ἄντ' ὀφθαλμοῖιν ἀνασχὼν <font color="GREEN">115</font></p>
 <p>ἀμφοτέρῃσιν χερσί. νόησε δέ μιν Μενέλαος,</p>
 <p>μερμήριξε δ' ἔπειτα κατὰ φρένα καὶ κατὰ θυμόν,</p>
 <p>ἠέ μιν αὐτὸν πατρὸς ἐάσειε μνησθῆναι</p>
 <p>ἦ πρῶτ' ἐξερέοιτο ἕκαστά τε πειρήσαιτο.</p>
 <p> </p>
 <p>ἧος ὁ ταῦθ' ὥρμαινε κατὰ φρένα καὶ κατὰ θυμόν, <font color="GREEN">120</font></p>
 <p>ἐκ δ' Ἑλένη θαλάμοιο θυώδεος ὑψορόφοιο</p>
 <p>ἤλυθεν Ἀρτέμιδι χρυσηλακάτῳ ἐικυῖα.</p>
 <p>τῇ δ' ἄρ' ἅμ' Ἀδρήστη κλισίην εὔτυκτον ἔθηκεν,</p>
 <p>Ἀλκίππη δὲ τάπητα φέρεν μαλακοῦ ἐρίοιο,</p>
 <p>Φυλὼ δ' ἀργύρεον τάλαρον φέρε, τόν οἱ ἔθηκεν <font color="GREEN">125</font></p>
 <p>Ἀλκάνδρη, Πολύβοιο δάμαρ, ὃς ἔναι' ἐνὶ Θήβῃς</p>
 <p>Αἰγυπτίῃς, ὅθι πλεῖστα δόμοις ἐν κτήματα κεῖται:</p>
 <p>ὃς Μενελάῳ δῶκε δύ' ἀργυρέας ἀσαμίνθους,</p>
 <p>δοιοὺς δὲ τρίποδας, δέκα δὲ χρυσοῖο τάλαντα.</p>
 <p>χωρὶς δ' αὖθ' Ἑλένῃ ἄλοχος πόρε κάλλιμα δῶρα: <font color="GREEN">130</font></p>
 <p>χρυσέην τ' ἠλακάτην τάλαρόν θ' ὑπόκυκλον ὄπασσεν</p>
 <p>ἀργύρεον, χρυσῷ δ' ἐπὶ χείλεα κεκράαντο.</p>
 <p>τόν ῥά οἱ ἀμφίπολος Φυλὼ παρέθηκε φέρουσα</p>
 <p>νήματος ἀσκητοῖο βεβυσμένον: αὐτὰρ ἐπ' αὐτῷ</p>
 <p>ἠλακάτη τετάνυστο ἰοδνεφὲς εἶρος ἔχουσα. <font color="GREEN">135</font></p>
 <p>ἕζετο δ' ἐν κλισμῷ, ὑπὸ δὲ θρῆνυς ποσὶν ἦεν.</p>
 <p>αὐτίκα δ' ἥ γ' ἐπέεσσι πόσιν ἐρέεινεν ἕκαστα:</p>
 <p> </p>
 <p>"ἴδμεν δή, Μενέλαε διοτρεφές, οἵ τινες οἵδε</p>
 <p>ἀνδρῶν εὐχετόωνται ἱκανέμεν ἡμέτερον δῶ;</p>
 <p>ψεύσομαι ἦ ἔτυμον ἐρέω; κέλεται δέ με θυμός. <font color="GREEN">140</font></p>
 <p>οὐ γάρ πώ τινά φημι ἐοικότα ὧδε ἰδέσθαι</p>
 <p>οὔτ' ἄνδρ' οὔτε γυναῖκα, σέβας μ' ἔχει εἰσορόωσαν,</p>
 <p>ὡς ὅδ' Ὀδυσσῆος μεγαλήτορος υἷι ἔοικε,</p>
 <p>Τηλεμάχῳ, τὸν ἔλειπε νέον γεγαῶτ' ἐνὶ οἴκῳ</p>
 <p>κεῖνος ἀνήρ, ὅτ' ἐμεῖο κυνώπιδος εἵνεκ' Ἀχαιοὶ <font color="GREEN">145</font></p>
 <p>ἤλθεθ' ὑπὸ Τροίην πόλεμον θρασὺν ὁρμαίνοντες."</p>
 <p>τὴν δ' ἀπαμειβόμενος προσέφη ξανθὸς Μενέλαος:</p>
 <p>"οὕτω νῦν καὶ ἐγὼ νοέω, γύναι, ὡς σὺ ἐίσκεις:</p>
 <p>κείνου γὰρ τοιοίδε πόδες τοιαίδε τε χεῖρες</p>
 <p>ὀφθαλμῶν τε βολαὶ κεφαλή τ' ἐφύπερθέ τε χαῖται. <font color="GREEN">150</font></p>
 <p>καὶ νῦν ἦ τοι ἐγὼ μεμνημένος ἀμφ' Ὀδυσῆι</p>
 <p>μυθεόμην, ὅσα κεῖνος ὀιζύσας ἐμόγησεν</p>
 <p>ἀμφ' ἐμοί, αὐτὰρ ὁ πικρὸν ὑπ' ὀφρύσι δάκρυον εἶβε,</p>
 <p>χλαῖναν πορφυρέην ἄντ' ὀφθαλμοῖιν ἀνασχών."</p>
 <p> </p>
 <p>τὸν δ' αὖ Νεστορίδης Πεισίστρατος ἀντίον ηὔδα: <font color="GREEN">155</font></p>
 <p>"Ἀτρεί̈δη Μενέλαε διοτρεφές, ὄρχαμε λαῶν,</p>
 <p>κείνου μέν τοι ὅδ' υἱὸς ἐτήτυμον, ὡς ἀγορεύεις:</p>
 <p>ἀλλὰ σαόφρων ἐστί, νεμεσσᾶται δ' ἐνὶ θυμῷ</p>
 <p>ὧδ' ἐλθὼν τὸ πρῶτον ἐπεσβολίας ἀναφαίνειν</p>
 <p>ἄντα σέθεν, τοῦ νῶι θεοῦ ὣς τερπόμεθ' αὐδῇ. <font color="GREEN">160</font></p>
 <p>αὐτὰρ ἐμὲ προέηκε Γερήνιος ἱππότα Νέστωρ</p>
 <p>τῷ ἅμα πομπὸν ἕπεσθαι: ἐέλδετο γάρ σε ἰδέσθαι,</p>
 <p>ὄφρα οἱ ἤ τι ἔπος ὑποθήσεαι ἠέ τι ἔργον.</p>
 <p>πολλὰ γὰρ ἄλγε' ἔχει πατρὸς πάϊς οἰχομένοιο</p>
 <p>ἐν μεγάροις, ᾧ μὴ ἄλλοι ἀοσσητῆρες ἔωσιν, <font color="GREEN">165</font></p>
 <p>ὡς νῦν Τηλεμάχῳ ὁ μὲν οἴχεται, οὐδέ οἱ ἄλλοι</p>
 <p>εἴσ' οἵ κεν κατὰ δῆμον ἀλάλκοιεν κακότητα."</p>
 <p> </p>
 <p>τὸν δ' ἀπαμειβόμενος προσέφη ξανθὸς Μενέλαος:</p>
 <p>"ὢ πόποι, ἦ μάλα δὴ φίλου ἀνέρος υἱὸς ἐμὸν δῶ</p>
 <p>ἵκεθ', ὃς εἵνεκ' ἐμεῖο πολέας ἐμόγησεν ἀέθλους: <font color="GREEN">170</font></p>
 <p>καί μιν ἔφην ἐλθόντα φιλησέμεν ἔξοχον ἄλλων</p>
 <p>Ἀργείων, εἰ νῶιν ὑπεὶρ ἅλα νόστον ἔδωκε</p>
 <p>νηυσὶ θοῇσι γενέσθαι Ὀλύμπιος εὐρύοπα Ζεύς.</p>
 <p>καί κέ οἱ Ἄργεϊ νάσσα πόλιν καὶ δώματ' ἔτευξα,</p>
 <p>ἐξ Ἰθάκης ἀγαγὼν σὺν κτήμασι καὶ τέκεϊ ᾧ <font color="GREEN">175</font></p>
 <p>καὶ πᾶσιν λαοῖσι, μίαν πόλιν ἐξαλαπάξας,</p>
 <p>αἳ περιναιετάουσιν, ἀνάσσονται δ' ἐμοὶ αὐτῷ.</p>
 <p>καί κε θάμ' ἐνθάδ' ἐόντες ἐμισγόμεθ': οὐδέ κεν ἡμέας</p>
 <p>ἄλλο διέκρινεν φιλέοντέ τε τερπομένω τε,</p>
 <p>πρίν γ' ὅτε δὴ θανάτοιο μέλαν νέφος ἀμφεκάλυψεν. <font color="GREEN">180</font></p>
 <p>ἀλλὰ τὰ μέν που μέλλεν ἀγάσσεσθαι θεὸς αὐτός,</p>
 <p>ὃς κεῖνον δύστηνον ἀνόστιμον οἶον ἔθηκεν."</p>
 <p>ὣς φάτο, τοῖσι δὲ πᾶσιν ὑφ' ἵμερον ὦρσε γόοιο.</p>
 <p>κλαῖε μὲν Ἀργείη Ἑλένη, Διὸς ἐκγεγαυῖα,</p>
 <p>κλαῖε δὲ Τηλέμαχός τε καὶ Ἀτρεί̈δης Μενέλαος, <font color="GREEN">185</font></p>
 <p>οὐδ' ἄρα Νέστορος υἱὸς ἀδακρύτω ἔχεν ὄσσε:</p>
 <p>μνήσατο γὰρ κατὰ θυμὸν ἀμύμονος Ἀντιλόχοιο,</p>
 <p>τόν ῥ' Ἠοῦς ἔκτεινε φαεινῆς ἀγλαὸς υἱός:</p>
 <p>τοῦ ὅ γ' ἐπιμνησθεὶς ἔπεα πτερόεντ' ἀγόρευεν:</p>
 <p> </p>
 <p>"Ἀτρεί̈δη, περὶ μέν σε βροτῶν πεπνυμένον εἶναι <font color="GREEN">190</font></p>
 <p>Νέστωρ φάσχ' ὁ γέρων, ὅτ' ἐπιμνησαίμεθα σεῖο</p>
 <p>οἷσιν ἐνὶ μεγάροισι, καὶ ἀλλήλους ἐρέοιμεν.</p>
 <p>καὶ νῦν, εἴ τί που ἔστι, πίθοιό μοι: οὐ γὰρ ἐγώ γε</p>
 <p>τέρπομ' ὀδυρόμενος μεταδόρπιος, ἀλλὰ καὶ ἠὼς</p>
 <p>ἔσσεται ἠριγένεια: νεμεσσῶμαί γε μὲν οὐδὲν <font color="GREEN">195</font></p>
 <p>κλαίειν ὅς κε θάνῃσι βροτῶν καὶ πότμον ἐπίσπῃ.</p>
 <p>τοῦτό νυ καὶ γέρας οἶον ὀιζυροῖσι βροτοῖσιν,</p>
 <p>κείρασθαί τε κόμην βαλέειν τ' ἀπὸ δάκρυ παρειῶν.</p>
 <p>καὶ γὰρ ἐμὸς τέθνηκεν ἀδελφεός, οὔ τι κάκιστος</p>
 <p>Ἀργείων: μέλλεις δὲ σὺ ἴδμεναι: οὐ γὰρ ἐγώ γε <font color="GREEN">200</font></p>
 <p>ἤντησ' οὐδὲ ἴδον: περὶ δ' ἄλλων φασὶ γενέσθαι</p>
 <p>Ἀντίλοχον, πέρι μὲν θείειν ταχὺν ἠδὲ μαχητήν."</p>
 <p> </p>
 <p>τὸν δ' ἀπαμειβόμενος προσέφη ξανθὸς Μενέλαος:</p>
 <p>"ὦ φίλ', ἐπεὶ τόσα εἶπες, ὅσ' ἂν πεπνυμένος ἀνὴρ</p>
 <p>εἴποι καὶ ῥέξειε, καὶ ὃς προγενέστερος εἴη: <font color="GREEN">205</font></p>
 <p>τοίου γὰρ καὶ πατρός, ὃ καὶ πεπνυμένα βάζεις,</p>
 <p>ῥεῖα δ' ἀρίγνωτος γόνος ἀνέρος ᾧ τε Κρονίων</p>
 <p>ὄλβον ἐπικλώσῃ γαμέοντί τε γεινομένῳ τε,</p>
 <p>ὡς νῦν Νέστορι δῶκε διαμπερὲς ἤματα πάντα</p>
 <p>αὐτὸν μὲν λιπαρῶς γηρασκέμεν ἐν μεγάροισιν, <font color="GREEN">210</font></p>
 <p>υἱέας αὖ πινυτούς τε καὶ ἔγχεσιν εἶναι ἀρίστους.</p>
 <p>ἡμεῖς δὲ κλαυθμὸν μὲν ἐάσομεν, ὃς πρὶν ἐτύχθη,</p>
 <p>δόρπου δ' ἐξαῦτις μνησώμεθα, χερσὶ δ' ἐφ' ὕδωρ</p>
 <p>χευάντων. μῦθοι δὲ καὶ ἠῶθέν περ ἔσονται</p>
 <p>Τηλεμάχῳ καὶ ἐμοὶ διαειπέμεν ἀλλήλοισιν." <font color="GREEN">215</font></p>
 <p> </p>
 <p>ὣς ἔφατ', Ἀσφαλίων δ' ἄρ ὕδωρ ἐπὶ χεῖρας ἔχευεν,</p>
 <p>ὀτρηρὸς θεράπων Μενελάου κυδαλίμοιο.</p>
 <p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</p>
 <p> </p>
 <p>ἔνθ' αὖτ' ἄλλ' ἐνόησ' Ἑλένη Διὸς ἐκγεγαυῖα:</p>
 <p>αὐτίκ' ἄρ' εἰς οἶνον βάλε φάρμακον, ἔνθεν ἔπινον, <font color="GREEN">220</font></p>
 <p>νηπενθές τ' ἄχολόν τε, κακῶν ἐπίληθον ἁπάντων.</p>
 <p>ὃς τὸ καταβρόξειεν, ἐπὴν κρητῆρι μιγείη,</p>
 <p>οὔ κεν ἐφημέριός γε βάλοι κατὰ δάκρυ παρειῶν,</p>
 <p>οὐδ' εἴ οἱ κατατεθναίη μήτηρ τε πατήρ τε,</p>
 <p>οὐδ' εἴ οἱ προπάροιθεν ἀδελφεὸν ἢ φίλον υἱὸν <font color="GREEN">225</font></p>
 <p>χαλκῷ δηιόῳεν, ὁ δ' ὀφθαλμοῖσιν ὁρῷτο.</p>
 <p>τοῖα Διὸς θυγάτηρ ἔχε φάρμακα μητιόεντα,</p>
 <p>ἐσθλά, τά οἱ Πολύδαμνα πόρεν, Θῶνος παράκοιτις</p>
 <p>Αἰγυπτίη, τῇ πλεῖστα φέρει ζείδωρος ἄρουρα</p>
 <p>φάρμακα, πολλὰ μὲν ἐσθλὰ μεμιγμένα πολλὰ δὲ λυγρά: <font color="GREEN">230</font></p>
 <p>ἰητρὸς δὲ ἕκαστος ἐπιστάμενος περὶ πάντων</p>
 <p>ἀνθρώπων: ἦ γὰρ Παιήονός εἰσι γενέθλης.</p>
 <p>αὐτὰρ ἐπεί ῥ' ἐνέηκε κέλευσέ τε οἰνοχοῆσαι,</p>
 <p>ἐξαῦτις μύθοισιν ἀμειβομένη προσέειπεν:</p>
 <p> </p>
 <p>"Ἀτρεί̈δη Μενέλαε διοτρεφὲς ἠδὲ καὶ οἵδε <font color="GREEN">235</font></p>
 <p>ἀνδρῶν ἐσθλῶν παῖδες: ἀτὰρ θεὸς ἄλλοτε ἄλλῳ</p>
 <p>Ζεὺς ἀγαθόν τε κακόν τε διδοῖ: δύναται γὰρ ἅπαντα:</p>
 <p>ἦ τοι νῦν δαίνυσθε καθήμενοι ἐν μεγάροισι</p>
 <p>καὶ μύθοις τέρπεσθε: ἐοικότα γὰρ καταλέξω.</p>
 <p>πάντα μὲν οὐκ ἂν ἐγὼ μυθήσομαι οὐδ' ὀνομήνω, <font color="GREEN">240</font></p>
 <p>ὅσσοι Ὀδυσσῆος ταλασίφρονός εἰσιν ἄεθλοι:</p>
 <p>ἀλλ' οἷον τόδ' ἔρεξε καὶ ἔτλη καρτερὸς ἀνὴρ</p>
 <p>δήμῳ ἔνι Τρώων, ὅθι πάσχετε πήματ' Ἀχαιοί.</p>
 <p>αὐτόν μιν πληγῇσιν ἀεικελίῃσι δαμάσσας,</p>
 <p>σπεῖρα κάκ' ἀμφ' ὤμοισι βαλών, οἰκῆι ἐοικώς, <font color="GREEN">245</font></p>
 <p>ἀνδρῶν δυσμενέων κατέδυ πόλιν εὐρυάγυιαν:</p>
 <p>ἄλλῳ δ' αὐτὸν φωτὶ κατακρύπτων ἤισκε,</p>
 <p>δέκτῃ, ὃς οὐδὲν τοῖος ἔην ἐπὶ νηυσὶν Ἀχαιῶν.</p>
 <p>τῷ ἴκελος κατέδυ Τρώων πόλιν, οἱ δ' ἀβάκησαν</p>
 <p>πάντες: ἐγὼ δέ μιν οἴη ἀνέγνων τοῖον ἐόντα, <font color="GREEN">250</font></p>
 <p>καί μιν ἀνηρώτων: ὁ δὲ κερδοσύνῃ ἀλέεινεν.</p>
 <p>ἀλλ' ὅτε δή μιν ἐγὼ λόεον καὶ χρῖον ἐλαίῳ,</p>
 <p>ἀμφὶ δὲ εἵματα ἕσσα καὶ ὤμοσα καρτερὸν ὅρκον</p>
 <p>μὴ μὲν πρὶν Ὀδυσῆα μετὰ Τρώεσσ' ἀναφῆναι,</p>
 <p>πρίν γε τὸν ἐς νῆάς τε θοὰς κλισίας τ' ἀφικέσθαι, <font color="GREEN">255</font></p>
 <p>καὶ τότε δή μοι πάντα νόον κατέλεξεν Ἀχαιῶν.</p>
 <p>πολλοὺς δὲ Τρώων κτείνας ταναήκεϊ χαλκῷ</p>
 <p>ἦλθε μετ' Ἀργείους, κατὰ δὲ φρόνιν ἤγαγε πολλήν.</p>
 <p>ἔνθ' ἄλλαι Τρῳαὶ λίγ' ἐκώκυον: αὐτὰρ ἐμὸν κῆρ</p>
 <p>χαῖρ', ἐπεὶ ἤδη μοι κραδίη τέτραπτο νέεσθαι <font color="GREEN">260</font></p>
 <p>ἂψ οἶκόνδ', ἄτην δὲ μετέστενον, ἣν Ἀφροδίτη</p>
 <p>δῶχ', ὅτε μ' ἤγαγε κεῖσε φίλης ἀπὸ πατρίδος αἴης,</p>
 <p>παῖδά τ' ἐμὴν νοσφισσαμένην θάλαμόν τε πόσιν τε</p>
 <p>οὔ τευ δευόμενον, οὔτ' ἂρ φρένας οὔτε τι εἶδος."</p>
 <p> </p>
 <p> </p>
 <p>τὴν δ' ἀπαμειβόμενος προσέφη ξανθὸς Μενέλαος: <font color="GREEN">265</font></p>
 <p>"ναὶ δὴ ταῦτά γε πάντα, γύναι, κατὰ μοῖραν ἔειπες.</p>
 <p>ἤδη μὲν πολέων ἐδάην βουλήν τε νόον τε</p>
 <p>ἀνδρῶν ἡρώων, πολλὴν δ' ἐπελήλυθα γαῖαν:</p>
 <p>ἀλλ' οὔ πω τοιοῦτον ἐγὼν ἴδον ὀφθαλμοῖσιν,</p>
 <p>οἷν Ὀδυσσῆος ταλασίφρονος ἔσκε φίλον κῆρ. <font color="GREEN">270</font></p>
 <p>οἷον καὶ τόδ' ἔρεξε καὶ ἔτλη καρτερὸς ἀνὴρ</p>
 <p>ἵππῳ ἔνι ξεστῷ, ἵν' ἐνήμεθα πάντες ἄριστοι</p>
 <p>Ἀργείων Τρώεσσι φόνον καὶ κῆρα φέροντες.</p>
 <p>ἦλθες ἔπειτα σὺ κεῖσε: κελευσέμεναι δέ σ' ἔμελλε</p>
 <p>δαίμων, ὃς Τρώεσσιν ἐβούλετο κῦδος ὀρέξαι: <font color="GREEN">275</font></p>
 <p>καί τοι Δηί̈φοβος θεοείκελος ἕσπετ' ἰούσῃ.</p>
 <p>τρὶς δὲ περίστειξας κοῖλον λόχον ἀμφαφόωσα,</p>
 <p>ἐκ δ' ὀνομακλήδην Δαναῶν ὀνόμαζες ἀρίστους,</p>
 <p>πάντων Ἀργείων φωνὴν ἴσκουσ' ἀλόχοισιν.</p>
 <p>αὐτὰρ ἐγὼ καὶ Τυδεί̈δης καὶ δῖος Ὀδυσσεὺς <font color="GREEN">280</font></p>
 <p>ἥμενοι ἐν μέσσοισιν ἀκούσαμεν ὡς ἐβόησας.</p>
 <p>νῶι μὲν ἀμφοτέρω μενεήναμεν ὁρμηθέντε</p>
 <p>ἢ ἐξελθέμεναι, ἢ ἔνδοθεν αἶψ' ὑπακοῦσαι:</p>
 <p>ἀλλ' Ὀδυσεὺς κατέρυκε καὶ ἔσχεθεν ἱεμένω περ.</p>
 <p>ἔνθ' ἄλλοι μὲν πάντες ἀκὴν ἔσαν υἷες Ἀχαιῶν, <font color="GREEN">285</font></p>
 <p>Ἄντικλος δὲ σέ γ' οἶος ἀμείψασθαι ἐπέεσσιν</p>
 <p>ἤθελεν. ἀλλ' Ὀδυσεὺς ἐπὶ μάστακα χερσὶ πίεζεν</p>
 <p>νωλεμέως κρατερῇσι, σάωσε δὲ πάντας Ἀχαιούς:</p>
 <p>τόφρα δ' ἔχ', ὄφρα σε νόσφιν ἀπήγαγε Παλλὰς Ἀθήνη."</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα: <font color="GREEN">290</font></p>
 <p>"Ἀτρεί̈δη Μενέλαε διοτρεφές, ὄρχαμε λαῶν,</p>
 <p>ἄλγιον: οὐ γάρ οἵ τι τάδ' ἤρκεσε λυγρὸν ὄλεθρον,</p>
 <p>οὐδ' εἴ οἱ κραδίη γε σιδηρέη ἔνδοθεν ἦεν.</p>
 <p>ἀλλ' ἄγετ' εἰς εὐνὴν τράπεθ' ἡμέας, ὄφρα καὶ ἤδη</p>
 <p>ὕπνῳ ὕπο γλυκερῷ ταρπώμεθα κοιμηθέντες." <font color="GREEN">295</font></p>
 <p> </p>
 <p>ὣς ἔφατ', Ἀργείη δ' Ἑλένη δμῳῇσι κέλευσεν</p>
 <p>δέμνι' ὑπ' αἰθούσῃ θέμεναι καὶ ῥήγεα καλὰ</p>
 <p>πορφύρε' ἐμβαλέειν στορέσαι τ' ἐφύπερθε τάπητας,</p>
 <p>χλαίνας τ' ἐνθέμεναι οὔλας καθύπερθεν ἕσασθαι.</p>
 <p>αἱ δ' ἴσαν ἐκ μεγάροιο δάος μετὰ χερσὶν ἔχουσαι, <font color="GREEN">300</font></p>
 <p>δέμνια δὲ στόρεσαν: ἐκ δὲ ξείνους ἄγε κῆρυξ.</p>
 <p>οἱ μὲν ἄρ' ἐν προδόμῳ δόμου αὐτόθι κοιμήσαντο,</p>
 <p>Τηλέμαχός θ' ἥρως καὶ Νέστορος ἀγλαὸς υἱός:</p>
 <p>Ἀτρεί̈δης δὲ καθεῦδε μυχῷ δόμου ὑψηλοῖο,</p>
 <p>πὰρ δ' Ἑλένη τανύπεπλος ἐλέξατο, δῖα γυναικῶν. <font color="GREEN">305</font></p>
 <p> </p>
 <p>ἦμος δ' ἠριγένεια φάνη ῥοδοδάκτυλος Ἠώς,</p>
 <p>ὤρνυτ' ἄρ' ἐξ εὐνῆφι βοὴν ἀγαθὸς Μενέλαος</p>
 <p>εἵματα ἑσσάμενος, περὶ δὲ ξίφος ὀξὺ θέτ' ὤμῳ,</p>
 <p>ποσσὶ δ' ὑπὸ λιπαροῖσιν ἐδήσατο καλὰ πέδιλα,</p>
 <p>βῆ δ' ἴμεν ἐκ θαλάμοιο θεῷ ἐναλίγκιος ἄντην, <font color="GREEN">310</font></p>
 <p>Τηλεμάχῳ δὲ παρῖζεν, ἔπος τ' ἔφατ' ἔκ τ' ὀνόμαζεν:</p>
 <p> </p>
 <p>"τίπτε δέ σε χρειὼ δεῦρ' ἤγαγε, Τηλέμαχ' ἥρως,</p>
 <p>ἐς Λακεδαίμονα δῖαν, ἐπ' εὐρέα νῶτα θαλάσσης;</p>
 <p>δήμιον ἦ ἴδιον; τόδε μοι νημερτὲς ἐνίσπες."</p>
 <p> </p>
 <p>τὸν δ' αὖ Τηλέμαχος πεπνυμένος ἀντίον ηὔδα: <font color="GREEN">315</font></p>
 <p>"Ἀτρεί̈δη Μενέλαε διοτρεφές, ὄρχαμε λαῶν,</p>
 <p>ἤλυθον, εἴ τινά μοι κληηδόνα πατρὸς ἐνίσποις.</p>
 <p>ἐσθίεταί μοι οἶκος, ὄλωλε δὲ πίονα ἔργα,</p>
 <p>δυσμενέων δ' ἀνδρῶν πλεῖος δόμος, οἵ τέ μοι αἰεὶ</p>
 <p>μῆλ' ἁδινὰ σφάζουσι καὶ εἰλίποδας ἕλικας βοῦς, <font color="GREEN">320</font></p>
 <p>μητρὸς ἐμῆς μνηστῆρες ὑπέρβιον ὕβριν ἔχοντες.</p>
 <p>τοὔνεκα νῦν τὰ σὰ γούναθ' ἱκάνομαι, αἴ κ' ἐθέλῃσθα</p>
 <p>κείνου λυγρὸν ὄλεθρον ἐνισπεῖν, εἴ που ὄπωπας</p>
 <p>ὀφθαλμοῖσι τεοῖσιν ἢ ἄλλου μῦθον ἄκουσας</p>
 <p>πλαζομένου: περὶ γάρ μιν ὀιζυρὸν τέκε μήτηρ. <font color="GREEN">325</font></p>
 <p>μηδέ τί μ' αἰδόμενος μειλίσσεο μηδ' ἐλεαίρων,</p>
 <p>ἀλλ' εὖ μοι κατάλεξον ὅπως ἤντησας ὀπωπῆς.</p>
 <p>λίσσομαι, εἴ ποτέ τοί τι πατὴρ ἐμός, ἐσθλὸς Ὀδυσσεὺς</p>
 <p>ἢ ἔπος ἠέ τι ἔργον ὑποστὰς ἐξετέλεσσε</p>
 <p>δήμῳ ἔνι Τρώων, ὅθι πάσχετε πήματ' Ἀχαιοί, <font color="GREEN">330</font></p>
 <p>τῶν νῦν μοι μνῆσαι, καί μοι νημερτὲς ἐνίσπες."</p>
 <p> </p>
 <p>τὸν δὲ μέγ' ὀχθήσας προσέθη ξανθὸς Μενέλαος:</p>
 <p>"ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ</p>
 <p>ἤθελον εὐνηθῆναι ἀνάλκιδες αὐτοὶ ἐόντες.</p>
 <p>ὡς δ' ὁπότ' ἐν ξυλόχῳ ἔλαφος κρατεροῖο λέοντος <font color="GREEN">335</font></p>
 <p>νεβροὺς κοιμήσασα νεηγενέας γαλαθηνοὺς</p>
 <p>κνημοὺς ἐξερέῃσι καὶ ἄγκεα ποιήεντα</p>
 <p>βοσκομένη, ὁ δ' ἔπειτα ἑὴν εἰσήλυθεν εὐνήν,</p>
 <p>ἀμφοτέροισι δὲ τοῖσιν ἀεικέα πότμον ἐφῆκεν,</p>
 <p>ὣς Ὀδυσεὺς κείνοισιν ἀεικέα πότμον ἐφήσει. <font color="GREEN">340</font></p>
 <p>αἲ γάρ, Ζεῦ τε πάτερ καὶ Ἀθηναίη καὶ Ἄπολλον,</p>
 <p>τοῖος ἐών, οἷός ποτ' ἐυκτιμένῃ ἐνὶ Λέσβῳ</p>
 <p>ἐξ ἔριδος Φιλομηλεί̈δῃ ἐπάλαισεν ἀναστάς,</p>
 <p>κὰδ δ' ἔβαλε κρατερῶς, κεχάροντο δὲ πάντες Ἀχαιοί,</p>
 <p>τοῖος ἐὼν μνηστῆρσιν ὁμιλήσειεν Ὀδυσσεύς: <font color="GREEN">345</font></p>
 <p>πάντες κ' ὠκύμοροί τε γενοίατο πικρόγαμοί τε.</p>
 <p>ταῦτα δ' ἅ μ' εἰρωτᾷς καὶ λίσσεαι, οὐκ ἂν ἐγώ γε</p>
 <p>ἄλλα παρὲξ εἴποιμι παρακλιδόν, οὐδ' ἀπατήσω,</p>
 <p>ἀλλὰ τὰ μέν μοι ἔειπε γέρων ἅλιος νημερτής,</p>
 <p>τῶν οὐδέν τοι ἐγὼ κρύψω ἔπος οὐδ' ἐπικεύσω. <font color="GREEN">350</font></p>
 <p> </p>
 <p>"Αἰγύπτῳ μ' ἔτι δεῦρο θεοὶ μεμαῶτα νέεσθαι</p>
 <p>ἔσχον, ἐπεὶ οὔ σφιν ἔρεξα τεληέσσας ἑκατόμβας.</p>
 <p>οἱ δ' αἰεὶ βούλοντο θεοὶ μεμνῆσθαι ἐφετμέων.</p>
 <p>νῆσος ἔπειτά τις ἔστι πολυκλύστῳ ἐνὶ πόντῳ</p>
 <p>Αἰγύπτου προπάροιθε, Φάρον δέ ἑ κικλήσκουσι, <font color="GREEN">355</font></p>
 <p>τόσσον ἄνευθ' ὅσσον τε πανημερίη γλαφυρὴ νηῦς</p>
 <p>ἤνυσεν, ᾗ λιγὺς οὖρος ἐπιπνείῃσιν ὄπισθεν:</p>
 <p>ἐν δὲ λιμὴν ἐύορμος, ὅθεν τ' ἀπὸ νῆας ἐίσας</p>
 <p>ἐς πόντον βάλλουσιν, ἀφυσσάμενοι μέλαν ὕδωρ.</p>
 <p>ἔνθα μ' ἐείκοσιν ἤματ' ἔχον θεοί, οὐδέ ποτ' οὖροι <font color="GREEN">360</font></p>
 <p>πνείοντες φαίνονθ' ἁλιαέες, οἵ ῥά τε νηῶν</p>
 <p>πομπῆες γίγνονται ἐπ' εὐρέα νῶτα θαλάσσης.</p>
 <p>καί νύ κεν ἤια πάντα κατέφθιτο καὶ μένε' ἀνδρῶν,</p>
 <p>εἰ μή τίς με θεῶν ὀλοφύρατο καί μ' ἐσάωσε,</p>
 <p>Πρωτέος ἰφθίμου θυγάτηρ ἁλίοιο γέροντος, <font color="GREEN">365</font></p>
 <p>Εἰδοθέη: τῇ γάρ ῥα μάλιστά γε θυμὸν ὄρινα.</p>
 <p>ἥ μ' οἴῳ ἔρροντι συνήντετο νόσφιν ἑταίρων:</p>
 <p>αἰεὶ γὰρ περὶ νῆσον ἀλώμενοι ἰχθυάασκον</p>
 <p>γναμπτοῖς ἀγκίστροισιν, ἔτειρε δὲ γαστέρα λιμός.</p>
 <p>ἡ δέ μευ ἄγχι στᾶσα ἔπος φάτο φώνησέν τε: <font color="GREEN">370</font></p>
 <p> </p>
 <p>"'νήπιός εἰς, ὦ ξεῖνε, λίην τόσον ἠδὲ χαλίφρων,</p>
 <p>ἦε ἑκὼν μεθίεις καὶ τέρπεαι ἄλγεα πάσχων;</p>
 <p>ὡς δὴ δήθ' ἐνὶ νήσῳ ἐρύκεαι, οὐδέ τι τέκμωρ</p>
 <p>εὑρέμεναι δύνασαι, μινύθει δέ τοι ἦτορ ἑταίρων.'"</p>
 <p> </p>
 <p>"ὣς ἔφατ', αὐτὰρ ἐγώ μιν ἀμειβόμενος προσέειπον: <font color="GREEN">375</font></p>
 <p>'ἐκ μέν τοι ἐρέω, ἥ τις σύ πέρ ἐσσι θεάων,</p>
 <p>ὡς ἐγὼ οὔ τι ἑκὼν κατερύκομαι, ἀλλά νυ μέλλω</p>
 <p>ἀθανάτους ἀλιτέσθαι, οἳ οὐρανὸν εὐρὺν ἔχουσιν.</p>
 <p>ἀλλὰ σύ πέρ μοι εἰπέ, θεοὶ δέ τε πάντα ἴσασιν,</p>
 <p>ὅς τίς μ' ἀθανάτων πεδάᾳ καὶ ἔδησε κελεύθου, <font color="GREEN">380</font></p>
 <p>νόστον θ', ὡς ἐπὶ πόντον ἐλεύσομαι ἰχθυόεντα.'</p>
 <p> </p>
 <p>"ὣς ἐφάμην, ἡ δ' αὐτίκ' ἀμείβετο δῖα θεάων:</p>
 <p>'τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.</p>
 <p>πωλεῖταί τις δεῦρο γέρων ἅλιος νημερτὴς</p>
 <p>ἀθάνατος Πρωτεὺς Αἰγύπτιος, ὅς τε θαλάσσης <font color="GREEN">385</font></p>
 <p>πάσης βένθεα οἶδε, Ποσειδάωνος ὑποδμώς:</p>
 <p>τὸν δέ τ' ἐμόν φασιν πατέρ' ἔμμεναι ἠδὲ τεκέσθαι.</p>
 <p>τόν γ' εἴ πως σὺ δύναιο λοχησάμενος λελαβέσθαι,</p>
 <p>ὅς κέν τοι εἴπῃσιν ὁδὸν καὶ μέτρα κελεύθου</p>
 <p>νόστον θ', ὡς ἐπὶ πόντον ἐλεύσεαι ἰχθυόεντα. <font color="GREEN">390</font></p>
 <p>καὶ δέ κέ τοι εἴπῃσι, διοτρεφές, αἴ κ' ἐθέλῃσθα,</p>
 <p>ὅττι τοι ἐν μεγάροισι κακόν τ' ἀγαθόν τε τέτυκται</p>
 <p>οἰχομένοιο σέθεν δολιχὴν ὁδὸν ἀργαλέην τε.'</p>
 <p> </p>
 <p>"ὣς ἔφατ', αὐτὰρ ἐγώ μιν ἀμειβόμενος προσέειπον:</p>
 <p>'αὐτὴ νῦν φράζευ σὺ λόχον θείοιο γέροντος, <font color="GREEN">395</font></p>
 <p>μή πώς με προϊδὼν ἠὲ προδαεὶς ἀλέηται:</p>
 <p>ἀργαλέος γάρ τ' ἐστὶ θεὸς βροτῷ ἀνδρὶ δαμῆναι.'</p>
 <p>"ὣς ἐφάμην, ἡ δ' αὐτίκ' ἀμείβετο δῖα θεάων:</p>
 <p>'τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.</p>
 <p>ἦμος δ' ἠέλιος μέσον οὐρανὸν ἀμφιβεβήκῃ, <font color="GREEN">400</font></p>
 <p>τῆμος ἄρ' ἐξ ἁλὸς εἶσι γέρων ἅλιος νημερτὴς</p>
 <p>πνοιῇ ὕπο Ζεφύροιο μελαίνῃ φρικὶ καλυφθείς,</p>
 <p>ἐκ δ' ἐλθὼν κοιμᾶται ὑπὸ σπέσσι γλαφυροῖσιν:</p>
 <p>ἀμφὶ δέ μιν φῶκαι νέποδες καλῆς ἁλοσύδνης</p>
 <p>ἁθρόαι εὕδουσιν, πολιῆς ἁλὸς ἐξαναδῦσαι, <font color="GREEN">405</font></p>
 <p>πικρὸν ἀποπνείουσαι ἁλὸς πολυβενθέος ὀδμήν.</p>
 <p>ἔνθα σ' ἐγὼν ἀγαγοῦσα ἅμ' ἠοῖ φαινομένηφιν</p>
 <p>εὐνάσω ἑξείης: σὺ δ' ἐὺ κρίνασθαι ἑταίρους</p>
 <p>τρεῖς, οἵ τοι παρὰ νηυσὶν ἐυσσέλμοισιν ἄριστοι.</p>
 <p>πάντα δέ τοι ἐρέω ὀλοφώια τοῖο γέροντος. <font color="GREEN">410</font></p>
 <p>φώκας μέν τοι πρῶτον ἀριθμήσει καὶ ἔπεισιν:</p>
 <p>αὐτὰρ ἐπὴν πάσας πεμπάσσεται ἠδὲ ἴδηται,</p>
 <p>λέξεται ἐν μέσσῃσι νομεὺς ὣς πώεσι μήλων.</p>
 <p>τὸν μὲν ἐπὴν δὴ πρῶτα κατευνηθέντα ἴδησθε,</p>
 <p>καὶ τότ' ἔπειθ' ὑμῖν μελέτω κάρτος τε βίη τε, <font color="GREEN">415</font></p>
 <p>αὖθι δ' ἔχειν μεμαῶτα καὶ ἐσσύμενόν περ ἀλύξαι.</p>
 <p>πάντα δὲ γιγνόμενος πειρήσεται, ὅσσ' ἐπὶ γαῖαν</p>
 <p>ἑρπετὰ γίγνονται, καὶ ὕδωρ καὶ θεσπιδαὲς πῦρ:</p>
 <p>ὑμεῖς δ' ἀστεμφέως ἐχέμεν μᾶλλόν τε πιέζειν.</p>
 <p>ἀλλ' ὅτε κεν δή σ' αὐτὸς ἀνείρηται ἐπέεσσι, <font color="GREEN">420</font></p>
 <p>τοῖος ἐὼν οἷόν κε κατευνηθέντα ἴδησθε,</p>
 <p>καὶ τότε δὴ σχέσθαι τε βίης λῦσαί τε γέροντα,</p>
 <p>ἥρως, εἴρεσθαι δέ, θεῶν ὅς τίς σε χαλέπτει,</p>
 <p>νόστον θ', ὡς ἐπὶ πόντον ἐλεύσεαι ἰχθυόεντα.'</p>
 <p>"ὣς εἰποῦσ' ὑπὸ πόντον ἐδύσετο κυμαίνοντα. <font color="GREEN">425</font></p>
 <p>αὐτὰρ ἐγὼν ἐπὶ νῆας, ὅθ' ἕστασαν ἐν ψαμάθοισιν,</p>
 <p>ἤια: πολλὰ δέ μοι κραδίη πόρφυρε κιόντι.</p>
 <p>αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν,</p>
 <p>δόρπον θ' ὁπλισάμεσθ', ἐπί τ' ἤλυθεν ἀμβροσίη νύξ:</p>
 <p>δὴ τότε κοιμήθημεν ἐπὶ ῥηγμῖνι θαλάσσης. <font color="GREEN">430</font></p>
 <p>ἦμος δ' ἠριγένεια φάνη ῥοδοδάκτυλος Ἠώς,</p>
 <p>καὶ τότε δὴ παρὰ θῖνα θαλάσσης εὐρυπόροιο</p>
 <p>ἤια πολλὰ θεοὺς γουνούμενος: αὐτὰρ ἑταίρους</p>
 <p>τρεῖς ἄγον, οἷσι μάλιστα πεποίθεα πᾶσαν ἐπ' ἰθύν.</p>
 <p> </p>
 <p>"τόφρα δ' ἄρ' ἥ γ' ὑποδῦσα θαλάσσης εὐρέα κόλπον <font color="GREEN">435</font></p>
 <p>τέσσαρα φωκάων ἐκ πόντου δέρματ' ἔνεικε:</p>
 <p>πάντα δ' ἔσαν νεόδαρτα: δόλον δ' ἐπεμήδετο πατρί.</p>
 <p>εὐνὰς δ' ἐν ψαμάθοισι διαγλάψασ' ἁλίῃσιν</p>
 <p>ἧστο μένουσ': ἡμεῖς δὲ μάλα σχεδὸν ἤλθομεν αὐτῆς:</p>
 <p>ἑξείης δ' εὔνησε, βάλεν δ' ἐπὶ δέρμα ἑκάστῳ. <font color="GREEN">440</font></p>
 <p>ἔνθα κεν αἰνότατος λόχος ἔπλετο: τεῖρε γὰρ αἰνῶς</p>
 <p>φωκάων ἁλιοτρεφέων ὀλοώτατος ὀδμή:</p>
 <p>τίς γάρ κ' εἰναλίῳ παρὰ κήτεϊ κοιμηθείη;</p>
 <p>ἀλλ' αὐτὴ ἐσάωσε καὶ ἐφράσατο μέγ' ὄνειαρ:</p>
 <p>ἀμβροσίην ὑπὸ ῥῖνα ἑκάστῳ θῆκε φέρουσα <font color="GREEN">445</font></p>
 <p>ἡδὺ μάλα πνείουσαν, ὄλεσσε δὲ κήτεος ὀδμήν.</p>
 <p>πᾶσαν δ' ἠοίην μένομεν τετληότι θυμῷ:</p>
 <p>φῶκαι δ' ἐξ ἁλὸς ἦλθον ἀολλέες. αἱ μὲν ἔπειτα</p>
 <p>ἑξῆς εὐνάζοντο παρὰ ῥηγμῖνι θαλάσσης:</p>
 <p>ἔνδιος δ' ὁ γέρων ἦλθ' ἐξ ἁλός, εὗρε δὲ φώκας <font color="GREEN">450</font></p>
 <p>ζατρεφέας, πάσας δ' ἄρ' ἐπῴχετο, λέκτο δ' ἀριθμόν:</p>
 <p>ἐν δ' ἡμέας πρώτους λέγε κήτεσιν, οὐδέ τι θυμῷ</p>
 <p>ὠί̈σθη δόλον εἶναι: ἔπειτα δὲ λέκτο καὶ αὐτός.</p>
 <p>ἡμεῖς δὲ ἰάχοντες ἐπεσσύμεθ', ἀμφὶ δὲ χεῖρας</p>
 <p>βάλλομεν: οὐδ' ὁ γέρων δολίης ἐπελήθετο τέχνης, <font color="GREEN">455</font></p>
 <p>ἀλλ' ἦ τοι πρώτιστα λέων γένετ' ἠυγένειος,</p>
 <p>αὐτὰρ ἔπειτα δράκων καὶ πάρδαλις ἠδὲ μέγας σῦς:</p>
 <p>γίγνετο δ' ὑγρὸν ὕδωρ καὶ δένδρεον ὑψιπέτηλον:</p>
 <p>ἡμεῖς δ' ἀστεμφέως ἔχομεν τετληότι θυμῷ.</p>
 <p>ἀλλ' ὅτε δή ῥ' ἀνίαζ' ὁ γέρων ὀλοφώια εἰδώς, <font color="GREEN">460</font></p>
 <p>καὶ τότε δή μ' ἐπέεσσιν ἀνειρόμενος προσέειπε:</p>
 <p> </p>
 <p>"'τίς νύ τοι, Ἀτρέος υἱέ, θεῶν συμφράσσατο βουλάς,</p>
 <p>ὄφρα μ' ἕλοις ἀέκοντα λοχησάμενος; τέο σε χρή;'</p>
 <p> </p>
 <p>"ὣς ἔφατ', αὐτὰρ ἐγώ μιν ἀμειβόμενος προσέειπον:</p>
 <p>'οἶσθα, γέρον, τί με ταῦτα παρατροπέων ἐρεείνεις; <font color="GREEN">465</font></p>
 <p>ὡς δὴ δήθ' ἐνὶ νήσῳ ἐρύκομαι, οὐδέ τι τέκμωρ</p>
 <p>εὑρέμεναι δύναμαι, μινύθει δέ μοι ἔνδοθεν ἦτορ.</p>
 <p>ἀλλὰ σύ πέρ μοι εἰπέ, θεοὶ δέ τε πάντα ἴσασιν,</p>
 <p>ὅς τίς μ' ἀθανάτων πεδάᾳ καὶ ἔδησε κελεύθου,</p>
 <p>νόστον θ', ὡς ἐπὶ πόντον ἐλεύσομαι ἰχθυόεντα.' <font color="GREEN">470</font></p>
 <p> </p>
 <p>"ὣς ἐφάμην, ὁ δέ μ' αὐτίκ' ἀμειβόμενος προσέειπεν:</p>
 <p>'ἀλλὰ μάλ' ὤφελλες Διί τ' ἄλλοισίν τε θεοῖσι</p>
 <p>ῥέξας ἱερὰ κάλ' ἀναβαινέμεν, ὄφρα τάχιστα</p>
 <p>σὴν ἐς πατρίδ' ἵκοιο πλέων ἐπὶ οἴνοπα πόντον.</p>
 <p>οὐ γάρ τοι πρὶν μοῖρα φίλους τ' ἰδέειν καὶ ἱκέσθαι <font color="GREEN">475</font></p>
 <p>οἶκον ἐυκτίμενον καὶ σὴν ἐς πατρίδα γαῖαν,</p>
 <p>πρίν γ' ὅτ' ἂν Αἰγύπτοιο, διιπετέος ποταμοῖο,</p>
 <p>αὖτις ὕδωρ ἔλθῃς ῥέξῃς θ' ἱερὰς ἑκατόμβας</p>
 <p>ἀθανάτοισι θεοῖσι, τοὶ οὐρανὸν εὐρὺν ἔχουσι:</p>
 <p>καὶ τότε τοι δώσουσιν ὁδὸν θεοί, ἣν σὺ μενοινᾷς.' <font color="GREEN">480</font></p>
 <p>"ὣς ἔφατ', αὐτὰρ ἐμοί γε κατεκλάσθη φίλον ἦτορ,</p>
 <p>οὕνεκά μ' αὖτις ἄνωγεν ἐπ' ἠεροειδέα πόντον</p>
 <p>Αἴγυπτόνδ' ἰέναι, δολιχὴν ὁδὸν ἀργαλέην τε.</p>
 <p>ἀλλὰ καὶ ὣς μύθοισιν ἀμειβόμενος προσέειπον:</p>
 <p> </p>
 <p>"'ταῦτα μὲν οὕτω δὴ τελέω, γέρον, ὡς σὺ κελεύεις. <font color="GREEN">485</font></p>
 <p>ἀλλ' ἄγε μοι τόδε εἰπὲ καὶ ἀτρεκέως κατάλεξον,</p>
 <p>ἢ πάντες σὺν νηυσὶν ἀπήμονες ἦλθον Ἀχαιοί,</p>
 <p>οὓς Νέστωρ καὶ ἐγὼ λίπομεν Τροίηθεν ἰόντες,</p>
 <p>ἦέ τις ὤλετ' ὀλέθρῳ ἀδευκέι ἧς ἐπὶ νηὸς</p>
 <p>ἠὲ φίλων ἐν χερσίν, ἐπεὶ πόλεμον τολύπευσεν'. <font color="GREEN">490</font></p>
 <p> </p>
 <p>"ὣς ἐφάμην, ὁ δέ μ' αὐτίκ' ἀμειβόμενος προσέειπεν:</p>
 <p>Ἀτρεί̈δη, τί με ταῦτα διείρεαι; οὐδέ τί σε χρὴ</p>
 <p>ἴδμεναι, οὐδὲ δαῆναι ἐμὸν νόον: οὐδέ σέ φημι</p>
 <p>δὴν ἄκλαυτον ἔσεσθαι, ἐπὴν ἐὺ πάντα πύθηαι.</p>
 <p>πολλοὶ μὲν γὰρ τῶν γε δάμεν, πολλοὶ δὲ λίποντο: <font color="GREEN">495</font></p>
 <p>ἀρχοὶ δ' αὖ δύο μοῦνοι Ἀχαιῶν χαλκοχιτώνων</p>
 <p>ἐν νόστῳ ἀπόλοντο: μάχῃ δέ τε καὶ σὺ παρῆσθα.</p>
 <p>εἷς δ' ἔτι που ζωὸς κατερύκεται εὐρέι πόντῳ.</p>
 <p> </p>
 <p>"Αἴας μὲν μετὰ νηυσὶ δάμη δολιχηρέτμοισι.</p>
 <p>Γυρῇσίν μιν πρῶτα Ποσειδάων ἐπέλασσεν <font color="GREEN">500</font></p>
 <p>πέτρῃσιν μεγάλῃσι καὶ ἐξεσάωσε θαλάσσης:</p>
 <p>καί νύ κεν ἔκφυγε κῆρα καὶ ἐχθόμενός περ Ἀθήνῃ,</p>
 <p>εἰ μὴ ὑπερφίαλον ἔπος ἔκβαλε καὶ μέγ' ἀάσθη:</p>
 <p>φῆ ῥ' ἀέκητι θεῶν φυγέειν μέγα λαῖτμα θαλάσσης.</p>
 <p>τοῦ δὲ Ποσειδάων μεγάλ' ἔκλυεν αὐδήσαντος: <font color="GREEN">505</font></p>
 <p>αὐτίκ' ἔπειτα τρίαιναν ἑλὼν χερσὶ στιβαρῇσιν</p>
 <p>ἤλασε Γυραίην πέτρην, ἀπὸ δ' ἔσχισεν αὐτήν:</p>
 <p>καὶ τὸ μὲν αὐτόθι μεῖνε, τὸ δὲ τρύφος ἔμπεσε πόντῳ,</p>
 <p>τῷ ῥ' Αἴας τὸ πρῶτον ἐφεζόμενος μέγ' ἀάσθη:</p>
 <p>τὸν δ' ἐφόρει κατὰ πόντον ἀπείρονα κυμαίνοντα. <font color="GREEN">510</font></p>
 <p>ὣς ὁ μὲν ἔνθ' ἀπόλωλεν, ἐπεὶ πίεν ἁλμυρὸν ὕδωρ.</p>
 <p> </p>
 <p>"'σὸς δέ που ἔκφυγε κῆρας ἀδελφεὸς ἠδ' ὑπάλυξεν</p>
 <p>ἐν νηυσὶ γλαφυρῇσι: σάωσε δὲ πότνια Ἥρη.</p>
 <p>ἀλλ' ὅτε δὴ τάχ' ἔμελλε Μαλειάων ὄρος αἰπὺ</p>
 <p>ἵξεσθαι, τότε δή μιν ἀναρπάξασα θύελλα <font color="GREEN">515</font></p>
 <p>πόντον ἐπ' ἰχθυόεντα φέρεν βαρέα στενάχοντα,</p>
 <p>ἀγροῦ ἐπ' ἐσχατιήν, ὅθι δώματα ναῖε Θυέστης</p>
 <p>τὸ πρίν, ἀτὰρ τότ' ἔναιε Θυεστιάδης Αἴγισθος.</p>
 <p>ἀλλ' ὅτε δὴ καὶ κεῖθεν ἐφαίνετο νόστος ἀπήμων,</p>
 <p>ἂψ δὲ θεοὶ οὖρον στρέψαν, καὶ οἴκαδ' ἵκοντο, <font color="GREEN">520</font></p>
 <p>ἦ τοι ὁ μὲν χαίρων ἐπεβήσετο πατρίδος αἴης</p>
 <p>καὶ κύνει ἁπτόμενος ἣν πατρίδα: πολλὰ δ' ἀπ' αὐτοῦ</p>
 <p>δάκρυα θερμὰ χέοντ', ἐπεὶ ἀσπασίως ἴδε γαῖαν.</p>
 <p>τὸν δ' ἄρ' ἀπὸ σκοπιῆς εἶδε σκοπός, ὅν ῥα καθεῖσεν</p>
 <p>Αἴγισθος δολόμητις ἄγων, ὑπὸ δ' ἔσχετο μισθὸν <font color="GREEN">525</font></p>
 <p>χρυσοῦ δοιὰ τάλαντα: φύλασσε δ' ὅ γ' εἰς ἐνιαυτόν,</p>
 <p>μή ἑ λάθοι παριών, μνήσαιτο δὲ θούριδος ἀλκῆς.</p>
 <p>βῆ δ' ἴμεν ἀγγελέων πρὸς δώματα ποιμένι λαῶν.</p>
 <p>αὐτίκα δ' Αἴγισθος δολίην ἐφράσσατο τέχνην:</p>
 <p>κρινάμενος κατὰ δῆμον ἐείκοσι φῶτας ἀρίστους <font color="GREEN">530</font></p>
 <p>εἷσε λόχον, ἑτέρωθι δ' ἀνώγει δαῖτα πένεσθαι.</p>
 <p>αὐτὰρ ὁ βῆ καλέων Ἀγαμέμνονα, ποιμένα λαῶν</p>
 <p>ἵπποισιν καὶ ὄχεσφιν, ἀεικέα μερμηρίζων.</p>
 <p>τὸν δ' οὐκ εἰδότ' ὄλεθρον ἀνήγαγε καὶ κατέπεφνεν</p>
 <p>δειπνίσσας, ὥς τίς τε κατέκτανε βοῦν ἐπὶ φάτνῃ. <font color="GREEN">535</font></p>
 <p>οὐδέ τις Ἀτρεί̈δεω ἑτάρων λίπεθ' οἵ οἱ ἕποντο,</p>
 <p>οὐδέ τις Αἰγίσθου, ἀλλ' ἔκταθεν ἐν μεγάροισιν'.</p>
 <p> </p>
 <p>"ὣς ἔφατ', αὐτὰρ ἐμοί γε κατεκλάσθη φίλον ἦτορ,</p>
 <p>κλαῖον δ' ἐν ψαμάθοισι καθήμενος, οὐδέ νύ μοι κῆρ</p>
 <p>ἤθελ' ἔτι ζώειν καὶ ὁρᾶν φάος ἠελίοιο. <font color="GREEN">540</font></p>
 <p>αὐτὰρ ἐπεὶ κλαίων τε κυλινδόμενός τε κορέσθην,</p>
 <p>δὴ τότε με προσέειπε γέρων ἅλιος νημερτής:</p>
 <p> </p>
 <p>"'μηκέτι, Ἀτρέος υἱέ, πολὺν χρόνον ἀσκελὲς οὕτω</p>
 <p>κλαῖ', ἐπεὶ οὐκ ἄνυσίν τινα δήομεν: ἀλλὰ τάχιστα</p>
 <p>πείρα ὅπως κεν δὴ σὴν πατρίδα γαῖαν ἵκηαι. <font color="GREEN">545</font></p>
 <p>ἢ γάρ μιν ζωόν γε κιχήσεαι, ἤ κεν Ὀρέστης</p>
 <p>κτεῖνεν ὑποφθάμενος, σὺ δέ κεν τάφου ἀντιβολήσαις.'</p>
 <p> </p>
 <p>"ὣς ἔφατ', αὐτὰρ ἐμοὶ κραδίη καὶ θυμὸς ἀγήνωρ</p>
 <p>αὖτις ἐνὶ στήθεσσι καὶ ἀχνυμένῳ περ ἰάνθη,</p>
 <p>καί μιν φωνήσας ἔπεα πτερόεντα προσηύδων: <font color="GREEN">550</font></p>
 <p> </p>
 <p>"'τούτους μὲν δὴ οἶδα: σὺ δὲ τρίτον ἄνδρ' ὀνόμαζε,</p>
 <p>ὅς τις ἔτι ζωὸς κατερύκεται εὐρέι πόντῳ</p>
 <p>ἠὲ θανών: ἐθέλω δὲ καὶ ἀχνύμενός περ ἀκοῦσαι'.</p>
 <p>"ὣς ἐφάμην, ὁ δέ μ' αὐτίκ' ἀμειβόμενος προσέειπεν:</p>
 <p>'υἱὸς Λαέρτεω, Ἰθάκῃ ἔνι οἰκία ναίων: <font color="GREEN">555</font></p>
 <p>τὸν δ' ἴδον ἐν νήσῳ θαλερὸν κατὰ δάκρυ χέοντα,</p>
 <p>νύμφης ἐν μεγάροισι Καλυψοῦς, ἥ μιν ἀνάγκῃ</p>
 <p>ἴσχει: ὁ δ' οὐ δύναται ἣν πατρίδα γαῖαν ἱκέσθαι:</p>
 <p>οὐ γάρ οἱ πάρα νῆες ἐπήρετμοι καὶ ἑταῖροι,</p>
 <p>οἵ κέν μιν πέμποιεν ἐπ' εὐρέα νῶτα θαλάσσης. <font color="GREEN">560</font></p>
 <p>σοι δ' οὐ θέσφατόν ἐστι, διοτρεφὲς ὦ Μενέλαε,</p>
 <p>Ἄργει ἐν ἱπποβότῳ θανέειν καὶ πότμον ἐπισπεῖν,</p>
 <p>ἀλλά σ' ἐς Ἠλύσιον πεδίον καὶ πείρατα γαίης</p>
 <p>ἀθάνατοι πέμψουσιν, ὅθι ξανθὸς Ῥαδάμανθυς,</p>
 <p>τῇ περ ῥηίστη βιοτὴ πέλει ἀνθρώποισιν: <font color="GREEN">565</font></p>
 <p>οὐ νιφετός, οὔτ' ἂρ χειμὼν πολὺς οὔτε ποτ' ὄμβρος,</p>
 <p>ἀλλ' αἰεὶ Ζεφύροιο λιγὺ πνείοντος ἀήτας</p>
 <p>Ὠκεανὸς ἀνίησιν ἀναψύχειν ἀνθρώπους:</p>
 <p>οὕνεκ' ἔχεις Ἑλένην καί σφιν γαμβρὸς Διός ἐσσι'.</p>
 <p>"ὣς εἰπὼν ὑπὸ πόντον ἐδύσετο κυμαίνοντα. <font color="GREEN">570</font></p>
 <p>αὐτὰρ ἐγὼν ἐπὶ νῆας ἅμ' ἀντιθέοις ἑτάροισιν</p>
 <p>ἤια, πολλὰ δέ μοι κραδίη πόρφυρε κιόντι.</p>
 <p>αὐτὰρ ἐπεί ῥ' ἐπὶ νῆα κατήλθομεν ἠδὲ θάλασσαν,</p>
 <p>δόρπον θ' ὁπλισάμεσθ', ἐπί τ' ἤλυθεν ἀμβροσίη νύξ,</p>
 <p>δὴ τότε κοιμήθημεν ἐπὶ ῥηγμῖνι θαλάσσης. <font color="GREEN">575</font></p>
 <p>ἦμος δ' ἠριγένεια φάνη ῥοδοδάκτυλος Ἠώς,</p>
 <p>νῆας μὲν πάμπρωτον ἐρύσσαμεν εἰς ἅλα δῖαν,</p>
 <p>ἐν δ' ἱστοὺς τιθέμεσθα καὶ ἱστία νηυσὶν ἐίσῃς,</p>
 <p>ἂν δὲ καὶ αὐτοὶ βάντες ἐπὶ κληῖσι καθῖζον:</p>
 <p>ἑξῆς δ' ἑζόμενοι πολιὴν ἅλα τύπτον ἐρετμοῖς. <font color="GREEN">580</font></p>
 <p>ἂψ δ' εἰς Αἰγύπτοιο διιπετέος ποταμοῖο</p>
 <p>στῆσα νέας, καὶ ἔρεξα τεληέσσας ἑκατόμβας.</p>
 <p>αὐτὰρ ἐπεὶ κατέπαυσα θεῶν χόλον αἰὲν ἐόντων,</p>
 <p>χεῦ' Ἀγαμέμνονι τύμβον, ἵν' ἄσβεστον κλέος εἴη.</p>
 <p>ταῦτα τελευτήσας νεόμην, ἔδοσαν δέ μοι οὖρον <font color="GREEN">585</font></p>
 <p>ἀθάνατοι, τοί μ' ὦκα φίλην ἐς πατρίδ' ἔπεμψαν.</p>
 <p>ἀλλ' ἄγε νῦν ἐπίμεινον ἐνὶ μεγάροισιν ἐμοῖσιν,</p>
 <p>ὄφρα κεν ἑνδεκάτη τε δυωδεκάτη τε γένηται:</p>
 <p>καὶ τότε σ' εὖ πέμψω, δώσω δέ τοι ἀγλαὰ δῶρα,</p>
 <p>τρεῖς ἵππους καὶ δίφρον ἐύξοον: αὐτὰρ ἔπειτα <font color="GREEN">590</font></p>
 <p>δώσω καλὸν ἄλεισον, ἵνα σπένδῃσθα θεοῖσιν</p>
 <p>ἀθανάτοις ἐμέθεν μεμνημένος ἤματα πάντα."</p>
 <p>τὸν δ' αὖ Τηλέμαχος πεπνυμένος ἀντίον ηὔδα:</p>
 <p>"Ἀτρεί̈δη, μὴ δή με πολὺν χρόνον ἐνθάδ' ἔρυκε.</p>
 <p>καὶ γάρ κ' εἰς ἐνιαυτὸν ἐγὼ παρὰ σοί γ' ἀνεχοίμην <font color="GREEN">595</font></p>
 <p>ἥμενος, οὐδέ κέ μ' οἴκου ἕλοι πόθος οὐδὲ τοκήων:</p>
 <p>αἰνῶς γὰρ μύθοισιν ἔπεσσί τε σοῖσιν ἀκούων</p>
 <p>τέρπομαι. ἀλλ' ἤδη μοι ἀνιάζουσιν ἑταῖροι</p>
 <p>ἐν Πύλῳ ἠγαθέῃ: σὺ δέ με χρόνον ἐνθάδ' ἐρύκεις.</p>
 <p>δῶρον δ' ὅττι κέ μοι δοίης, κειμήλιον ἔστω: <font color="GREEN">600</font></p>
 <p>ἵππους δ' εἰς Ἰθάκην οὐκ ἄξομαι, ἀλλὰ σοὶ αὐτῷ</p>
 <p>ἐνθάδε λείψω ἄγαλμα: σὺ γὰρ πεδίοιο ἀνάσσεις</p>
 <p>εὐρέος, ᾧ ἔνι μὲν λωτὸς πολύς, ἐν δὲ κύπειρον</p>
 <p>πυροί τε ζειαί τε ἰδ' εὐρυφυὲς κρῖ λευκόν.</p>
 <p>ἐν δ' Ἰθάκῃ οὔτ' ἂρ δρόμοι εὐρέες οὔτε τι λειμών: <font color="GREEN">605</font></p>
 <p>αἰγίβοτος, καὶ μᾶλλον ἐπήρατος ἱπποβότοιο.</p>
 <p>οὐ γάρ τις νήσων ἱππήλατος οὐδ' ἐυλείμων,</p>
 <p>αἵ θ' ἁλὶ κεκλίαται: Ἰθάκη δέ τε καὶ περὶ πασέων."</p>
 <p> </p>
 <p>ὣς φάτο, μείδησεν δὲ βοὴν ἀγαθὸς Μενέλαος,</p>
 <p>χειρί τέ μιν κατέρεξεν ἔπος τ' ἔφατ' ἔκ τ' ὀνόμαζεν: <font color="GREEN">610</font></p>
 <p> </p>
 <p>"αἵματός εἰς ἀγαθοῖο, φίλον τέκος, οἷ' ἀγορεύεις:</p>
 <p>τοιγὰρ ἐγώ τοι ταῦτα μεταστήσω: δύναμαι γάρ.</p>
 <p>δώρων δ' ὅσσ' ἐν ἐμῷ οἴκῳ κειμήλια κεῖται,</p>
 <p>δώσω ὃ κάλλιστον καὶ τιμηέστατόν ἐστιν:</p>
 <p>δώσω τοι κρητῆρα τετυγμένον: ἀργύρεος δὲ <font color="GREEN">615</font></p>
 <p>ἔστιν ἅπας, χρυσῷ δ' χείλεα κεκράανται,</p>
 <p>ἔργον δ' Ἡφαίστοιο. πόρεν δέ ἑ Φαίδιμος ἥρως,</p>
 <p>Σιδονίων βασιλεύς, ὅθ' ἑὸς δόμος ἀμφεκάλυψε</p>
 <p>κεῖσέ με νοστήσαντα: τεὶ̈ν δ' ἐθέλω τόδ' ὀπάσσαι."</p>
 <p> </p>
 <p>ὣς οἱ μὲν τοιαῦτα πρὸς ἀλλήλους ἀγόρευον, <font color="GREEN">620</font></p>
 <p>δαιτυμόνες δ' ἐς δώματ' ἴσαν θείου βασιλῆος.</p>
 <p>οἱ δ' ἦγον μὲν μῆλα, φέρον δ' ἐυήνορα οἶνον:</p>
 <p>σῖτον δέ σφ' ἄλοχοι καλλικρήδεμνοι ἔπεμπον.</p>
 <p>ὣς οἱ μὲν περὶ δεῖπνον ἐνὶ μεγάροισι πένοντο.</p>
 <p>μνηστῆρες δὲ πάροιθεν Ὀδυσσῆος μεγάροιο <font color="GREEN">625</font></p>
 <p>δίσκοισιν τέρποντο καὶ αἰγανέῃσιν ἱέντες</p>
 <p>ἐν τυκτῷ δαπέδῳ, ὅθι περ πάρος, ὕβριν ἔχοντες.</p>
 <p>Ἀντίνοος δὲ καθῆστο καὶ Εὐρύμαχος θεοειδής,</p>
 <p>ἀρχοὶ μνηστήρων, ἀρετῇ δ' ἔσαν ἔξοχ' ἄριστοι.</p>
 <p>τοῖς δ' υἱὸς Φρονίοιο Νοήμων ἐγγύθεν ἐλθὼν <font color="GREEN">630</font></p>
 <p>Ἀντίνοον μύθοισιν ἀνειρόμενος προσέειπεν:</p>
 <p> </p>
 <p>"Ἀντίνο', ἦ ῥά τι ἴδμεν ἐνὶ φρεσίν, ἦε καὶ οὐκί,</p>
 <p>ὁππότε Τηλέμαχος νεῖτ' ἐκ Πύλου ἠμαθόεντος;</p>
 <p>νῆά μοι οἴχετ' ἄγων: ἐμὲ δὲ χρεὼ γίγνεται αὐτῆς</p>
 <p>Ἤλιδ' ἐς εὐρύχορον διαβήμεναι, ἔνθα μοι ἵπποι <font color="GREEN">635</font></p>
 <p>δώδεκα θήλειαι, ὑπὸ δ' ἡμίονοι ταλαεργοὶ</p>
 <p>ἀδμῆτες: τῶν κέν τιν' ἐλασσάμενος δαμασαίμην."</p>
 <p> </p>
 <p>ὣς ἔφαθ', οἱ δ' ἀνὰ θυμὸν ἐθάμβεον: οὐ γὰρ ἔφαντο</p>
 <p>ἐς Πύλον οἴχεσθαι Νηλήιον, ἀλλά που αὐτοῦ</p>
 <p>ἀγρῶν ἢ μήλοισι παρέμμεναι ἠὲ συβώτη. <font color="GREEN">640</font></p>
 <p> </p>
 <p>τὸν δ' αὖτ' Ἀντίνοος προσέφη Εὐπείθεος υἱός:</p>
 <p>"νημερτές μοι ἔνισπε, πότ' ᾤχετο καὶ τίνες αὐτῷ</p>
 <p>κοῦροι ἕποντ'; Ἰθάκης ἐξαίρετοι, ἦ ἑοὶ αὐτοῦ</p>
 <p>θῆτές τε δμῶές τε; δύναιτό κε καὶ τὸ τελέσσαι.</p>
 <p>καί μοι τοῦτ' ἀγόρευσον ἐτήτυμον, ὄφρ' ἐὺ εἰδῶ, <font color="GREEN">645</font></p>
 <p>ἤ σε βίῃ ἀέκοντος ἀπηύρα νῆα μέλαιναν,</p>
 <p>ἦε ἑκών οἱ δῶκας, ἐπεὶ προσπτύξατο μύθῳ."</p>
 <p> </p>
 <p>τὸν δ' υἱὸς Φρονίοιο Νοήμων ἀντίον ηὔδα:</p>
 <p>"αὐτὸς ἑκών οἱ δῶκα: τί κεν ῥέξειε καὶ ἄλλος,</p>
 <p>ὁππότ' ἀνὴρ τοιοῦτος ἔχων μελεδήματα θυμῷ <font color="GREEN">650</font></p>
 <p>αἰτίζῃ; χαλεπόν κεν ἀνήνασθαι δόσιν εἴη.</p>
 <p>κοῦροι δ', οἳ κατὰ δῆμον ἀριστεύουσι μεθ' ἡμέας,</p>
 <p>οἵ οἱ ἕποντ': ἐν δ' ἀρχὸν ἐγὼ βαίνοντ' ἐνόησα</p>
 <p>Μέντορα, ἠὲ θεόν, τῷ δ' αὐτῷ πάντα ἐῴκει.</p>
 <p>ἀλλὰ τὸ θαυμάζω: ἴδον ἐνθάδε Μέντορα δῖον <font color="GREEN">655</font></p>
 <p>χθιζὸν ὑπηοῖον, τότε δ' ἔμβη νηὶ Πύλονδε."</p>
 <p> </p>
 <p>ὣς ἄρα φωνήσας ἀπέβη πρὸς δώματα πατρός,</p>
 <p>τοῖσιν δ' ἀμφοτέροισιν ἀγάσσατο θυμὸς ἀγήνωρ.</p>
 <p>μνηστῆρας δ' ἄμυδις κάθισαν καὶ παῦσαν ἀέθλων.</p>
 <p>τοῖσιν δ' Ἀντίνοος μετέφη Εὐπείθεος υἱός, <font color="GREEN">660</font></p>
 <p>ἀχνύμενος: μένεος δὲ μέγα φρένες ἀμφιμέλαιναι</p>
 <p>πίμπλαντ', ὄσσε δέ οἱ πυρὶ λαμπετόωντι ἐίκτην:</p>
 <p> </p>
 <p>"ὢ πόποι, ἦ μέγα ἔργον ὑπερφιάλως ἐτελέσθη</p>
 <p>Τηλεμάχῳ ὁδὸς ἥδε: φάμεν δέ οἱ οὐ τελέεσθαι.</p>
 <p>ἐκ τοσσῶνδ' ἀέκητι νέος πάϊς οἴχεται αὔτως <font color="GREEN">665</font></p>
 <p>νῆα ἐρυσσάμενος, κρίνας τ' ἀνὰ δῆμον ἀρίστους.</p>
 <p>ἄρξει καὶ προτέρω κακὸν ἔμμεναι: ἀλλά οἱ αὐτῷ</p>
 <p>Ζεὺς ὀλέσειε βίην, πρὶν ἥβης μέτρον ἱκέσθαι.</p>
 <p>ἀλλ' ἄγε μοι δότε νῆα θοὴν καὶ εἴκοσ' ἑταίρους,</p>
 <p>ὄφρα μιν αὐτὸν ἰόντα λοχήσομαι ἠδὲ φυλάξω <font color="GREEN">670</font></p>
 <p>ἐν πορθμῷ Ἰθάκης τε Σάμοιό τε παιπαλοέσσης,</p>
 <p>ὡς ἂν ἐπισμυγερῶς ναυτίλλεται εἵνεκα πατρός."</p>
 <p> </p>
 <p>"ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον.</p>
 <p>αὐτίκ' ἔπειτ' ἀνστάντες ἔβαν δόμον εἰς Ὀδυσῆος.</p>
 <p> </p>
 <p>οὐδ' ἄρα Πηνελόπεια πολὺν χρόνον ἦεν ἄπυστος <font color="GREEN">675</font></p>
 <p>μύθων, οὓς μνηστῆρες ἐνὶ φρεσὶ βυσσοδόμευον:</p>
 <p>κῆρυξ γάρ οἱ ἔειπε Μέδων, ὃς ἐπεύθετο βουλὰς</p>
 <p>αὐλῆς ἐκτὸς ἐών: οἱ δ' ἔνδοθι μῆτιν ὕφαινον.</p>
 <p>βῆ δ' ἴμεν ἀγγελέων διὰ δώματα Πηνελοπείῃ:</p>
 <p>τὸν δὲ κατ' οὐδοῦ βάντα προσηύδα Πηνελόπεια: <font color="GREEN">680</font></p>
 <p> </p>
 <p>"κῆρυξ, τίπτε δέ σε πρόεσαν μνηστῆρες ἀγαυοί;</p>
 <p>ἦ εἰπέμεναι δμῳῇσιν Ὀδυσσῆος θείοιο</p>
 <p>ἔργων παύσασθαι, σφίσι δ' αὐτοῖς δαῖτα πένεσθαι;</p>
 <p>μὴ μνηστεύσαντες μηδ' ἄλλοθ' ὁμιλήσαντες</p>
 <p>ὕστατα καὶ πύματα νῦν ἐνθάδε δειπνήσειαν: <font color="GREEN">685</font></p>
 <p>οἳ θάμ' ἀγειρόμενοι βίοτον κατακείρετε πολλόν,</p>
 <p>κτῆσιν Τηλεμάχοιο δαί̈φρονος: οὐδέ τι πατρῶν</p>
 <p>ὑμετέρων τὸ πρόσθεν ἀκούετε, παῖδες ἐόντες,</p>
 <p>οἷος Ὀδυσσεὺς ἔσκε μεθ' ὑμετέροισι τοκεῦσιν,</p>
 <p>οὔτε τινὰ ῥέξας ἐξαίσιον οὔτε τι εἰπὼν <font color="GREEN">690</font></p>
 <p>ἐν δήμῳ, ἥ τ' ἐστὶ δίκη θείων βασιλήων:</p>
 <p>ἄλλον κ' ἐχθαίρῃσι βροτῶν, ἄλλον κε φιλοίη.</p>
 <p>κεῖνος δ' οὔ ποτε πάμπαν ἀτάσθαλον ἄνδρα ἐώργει.</p>
 <p>ἀλλ' ὁ μὲν ὑμέτερος θυμὸς καὶ ἀεικέα ἔργα</p>
 <p>φαίνεται, οὐδέ τίς ἐστι χάρις μετόπισθ' ἐυεργέων." <font color="GREEN">695</font></p>
 <p> </p>
 <p>τὴν δ' αὖτε προσέειπε Μέδων πεπνυμένα εἰδώς:</p>
 <p>"αἲ γὰρ δή, βασίλεια, τόδε πλεῖστον κακὸν εἴη.</p>
 <p>ἀλλὰ πολὺ μεῖζόν τε καὶ ἀργαλεώτερον ἄλλο</p>
 <p>μνηστῆρες φράζονται, ὃ μὴ τελέσειε Κρονίων:</p>
 <p>Τηλέμαχον μεμάασι κατακτάμεν ὀξέι χαλκῷ <font color="GREEN">700</font></p>
 <p>οἴκαδε νισόμενον: ὁ δ' ἔβη μετὰ πατρὸς ἀκουὴν</p>
 <p>ἐς Πύλον ἠγαθέην ἠδ' ἐς Λακεδαίμονα δῖαν."</p>
 <p> </p>
 <p>ὣς φάτο, τῆς δ' αὐτοῦ λύτο γούνατα καὶ φίλον ἦτορ,</p>
 <p>δὴν δέ μιν ἀμφασίη ἐπέων λάβε: τὼ δέ οἱ ὄσσε</p>
 <p>δακρυόφι πλῆσθεν, θαλερὴ δέ οἱ ἔσχετο φωνή. <font color="GREEN">705</font></p>
 <p>ὀψὲ δὲ δή μιν ἔπεσσιν ἀμειβομένη προσέειπε:</p>
 <p> </p>
 <p>"κῆρυξ, τίπτε δέ μοι πάϊς οἴχεται; οὐδέ τί μιν χρεὼ</p>
 <p>νηῶν ὠκυπόρων ἐπιβαινέμεν, αἵ θ' ἁλὸς ἵπποι</p>
 <p>ἀνδράσι γίγνονται, περόωσι δὲ πουλὺν ἐφ' ὑγρήν.</p>
 <p>ἦ ἵνα μηδ' ὄνομ' αὐτοῦ ἐν ἀνθρώποισι λίπηται;" <font color="GREEN">710</font></p>
 <p> </p>
 <p>τὴν δ' ἠμείβετ' ἔπειτα Μέδων πεπνυμένα εἰδώς:</p>
 <p>"οὐκ οἶδ' ἤ τίς μιν θεὸς ὤρορεν, ἦε καὶ αὐτοῦ</p>
 <p>θυμὸς ἐφωρμήθη ἴμεν ἐς Πύλον, ὄφρα πύθηται</p>
 <p>πατρὸς ἑοῦ ἢ νόστον ἢ ὅν τινα πότμον ἐπέσπεν."</p>
 <p> </p>
 <p> </p>
 <p>ὣς ἄρα φωνήσας ἀπέβη κατὰ δῶμ' Ὀδυσῆος. <font color="GREEN">715</font></p>
 <p>τὴν δ' ἄχος ἀμφεχύθη θυμοφθόρον, οὐδ' ἄρ' ἔτ' ἔτλη</p>
 <p>δίφρῳ ἐφέζεσθαι πολλῶν κατὰ οἶκον ἐόντων,</p>
 <p>ἀλλ' ἄρ' ἐπ' οὐδοῦ ἷζε πολυκμήτου θαλάμοιο</p>
 <p>οἴκτρ' ὀλοφυρομένη: περὶ δὲ δμῳαὶ μινύριζον</p>
 <p>πᾶσαι, ὅσαι κατὰ δώματ' ἔσαν νέαι ἠδὲ παλαιαί. <font color="GREEN">720</font></p>
 <p>τῇς δ' ἁδινὸν γοόωσα μετηύδα Πηνελόπεια:</p>
 <p> </p>
 <p>"κλῦτε, φίλαι: πέρι γάρ μοι Ὀλύμπιος ἄλγε' ἔδωκεν</p>
 <p>ἐκ πασέων, ὅσσαι μοι ὁμοῦ τράφεν ἠδ' ἐγένοντο:</p>
 <p>ἣ πρὶν μὲν πόσιν ἐσθλὸν ἀπώλεσα θυμολέοντα,</p>
 <p>παντοίῃς ἀρετῇσι κεκασμένον ἐν Δαναοῖσιν, <font color="GREEN">725</font></p>
 <p>ἐσθλόν, τοῦ κλέος εὐρὺ καθ' Ἑλλάδα καὶ μέσον Ἄργος.</p>
 <p>νῦν αὖ παῖδ' ἀγαπητὸν ἀνηρείψαντο θύελλαι</p>
 <p>ἀκλέα ἐκ μεγάρων, οὐδ' ὁρμηθέντος ἄκουσα.</p>
 <p>σχέτλιαι, οὐδ' ὑμεῖς περ ἐνὶ φρεσὶ θέσθε ἑκάστη</p>
 <p>ἐκ λεχέων μ' ἀνεγεῖραι, ἐπιστάμεναι σάφα θυμῷ, <font color="GREEN">730</font></p>
 <p>ὁππότ' ἐκεῖνος ἔβη κοίλην ἐπὶ νῆα μέλαιναν.</p>
 <p>εἰ γὰρ ἐγὼ πυθόμην ταύτην ὁδὸν ὁρμαίνοντα,</p>
 <p>τῷ κε μάλ' ἤ κεν ἔμεινε καὶ ἐσσύμενός περ ὁδοῖο,</p>
 <p>ἤ κέ με τεθνηκυῖαν ἐνὶ μεγάροισιν ἔλειπεν.</p>
 <p>ἀλλά τις ὀτρηρῶς Δολίον καλέσειε γέροντα, <font color="GREEN">735</font></p>
 <p>δμῶ' ἐμόν, ὅν μοι δῶκε πατὴρ ἔτι δεῦρο κιούσῃ,</p>
 <p>καί μοι κῆπον ἔχει πολυδένδρεον, ὄφρα τάχιστα</p>
 <p>Λαέρτῃ τάδε πάντα παρεζόμενος καταλέξῃ,</p>
 <p>εἰ δή πού τινα κεῖνος ἐνὶ φρεσὶ μῆτιν ὑφήνας</p>
 <p>ἐξελθὼν λαοῖσιν ὀδύρεται, οἳ μεμάασιν <font color="GREEN">740</font></p>
 <p>ὃν καὶ Ὀδυσσῆος φθῖσαι γόνον ἀντιθέοιο."</p>
 <p> </p>
 <p>τὴν δ' αὖτε προσέειπε φίλη τροφὸς Εὐρύκλεια:</p>
 <p>"νύμφα φίλη, σὺ μὲν ἄρ με κατάκτανε νηλέι χαλκῷ</p>
 <p>ἢ ἔα ἐν μεγάρῳ: μῦθον δέ τοι οὐκ ἐπικεύσω.</p>
 <p>ᾔδε' ἐγὼ τάδε πάντα, πόρον δέ οἱ ὅσσ' ἐκέλευε, <font color="GREEN">745</font></p>
 <p>σῖτον καὶ μέθυ ἡδύ: ἐμεῦ δ' ἕλετο μέγαν ὅρκον</p>
 <p>μὴ πρὶν σοὶ ἐρέειν, πρὶν δωδεκάτην γε γενέσθαι</p>
 <p>ἢ σ' αὐτὴν ποθέσαι καὶ ἀφορμηθέντος ἀκοῦσαι,</p>
 <p>ὡς ἂν μὴ κλαίουσα κατὰ χρόα καλὸν ἰάπτῃς.</p>
 <p>ἀλλ' ὑδρηναμένη, καθαρὰ χροὶ̈ εἵμαθ' ἑλοῦσα, <font color="GREEN">750</font></p>
 <p>εἰς ὑπερῷ' ἀναβᾶσα σὺν ἀμφιπόλοισι γυναιξὶν</p>
 <p>εὔχε' Ἀθηναίῃ κούρῃ Διὸς αἰγιόχοιο:</p>
 <p>ἡ γάρ κέν μιν ἔπειτα καὶ ἐκ θανάτοιο σαώσαι.</p>
 <p>μηδὲ γέροντα κάκου κεκακωμένον: οὐ γὰρ ὀίω</p>
 <p>πάγχυ θεοῖς μακάρεσσι γονὴν Ἀρκεισιάδαο <font color="GREEN">755</font></p>
 <p>ἔχθεσθ', ἀλλ' ἔτι πού τις ἐπέσσεται ὅς κεν ἔχῃσι</p>
 <p>δώματά θ' ὑψερεφέα καὶ ἀπόπροθι πίονας ἀγρούς."</p>
 <p>ὣς φάτο, τῆς δ' εὔνησε γόον, σχέθε δ' ὄσσε γόοιο.</p>
 <p>ἡ δ' ὑδρηναμένη, καθαρὰ χροὶ̈ εἵμαθ' ἑλοῦσα</p>
 <p>εἰς ὑπερῷ' ἀνέβαινε σὺν ἀμφιπόλοισι γυναιξίν, <font color="GREEN">760</font></p>
 <p>ἐν δ' ἔθετ' οὐλοχύτας κανέῳ, ἠρᾶτο δ' Ἀθήνῃ:</p>
 <p> </p>
 <p>"κλῦθί μευ, αἰγιόχοιο Διὸς τέκος, Ἀτρυτώνη,</p>
 <p>εἴ ποτέ τοι πολύμητις ἐνὶ μεγάροισιν Ὀδυσσεὺς</p>
 <p>ἢ βοὸς ἢ ὄϊος κατὰ πίονα μηρί' ἔκηε,</p>
 <p>τῶν νῦν μοι μνῆσαι, καί μοι φίλον υἷα σάωσον, <font color="GREEN">765</font></p>
 <p>μνηστῆρας δ' ἀπάλαλκε κακῶς ὑπερηνορέοντας."</p>
 <p> </p>
 <p>ὣς εἰποῦσ' ὀλόλυξε, θεὰ δέ οἱ ἔκλυεν ἀρῆς.</p>
 <p>μνηστῆρες δ' ὁμάδησαν ἀνὰ μέγαρα σκιόεντα:</p>
 <p>ὧδε δέ τις εἴπεσκε νέων ὑπερηνορεόντων:</p>
 <p> </p>
 <p>"ἦ μάλα δὴ γάμον ἄμμι πολυμνήστη βασίλεια <font color="GREEN">770</font></p>
 <p>ἀρτύει, οὐδέ τι οἶδεν ὅ οἱ φόνος υἷι τέτυκται."</p>
 <p> </p>
 <p>"ὣς ἄρα τις εἴπεσκε, τὰ δ' οὐκ ἴσαν ὡς ἐτέτυκτο.</p>
 <p>τοῖσιν δ' Ἀντίνοος ἀγορήσατο καὶ μετέειπε:</p>
 <p> </p>
 <p>"δαιμόνιοι, μύθους μὲν ὑπερφιάλους ἀλέασθε</p>
 <p>πάντας ὁμῶς, μή πού τις ἀπαγγείλῃσι καὶ εἴσω. <font color="GREEN">775</font></p>
 <p>ἀλλ' ἄγε σιγῇ τοῖον ἀναστάντες τελέωμεν</p>
 <p>μῦθον, ὃ δὴ καὶ πᾶσιν ἐνὶ φρεσὶν ἤραρεν ἡμῖν."</p>
 <p> </p>
 <p>ὣς εἰπὼν ἐκρίνατ' ἐείκοσι φῶτας ἀρίστους,</p>
 <p>βὰν δ' ἰέναι ἐπὶ νῆα θοὴν καὶ θῖνα θαλάσσης.</p>
 <p>νῆα μὲν οὖν πάμπρωτον ἁλὸς βένθοσδε ἔρυσσαν, <font color="GREEN">780</font></p>
 <p>ἐν δ' ἱστόν τ' ἐτίθεντο καὶ ἱστία νηὶ μελαίνῃ,</p>
 <p>ἠρτύναντο δ' ἐρετμὰ τροποῖς ἐν δερματίνοισιν,</p>
 <p>πάντα κατὰ μοῖραν, ἀνά θ' ἱστία λευκὰ πέτασσαν:</p>
 <p>τεύχεα δέ σφ' ἤνεικαν ὑπέρθυμοι θεράποντες.</p>
 <p>ὑψοῦ δ' ἐν νοτίῳ τήν γ' ὥρμισαν, ἐκ δ' ἔβαν αὐτοί: <font color="GREEN">785</font></p>
 <p>ἔνθα δὲ δόρπον ἕλοντο, μένον δ' ἐπὶ ἕσπερον ἐλθεῖν.</p>
 <p> </p>
 <p>ἡ δ' ὑπερωίῳ αὖθι περίφρων Πηνελόπεια</p>
 <p>κεῖτ' ἄρ' ἄσιτος, ἄπαστος ἐδητύος ἠδὲ ποτῆτος,</p>
 <p>ὁρμαίνουσ' ἤ οἱ θάνατον φύγοι υἱὸς ἀμύμων,</p>
 <p>ἦ ὅ γ' ὑπὸ μνηστῆρσιν ὑπερφιάλοισι δαμείη. <font color="GREEN">790</font></p>
 <p>ὅσσα δὲ μερμήριξε λέων ἀνδρῶν ἐν ὁμίλῳ</p>
 <p>δείσας, ὁππότε μιν δόλιον περὶ κύκλον ἄγωσι,</p>
 <p>τόσσα μιν ὁρμαίνουσαν ἐπήλυθε νήδυμος ὕπνος:</p>
 <p>εὗδε δ' ἀνακλινθεῖσα, λύθεν δέ οἱ ἅψεα πάντα.</p>
 <p> </p>
 <p>ἔνθ' αὖτ' ἄλλ' ἐνόησε θεά, γλαυκῶπις Ἀθήνη: <font color="GREEN">795</font></p>
 <p>εἴδωλον ποίησε, δέμας δ' ἤικτο γυναικί,</p>
 <p>Ἰφθίμῃ, κούρῃ μεγαλήτορος Ἰκαρίοιο,</p>
 <p>τὴν Εὔμηλος ὄπυιε Φερῇς ἔνι οἰκία ναίων.</p>
 <p>πέμπε δέ μιν πρὸς δώματ' Ὀδυσσῆος θείοιο,</p>
 <p>ἧος Πηνελόπειαν ὀδυρομένην γοόωσαν <font color="GREEN">800</font></p>
 <p>παύσειε κλαυθμοῖο γόοιό τε δακρυόεντος.</p>
 <p>ἐς θάλαμον δ' εἰσῆλθε παρὰ κληῖδος ἱμάντα,</p>
 <p>στῆ δ' ἄρ ὑπὲρ κεφαλῆς, καί μιν πρὸς μῦθον ἔειπεν:</p>
 <p> </p>
 <p>"εὕδεις, Πηνελόπεια, φίλον τετιημένη ἦτορ;</p>
 <p>οὐ μέν σ' οὐδὲ ἐῶσι θεοὶ ῥεῖα ζώοντες <font color="GREEN">805</font></p>
 <p>κλαίειν οὐδ' ἀκάχησθαι, ἐπεί ῥ' ἔτι νόστιμός ἐστι</p>
 <p>σὸς παῖς: οὐ μὲν γάρ τι θεοῖς ἀλιτήμενός ἐστι."</p>
 <p> </p>
 <p>τὴν δ' ἠμείβετ' ἔπειτα περίφρων Πηνελόπεια,</p>
 <p>ἡδὺ μάλα κνώσσουσ' ἐν ὀνειρείῃσι πύλῃσιν:</p>
 <p> </p>
 <p>"τίπτε, κασιγνήτη, δεῦρ' ἤλυθες; οὔ τι πάρος γε <font color="GREEN">810</font></p>
 <p>πωλέ', ἐπεὶ μάλα πολλὸν ἀπόπροθι δώματα ναίεις:</p>
 <p>καί με κέλεαι παύσασθαι ὀιζύος ἠδ' ὀδυνάων</p>
 <p>πολλέων, αἵ μ' ἐρέθουσι κατὰ φρένα καὶ κατὰ θυμόν,</p>
 <p>ἣ πρὶν μὲν πόσιν ἐσθλὸν ἀπώλεσα θυμολέοντα,</p>
 <p>παντοίῃς ἀρετῇσι κεκασμένον ἐν Δαναοῖσιν, <font color="GREEN">815</font></p>
 <p>ἐσθλόν, τοῦ κλέος εὐρὺ καθ' Ἑλλάδα καὶ μέσον Ἄργος:</p>
 <p>νῦν αὖ παῖς ἀγαπητὸς ἔβη κοίλης ἐπὶ νηός,</p>
 <p>νήπιος, οὔτε πόνων ἐὺ εἰδὼς οὔτ' ἀγοράων.</p>
 <p>τοῦ δὴ ἐγὼ καὶ μᾶλλον ὀδύρομαι ἤ περ ἐκείνου:</p>
 <p>τοῦ δ' ἀμφιτρομέω καὶ δείδια, μή τι πάθῃσιν, <font color="GREEN">820</font></p>
 <p>ἢ ὅ γε τῶν ἐνὶ δήμῳ, ἵν' οἴχεται, ἢ ἐνὶ πόντῳ:</p>
 <p>δυσμενέες γὰρ πολλοὶ ἐπ' αὐτῷ μηχανόωνται,</p>
 <p>ἱέμενοι κτεῖναι πρὶν πατρίδα γαῖαν ἱκέσθαι."</p>
 <p> </p>
 <p>τὴν δ' ἀπαμειβόμενον προσέφη εἴδωλον ἀμαυρόν:</p>
 <p>"θάρσει, μηδέ τι πάγχυ μετὰ φρεσὶ δείδιθι λίην: <font color="GREEN">825</font></p>
 <p>τοίη γάρ οἱ πομπὸς ἅμ' ἔρχεται, ἥν τε καὶ ἄλλοι</p>
 <p>ἀνέρες ἠρήσαντο παρεστάμεναι, δύναται γάρ,</p>
 <p>Παλλὰς Ἀθηναίη: σὲ δ' ὀδυρομένην ἐλεαίρει:</p>
 <p>ἣ νῦν με προέηκε τεὶ̈ν τάδε μυθήσασθαι."</p>
 <p> </p>
 <p>τὴν δ' αὖτε προσέειπε περίφρων Πηνελόπεια: <font color="GREEN">830</font></p>
 <p>"εἰ μὲν δὴ θεός ἐσσι θεοῖό τε ἔκλυες αὐδῆς,</p>
 <p>εἰ δ' ἄγε μοι καὶ κεῖνον ὀιζυρὸν κατάλεξον,</p>
 <p>ἤ που ἔτι ζώει καὶ ὁρᾷ φάος ἠελίοιο,</p>
 <p>ἦ ἤδη τέθνηκε καὶ εἰν Ἀίδαο δόμοισι."</p>
 <p> </p>
 <p>τὴν δ' ἀπαμειβόμενον προσέφη εἴδωλον ἀμαυρόν: <font color="GREEN">835</font></p>
 <p>"οὐ μέν τοι κεῖνόν γε διηνεκέως ἀγορεύσω,</p>
 <p>ζώει ὅ γ' ἦ τέθνηκε: κακὸν δ' ἀνεμώλια βάζειν."</p>
 <p> </p>
 <p>ὣς εἰπὸν σταθμοῖο παρὰ κληῖδα λιάσθη</p>
 <p>ἐς πνοιὰς ἀνέμων. ἡ δ' ἐξ ὕπνου ἀνόρουσε</p>
 <p>κούρη Ἰκαρίοιο: φίλον δέ οἱ ἦτορ ἰάνθη, <font color="GREEN">840</font></p>
 <p>ὥς οἱ ἐναργὲς ὄνειρον ἐπέσσυτο νυκτὸς ἀμολγῷ.</p>
 <p> </p>
 <p>μνηστῆρες δ' ἀναβάντες ἐπέπλεον ὑγρὰ κέλευθα</p>
 <p>Τηλεμάχῳ φόνον αἰπὺν ἐνὶ φρεσὶν ὁρμαίνοντες.</p>
 <p>ἔστι δέ τις νῆσος μέσσῃ ἁλὶ πετρήεσσα,</p>
 <p>μεσσηγὺς Ἰθάκης τε Σάμοιό τε παιπαλοέσσης, <font color="GREEN">845</font></p>
 <p>Ἀστερίς, οὐ μεγάλη: λιμένες δ' ἔνι ναύλοχοι αὐτῇ</p>
 <p>ἀμφίδυμοι: τῇ τόν γε μένον λοχόωντες Ἀχαιοί.</p>
 
 
 <p></p><hr>
 <center>
 <a href="ody05.htm">Next: Book 5</a></center>
 </body>