<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody09.htm">English</a> 
 <a href="ody09.htm">Previous</a> 
 <a href="ody11.htm">Next</a> 
 </center>
 <hr>
 
 
 <h1 align="CENTER">The Odyssey, Book 10</h1>
 <p>"Αἰολίην δ' ἐς νῆσον ἀφικόμεθ': ἔνθα δ' ἔναιεν</p>
 <p>Αἴολος Ἱπποτάδης, φίλος ἀθανάτοισι θεοῖσιν,</p>
 <p>πλωτῇ ἐνὶ νήσῳ: πᾶσαν δέ τέ μιν πέρι τεῖχος</p>
 <p>χάλκεον ἄρρηκτον, λισσὴ δ' ἀναδέδρομε πέτρη.</p>
 <p>τοῦ καὶ δώδεκα παῖδες ἐνὶ μεγάροις γεγάασιν, <font color="GREEN">5</font></p>
 <p>ἓξ μὲν θυγατέρες, ἓξ δ' υἱέες ἡβώοντες:</p>
 <p>ἔνθ' ὅ γε θυγατέρας πόρεν υἱάσιν εἶναι ἀκοίτις.</p>
 <p>οἱ δ' αἰεὶ παρὰ πατρὶ φίλῳ καὶ μητέρι κεδνῇ</p>
 <p>δαίνυνται, παρὰ δέ σφιν ὀνείατα μυρία κεῖται,</p>
 <p>κνισῆεν δέ τε δῶμα περιστεναχίζεται αὐλῇ <font color="GREEN">10</font></p>
 <p>ἤματα: νύκτας δ' αὖτε παρ' αἰδοίῃς ἀλόχοισιν</p>
 <p>εὕδουσ' ἔν τε τάπησι καὶ ἐν τρητοῖσι λέχεσσι.</p>
 <p>καὶ μὲν τῶν ἱκόμεσθα πόλιν καὶ δώματα καλά.</p>
 <p>μῆνα δὲ πάντα φίλει με καὶ ἐξερέεινεν ἕκαστα,</p>
 <p>Ἴλιον Ἀργείων τε νέας καὶ νόστον Ἀχαιῶν: <font color="GREEN">15</font></p>
 <p>καὶ μὲν ἐγὼ τῷ πάντα κατὰ μοῖραν κατέλεξα.</p>
 <p>ἀλλ' ὅτε δὴ καὶ ἐγὼν ὁδὸν ᾔτεον ἠδ' ἐκέλευον</p>
 <p>πεμπέμεν, οὐδέ τι κεῖνος ἀνήνατο, τεῦχε δὲ πομπήν.</p>
 <p>δῶκε δέ μ' ἐκδείρας ἀσκὸν βοὸς ἐννεώροιο,</p>
 <p>ἔνθα δὲ βυκτάων ἀνέμων κατέδησε κέλευθα: <font color="GREEN">20</font></p>
 <p>κεῖνον γὰρ ταμίην ἀνέμων ποίησε Κρονίων,</p>
 <p>ἠμὲν παυέμεναι ἠδ' ὀρνύμεν, ὅν κ' ἐθέλῃσι.</p>
 <p>νηὶ δ' ἐνὶ γλαφυρῇ κατέδει μέρμιθι φαεινῇ</p>
 <p>ἀργυρέῃ, ἵνα μή τι παραπνεύσῃ ὀλίγον περ:</p>
 <p>αὐτὰρ ἐμοὶ πνοιὴν Ζεφύρου προέηκεν ἀῆναι, <font color="GREEN">25</font></p>
 <p>ὄφρα φέροι νῆάς τε καὶ αὐτούς: οὐδ' ἄρ' ἔμελλεν</p>
 <p>ἐκτελέειν: αὐτῶν γὰρ ἀπωλόμεθ' ἀφραδίῃσιν.</p>
 <p> </p>
 <p>"ἐννῆμαρ μὲν ὁμῶς πλέομεν νύκτας τε καὶ ἦμαρ,</p>
 <p>τῇ δεκάτῃ δ' ἤδη ἀνεφαίνετο πατρὶς ἄρουρα,</p>
 <p>καὶ δὴ πυρπολέοντας ἐλεύσσομεν ἐγγὺς ἐόντες: <font color="GREEN">30</font></p>
 <p>ἔνθ' ἐμὲ μὲν γλυκὺς ὕπνος ἐπήλυθε κεκμηῶτα,</p>
 <p>αἰεὶ γὰρ πόδα νηὸς ἐνώμων, οὐδέ τῳ ἄλλῳ</p>
 <p>δῶχ' ἑτάρων, ἵνα θᾶσσον ἱκοίμεθα πατρίδα γαῖαν:</p>
 <p>οἱ δ' ἕταροι ἐπέεσσι πρὸς ἀλλήλους ἀγόρευον,</p>
 <p>καί μ' ἔφασαν χρυσόν τε καὶ ἄργυρον οἴκαδ' ἄγεσθαι <font color="GREEN">35</font></p>
 <p>δῶρα παρ' Αἰόλου μεγαλήτορος Ἱπποτάδαο.</p>
 <p>ὧδε δέ τις εἴπεσκεν ἰδὼν ἐς πλησίον ἄλλον:</p>
 <p> </p>
 <p>"'ὦ πόποι, ὡς ὅδε πᾶσι φίλος καὶ τίμιός ἐστιν</p>
 <p>ἀνθρώποις, ὅτεών τε πόλιν καὶ γαῖαν ἵκηται.</p>
 <p>πολλὰ μὲν ἐκ Τροίης ἄγεται κειμήλια καλὰ <font color="GREEN">40</font></p>
 <p>ληίδος, ἡμεῖς δ' αὖτε ὁμὴν ὁδὸν ἐκτελέσαντες</p>
 <p>οἴκαδε νισσόμεθα κενεὰς σὺν χεῖρας ἔχοντες:</p>
 <p>καὶ νῦν οἱ τάδ' ἔδωκε χαριζόμενος φιλότητι</p>
 <p>Αἴολος. ἀλλ' ἄγε θᾶσσον ἰδώμεθα ὅττι τάδ' ἐστίν,</p>
 <p>ὅσσος τις χρυσός τε καὶ ἄργυρος ἀσκῷ ἔνεστιν.' <font color="GREEN">45</font></p>
 <p>"ὣς ἔφασαν, βουλὴ δὲ κακὴ νίκησεν ἑταίρων:</p>
 <p>ἀσκὸν μὲν λῦσαν, ἄνεμοι δ' ἐκ πάντες ὄρουσαν.</p>
 <p>τοὺς δ' αἶψ' ἁρπάξασα φέρεν πόντονδε θύελλα</p>
 <p>κλαίοντας, γαίης ἄπο πατρίδος. αὐτὰρ ἐγώ γε</p>
 <p>ἐγρόμενος κατὰ θυμὸν ἀμύμονα μερμήριξα, <font color="GREEN">50</font></p>
 <p>ἠὲ πεσὼν ἐκ νηὸς ἀποφθίμην ἐνὶ πόντῳ,</p>
 <p>ἦ ἀκέων τλαίην καὶ ἔτι ζωοῖσι μετείην.</p>
 <p>ἀλλ' ἔτλην καὶ ἔμεινα, καλυψάμενος δ' ἐνὶ νηὶ</p>
 <p>κείμην. αἱ δ' ἐφέροντο κακῇ ἀνέμοιο θυέλλῃ</p>
 <p>αὖτις ἐπ' Αἰολίην νῆσον, στενάχοντο δ' ἑταῖροι. <font color="GREEN">55</font></p>
 <p> </p>
 <p>"ἔνθα δ' ἐπ' ἠπείρου βῆμεν καὶ ἀφυσσάμεθ' ὕδωρ,</p>
 <p>αἶψα δὲ δεῖπνον ἕλοντο θοῇς παρὰ νηυσὶν ἑταῖροι.</p>
 <p>αὐτὰρ ἐπεὶ σίτοιό τ' ἐπασσάμεθ' ἠδὲ ποτῆτος,</p>
 <p>δὴ τότ' ἐγὼ κήρυκά τ' ὀπασσάμενος καὶ ἑταῖρον</p>
 <p>βῆν εἰς Αἰόλου κλυτὰ δώματα: τὸν δ' ἐκίχανον <font color="GREEN">60</font></p>
 <p>δαινύμενον παρὰ ᾗ τ' ἀλόχῳ καὶ οἷσι τέκεσσιν.</p>
 <p>ἐλθόντες δ' ἐς δῶμα παρὰ σταθμοῖσιν ἐπ' οὐδοῦ</p>
 <p>ἑζόμεθ': οἱ δ' ἀνὰ θυμὸν ἐθάμβεον ἔκ τ' ἐρέοντο:</p>
 <p> </p>
 <p>"'πῶς ἦλθες, Ὀδυσεῦ; τίς τοι κακὸς ἔχραε δαίμων;</p>
 <p>ἦ μέν σ' ἐνδυκέως ἀπεπέμπομεν, ὄφρ' ἀφίκοιο <font color="GREEN">65</font></p>
 <p>πατρίδα σὴν καὶ δῶμα καὶ εἴ πού τοι φίλον ἐστίν.'</p>
 <p> </p>
 <p>"ὣς φάσαν, αὐτὰρ ἐγὼ μετεφώνεον ἀχνύμενος κῆρ:</p>
 <p>"ἄασάν μ' ἕταροί τε κακοὶ πρὸς τοῖσί τε ὕπνος</p>
 <p>σχέτλιος. ἀλλ' ἀκέσασθε, φίλοι: δύναμις γὰρ ἐν ὑμῖν.'</p>
 <p> </p>
 <p>"ὣς ἐφάμην μαλακοῖσι καθαπτόμενος ἐπέεσσιν, <font color="GREEN">70</font></p>
 <p>οἱ δ' ἄνεῳ ἐγένοντο: πατὴρ δ' ἠμείβετο μύθῳ:</p>
 <p> </p>
 <p>"'ἔρρ' ἐκ νήσου θᾶσσον, ἐλέγχιστε ζωόντων:</p>
 <p>οὐ γάρ μοι θέμις ἐστὶ κομιζέμεν οὐδ' ἀποπέμπειν</p>
 <p>ἄνδρα τόν, ὅς κε θεοῖσιν ἀπέχθηται μακάρεσσιν:</p>
 <p>ἔρρε, ἐπεὶ ἄρα θεοῖσιν ἀπεχθόμενος τόδ' ἱκάνεις.' <font color="GREEN">75</font></p>
 <p> </p>
 <p>"ὣς εἰπὼν ἀπέπεμπε δόμων βαρέα στενάχοντα.</p>
 <p>ἔνθεν δὲ προτέρω πλέομεν ἀκαχήμενοι ἦτορ.</p>
 <p>τείρετο δ' ἀνδρῶν θυμὸς ὑπ' εἰρεσίης ἀλεγεινῆς</p>
 <p>ἡμετέρῃ ματίῃ, ἐπεὶ οὐκέτι φαίνετο πομπή.</p>
 <p>ἑξῆμαρ μὲν ὁμῶς πλέομεν νύκτας τε καὶ ἦμαρ, <font color="GREEN">80</font></p>
 <p>ἑβδομάτῃ δ' ἱκόμεσθα Λάμου αἰπὺ πτολίεθρον,</p>
 <p>Τηλέπυλον Λαιστρυγονίην, ὅθι ποιμένα ποιμὴν</p>
 <p>ἠπύει εἰσελάων, ὁ δέ τ' ἐξελάων ὑπακούει.</p>
 <p>ἔνθα κ' ἄυπνος ἀνὴρ δοιοὺς ἐξήρατο μισθούς,</p>
 <p>τὸν μὲν βουκολέων, τὸν δ' ἄργυφα μῆλα νομεύων: <font color="GREEN">85</font></p>
 <p>ἐγγὺς γὰρ νυκτός τε καὶ ἤματός εἰσι κέλευθοι.</p>
 <p>ἔνθ' ἐπεὶ ἐς λιμένα κλυτὸν ἤλθομεν, ὃν πέρι πέτρη</p>
 <p>ἠλίβατος τετύχηκε διαμπερὲς ἀμφοτέρωθεν,</p>
 <p>ἀκταὶ δὲ προβλῆτες ἐναντίαι ἀλλήλῃσιν</p>
 <p>ἐν στόματι προύχουσιν, ἀραιὴ δ' εἴσοδός ἐστιν, <font color="GREEN">90</font></p>
 <p>ἔνθ' οἵ γ' εἴσω πάντες ἔχον νέας ἀμφιελίσσας.</p>
 <p>αἱ μὲν ἄρ' ἔντοσθεν λιμένος κοίλοιο δέδεντο</p>
 <p>πλησίαι: οὐ μὲν γάρ ποτ' ἀέξετο κῦμά γ' ἐν αὐτῷ,</p>
 <p>οὔτε μέγ' οὔτ' ὀλίγον, λευκὴ δ' ἦν ἀμφὶ γαλήνη:</p>
 <p>αὐτὰρ ἐγὼν οἶος σχέθον ἔξω νῆα μέλαιναν, <font color="GREEN">95</font></p>
 <p>αὐτοῦ ἐπ' ἐσχατιῇ, πέτρης ἐκ πείσματα δήσας:</p>
 <p>ἔστην δὲ σκοπιὴν ἐς παιπαλόεσσαν ἀνελθών.</p>
 <p>ἔνθα μὲν οὔτε βοῶν οὔτ' ἀνδρῶν φαίνετο ἔργα,</p>
 <p>καπνὸν δ' οἶον ὁρῶμεν ἀπὸ χθονὸς ἀίσσοντα.</p>
 <p>δὴ τότ' ἐγὼν ἑτάρους προί̈ειν πεύθεσθαι ἰόντας, <font color="GREEN">100</font></p>
 <p>οἵ τινες ἀνέρες εἶεν ἐπὶ χθονὶ σῖτον ἔδοντες,</p>
 <p>ἄνδρε δύω κρίνας, τρίτατον κήρυχ' ἅμ' ὀπάσσας.</p>
 <p>οἱ δ' ἴσαν ἐκβάντες λείην ὁδόν, ᾗ περ ἄμαξαι</p>
 <p>ἄστυδ' ἀφ' ὑψηλῶν ὀρέων καταγίνεον ὕλην,</p>
 <p>κούρῃ δὲ ξύμβληντο πρὸ ἄστεος ὑδρευούσῃ, <font color="GREEN">105</font></p>
 <p>θυγατέρ' ἰφθίμῃ Λαιστρυγόνος Ἀντιφάταο.</p>
 <p>ἡ μὲν ἄρ' ἐς κρήνην κατεβήσετο καλλιρέεθρον</p>
 <p>Ἀρτακίην: ἔνθεν γὰρ ὕδωρ προτὶ ἄστυ φέρεσκον:</p>
 <p>οἱ δὲ παριστάμενοι προσεφώνεον ἔκ τ' ἐρέοντο</p>
 <p>ὅς τις τῶνδ' εἴη βασιλεὺς καὶ οἷσιν ἀνάσσοι: <font color="GREEN">110</font></p>
 <p>ἡ δὲ μάλ' αὐτίκα πατρὸς ἐπέφραδεν ὑψερεφὲς δῶ.</p>
 <p>οἱ δ' ἐπεὶ εἰσῆλθον κλυτὰ δώματα, τὴν δὲ γυναῖκα</p>
 <p>εὗρον, ὅσην τ' ὄρεος κορυφήν, κατὰ δ' ἔστυγον αὐτήν.</p>
 <p>ἡ δ' αἶψ' ἐξ ἀγορῆς ἐκάλει κλυτὸν Ἀντιφατῆα,</p>
 <p>ὃν πόσιν, ὃς δὴ τοῖσιν ἐμήσατο λυγρὸν ὄλεθρον. <font color="GREEN">115</font></p>
 <p>αὐτίχ' ἕνα μάρψας ἑτάρων ὡπλίσσατο δεῖπνον:</p>
 <p>τὼ δὲ δύ' ἀίξαντε φυγῇ ἐπὶ νῆας ἱκέσθην.</p>
 <p>αὐτὰρ ὁ τεῦχε βοὴν διὰ ἄστεος: οἱ δ' ἀίοντες</p>
 <p>φοίτων ἴφθιμοι Λαιστρυγόνες ἄλλοθεν ἄλλος,</p>
 <p>μυρίοι, οὐκ ἄνδρεσσιν ἐοικότες, ἀλλὰ Γίγασιν. <font color="GREEN">120</font></p>
 <p>οἵ ῥ' ἀπὸ πετράων ἀνδραχθέσι χερμαδίοισιν</p>
 <p>βάλλον: ἄφαρ δὲ κακὸς κόναβος κατὰ νῆας ὀρώρει</p>
 <p>ἀνδρῶν τ' ὀλλυμένων νηῶν θ' ἅμα ἀγνυμενάων:</p>
 <p>ἰχθῦς δ' ὣς πείροντες ἀτερπέα δαῖτα φέροντο.</p>
 <p>ὄφρ' οἱ τοὺς ὄλεκον λιμένος πολυβενθέος ἐντός, <font color="GREEN">125</font></p>
 <p>τόφρα δ' ἐγὼ ξίφος ὀξὺ ἐρυσσάμενος παρὰ μηροῦ</p>
 <p>τῷ ἀπὸ πείσματ' ἔκοψα νεὸς κυανοπρῴροιο.</p>
 <p>αἶψα δ' ἐμοῖς ἑτάροισιν ἐποτρύνας ἐκέλευσα</p>
 <p>ἐμβαλέειν κώπῃς, ἵν' ὑπὲκ κακότητα φύγοιμεν:</p>
 <p>οἱ δ' ἅλα πάντες ἀνέρριψαν, δείσαντες ὄλεθρον. <font color="GREEN">130</font></p>
 <p>ἀσπασίως δ' ἐς πόντον ἐπηρεφέας φύγε πέτρας</p>
 <p>νηῦς ἐμή: αὐτὰρ αἱ ἄλλαι ἀολλέες αὐτόθ' ὄλοντο.</p>
 <p>"ἔνθεν δὲ προτέρω πλέομεν ἀκαχήμενοι ἦτορ,</p>
 <p>ἄσμενοι ἐκ θανάτοιο, φίλους ὀλέσαντες ἑταίρους.</p>
 <p>Αἰαίην δ' ἐς νῆσον ἀφικόμεθ': ἔνθα δ' ἔναιε <font color="GREEN">135</font></p>
 <p>Κίρκη ἐυπλόκαμος, δεινὴ θεὸς αὐδήεσσα,</p>
 <p>αὐτοκασιγνήτη ὀλοόφρονος Αἰήταο:</p>
 <p>ἄμφω δ' ἐκγεγάτην φαεσιμβρότου Ἠελίοιο</p>
 <p>μητρός τ' ἐκ Πέρσης, τὴν Ὠκεανὸς τέκε παῖδα.</p>
 <p>ἔνθα δ' ἐπ' ἀκτῆς νηὶ κατηγαγόμεσθα σιωπῇ <font color="GREEN">140</font></p>
 <p>ναύλοχον ἐς λιμένα, καί τις θεὸς ἡγεμόνευεν.</p>
 <p>ἔνθα τότ' ἐκβάντες δύο τ' ἤματα καὶ δύο νύκτας</p>
 <p>κείμεθ' ὁμοῦ καμάτῳ τε καὶ ἄλγεσι θυμὸν ἔδοντες.</p>
 <p>ἀλλ' ὅτε δὴ τρίτον ἦμαρ ἐυπλόκαμος τέλεσ' Ἠώς,</p>
 <p>καὶ τότ' ἐγὼν ἐμὸν ἔγχος ἑλὼν καὶ φάσγανον ὀξὺ <font color="GREEN">145</font></p>
 <p>καρπαλίμως παρὰ νηὸς ἀνήιον ἐς περιωπήν,</p>
 <p>εἴ πως ἔργα ἴδοιμι βροτῶν ἐνοπήν τε πυθοίμην.</p>
 <p>ἔστην δὲ σκοπιὴν ἐς παιπαλόεσσαν ἀνελθών,</p>
 <p>καί μοι ἐείσατο καπνὸς ἀπὸ χθονὸς εὐρυοδείης,</p>
 <p>Κίρκης ἐν μεγάροισι, διὰ δρυμὰ πυκνὰ καὶ ὕλην. <font color="GREEN">150</font></p>
 <p>μερμήριξα δ' ἔπειτα κατὰ φρένα καὶ κατὰ θυμὸν</p>
 <p>ἐλθεῖν ἠδὲ πυθέσθαι, ἐπεὶ ἴδον αἴθοπα καπνόν.</p>
 <p>ὧδε δέ μοι φρονέοντι δοάσσατο κέρδιον εἶναι,</p>
 <p>πρῶτ' ἐλθόντ' ἐπὶ νῆα θοὴν καὶ θῖνα θαλάσσης</p>
 <p>δεῖπνον ἑταίροισιν δόμεναι προέμεν τε πυθέσθαι. <font color="GREEN">155</font></p>
 <p>ἀλλ' ὅτε δὴ σχεδὸν ἦα κιὼν νεὸς ἀμφιελίσσης,</p>
 <p>καὶ τότε τίς με θεῶν ὀλοφύρατο μοῦνον ἐόντα,</p>
 <p>ὅς ῥά μοι ὑψίκερων ἔλαφον μέγαν εἰς ὁδὸν αὐτὴν</p>
 <p>ἧκεν. ὁ μὲν ποταμόνδε κατήιεν ἐκ νομοῦ ὕλης</p>
 <p>πιόμενος: δὴ γάρ μιν ἔχεν μένος ἠελίοιο. <font color="GREEN">160</font></p>
 <p>τὸν δ' ἐγὼ ἐκβαίνοντα κατ' ἄκνηστιν μέσα νῶτα</p>
 <p>πλῆξα: τὸ δ' ἀντικρὺ δόρυ χάλκεον ἐξεπέρησε,</p>
 <p>κὰδ δ' ἔπεσ' ἐν κονίῃσι μακών, ἀπὸ δ' ἔπτατο θυμός.</p>
 <p>τῷ δ' ἐγὼ ἐμβαίνων δόρυ χάλκεον ἐξ ὠτειλῆς</p>
 <p>εἰρυσάμην: τὸ μὲν αὖθι κατακλίνας ἐπὶ γαίῃ <font color="GREEN">165</font></p>
 <p>εἴασ': αὐτὰρ ἐγὼ σπασάμην ῥῶπάς τε λύγους τε,</p>
 <p>πεῖσμα δ', ὅσον τ' ὄργυιαν, ἐυστρεφὲς ἀμφοτέρωθεν</p>
 <p>πλεξάμενος συνέδησα πόδας δεινοῖο πελώρου,</p>
 <p>βῆν δὲ καταλοφάδεια φέρων ἐπὶ νῆα μέλαιναν</p>
 <p>ἔγχει ἐρειδόμενος, ἐπεὶ οὔ πως ἦεν ἐπ' ὤμου <font color="GREEN">170</font></p>
 <p>χειρὶ φέρειν ἑτέρῃ: μάλα γὰρ μέγα θηρίον ἦεν.</p>
 <p>κὰδ' δ' ἔβαλον προπάροιθε νεός, ἀνέγειρα δ' ἑταίρους</p>
 <p>μειλιχίοις ἐπέεσσι παρασταδὸν ἄνδρα ἕκαστον:</p>
 <p> </p>
 <p>"ὦ φίλοι, οὐ γάρ πω καταδυσόμεθ' ἀχνύμενοί περ</p>
 <p>εἰς Ἀίδαο δόμους, πρὶν μόρσιμον ἦμαρ ἐπέλθῃ: <font color="GREEN">175</font></p>
 <p>ἀλλ' ἄγετ', ὄφρ' ἐν νηὶ θοῇ βρῶσίς τε πόσις τε,</p>
 <p>μνησόμεθα βρώμης, μηδὲ τρυχώμεθα λιμῷ.'</p>
 <p>"ὣς ἐφάμην, οἱ δ' ὦκα ἐμοῖς ἐπέεσσι πίθοντο,</p>
 <p>ἐκ δὲ καλυψάμενοι παρὰ θῖν' ἁλὸς ἀτρυγέτοιο</p>
 <p>θηήσαντ' ἔλαφον: μάλα γὰρ μέγα θηρίον ἦεν. <font color="GREEN">180</font></p>
 <p>αὐτὰρ ἐπεὶ τάρπησαν ὁρώμενοι ὀφθαλμοῖσιν,</p>
 <p>χεῖρας νιψάμενοι τεύχοντ' ἐρικυδέα δαῖτα.</p>
 <p>ὣς τότε μὲν πρόπαν ἦμαρ ἐς ἠέλιον καταδύντα</p>
 <p>ἥμεθα δαινύμενοι κρέα τ' ἄσπετα καὶ μέθυ ἡδύ:</p>
 <p>ἦμος δ' ἠέλιος κατέδυ καὶ ἐπὶ κνέφας ἦλθε, <font color="GREEN">185</font></p>
 <p>δὴ τότε κοιμήθημεν ἐπὶ ῥηγμῖνι θαλάσσης.</p>
 <p>ἦμος δ' ἠριγένεια φάνη ῥοδοδάκτυλος Ἠώς,</p>
 <p>καὶ τότ' ἐγὼν ἀγορὴν θέμενος μετὰ πᾶσιν ἔειπον:</p>
 <p> </p>
 <p>"'κέκλυτέ μευ μύθων, κακά περ πάσχοντες ἑταῖροι:</p>
 <p>ὦ φίλοι, οὐ γάρ τ' ἴδμεν, ὅπῃ ζόφος οὐδ' ὅπῃ ἠώς, <font color="GREEN">190</font></p>
 <p>οὐδ' ὅπῃ ἠέλιος φαεσίμβροτος εἶσ' ὑπὸ γαῖαν,</p>
 <p>οὐδ' ὅπῃ ἀννεῖται: ἀλλὰ φραζώμεθα θᾶσσον</p>
 <p>εἴ τις ἔτ' ἔσται μῆτις. ἐγὼ δ' οὔκ οἴομαι εἶναι.</p>
 <p>εἶδον γὰρ σκοπιὴν ἐς παιπαλόεσσαν ἀνελθὼν</p>
 <p>νῆσον, τὴν πέρι πόντος ἀπείριτος ἐστεφάνωται: <font color="GREEN">195</font></p>
 <p>αὐτὴ δὲ χθαμαλὴ κεῖται: καπνὸν δ' ἐνὶ μέσσῃ</p>
 <p>ἔδρακον ὀφθαλμοῖσι διὰ δρυμὰ πυκνὰ καὶ ὕλην.'</p>
 <p> </p>
 <p>"ὣς ἐφάμην, τοῖσιν δὲ κατεκλάσθη φίλον ἦτορ</p>
 <p>μνησαμένοις ἔργων Λαιστρυγόνος Ἀντιφάταο</p>
 <p>Κύκλωπός τε βίης μεγαλήτορος, ἀνδροφάγοιο. <font color="GREEN">200</font></p>
 <p>κλαῖον δὲ λιγέως θαλερὸν κατὰ δάκρυ χέοντες:</p>
 <p>ἀλλ' οὐ γάρ τις πρῆξις ἐγίγνετο μυρομένοισιν.</p>
 <p> </p>
 <p>"αὐτὰρ ἐγὼ δίχα πάντας ἐυκνήμιδας ἑταίρους</p>
 <p>ἠρίθμεον, ἀρχὸν δὲ μετ' ἀμφοτέροισιν ὄπασσα:</p>
 <p>τῶν μὲν ἐγὼν ἦρχον, τῶν δ' Εὐρύλοχος θεοειδής. <font color="GREEN">205</font></p>
 <p>κλήρους δ' ἐν κυνέῃ χαλκήρεϊ πάλλομεν ὦκα:</p>
 <p>ἐκ δ' ἔθορε κλῆρος μεγαλήτορος Εὐρυλόχοιο.</p>
 <p>βῆ δ' ἰέναι, ἅμα τῷ γε δύω καὶ εἴκοσ' ἑταῖροι</p>
 <p>κλαίοντες: κατὰ δ' ἄμμε λίπον γοόωντας ὄπισθεν.</p>
 <p>εὗρον δ' ἐν βήσσῃσι τετυγμένα δώματα Κίρκης <font color="GREEN">210</font></p>
 <p>ξεστοῖσιν λάεσσι, περισκέπτῳ ἐνὶ χώρῳ:</p>
 <p>ἀμφὶ δέ μιν λύκοι ἦσαν ὀρέστεροι ἠδὲ λέοντες,</p>
 <p>τοὺς αὐτὴ κατέθελξεν, ἐπεὶ κακὰ φάρμακ' ἔδωκεν.</p>
 <p>οὐδ' οἵ γ' ὡρμήθησαν ἐπ' ἀνδράσιν, ἀλλ' ἄρα τοί γε</p>
 <p>οὐρῇσιν μακρῇσι περισσαίνοντες ἀνέσταν. <font color="GREEN">215</font></p>
 <p>ὡς δ' ὅτ' ἂν ἀμφὶ ἄνακτα κύνες δαίτηθεν ἰόντα</p>
 <p>σαίνωσ', αἰεὶ γάρ τε φέρει μειλίγματα θυμοῦ,</p>
 <p>ὣς τοὺς ἀμφὶ λύκοι κρατερώνυχες ἠδὲ λέοντες</p>
 <p>σαῖνον: τοὶ δ' ἔδεισαν, ἐπεὶ ἴδον αἰνὰ πέλωρα.</p>
 <p>ἔσταν δ' ἐν προθύροισι θεᾶς καλλιπλοκάμοιο, <font color="GREEN">220</font></p>
 <p>Κίρκης δ' ἔνδον ἄκουον ἀειδούσης ὀπὶ καλῇ,</p>
 <p>ἱστὸν ἐποιχομένης μέγαν ἄμβροτον, οἷα θεάων</p>
 <p>λεπτά τε καὶ χαρίεντα καὶ ἀγλαὰ ἔργα πέλονται.</p>
 <p>τοῖσι δὲ μύθων ἦρχε Πολίτης ὄρχαμος ἀνδρῶν,</p>
 <p>ὅς μοι κήδιστος ἑτάρων ἦν κεδνότατός τε: <font color="GREEN">225</font></p>
 <p> </p>
 <p>"ὦ φίλοι, ἔνδον γάρ τις ἐποιχομένη μέγαν ἱστὸν</p>
 <p>καλὸν ἀοιδιάει, δάπεδον δ' ἅπαν ἀμφιμέμυκεν,</p>
 <p>ἢ θεὸς ἠὲ γυνή: ἀλλὰ φθεγγώμεθα θᾶσσον.'</p>
 <p> </p>
 <p>"ὣς ἄρ' ἐφώνησεν, τοὶ δὲ φθέγγοντο καλεῦντες.</p>
 <p>ἡ δ' αἶψ' ἐξελθοῦσα θύρας ὤιξε φαεινὰς <font color="GREEN">230</font></p>
 <p>καὶ κάλει: οἱ δ' ἅμα πάντες ἀιδρείῃσιν ἕποντο:</p>
 <p>Εὐρύλοχος δ' ὑπέμεινεν, ὀισάμενος δόλον εἶναι.</p>
 <p>εἷσεν δ' εἰσαγαγοῦσα κατὰ κλισμούς τε θρόνους τε,</p>
 <p>ἐν δέ σφιν τυρόν τε καὶ ἄλφιτα καὶ μέλι χλωρὸν</p>
 <p>οἴνῳ Πραμνείῳ ἐκύκα: ἀνέμισγε δὲ σίτῳ <font color="GREEN">235</font></p>
 <p>φάρμακα λύγρ', ἵνα πάγχυ λαθοίατο πατρίδος αἴης.</p>
 <p>αὐτὰρ ἐπεὶ δῶκέν τε καὶ ἔκπιον, αὐτίκ' ἔπειτα</p>
 <p>ῥάβδῳ πεπληγυῖα κατὰ συφεοῖσιν ἐέργνυ.</p>
 <p>οἱ δὲ συῶν μὲν ἔχον κεφαλὰς φωνήν τε τρίχας τε</p>
 <p>καὶ δέμας, αὐτὰρ νοῦς ἦν ἔμπεδος, ὡς τὸ πάρος περ. <font color="GREEN">240</font></p>
 <p>ὣς οἱ μὲν κλαίοντες ἐέρχατο, τοῖσι δὲ Κίρκη</p>
 <p>πάρ ῥ' ἄκυλον βάλανόν τε βάλεν καρπόν τε κρανείης</p>
 <p>ἔδμεναι, οἷα σύες χαμαιευνάδες αἰὲν ἔδουσιν.</p>
 <p> </p>
 <p>"Εὐρύλοχος δ' αἶψ' ἦλθε θοὴν ἐπὶ νῆα μέλαιναν</p>
 <p>ἀγγελίην ἑτάρων ἐρέων καὶ ἀδευκέα πότμον. <font color="GREEN">245</font></p>
 <p>οὐδέ τι ἐκφάσθαι δύνατο ἔπος ἱέμενός περ,</p>
 <p>κῆρ ἄχεϊ μεγάλῳ βεβολημένος: ἐν δέ οἱ ὄσσε</p>
 <p>δακρυόφιν πίμπλαντο, γόον δ' ὠίετο θυμός.</p>
 <p>ἀλλ' ὅτε δή μιν πάντες ἀγασσάμεθ' ἐξερέοντες,</p>
 <p>καὶ τότε τῶν ἄλλων ἑτάρων κατέλεξεν ὄλεθρον: <font color="GREEN">250</font></p>
 <p> </p>
 <p>"'ἤιομεν, ὡς ἐκέλευες, ἀνὰ δρυμά, φαίδιμ' Ὀδυσσεῦ:</p>
 <p>εὕρομεν ἐν βήσσῃσι τετυγμένα δώματα καλὰ</p>
 <p>ξεστοῖσιν λάεσσι, περισκέπτῳ ἐνὶ χώρῳ.</p>
 <p>ἔνθα δέ τις μέγαν ἱστὸν ἐποιχομένη λίγ' ἄειδεν,</p>
 <p>ἢ θεὸς ἠὲ γυνή: τοὶ δὲ φθέγγοντο καλεῦντες. <font color="GREEN">255</font></p>
 <p>ἡ δ' αἶψ' ἐξελθοῦσα θύρας ὤιξε φαεινὰς</p>
 <p>καὶ κάλει: οἱ δ' ἅμα πάντες ἀιδρείῃσιν ἕποντο:</p>
 <p>αὐτὰρ ἐγὼν ὑπέμεινα, ὀισάμενος δόλον εἶναι.</p>
 <p>οἱ δ' ἅμ' ἀιστώθησαν ἀολλέες, οὐδέ τις αὐτῶν</p>
 <p>ἐξεφάνη: δηρὸν δὲ καθήμενος ἐσκοπίαζον.' <font color="GREEN">260</font></p>
 <p>"ὣς ἔφατ', αὐτὰρ ἐγὼ περὶ μὲν ξίφος ἀργυρόηλον</p>
 <p>ὤμοιιν βαλόμην, μέγα χάλκεον, ἀμφὶ δὲ τόξα:</p>
 <p>τὸν δ' ἂψ ἠνώγεα αὐτὴν ὁδὸν ἡγήσασθαι.</p>
 <p>αὐτὰρ ὅ γ' ἀμφοτέρῃσι λαβὼν ἐλλίσσετο γούνων</p>
 <p>καί μ' ὀλοφυρόμενος ἔπεα πτερόεντα προσηύδα: <font color="GREEN">265</font></p>
 <p> </p>
 <p>"'μή μ' ἄγε κεῖσ' ἀέκοντα, διοτρεφές, ἀλλὰ λίπ' αὐτοῦ.</p>
 <p>οἶδα γάρ, ὡς οὔτ' αὐτὸς ἐλεύσεαι οὔτε τιν' ἄλλον</p>
 <p>ἄξεις σῶν ἑτάρων. ἀλλὰ ξὺν τοίσδεσι θᾶσσον</p>
 <p>φεύγωμεν: ἔτι γάρ κεν ἀλύξαιμεν κακὸν ἦμαρ.'</p>
 <p> </p>
 <p>"ὣς ἔφατ', αὐτὰρ ἐγώ μιν ἀμειβόμενος προσέειπον: <font color="GREEN">270</font></p>
 <p>Εὐρύλοχ', ἦ τοι μὲν σὺ μέν' αὐτοῦ τῷδ' ἐνὶ χώρῳ</p>
 <p>ἔσθων καὶ πίνων κοίλῃ παρὰ νηὶ μελαίνῃ:</p>
 <p>αὐτὰρ ἐγὼν εἶμι, κρατερὴ δέ μοι ἔπλετ' ἀνάγκη.'</p>
 <p> </p>
 <p>"ὣς εἰπὼν παρὰ νηὸς ἀνήιον ἠδὲ θαλάσσης.</p>
 <p>ἀλλ' ὅτε δὴ ἄρ' ἔμελλον ἰὼν ἱερὰς ἀνὰ βήσσας <font color="GREEN">275</font></p>
 <p>Κίρκης ἵξεσθαι πολυφαρμάκου ἐς μέγα δῶμα,</p>
 <p>ἔνθα μοι Ἑρμείας χρυσόρραπις ἀντεβόλησεν</p>
 <p>ἐρχομένῳ πρὸς δῶμα, νεηνίῃ ἀνδρὶ ἐοικώς,</p>
 <p>πρῶτον ὑπηνήτῃ, τοῦ περ χαριεστάτη ἥβη:</p>
 <p>ἔν τ' ἄρα μοι φῦ χειρί, ἔπος τ' ἔφατ' ἔκ τ' ὀνόμαζε: <font color="GREEN">280</font></p>
 <p> </p>
 <p>"'πῇ δὴ αὖτ', ὦ δύστηνε, δι' ἄκριας ἔρχεαι οἶος,</p>
 <p>χώρου ἄιδρις ἐών; ἕταροι δέ τοι οἵδ' ἐνὶ Κίρκης</p>
 <p>ἔρχαται ὥς τε σύες πυκινοὺς κευθμῶνας ἔχοντες.</p>
 <p>ἦ τοὺς λυσόμενος δεῦρ' ἔρχεαι; οὐδέ σέ φημι</p>
 <p>αὐτὸν νοστήσειν, μενέεις δὲ σύ γ', ἔνθα περ ἄλλοι. <font color="GREEN">285</font></p>
 <p>ἀλλ' ἄγε δή σε κακῶν ἐκλύσομαι ἠδὲ σαώσω.</p>
 <p>τῆ, τόδε φάρμακον ἐσθλὸν ἔχων ἐς δώματα Κίρκης</p>
 <p>ἔρχευ, ὅ κέν τοι κρατὸς ἀλάλκῃσιν κακὸν ἦμαρ.</p>
 <p>πάντα δέ τοι ἐρέω ὀλοφώια δήνεα Κίρκης.</p>
 <p>τεύξει τοι κυκεῶ, βαλέει δ' ἐν φάρμακα σίτῳ. <font color="GREEN">290</font></p>
 <p>ἀλλ' οὐδ' ὣς θέλξαι σε δυνήσεται: οὐ γὰρ ἐάσει</p>
 <p>φάρμακον ἐσθλόν, ὅ τοι δώσω, ἐρέω δὲ ἕκαστα.</p>
 <p>ὁππότε κεν Κίρκη σ' ἐλάσῃ περιμήκεϊ ῥάβδῳ,</p>
 <p>δὴ τότε σὺ ξίφος ὀξὺ ἐρυσσάμενος παρὰ μηροῦ</p>
 <p>Κίρκῃ ἐπαῖξαι, ὥς τε κτάμεναι μενεαίνων. <font color="GREEN">295</font></p>
 <p>ἡ δέ σ' ὑποδείσασα κελήσεται εὐνηθῆναι:</p>
 <p>ἔνθα σὺ μηκέτ' ἔπειτ' ἀπανήνασθαι θεοῦ εὐνήν,</p>
 <p>ὄφρα κέ τοι λύσῃ θ' ἑτάρους αὐτόν τε κομίσσῃ:</p>
 <p>ἀλλὰ κέλεσθαί μιν μακάρων μέγαν ὅρκον ὀμόσσαι,</p>
 <p>μή τί τοι αὐτῷ πῆμα κακὸν βουλευσέμεν ἄλλο, <font color="GREEN">300</font></p>
 <p>μή σ' ἀπογυμνωθέντα κακὸν καὶ ἀνήνορα θήῃ.'</p>
 <p>"ὣς ἄρα φωνήσας πόρε φάρμακον ἀργεϊφόντης</p>
 <p>ἐκ γαίης ἐρύσας, καί μοι φύσιν αὐτοῦ ἔδειξε.</p>
 <p>ῥίζῃ μὲν μέλαν ἔσκε, γάλακτι δὲ εἴκελον ἄνθος:</p>
 <p>μῶλυ δέ μιν καλέουσι θεοί: χαλεπὸν δέ τ' ὀρύσσειν <font color="GREEN">305</font></p>
 <p>ἀνδράσι γε θνητοῖσι, θεοὶ δέ τε πάντα δύνανται.</p>
 <p>Ἑρμείας μὲν ἔπειτ' ἀπέβη πρὸς μακρὸν Ὄλυμπον</p>
 <p>νῆσον ἀν' ὑλήεσσαν, ἐγὼ δ' ἐς δώματα Κίρκης</p>
 <p>ἤια, πολλὰ δέ μοι κραδίη πόρφυρε κιόντι.</p>
 <p>ἔστην δ' εἰνὶ θύρῃσι θεᾶς καλλιπλοκάμοιο: <font color="GREEN">310</font></p>
 <p>ἔνθα στὰς ἐβόησα, θεὰ δέ μευ ἔκλυεν αὐδῆς.</p>
 <p>ἡ δ' αἶψ' ἐξελθοῦσα θύρας ὤιξε φαεινὰς</p>
 <p>καὶ κάλει: αὐτὰρ ἐγὼν ἑπόμην ἀκαχήμενος ἦτορ.</p>
 <p>εἷσε δέ μ' εἰσαγαγοῦσα ἐπὶ θρόνου ἀργυροήλου</p>
 <p>καλοῦ δαιδαλέου: ὑπὸ δὲ θρῆνυς ποσὶν ἦεν: <font color="GREEN">315</font></p>
 <p>τεῦχε δέ μοι κυκεῶ χρυσέῳ δέπαι, ὄφρα πίοιμι,</p>
 <p>ἐν δέ τε φάρμακον ἧκε, κακὰ φρονέουσ' ἐνὶ θυμῷ.</p>
 <p>αὐτὰρ ἐπεὶ δῶκέν τε καὶ ἔκπιον, οὐδέ μ' ἔθελξε,</p>
 <p>ῥάβδῳ πεπληγυῖα ἔπος τ' ἔφατ' ἔκ τ' ὀνόμαζεν:</p>
 <p>'ἔρχεο νῦν συφεόνδε, μετ' ἄλλων λέξο ἑταίρων.' <font color="GREEN">320</font></p>
 <p> </p>
 <p>"ὣς φάτ', ἐγὼ δ' ἄορ ὀξὺ ἐρυσσάμενος παρὰ μηροῦ</p>
 <p>Κίρκῃ ἐπήιξα ὥς τε κτάμεναι μενεαίνων.</p>
 <p>ἡ δὲ μέγα ἰάχουσα ὑπέδραμε καὶ λάβε γούνων,</p>
 <p>καί μ' ὀλοφυρομένη ἔπεα πτερόεντα προσηύδα:</p>
 <p> </p>
 <p>"'τίς πόθεν εἰς ἀνδρῶν; πόθι τοι πόλις ἠδὲ τοκῆες; <font color="GREEN">325</font></p>
 <p>θαῦμά μ' ἔχει ὡς οὔ τι πιὼν τάδε φάρμακ' ἐθέλχθης:</p>
 <p>οὐδὲ γὰρ οὐδέ τις ἄλλος ἀνὴρ τάδε φάρμακ' ἀνέτλη,</p>
 <p>ὅς κε πίῃ καὶ πρῶτον ἀμείψεται ἕρκος ὀδόντων.</p>
 <p>σοὶ δέ τις ἐν στήθεσσιν ἀκήλητος νόος ἐστίν.</p>
 <p>ἦ σύ γ' Ὀδυσσεύς ἐσσι πολύτροπος, ὅν τέ μοι αἰεὶ <font color="GREEN">330</font></p>
 <p>φάσκεν ἐλεύσεσθαι χρυσόρραπις ἀργεϊφόντης,</p>
 <p>ἐκ Τροίης ἀνιόντα θοῇ σὺν νηὶ μελαίνῃ.</p>
 <p>ἀλλ' ἄγε δὴ κολεῷ μὲν ἄορ θέο, νῶι δ' ἔπειτα</p>
 <p>εὐνῆς ἡμετέρης ἐπιβείομεν, ὄφρα μιγέντε</p>
 <p>εὐνῇ καὶ φιλότητι πεποίθομεν ἀλλήλοισιν.' <font color="GREEN">335</font></p>
 <p> </p>
 <p>"ὣς ἔφατ', αὐτὰρ ἐγώ μιν ἀμειβόμενος προσέειπον:</p>
 <p>'ὦ Κίρκη, πῶς γάρ με κέλεαι σοὶ ἤπιον εἶναι,</p>
 <p>ἥ μοι σῦς μὲν ἔθηκας ἐνὶ μεγάροισιν ἑταίρους,</p>
 <p>αὐτὸν δ' ἐνθάδ' ἔχουσα δολοφρονέουσα κελεύεις</p>
 <p>ἐς θάλαμόν τ' ἰέναι καὶ σῆς ἐπιβήμεναι εὐνῆς, <font color="GREEN">340</font></p>
 <p>ὄφρα με γυμνωθέντα κακὸν καὶ ἀνήνορα θήῃς.</p>
 <p>οὐδ' ἂν ἐγώ γ' ἐθέλοιμι τεῆς ἐπιβήμεναι εὐνῆς,</p>
 <p>εἰ μή μοι τλαίης γε, θεά, μέγαν ὅρκον ὀμόσσαι</p>
 <p>μή τί μοι αὐτῷ πῆμα κακὸν βουλευσέμεν ἄλλο.'</p>
 <p> </p>
 <p>"ὣς ἐφάμην, ἡ δ' αὐτίκ' ἀπώμνυεν, ὡς ἐκέλευον. <font color="GREEN">345</font></p>
 <p>αὐτὰρ ἐπεί ῥ' ὄμοσέν τε τελεύτησέν τε τὸν ὅρκον,</p>
 <p>καὶ τότ' ἐγὼ Κίρκης ἐπέβην περικαλλέος εὐνῆς.</p>
 <p> </p>
 <p>"ἀμφίπολοι δ' ἄρα τέως μὲν ἐνὶ μεγάροισι πένοντο</p>
 <p>τέσσαρες, αἵ οἱ δῶμα κάτα δρήστειραι ἔασι:</p>
 <p>γίγνονται δ' ἄρα ταί γ' ἔκ τε κρηνέων ἀπό τ' ἀλσέων <font color="GREEN">350</font></p>
 <p>ἔκ θ' ἱερῶν ποταμῶν, οἵ τ' εἰς ἅλαδε προρέουσι.</p>
 <p>τάων ἡ μὲν ἔβαλλε θρόνοις ἔνι ῥήγεα καλὰ</p>
 <p>πορφύρεα καθύπερθ', ὑπένερθε δὲ λῖθ' ὑπέβαλλεν:</p>
 <p>ἡ δ' ἑτέρη προπάροιθε θρόνων ἐτίταινε τραπέζας</p>
 <p>ἀργυρέας, ἐπὶ δέ σφι τίθει χρύσεια κάνεια: <font color="GREEN">355</font></p>
 <p>ἡ δὲ τρίτη κρητῆρι μελίφρονα οἶνον ἐκίρνα</p>
 <p>ἡδὺν ἐν ἀργυρέῳ, νέμε δὲ χρύσεια κύπελλα:</p>
 <p>ἡ δὲ τετάρτη ὕδωρ ἐφόρει καὶ πῦρ ἀνέκαιε</p>
 <p>πολλὸν ὑπὸ τρίποδι μεγάλῳ: ἰαίνετο δ' ὕδωρ.</p>
 <p>αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ, <font color="GREEN">360</font></p>
 <p>ἔς ῥ' ἀσάμινθον ἕσασα λό' ἐκ τρίποδος μεγάλοιο,</p>
 <p>θυμῆρες κεράσασα, κατὰ κρατός τε καὶ ὤμων,</p>
 <p>ὄφρα μοι ἐκ κάματον θυμοφθόρον εἵλετο γυίων.</p>
 <p>αὐτὰρ ἐπεὶ λοῦσέν τε καὶ ἔχρισεν λίπ' ἐλαίῳ,</p>
 <p>ἀμφὶ δέ με χλαῖναν καλὴν βάλεν ἠδὲ χιτῶνα, <font color="GREEN">365</font></p>
 <p>εἷσε δέ μ' εἰσαγαγοῦσα ἐπὶ θρόνου ἀργυροήλου</p>
 <p>καλοῦ δαιδαλέου, ὑπὸ δὲ θρῆνυς ποσὶν ἦεν:</p>
 <p>χέρνιβα δ' ἀμφίπολος προχόῳ ἐπέχευε φέρουσα</p>
 <p>καλῇ χρυσείῃ, ὑπὲρ ἀργυρέοιο λέβητος,</p>
 <p>νίψασθαι: παρὰ δὲ ξεστὴν ἐτάνυσσε τράπεζαν. <font color="GREEN">370</font></p>
 <p>σῖτον δ' αἰδοίη ταμίη παρέθηκε φέρουσα,</p>
 <p>εἴδατα πόλλ' ἐπιθεῖσα, χαριζομένη παρεόντων.</p>
 <p>ἐσθέμεναι δ' ἐκέλευεν: ἐμῷ δ' οὐχ ἥνδανε θυμῷ,</p>
 <p>ἀλλ' ἥμην ἀλλοφρονέων, κακὰ δ' ὄσσετο θυμός.</p>
 <p> </p>
 <p>"Κίρκη δ' ὡς ἐνόησεν ἔμ' ἥμενον οὐδ' ἐπὶ σίτῳ <font color="GREEN">375</font></p>
 <p>χεῖρας ἰάλλοντα, κρατερὸν δέ με πένθος ἔχοντα,</p>
 <p>ἄγχι παρισταμένη ἔπεα πτερόεντα προσηύδα:</p>
 <p> </p>
 <p>" 'τίφθ' οὕτως, Ὀδυσεῦ, κατ' ἄρ' ἕζεαι ἶσος ἀναύδῳ,</p>
 <p>θυμὸν ἔδων, βρώμης δ' οὐχ ἅπτεαι οὐδὲ ποτῆτος;</p>
 <p>ἦ τινά που δόλον ἄλλον ὀίεαι: οὐδέ τί σε χρὴ <font color="GREEN">380</font></p>
 <p>δειδίμεν: ἤδη γάρ τοι ἀπώμοσα καρτερὸν ὅρκον.'</p>
 <p> </p>
 <p>"ὣς ἔφατ', αὐτὰρ ἐγώ μιν ἀμειβόμενος προσέειπον:</p>
 <p>'ὦ Κίρκη, τίς γάρ κεν ἀνήρ, ὃς ἐναίσιμος εἴη,</p>
 <p>πρὶν τλαίη πάσσασθαι ἐδητύος ἠδὲ ποτῆτος,</p>
 <p>πρὶν λύσασθ' ἑτάρους καὶ ἐν ὀφθαλμοῖσιν ἰδέσθαι; <font color="GREEN">385</font></p>
 <p>ἀλλ' εἰ δὴ πρόφρασσα πιεῖν φαγέμεν τε κελεύεις,</p>
 <p>λῦσον, ἵν' ὀφθαλμοῖσιν ἴδω ἐρίηρας ἑταίρους.'</p>
 <p>"ὣς ἐφάμην, Κίρκη δὲ διὲκ μεγάροιο βεβήκει</p>
 <p>ῥάβδον ἔχουσ' ἐν χειρί, θύρας δ' ἀνέῳξε συφειοῦ,</p>
 <p>ἐκ δ' ἔλασεν σιάλοισιν ἐοικότας ἐννεώροισιν. <font color="GREEN">390</font></p>
 <p>οἱ μὲν ἔπειτ' ἔστησαν ἐναντίοι, ἡ δὲ δι' αὐτῶν</p>
 <p>ἐρχομένη προσάλειφεν ἑκάστῳ φάρμακον ἄλλο.</p>
 <p>τῶν δ' ἐκ μὲν μελέων τρίχες ἔρρεον, ἃς πρὶν ἔφυσε</p>
 <p>φάρμακον οὐλόμενον, τό σφιν πόρε πότνια Κίρκη:</p>
 <p>ἄνδρες δ' ἂψ ἐγένοντο νεώτεροι ἢ πάρος ἦσαν, <font color="GREEN">395</font></p>
 <p>καὶ πολὺ καλλίονες καὶ μείζονες εἰσοράασθαι.</p>
 <p>ἔγνωσαν δέ μ' ἐκεῖνοι ἔφυν τ' ἐν χερσὶν ἕκαστος.</p>
 <p>πᾶσιν δ' ἱμερόεις ὑπέδυ γόος, ἀμφὶ δὲ δῶμα</p>
 <p>σμερδαλέον κονάβιζε: θεὰ δ' ἐλέαιρε καὶ αὐτή.</p>
 <p> </p>
 <p>"ἡ δέ μευ ἄγχι στᾶσα προσηύδα δῖα θεάων: <font color="GREEN">400</font></p>
 <p>'διογενὲς Λαερτιάδη, πολυμήχαν' Ὀδυσσεῦ,</p>
 <p>ἔρχεο νῦν ἐπὶ νῆα θοὴν καὶ θῖνα θαλάσσης.</p>
 <p>νῆα μὲν ἂρ πάμπρωτον ἐρύσσατε ἤπειρόνδε,</p>
 <p>κτήματα δ' ἐν σπήεσσι πελάσσατε ὅπλα τε πάντα:</p>
 <p>αὐτὸς δ' ἂψ ἰέναι καὶ ἄγειν ἐρίηρας ἑταίρους.' <font color="GREEN">405</font></p>
 <p> </p>
 <p>"ὣς ἔφατ', αὐτὰρ ἐμοί γ' ἐπεπείθετο θυμὸς ἀγήνωρ,</p>
 <p>βῆν δ' ἰέναι ἐπὶ νῆα θοὴν καὶ θῖνα θαλάσσης.</p>
 <p>εὗρον ἔπειτ' ἐπὶ νηὶ θοῇ ἐρίηρας ἑταίρους</p>
 <p>οἴκτρ' ὀλοφυρομένους, θαλερὸν κατὰ δάκρυ χέοντας.</p>
 <p>ὡς δ' ὅτ' ἂν ἄγραυλοι πόριες περὶ βοῦς ἀγελαίας, <font color="GREEN">410</font></p>
 <p>ἐλθούσας ἐς κόπρον, ἐπὴν βοτάνης κορέσωνται,</p>
 <p>πᾶσαι ἅμα σκαίρουσιν ἐναντίαι: οὐδ' ἔτι σηκοὶ</p>
 <p>ἴσχουσ', ἀλλ' ἁδινὸν μυκώμεναι ἀμφιθέουσι:</p>
 <p>μητέρας: ὣς ἔμ' ἐκεῖνοι ἐπεὶ ἴδον ὀφθαλμοῖσι,</p>
 <p>δακρυόεντες ἔχυντο: δόκησε δ' ἄρα σφίσι θυμὸς <font color="GREEN">415</font></p>
 <p>ὣς ἔμεν, ὡς εἰ πατρίδ' ἱκοίατο καὶ πόλιν αὐτὴν</p>
 <p>τρηχείης Ἰθάκης, ἵνα τ' ἔτραφεν ἠδ' ἐγένοντο.</p>
 <p>καί μ' ὀλοφυρόμενοι ἔπεα πτερόεντα προσηύδων:</p>
 <p> </p>
 <p>" 'σοὶ μὲν νοστήσαντι, διοτρεφές, ὣς ἐχάρημεν,</p>
 <p>ὡς εἴ τ' εἰς Ἰθάκην ἀφικοίμεθα πατρίδα γαῖαν: <font color="GREEN">420</font></p>
 <p>ἀλλ' ἄγε, τῶν ἄλλων ἑτάρων κατάλεξον ὄλεθρον.'</p>
 <p> </p>
 <p>"ὣς ἔφαν, αὐτὰρ ἐγὼ προσέφην μαλακοῖς ἐπέεσσι:</p>
 <p>'νῆα μὲν ἂρ πάμπρωτον ἐρύσσομεν ἤπειρόνδε,</p>
 <p>κτήματα δ' ἐν σπήεσσι πελάσσομεν ὅπλα τε πάντα:</p>
 <p>αὐτοὶ δ' ὀτρύνεσθε ἐμοὶ ἅμα πάντες ἕπεσθαι, <font color="GREEN">425</font></p>
 <p>ὄφρα ἴδηθ' ἑτάρους ἱεροῖς ἐν δώμασι Κίρκης</p>
 <p>πίνοντας καὶ ἔδοντας: ἐπηετανὸν γὰρ ἔχουσιν.'</p>
 <p> </p>
 <p>"ὣς ἐφάμην, οἱ δ' ὦκα ἐμοῖς ἐπέεσσι πίθοντο.</p>
 <p>Εὐρύλοχος δέ μοι οἶος ἐρύκανε πάντας ἑταίρους:</p>
 <p>καί σφεας φωνήσας ἔπεα πτερόεντα προσηύδα: <font color="GREEN">430</font></p>
 <p> </p>
 <p>"'ἆ δειλοί, πόσ' ἴμεν; τί κακῶν ἱμείρετε τούτων;</p>
 <p>Κίρκης ἐς μέγαρον καταβήμεναι, ἥ κεν ἅπαντας</p>
 <p>ἢ σῦς ἠὲ λύκους ποιήσεται ἠὲ λέοντας,</p>
 <p>οἵ κέν οἱ μέγα δῶμα φυλάσσοιμεν καὶ ἀνάγκῃ,</p>
 <p>ὥς περ Κύκλωψ ἔρξ', ὅτε οἱ μέσσαυλον ἵκοντο <font color="GREEN">435</font></p>
 <p>ἡμέτεροι ἕταροι, σὺν δ' ὁ θρασὺς εἵπετ' Ὀδυσσεύς:</p>
 <p>τούτου γὰρ καὶ κεῖνοι ἀτασθαλίῃσιν ὄλοντο.'</p>
 <p> </p>
 <p>"ὣς ἔφατ', αὐτὰρ ἐγώ γε μετὰ φρεσὶ μερμήριξα,</p>
 <p>σπασσάμενος τανύηκες ἄορ παχέος παρὰ μηροῦ,</p>
 <p>τῷ οἱ ἀποπλήξας κεφαλὴν οὖδάσδε πελάσσαι, <font color="GREEN">440</font></p>
 <p>καὶ πηῷ περ ἐόντι μάλα σχεδόν: ἀλλά μ' ἑταῖροι</p>
 <p>μειλιχίοις ἐπέεσσιν ἐρήτυον ἄλλοθεν ἄλλος:</p>
 <p> </p>
 <p>"'διογενές, τοῦτον μὲν ἐάσομεν, εἰ σὺ κελεύεις,</p>
 <p>αὐτοῦ πὰρ νηί τε μένειν καὶ νῆα ἔρυσθαι:</p>
 <p>ἡμῖν δ' ἡγεμόνευ' ἱερὰ πρὸς δώματα Κίρκης.' <font color="GREEN">445</font></p>
 <p> </p>
 <p>"ὣς φάμενοι παρὰ νηὸς ἀνήιον ἠδὲ θαλάσσης.</p>
 <p>οὐδὲ μὲν Εὐρύλοχος κοίλῃ παρὰ νηὶ λέλειπτο,</p>
 <p>ἀλλ' ἕπετ': ἔδεισεν γὰρ ἐμὴν ἔκπαγλον ἐνιπήν.</p>
 <p> </p>
 <p>"τόφρα δὲ τοὺς ἄλλους ἑτάρους ἐν δώμασι Κίρκη</p>
 <p>ἐνδυκέως λοῦσέν τε καὶ ἔχρισεν λίπ' ἐλαίῳ, <font color="GREEN">450</font></p>
 <p>ἀμφὶ δ' ἄρα χλαίνας οὔλας βάλεν ἠδὲ χιτῶνας:</p>
 <p>δαινυμένους δ' ἐὺ πάντας ἐφεύρομεν ἐν μεγάροισιν.</p>
 <p>οἱ δ' ἐπεὶ ἀλλήλους εἶδον φράσσαντό τ' ἐσάντα,</p>
 <p>κλαῖον ὀδυρόμενοι, περὶ δὲ στεναχίζετο δῶμα.</p>
 <p>ἡ δέ μευ ἄγχι στᾶσα προσηύδα δῖα θεάων: <font color="GREEN">455</font></p>
 <p> </p>
 <p>"'μηκέτι νῦν θαλερὸν γόον ὄρνυτε: οἶδα καὶ αὐτὴ</p>
 <p>ἠμὲν ὅσ' ἐν πόντῳ πάθετ' ἄλγεα ἰχθυόεντι,</p>
 <p>ἠδ' ὅσ' ἀνάρσιοι ἄνδρες ἐδηλήσαντ' ἐπὶ χέρσου.</p>
 <p>ἀλλ' ἄγετ' ἐσθίετε βρώμην καὶ πίνετε οἶνον,</p>
 <p>εἰς ὅ κεν αὖτις θυμὸν ἐνὶ στήθεσσι λάβητε, <font color="GREEN">460</font></p>
 <p>οἷον ὅτε πρώτιστον ἐλείπετε πατρίδα γαῖαν</p>
 <p>τρηχείης Ἰθάκης. νῦν δ' ἀσκελέες καὶ ἄθυμοι,</p>
 <p>αἰὲν ἄλης χαλεπῆς μεμνημένοι, οὐδέ ποθ' ὕμιν</p>
 <p>θυμὸς ἐν εὐφροσύνῃ, ἐπεὶ ἦ μάλα πολλὰ πέποσθε.'</p>
 <p> </p>
 <p>"ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ. <font color="GREEN">465</font></p>
 <p>ἔνθα μὲν ἤματα πάντα τελεσφόρον εἰς ἐνιαυτὸν</p>
 <p>ἥμεθα δαινύμενοι κρέα τ' ἄσπετα καὶ μέθυ ἡδύ:</p>
 <p>ἀλλ' ὅτε δή ῥ' ἐνιαυτὸς ἔην, περὶ δ' ἔτραπον ὧραι</p>
 <p>μηνῶν φθινόντων, περὶ δ' ἤματα μακρὰ τελέσθη,</p>
 <p>καὶ τότε μ' ἐκκαλέσαντες ἔφαν ἐρίηρες ἑταῖροι: <font color="GREEN">470</font></p>
 <p> </p>
 <p>"'δαιμόνι', ἤδη νῦν μιμνήσκεο πατρίδος αἴης,</p>
 <p>εἴ τοι θέσφατόν ἐστι σαωθῆναι καὶ ἱκέσθαι</p>
 <p>οἶκον ἐς ὑψόροφον καὶ σὴν ἐς πατρίδα γαῖαν.'</p>
 <p> </p>
 <p> </p>
 <p>"ὣς ἔφαν, αὐτὰρ ἐμοί γ' ἐπεπείθετο θυμὸς ἀγήνωρ.</p>
 <p>ὣς τότε μὲν πρόπαν ἦμαρ ἐς ἠέλιον καταδύντα <font color="GREEN">475</font></p>
 <p>ἥμεθα, δαινύμενοι κρέα τ' ἄσπετα καὶ μέθυ ἡδύ:</p>
 <p>ἦμος δ' ἠέλιος κατέδυ καὶ ἐπὶ κνέφας ἦλθεν,</p>
 <p>οἱ μὲν κοιμήσαντο κατὰ μέγαρα σκιόεντα.</p>
 <p>αὐτὰρ ἐγὼ Κίρκης ἐπιβὰς περικαλλέος εὐνῆς</p>
 <p>γούνων ἐλλιτάνευσα, θεὰ δέ μευ ἔκλυεν αὐδῆς: <font color="GREEN">480</font></p>
 <p>καί μιν φωνήσας ἔπεα πτερόεντα προσηύδων:</p>
 <p> </p>
 <p>"'ὢ Κίρκη, τέλεσόν μοι ὑπόσχεσιν ἥν περ ὑπέστης,</p>
 <p>οἴκαδε πεμψέμεναι: θυμὸς δέ μοι ἔσσυται ἤδη,</p>
 <p>ἠδ' ἄλλων ἑτάρων, οἵ μευ φθινύθουσι φίλον κῆρ</p>
 <p>ἀμφ' ἔμ' ὀδυρόμενοι, ὅτε που σύ γε νόσφι γένηαι.' <font color="GREEN">485</font></p>
 <p> </p>
 <p>"ὣς ἐφάμην, ἡ δ' αὐτίκ' ἀμείβετο δῖα θεάων:</p>
 <p>'διογενὲς Λαερτιάδη, πολυμήχαν' Ὀδυσσεῦ,</p>
 <p>μηκέτι νῦν ἀέκοντες ἐμῷ ἐνὶ μίμνετε οἴκῳ.</p>
 <p>ἀλλ' ἄλλην χρὴ πρῶτον ὁδὸν τελέσαι καὶ ἱκέσθαι</p>
 <p>εἰς Ἀίδαο δόμους καὶ ἐπαινῆς Περσεφονείης, <font color="GREEN">490</font></p>
 <p>ψυχῇ χρησομένους Θηβαίου Τειρεσίαο,</p>
 <p>μάντηος ἀλαοῦ, τοῦ τε φρένες ἔμπεδοί εἰσι:</p>
 <p>τῷ καὶ τεθνηῶτι νόον πόρε Περσεφόνεια,</p>
 <p>οἴῳ πεπνῦσθαι, τοὶ δὲ σκιαὶ ἀίσσουσιν.'</p>
 <p> </p>
 <p>"ὣς ἔφατ', αὐτὰρ ἐμοί γε κατεκλάσθη φίλον ἦτορ: <font color="GREEN">495</font></p>
 <p>κλαῖον δ' ἐν λεχέεσσι καθήμενος, οὐδέ νύ μοι κῆρ</p>
 <p>ἤθελ' ἔτι ζώειν καὶ ὁρᾶν φάος ἠελίοιο.</p>
 <p>αὐτὰρ ἐπεὶ κλαίων τε κυλινδόμενος τ' ἐκορέσθην,</p>
 <p>καὶ τότε δή μιν ἔπεσσιν ἀμειβόμενος προσέειπον:</p>
 <p> </p>
 <p>"'ὢ Κίρκη, τίς γὰρ ταύτην ὁδὸν ἡγεμονεύσει; <font color="GREEN">500</font></p>
 <p>εἰς Ἄϊδος δ' οὔ πώ τις ἀφίκετο νηὶ μελαίνῃ.'</p>
 <p>"ὣς ἐφάμην, ἡ δ' αὐτίκ' ἀμείβετο δῖα θεάων:</p>
 <p>'διογενὲς Λαερτιάδη, πολυμήχαν' Ὀδυσσεῦ,</p>
 <p>μή τί τοι ἡγεμόνος γε ποθὴ παρὰ νηὶ μελέσθω,</p>
 <p>ἱστὸν δὲ στήσας, ἀνά θ' ἱστία λευκὰ πετάσσας <font color="GREEN">505</font></p>
 <p>ἧσθαι: τὴν δέ κέ τοι πνοιὴ Βορέαο φέρῃσιν.</p>
 <p>ἀλλ' ὁπότ' ἂν δὴ νηὶ δι' Ὠκεανοῖο περήσῃς,</p>
 <p>ἔνθ' ἀκτή τε λάχεια καὶ ἄλσεα Περσεφονείης,</p>
 <p>μακραί τ' αἴγειροι καὶ ἰτέαι ὠλεσίκαρποι,</p>
 <p>νῆα μὲν αὐτοῦ κέλσαι ἐπ' Ὠκεανῷ βαθυδίνῃ, <font color="GREEN">510</font></p>
 <p>αὐτὸς δ' εἰς Ἀίδεω ἰέναι δόμον εὐρώεντα.</p>
 <p>ἔνθα μὲν εἰς Ἀχέροντα Πυριφλεγέθων τε ῥέουσιν</p>
 <p>Κώκυτός θ', ὃς δὴ Στυγὸς ὕδατός ἐστιν ἀπορρώξ,</p>
 <p>πέτρη τε ξύνεσίς τε δύω ποταμῶν ἐριδούπων:</p>
 <p>ἔνθα δ' ἔπειθ', ἥρως, χριμφθεὶς πέλας, ὥς σε κελεύω, <font color="GREEN">515</font></p>
 <p>βόθρον ὀρύξαι, ὅσον τε πυγούσιον ἔνθα καὶ ἔνθα,</p>
 <p>ἀμφ' αὐτῷ δὲ χοὴν χεῖσθαι πᾶσιν νεκύεσσιν,</p>
 <p>πρῶτα μελικρήτῳ, μετέπειτα δὲ ἡδέι οἴνῳ,</p>
 <p>τὸ τρίτον αὖθ' ὕδατι: ἐπὶ δ' ἄλφιτα λευκὰ παλύνειν.</p>
 <p>πολλὰ δὲ γουνοῦσθαι νεκύων ἀμενηνὰ κάρηνα, <font color="GREEN">520</font></p>
 <p>ἐλθὼν εἰς Ἰθάκην στεῖραν βοῦν, ἥ τις ἀρίστη,</p>
 <p>ῥέξειν ἐν μεγάροισι πυρήν τ' ἐμπλησέμεν ἐσθλῶν,</p>
 <p>Τειρεσίῃ δ' ἀπάνευθεν ὄιν ἱερευσέμεν οἴῳ</p>
 <p>παμμέλαν', ὃς μήλοισι μεταπρέπει ὑμετέροισιν.</p>
 <p>αὐτὰρ ἐπὴν εὐχῇσι λίσῃ κλυτὰ ἔθνεα νεκρῶν, <font color="GREEN">525</font></p>
 <p>ἔνθ' ὄιν ἀρνειὸν ῥέζειν θῆλύν τε μέλαιναν</p>
 <p>εἰς Ἔρεβος στρέψας, αὐτὸς δ' ἀπονόσφι τραπέσθαι</p>
 <p>ἱέμενος ποταμοῖο ῥοάων: ἔνθα δὲ πολλαὶ</p>
 <p>ψυχαὶ ἐλεύσονται νεκύων κατατεθνηώτων.</p>
 <p>δὴ τότ' ἔπειθ' ἑτάροισιν ἐποτρῦναι καὶ ἀνῶξαι <font color="GREEN">530</font></p>
 <p>μῆλα, τὰ δὴ κατάκειτ' ἐσφαγμένα νηλέι χαλκῷ,</p>
 <p>δείραντας κατακῆαι, ἐπεύξασθαι δὲ θεοῖσιν,</p>
 <p>ἰφθίμῳ τ' Ἀίδῃ καὶ ἐπαινῇ Περσεφονείῃ:</p>
 <p>αὐτὸς δὲ ξίφος ὀξὺ ἐρυσσάμενος παρὰ μηροῦ</p>
 <p>ἧσθαι, μηδὲ ἐᾶν νεκύων ἀμενηνὰ κάρηνα <font color="GREEN">535</font></p>
 <p>αἵματος ἆσσον ἴμεν, πρὶν Τειρεσίαο πυθέσθαι.</p>
 <p>ἔνθα τοι αὐτίκα μάντις ἐλεύσεται, ὄρχαμε λαῶν,</p>
 <p>ὅς κέν τοι εἴπῃσιν ὁδὸν καὶ μέτρα κελεύθου</p>
 <p>νόστον θ', ὡς ἐπὶ πόντον ἐλεύσεαι ἰχθυόεντα.'</p>
 <p> </p>
 <p>"ὣς ἔφατ', αὐτίκα δὲ χρυσόθρονος ἤλυθεν Ἠώς. <font color="GREEN">540</font></p>
 <p>ἀμφὶ δέ με χλαῖνάν τε χιτῶνά τε εἵματα ἕσσεν:</p>
 <p>αὐτὴ δ' ἀργύφεον φᾶρος μέγα ἕννυτο νύμφη,</p>
 <p>λεπτὸν καὶ χαρίεν, περὶ δὲ ζώνην βάλετ' ἰξυῖ</p>
 <p>καλὴν χρυσείην, κεφαλῇ δ' ἐπέθηκε καλύπτρην.</p>
 <p>αὐτὰρ ἐγὼ διὰ δώματ' ἰὼν ὤτρυνον ἑταίρους <font color="GREEN">545</font></p>
 <p>μειλιχίοις ἐπέεσσι παρασταδὸν ἄνδρα ἕκαστον:</p>
 <p> </p>
 <p>"'μηκέτι νῦν εὕδοντες ἀωτεῖτε γλυκὺν ὕπνον,</p>
 <p>ἀλλ' ἴομεν: δὴ γάρ μοι ἐπέφραδε πότνια Κίρκη.'</p>
 <p> </p>
 <p>"ὣς ἐφάμην, τοῖσιν δ' ἐπεπείθετο θυμὸς ἀγήνωρ.</p>
 <p>οὐδὲ μὲν οὐδ' ἔνθεν περ ἀπήμονας ἦγον ἑταίρους. <font color="GREEN">550</font></p>
 <p>Ἐλπήνωρ δέ τις ἔσκε νεώτατος, οὔτε τι λίην</p>
 <p>ἄλκιμος ἐν πολέμῳ οὔτε φρεσὶν ᾗσιν ἀρηρώς:</p>
 <p>ὅς μοι ἄνευθ' ἑτάρων ἱεροῖς ἐν δώμασι Κίρκης,</p>
 <p>ψύχεος ἱμείρων, κατελέξατο οἰνοβαρείων.</p>
 <p>κινυμένων δ' ἑτάρων ὅμαδον καὶ δοῦπον ἀκούσας <font color="GREEN">555</font></p>
 <p>ἐξαπίνης ἀνόρουσε καὶ ἐκλάθετο φρεσὶν ᾗσιν</p>
 <p>ἄψορρον καταβῆναι ἰὼν ἐς κλίμακα μακρήν,</p>
 <p>ἀλλὰ καταντικρὺ τέγεος πέσεν: ἐκ δέ οἱ αὐχὴν</p>
 <p>ἀστραγάλων ἐάγη, ψυχὴ δ' Ἄϊδόσδε κατῆλθεν.</p>
 <p> </p>
 <p>"ἐρχομένοισι δὲ τοῖσιν ἐγὼ μετὰ μῦθον ἔειπον: <font color="GREEN">560</font></p>
 <p>'φάσθε νύ που οἶκόνδε φίλην ἐς πατρίδα γαῖαν</p>
 <p>ἔρχεσθ': ἄλλην δ' ἧμιν ὁδὸν τεκμήρατο Κίρκη,</p>
 <p>εἰς Ἀίδαο δόμους καὶ ἐπαινῆς Περσεφονείης</p>
 <p>ψυχῇ χρησομένους Θηβαίου Τειρεσίαο.'</p>
 <p> </p>
 <p>"ὣς ἐφάμην, τοῖσιν δὲ κατεκλάσθη φίλον ἦτορ, <font color="GREEN">565</font></p>
 <p>ἑζόμενοι δὲ κατ' αὖθι γόων τίλλοντό τε χαίτας:</p>
 <p>ἀλλ' οὐ γάρ τις πρῆξις ἐγίγνετο μυρομένοισιν.</p>
 <p> </p>
 <p>"ἀλλ' ὅτε δή ῥ' ἐπὶ νῆα θοὴν καὶ θῖνα θαλάσσης</p>
 <p>ᾔομεν ἀχνύμενοι θαλερὸν κατὰ δάκρυ χέοντες,</p>
 <p>τόφρα δ' ἄρ' οἰχομένη Κίρκη παρὰ νηὶ μελαίνῃ <font color="GREEN">570</font></p>
 <p>ἀρνειὸν κατέδησεν ὄιν θῆλύν τε μέλαιναν,</p>
 <p>ῥεῖα παρεξελθοῦσα: τίς ἂν θεὸν οὐκ ἐθέλοντα</p>
 <p>ὀφθαλμοῖσιν ἴδοιτ' ἢ ἔνθ' ἢ ἔνθα κιόντα;</p>
 
 
 <p></p><hr>
 <center>
 <a href="ody11.htm">Next: Book 11</a></center>
 </body>