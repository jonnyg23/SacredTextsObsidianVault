<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili10.htm">English</a> 
 <a href="ili10.htm">Previous</a> 
 <a href="ili12.htm">Next</a> 
 </center>
 <hr>
 
 
 <h1 align="CENTER">The Iliad, Book 11</h1>
 <p>ἠὼς δ' ἐκ λεχέων παρ' ἀγαυοῦ Τιθωνοῖο</p>
 <p>ὄρνυθ', ἵν' ἀθανάτοισι φόως φέροι ἠδὲ βροτοῖσι:</p>
 <p>Ζεὺς δ' Ἔριδα προί̈αλλε θοὰς ἐπὶ νῆας Ἀχαιῶν</p>
 <p>ἀργαλέην, πολέμοιο τέρας μετὰ χερσὶν ἔχουσαν.</p>
 <p>στῆ δ' ἐπ' Ὀδυσσῆος μεγακήτεϊ νηὶ̈ μελαίνῃ, <font color="GREEN">5</font></p>
 <p>ἥ ῥ' ἐν μεσσάτῳ ἔσκε γεγωνέμεν ἀμφοτέρωσε,</p>
 <p>ἠμὲν ἐπ' Αἴαντος κλισίας Τελαμωνιάδαο</p>
 <p>ἠδ' ἐπ' Ἀχιλλῆος, τοί ῥ' ἔσχατα νῆας ἐί̈σας</p>
 <p>εἴρυσαν ἠνορέῃ πίσυνοι καὶ κάρτεϊ χειρῶν</p>
 <p>ἔνθα στᾶσ' ἤϋσε θεὰ μέγα τε δεινόν τε <font color="GREEN">10</font></p>
 <p>ὄρθι', Ἀχαιοῖσιν δὲ μέγα σθένος ἔμβαλ' ἑκάστῳ</p>
 <p>καρδίῃ ἄληκτον πολεμίζειν ἠδὲ μάχεσθαι.</p>
 <p>τοῖσι δ' ἄφαρ πόλεμος γλυκίων γένετ' ἠὲ νέεσθαι</p>
 <p>ἐν νηυσὶ γλαφυρῇσι φίλην ἐς πατρίδα γαῖαν.</p>
 <p> </p>
 <p>Ἀτρεί̈δης δ' ἐβόησεν ἰδὲ ζώννυσθαι ἄνωγεν <font color="GREEN">15</font></p>
 <p>Ἀργείους: ἐν δ' αὐτὸς ἐδύσετο νώροπα χαλκόν.</p>
 <p>κνημῖδας μὲν πρῶτα περὶ κνήμῃσιν ἔθηκε</p>
 <p>καλὰς ἀργυρέοισιν ἐπισφυρίοις ἀραρυίας:</p>
 <p>δεύτερον αὖ θώρηκα περὶ στήθεσσιν ἔδυνε,</p>
 <p>τόν ποτέ οἱ Κινύρης δῶκε ξεινήϊον εἶναι. <font color="GREEN">20</font></p>
 <p>πεύθετο γὰρ Κύπρον δὲ μέγα κλέος οὕνεκ' Ἀχαιοὶ</p>
 <p>ἐς Τροίην νήεσσιν ἀναπλεύσεσθαι ἔμελλον:</p>
 <p>τοὔνεκά οἱ τὸν δῶκε χαριζόμενος βασιλῆϊ.</p>
 <p>τοῦ δ' ἤτοι δέκα οἶμοι ἔσαν μέλανος κυάνοιο,</p>
 <p>δώδεκα δὲ χρυσοῖο καὶ εἴκοσι κασσιτέροιο: <font color="GREEN">25</font></p>
 <p>κυάνεοι δὲ δράκοντες ὀρωρέχατο προτὶ δειρὴν</p>
 <p>τρεῖς ἑκάτερθ' ἴρισσιν ἐοικότες, ἅς τε Κρονίων</p>
 <p>ἐν νέφεϊ στήριξε, τέρας μερόπων ἀνθρώπων.</p>
 <p>ἀμφὶ δ' ἄρ' ὤμοισιν βάλετο ξίφος: ἐν δέ οἱ ἧλοι</p>
 <p>χρύσειοι πάμφαινον, ἀτὰρ περὶ κουλεὸν ἦεν <font color="GREEN">30</font></p>
 <p>ἀργύρεον χρυσέοισιν ἀορτήρεσσιν ἀρηρός.</p>
 <p>ἂν δ' ἕλετ' ἀμφιβρότην πολυδαίδαλον ἀσπίδα θοῦριν</p>
 <p>καλήν, ἣν πέρι μὲν κύκλοι δέκα χάλκεοι ἦσαν,</p>
 <p>ἐν δέ οἱ ὀμφαλοὶ ἦσαν ἐείκοσι κασσιτέροιο</p>
 <p>λευκοί, ἐν δὲ μέσοισιν ἔην μέλανος κυάνοιο. <font color="GREEN">35</font></p>
 <p>τῇ δ' ἐπὶ μὲν Γοργὼ βλοσυρῶπις ἐστεφάνωτο</p>
 <p>δεινὸν δερκομένη, περὶ δὲ Δεῖμός τε Φόβος τε.</p>
 <p>τῆς δ' ἐξ ἀργύρεος τελαμὼν ἦν: αὐτὰρ ἐπ' αὐτοῦ</p>
 <p>κυάνεος ἐλέλικτο δράκων, κεφαλαὶ δέ οἱ ἦσαν</p>
 <p>τρεῖς ἀμφιστρεφέες ἑνὸς αὐχένος ἐκπεφυυῖαι. <font color="GREEN">40</font></p>
 <p>κρατὶ δ' ἐπ' ἀμφίφαλον κυνέην θέτο τετραφάληρον</p>
 <p>ἵππουριν: δεινὸν δὲ λόφος καθύπερθεν ἔνευεν.</p>
 <p>εἵλετο δ' ἄλκιμα δοῦρε δύω κεκορυθμένα χαλκῷ</p>
 <p>ὀξέα: τῆλε δὲ χαλκὸς ἀπ' αὐτόφιν οὐρανὸν εἴσω</p>
 <p>λάμπ': ἐπὶ δ' ἐγδούπησαν Ἀθηναίη τε καὶ Ἥρη <font color="GREEN">45</font></p>
 <p>τιμῶσαι βασιλῆα πολυχρύσοιο Μυκήνης.</p>
 <p>ἡνιόχῳ μὲν ἔπειτα ἑῷ ἐπέτελλεν ἕκαστος</p>
 <p>ἵππους εὖ κατὰ κόσμον ἐρυκέμεν αὖθ' ἐπὶ τάφρῳ,</p>
 <p>αὐτοὶ δὲ πρυλέες σὺν τεύχεσι θωρηχθέντες</p>
 <p>ῥώοντ': ἄσβεστος δὲ βοὴ γένετ' ἠῶθι πρό. <font color="GREEN">50</font></p>
 <p>φθὰν δὲ μέγ' ἱππήων ἐπὶ τάφρῳ κοσμηθέντες,</p>
 <p>ἱππῆες δ' ὀλίγον μετεκίαθον: ἐν δὲ κυδοιμὸν</p>
 <p>ὦρσε κακὸν Κρονίδης, κατὰ δ' ὑψόθεν ἧκεν ἐέρσας</p>
 <p>αἵματι μυδαλέας ἐξ αἰθέρος, οὕνεκ' ἔμελλε</p>
 <p>πολλὰς ἰφθίμους κεφαλὰς Ἄϊδι προϊάψειν. <font color="GREEN">55</font></p>
 <p> </p>
 <p>Τρῶες δ' αὖθ' ἑτέρωθεν ἐπὶ θρωσμῷ πεδίοιο</p>
 <p>Ἕκτορά τ' ἀμφὶ μέγαν καὶ ἀμύμονα Πουλυδάμαντα</p>
 <p>Αἰνείαν θ', ὃς Τρωσὶ θεὸς ὣς τίετο δήμῳ,</p>
 <p>τρεῖς τ' Ἀντηνορίδας Πόλυβον καὶ Ἀγήνορα δῖον</p>
 <p>ἠί̈θεόν τ' Ἀκάμαντ' ἐπιείκελον ἀθανάτοισιν. <font color="GREEN">60</font></p>
 <p>Ἕκτωρ δ' ἐν πρώτοισι φέρ' ἀσπίδα πάντοσ' ἐί̈σην,</p>
 <p>οἷος δ' ἐκ νεφέων ἀναφαίνεται οὔλιος ἀστὴρ</p>
 <p>παμφαίνων, τοτὲ δ' αὖτις ἔδυ νέφεα σκιόεντα,</p>
 <p>ὣς Ἕκτωρ ὁτὲ μέν τε μετὰ πρώτοισι φάνεσκεν,</p>
 <p>ἄλλοτε δ' ἐν πυμάτοισι κελεύων: πᾶς δ' ἄρα χαλκῷ <font color="GREEN">65</font></p>
 <p>λάμφ' ὥς τε στεροπὴ πατρὸς Διὸς αἰγιόχοιο.</p>
 <p> </p>
 <p>οἳ δ', ὥς τ' ἀμητῆρες ἐναντίοι ἀλλήλοισιν</p>
 <p>ὄγμον ἐλαύνωσιν ἀνδρὸς μάκαρος κατ' ἄρουραν</p>
 <p>πυρῶν ἢ κριθῶν: τὰ δὲ δράγματα ταρφέα πίπτει:</p>
 <p>ὣς Τρῶες καὶ Ἀχαιοὶ ἐπ' ἀλλήλοισι θορόντες <font color="GREEN">70</font></p>
 <p>δῄουν, οὐδ' ἕτεροι μνώοντ' ὀλοοῖο φόβοιο.</p>
 <p>ἴσας δ' ὑσμίνη κεφαλὰς ἔχεν, οἳ δὲ λύκοι ὣς</p>
 <p>θῦνον: Ἔρις δ' ἄρ' ἔχαιρε πολύστονος εἰσορόωσα:</p>
 <p>οἴη γάρ ῥα θεῶν παρετύγχανε μαρναμένοισιν,</p>
 <p>οἳ δ' ἄλλοι οὔ σφιν πάρεσαν θεοί, ἀλλὰ ἕκηλοι <font color="GREEN">75</font></p>
 <p>σφοῖσιν ἐνὶ μεγάροισι καθήατο, ἧχι ἑκάστῳ</p>
 <p>δώματα καλὰ τέτυκτο κατὰ πτύχας Οὐλύμποιο.</p>
 <p>πάντες δ' ᾐτιόωντο κελαινεφέα Κρονίωνα</p>
 <p>οὕνεκ' ἄρα Τρώεσσιν ἐβούλετο κῦδος ὀρέξαι.</p>
 <p>τῶν μὲν ἄρ' οὐκ ἀλέγιζε πατήρ: ὃ δὲ νόσφι λιασθεὶς <font color="GREEN">80</font></p>
 <p>τῶν ἄλλων ἀπάνευθε καθέζετο κύδεϊ γαίων</p>
 <p>εἰσορόων Τρώων τε πόλιν καὶ νῆας Ἀχαιῶν</p>
 <p>χαλκοῦ τε στεροπήν, ὀλλύντάς τ' ὀλλυμένους τε.</p>
 <p> </p>
 <p>ὄφρα μὲν ἠὼς ἦν καὶ ἀέξετο ἱερὸν ἦμαρ,</p>
 <p>τόφρα μάλ' ἀμφοτέρων βέλε' ἥπτετο, πῖπτε δὲ λαός: <font color="GREEN">85</font></p>
 <p>ἦμος δὲ δρυτόμος περ ἀνὴρ ὁπλίσσατο δεῖπνον</p>
 <p>οὔρεος ἐν βήσσῃσιν, ἐπεί τ' ἐκορέσσατο χεῖρας</p>
 <p>τάμνων δένδρεα μακρά, ἅδος τέ μιν ἵκετο θυμόν,</p>
 <p>σίτου τε γλυκεροῖο περὶ φρένας ἵμερος αἱρεῖ,</p>
 <p>τῆμος σφῇ ἀρετῇ Δαναοὶ ῥήξαντο φάλαγγας <font color="GREEN">90</font></p>
 <p>κεκλόμενοι ἑτάροισι κατὰ στίχας: ἐν δ' Ἀγαμέμνων</p>
 <p>πρῶτος ὄρουσ', ἕλε δ' ἄνδρα Βιάνορα ποιμένα λαῶν</p>
 <p>αὐτόν, ἔπειτα δ' ἑταῖρον Ὀϊλῆα πλήξιππον.</p>
 <p>ἤτοι ὅ γ' ἐξ ἵππων κατεπάλμενος ἀντίος ἔστη:</p>
 <p>τὸν δ' ἰθὺς μεμαῶτα μετώπιον ὀξέϊ δουρὶ <font color="GREEN">95</font></p>
 <p>νύξ', οὐδὲ στεφάνη δόρυ οἱ σχέθε χαλκοβάρεια,</p>
 <p>ἀλλὰ δι' αὐτῆς ἦλθε καὶ ὀστέου, ἐγκέφαλος δὲ</p>
 <p>ἔνδον ἅπας πεπάλακτο: δάμασσε δέ μιν μεμαῶτα.</p>
 <p>καὶ τοὺς μὲν λίπεν αὖθι ἄναξ ἀνδρῶν Ἀγαμέμνων</p>
 <p>στήθεσι παμφαίνοντας, ἐπεὶ περίδυσε χιτῶνας: <font color="GREEN">100</font></p>
 <p>αὐτὰρ ὃ βῆ Ἶσόν τε καὶ Ἄντιφον ἐξεναρίξων</p>
 <p>υἷε δύω Πριάμοιο νόθον καὶ γνήσιον ἄμφω</p>
 <p>εἰν ἑνὶ δίφρῳ ἐόντας: ὃ μὲν νόθος ἡνιόχευεν,</p>
 <p>Ἄντιφος αὖ παρέβασκε περικλυτός: ὥ ποτ' Ἀχιλλεὺς</p>
 <p>Ἴδης ἐν κνημοῖσι δίδη μόσχοισι λύγοισι, <font color="GREEN">105</font></p>
 <p>ποιμαίνοντ' ἐπ' ὄεσσι λαβών, καὶ ἔλυσεν ἀποίνων.</p>
 <p>δὴ τότε γ' Ἀτρεί̈δης εὐρὺ κρείων Ἀγαμέμνων</p>
 <p>τὸν μὲν ὑπὲρ μαζοῖο κατὰ στῆθος βάλε δουρί,</p>
 <p>Ἄντιφον αὖ παρὰ οὖς ἔλασε ξίφει, ἐκ δ' ἔβαλ' ἵππων.</p>
 <p>σπερχόμενος δ' ἀπὸ τοῖιν ἐσύλα τεύχεα καλὰ <font color="GREEN">110</font></p>
 <p>γιγνώσκων: καὶ γάρ σφε πάρος παρὰ νηυσὶ θοῇσιν</p>
 <p>εἶδεν, ὅτ' ἐξ Ἴδης ἄγαγεν πόδας ὠκὺς Ἀχιλλεύς.</p>
 <p>ὡς δὲ λέων ἐλάφοιο ταχείης νήπια τέκνα</p>
 <p>ῥηϊδίως συνέαξε λαβὼν κρατεροῖσιν ὀδοῦσιν</p>
 <p>ἐλθὼν εἰς εὐνήν, ἁπαλόν τέ σφ' ἦτορ ἀπηύρα: <font color="GREEN">115</font></p>
 <p>ἣ δ' εἴ πέρ τε τύχῃσι μάλα σχεδόν, οὐ δύναταί σφι</p>
 <p>χραισμεῖν: αὐτὴν γάρ μιν ὑπὸ τρόμος αἰνὸς ἱκάνει:</p>
 <p>καρπαλίμως δ' ἤϊξε διὰ δρυμὰ πυκνὰ καὶ ὕλην</p>
 <p>σπεύδουσ' ἱδρώουσα κραταιοῦ θηρὸς ὑφ' ὁρμῆς:</p>
 <p>ὣς ἄρα τοῖς οὔ τις δύνατο χραισμῆσαι ὄλεθρον <font color="GREEN">120</font></p>
 <p>Τρώων, ἀλλὰ καὶ αὐτοὶ ὑπ' Ἀργείοισι φέβοντο.</p>
 <p> </p>
 <p>αὐτὰρ ὃ Πείσανδρόν τε καὶ Ἱππόλοχον μενεχάρμην</p>
 <p>υἱέας Ἀντιμάχοιο δαί̈φρονος, ὅς ῥα μάλιστα</p>
 <p>χρυσὸν Ἀλεξάνδροιο δεδεγμένος ἀγλαὰ δῶρα</p>
 <p>οὐκ εἴασχ' Ἑλένην δόμεναι ξανθῷ Μενελάῳ, <font color="GREEN">125</font></p>
 <p>τοῦ περ δὴ δύο παῖδε λάβε κρείων Ἀγαμέμνων</p>
 <p>εἰν ἑνὶ δίφρῳ ἐόντας, ὁμοῦ δ' ἔχον ὠκέας ἵππους:</p>
 <p>ἐκ γάρ σφεας χειρῶν φύγον ἡνία σιγαλόεντα,</p>
 <p>τὼ δὲ κυκηθήτην: ὃ δ' ἐναντίον ὦρτο λέων ὣς</p>
 <p>Ἀτρεί̈δης: τὼ δ' αὖτ' ἐκ δίφρου γουναζέσθην: <font color="GREEN">130</font></p>
 <p>ζώγρει Ἀτρέος υἱέ, σὺ δ' ἄξια δέξαι ἄποινα:</p>
 <p>πολλὰ δ' ἐν Ἀντιμάχοιο δόμοις κειμήλια κεῖται</p>
 <p>χαλκός τε χρυσός τε πολύκμητός τε σίδηρος,</p>
 <p>τῶν κέν τοι χαρίσαιτο πατὴρ ἀπερείσι' ἄποινα,</p>
 <p>εἰ νῶϊ ζωοὺς πεπύθοιτ' ἐπὶ νηυσὶν Ἀχαιῶν. <font color="GREEN">135</font></p>
 <p> </p>
 <p>ὣς τώ γε κλαίοντε προσαυδήτην βασιλῆα</p>
 <p>μειλιχίοις ἐπέεσσιν: ἀμείλικτον δ' ὄπ' ἄκουσαν:</p>
 <p>εἰ μὲν δὴ Ἀντιμάχοιο δαί̈φρονος υἱέες ἐστόν,</p>
 <p>ὅς ποτ' ἐνὶ Τρώων ἀγορῇ Μενέλαον ἄνωγεν</p>
 <p>ἀγγελίην ἐλθόντα σὺν ἀντιθέῳ Ὀδυσῆϊ <font color="GREEN">140</font></p>
 <p>αὖθι κατακτεῖναι μηδ' ἐξέμεν ἂψ ἐς Ἀχαιούς,</p>
 <p>νῦν μὲν δὴ τοῦ πατρὸς ἀεικέα τίσετε λώβην.</p>
 <p> </p>
 <p>ἦ, καὶ Πείσανδρον μὲν ἀφ' ἵππων ὦσε χαμᾶζε</p>
 <p>δουρὶ βαλὼν πρὸς στῆθος: ὃ δ' ὕπτιος οὔδει ἐρείσθη.</p>
 <p>Ἱππόλοχος δ' ἀπόρουσε, τὸν αὖ χαμαὶ ἐξενάριξε <font color="GREEN">145</font></p>
 <p>χεῖρας ἀπὸ ξίφεϊ τμήξας ἀπό τ' αὐχένα κόψας,</p>
 <p>ὅλμον δ' ὣς ἔσσευε κυλίνδεσθαι δι' ὁμίλου.</p>
 <p>τοὺς μὲν ἔασ': ὃ δ' ὅθι πλεῖσται κλονέοντο φάλαγγες,</p>
 <p>τῇ ῥ' ἐνόρουσ', ἅμα δ' ἄλλοι ἐϋκνήμιδες Ἀχαιοί.</p>
 <p>πεζοὶ μὲν πεζοὺς ὄλεκον φεύγοντας ἀνάγκῃ, <font color="GREEN">150</font></p>
 <p>ἱππεῖς δ' ἱππῆας: ὑπὸ δέ σφισιν ὦρτο κονίη</p>
 <p>ἐκ πεδίου, τὴν ὦρσαν ἐρίγδουποι πόδες ἵππων</p>
 <p>χαλκῷ δηϊόωντες: ἀτὰρ κρείων Ἀγαμέμνων</p>
 <p>αἰὲν ἀποκτείνων ἕπετ' Ἀργείοισι κελεύων.</p>
 <p>ὡς δ' ὅτε πῦρ ἀί̈δηλον ἐν ἀξύλῳ ἐμπέσῃ ὕλῃ, <font color="GREEN">155</font></p>
 <p>πάντῃ τ' εἰλυφόων ἄνεμος φέρει, οἳ δέ τε θάμνοι</p>
 <p>πρόρριζοι πίπτουσιν ἐπειγόμενοι πυρὸς ὁρμῇ:</p>
 <p>ὣς ἄρ' ὑπ' Ἀτρεί̈δῃ Ἀγαμέμνονι πῖπτε κάρηνα</p>
 <p>Τρώων φευγόντων, πολλοὶ δ' ἐριαύχενες ἵπποι</p>
 <p>κείν' ὄχεα κροτάλιζον ἀνὰ πτολέμοιο γεφύρας <font color="GREEN">160</font></p>
 <p>ἡνιόχους ποθέοντες ἀμύμονας: οἳ δ' ἐπὶ γαίῃ</p>
 <p>κείατο, γύπεσσιν πολὺ φίλτεροι ἢ ἀλόχοισιν.</p>
 <p>Ἕκτορα δ' ἐκ βελέων ὕπαγε Ζεὺς ἔκ τε κονίης</p>
 <p>ἔκ τ' ἀνδροκτασίης ἔκ θ' αἵματος ἔκ τε κυδοιμοῦ:</p>
 <p>Ἀτρεί̈δης δ' ἕπετο σφεδανὸν Δαναοῖσι κελεύων. <font color="GREEN">165</font></p>
 <p>οἳ δὲ παρ' Ἴλου σῆμα παλαιοῦ Δαρδανίδαο</p>
 <p>μέσσον κὰπ πεδίον παρ' ἐρινεὸν ἐσσεύοντο</p>
 <p>ἱέμενοι πόλιος: ὃ δὲ κεκλήγων ἕπετ' αἰεὶ</p>
 <p>Ἀτρεί̈δης, λύθρῳ δὲ παλάσσετο χεῖρας ἀάπτους.</p>
 <p>ἀλλ' ὅτε δὴ Σκαιάς τε πύλας καὶ φηγὸν ἵκοντο, <font color="GREEN">170</font></p>
 <p>ἔνθ' ἄρα δὴ ἵσταντο καὶ ἀλλήλους ἀνέμιμνον.</p>
 <p>οἳ δ' ἔτι κὰμ μέσσον πεδίον φοβέοντο βόες ὥς,</p>
 <p>ἅς τε λέων ἐφόβησε μολὼν ἐν νυκτὸς ἀμολγῷ</p>
 <p>πάσας: τῇ δέ τ' ἰῇ ἀναφαίνεται αἰπὺς ὄλεθρος:</p>
 <p>τῆς δ' ἐξ αὐχέν' ἔαξε λαβὼν κρατεροῖσιν ὀδοῦσι <font color="GREEN">175</font></p>
 <p>πρῶτον, ἔπειτα δέ θ' αἷμα καὶ ἔγκατα πάντα λαφύσσει:</p>
 <p>ὣς τοὺς Ἀτρεί̈δης ἔφεπε κρείων Ἀγαμέμνων</p>
 <p>αἰὲν ἀποκτείνων τὸν ὀπίστατον: οἳ δ' ἐφέβοντο.</p>
 <p>πολλοὶ δὲ πρηνεῖς τε καὶ ὕπτιοι ἔκπεσον ἵππων</p>
 <p>Ἀτρεί̈δεω ὑπὸ χερσί: περὶ πρὸ γὰρ ἔγχεϊ θῦεν. <font color="GREEN">180</font></p>
 <p>ἀλλ' ὅτε δὴ τάχ' ἔμελλεν ὑπὸ πτόλιν αἰπύ τε τεῖχος</p>
 <p>ἵξεσθαι, τότε δή ῥα πατὴρ ἀνδρῶν τε θεῶν τε</p>
 <p>Ἴδης ἐν κορυφῇσι καθέζετο πιδηέσσης</p>
 <p>οὐρανόθεν καταβάς: ἔχε δ' ἀστεροπὴν μετὰ χερσίν.</p>
 <p>Ἶριν δ' ὄτρυνε χρυσόπτερον ἀγγελέουσαν: <font color="GREEN">185</font></p>
 <p>βάσκ' ἴθι Ἶρι ταχεῖα, τὸν Ἕκτορι μῦθον ἐνίσπες:</p>
 <p>ὄφρ' ἂν μέν κεν ὁρᾷ Ἀγαμέμνονα ποιμένα λαῶν</p>
 <p>θύνοντ' ἐν προμάχοισιν ἐναίροντα στίχας ἀνδρῶν,</p>
 <p>τόφρ' ἀναχωρείτω, τὸν δ' ἄλλον λαὸν ἀνώχθω</p>
 <p>μάρνασθαι δηί̈οισι κατὰ κρατερὴν ὑσμίνην. <font color="GREEN">190</font></p>
 <p>αὐτὰρ ἐπεί κ' ἢ δουρὶ τυπεὶς ἢ βλήμενος ἰῷ</p>
 <p>εἰς ἵππους ἅλεται, τότε οἱ κράτος ἐγγυαλίξω</p>
 <p>κτείνειν εἰς ὅ κε νῆας ἐϋσσέλμους ἀφίκηται</p>
 <p>δύῃ τ' ἠέλιος καὶ ἐπὶ κνέφας ἱερὸν ἔλθῃ.</p>
 <p> </p>
 <p>ὣς ἔφατ', οὐδ' ἀπίθησε ποδήνεμος ὠκέα Ἶρις, <font color="GREEN">195</font></p>
 <p>βῆ δὲ κατ' Ἰδαίων ὀρέων εἰς Ἴλιον ἱρήν.</p>
 <p>εὗρ' υἱὸν Πριάμοιο δαί̈φρονος Ἕκτορα δῖον</p>
 <p>ἑσταότ' ἔν θ' ἵπποισι καὶ ἅρμασι κολλητοῖσιν:</p>
 <p>ἀγχοῦ δ' ἱσταμένη προσέφη πόδας ὠκέα Ἶρις:</p>
 <p>Ἕκτορ υἱὲ Πριάμοιο Διὶ μῆτιν ἀτάλαντε <font color="GREEN">200</font></p>
 <p>Ζεύς με πατὴρ προέηκε τεὶ̈ν τάδε μυθήσασθαι.</p>
 <p>ὄφρ' ἂν μέν κεν ὁρᾷς Ἀγαμέμνονα ποιμένα λαῶν</p>
 <p>θύνοντ' ἐν προμάχοισιν, ἐναίροντα στίχας ἀνδρῶν,</p>
 <p>τόφρ' ὑπόεικε μάχης, τὸν δ' ἄλλον λαὸν ἄνωχθι</p>
 <p>μάρνασθαι δηί̈οισι κατὰ κρατερὴν ὑσμίνην. <font color="GREEN">205</font></p>
 <p>αὐτὰρ ἐπεί κ' ἢ δουρὶ τυπεὶς ἢ βλήμενος ἰῷ</p>
 <p>εἰς ἵππους ἅλεται, τότε τοι κράτος ἐγγυαλίξει</p>
 <p>κτείνειν, εἰς ὅ κε νῆας ἐϋσσέλμους ἀφίκηαι</p>
 <p>δύῃ τ' ἠέλιος καὶ ἐπὶ κνέφας ἱερὸν ἔλθῃ.</p>
 <p> </p>
 <p>ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις, <font color="GREEN">210</font></p>
 <p>Ἕκτωρ δ' ἐξ ὀχέων σὺν τεύχεσιν ἆλτο χαμᾶζε,</p>
 <p>πάλλων δ' ὀξέα δοῦρα κατὰ στρατὸν ᾤχετο πάντῃ</p>
 <p>ὀτρύνων μαχέσασθαι, ἔγειρε δὲ φύλοπιν αἰνήν.</p>
 <p>οἳ δ' ἐλελίχθησαν καὶ ἐναντίοι ἔσταν Ἀχαιῶν,</p>
 <p>Ἀργεῖοι δ' ἑτέρωθεν ἐκαρτύναντο φάλαγγας. <font color="GREEN">215</font></p>
 <p>ἀρτύνθη δὲ μάχη, στὰν δ' ἀντίοι: ἐν δ' Ἀγαμέμνων</p>
 <p>πρῶτος ὄρουσ', ἔθελεν δὲ πολὺ προμάχεσθαι ἁπάντων.</p>
 <p> </p>
 <p>ἔσπετε νῦν μοι Μοῦσαι Ὀλύμπια δώματ' ἔχουσαι</p>
 <p>ὅς τις δὴ πρῶτος Ἀγαμέμνονος ἀντίον ἦλθεν</p>
 <p>ἢ αὐτῶν Τρώων ἠὲ κλειτῶν ἐπικούρων. <font color="GREEN">220</font></p>
 <p> </p>
 <p>Ἰφιδάμας Ἀντηνορίδης ἠύ̈ς τε μέγας τε</p>
 <p>ὃς τράφη ἐν Θρῄκῃ ἐριβώλακι μητέρι μήλων:</p>
 <p>Κισσῆς τόν γ' ἔθρεψε δόμοις ἔνι τυτθὸν ἐόντα</p>
 <p>μητροπάτωρ, ὃς τίκτε Θεανὼ καλλιπάρῃον:</p>
 <p>αὐτὰρ ἐπεί ῥ' ἥβης ἐρικυδέος ἵκετο μέτρον, <font color="GREEN">225</font></p>
 <p>αὐτοῦ μιν κατέρυκε, δίδου δ' ὅ γε θυγατέρα ἥν:</p>
 <p>γήμας δ' ἐκ θαλάμοιο μετὰ κλέος ἵκετ' Ἀχαιῶν</p>
 <p>σὺν δυοκαίδεκα νηυσὶ κορωνίσιν, αἵ οἱ ἕποντο.</p>
 <p>τὰς μὲν ἔπειτ' ἐν Περκώτῃ λίπε νῆας ἐί̈σας,</p>
 <p>αὐτὰρ ὃ πεζὸς ἐὼν ἐς Ἴλιον εἰληλούθει: <font color="GREEN">230</font></p>
 <p>ὅς ῥα τότ' Ἀτρεί̈δεω Ἀγαμέμνονος ἀντίον ἦλθεν.</p>
 <p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,</p>
 <p>Ἀτρεί̈δης μὲν ἅμαρτε, παραὶ δέ οἱ ἐτράπετ' ἔγχος,</p>
 <p>Ἰφιδάμας δὲ κατὰ ζώνην θώρηκος ἔνερθε</p>
 <p>νύξ', ἐπὶ δ' αὐτὸς ἔρεισε βαρείῃ χειρὶ πιθήσας: <font color="GREEN">235</font></p>
 <p>οὐδ' ἔτορε ζωστῆρα παναίολον, ἀλλὰ πολὺ πρὶν</p>
 <p>ἀργύρῳ ἀντομένη μόλιβος ὣς ἐτράπετ' αἰχμή.</p>
 <p>καὶ τό γε χειρὶ λαβὼν εὐρὺ κρείων Ἀγαμέμνων</p>
 <p>ἕλκ' ἐπὶ οἷ μεμαὼς ὥς τε λίς, ἐκ δ' ἄρα χειρὸς</p>
 <p>σπάσσατο: τὸν δ' ἄορι πλῆξ' αὐχένα, λῦσε δὲ γυῖα. <font color="GREEN">240</font></p>
 <p>ὣς ὃ μὲν αὖθι πεσὼν κοιμήσατο χάλκεον ὕπνον</p>
 <p>οἰκτρὸς ἀπὸ μνηστῆς ἀλόχου, ἀστοῖσιν ἀρήγων,</p>
 <p>κουριδίης, ἧς οὔ τι χάριν ἴδε, πολλὰ δ' ἔδωκε:</p>
 <p>πρῶθ' ἑκατὸν βοῦς δῶκεν, ἔπειτα δὲ χίλι' ὑπέστη</p>
 <p>αἶγας ὁμοῦ καὶ ὄϊς, τά οἱ ἄσπετα ποιμαίνοντο. <font color="GREEN">245</font></p>
 <p>δὴ τότε γ' Ἀτρεί̈δης Ἀγαμέμνων ἐξενάριξε,</p>
 <p>βῆ δὲ φέρων ἀν' ὅμιλον Ἀχαιῶν τεύχεα καλά.</p>
 <p>τὸν δ' ὡς οὖν ἐνόησε Κόων ἀριδείκετος ἀνδρῶν</p>
 <p>πρεσβυγενὴς Ἀντηνορίδης, κρατερόν ῥά ἑ πένθος</p>
 <p>ὀφθαλμοὺς ἐκάλυψε κασιγνήτοιο πεσόντος. <font color="GREEN">250</font></p>
 <p>στῆ δ' εὐρὰξ σὺν δουρὶ λαθὼν Ἀγαμέμνονα δῖον,</p>
 <p>νύξε δέ μιν κατὰ χεῖρα μέσην ἀγκῶνος ἔνερθε,</p>
 <p>ἀντικρὺ δὲ διέσχε φαεινοῦ δουρὸς ἀκωκή.</p>
 <p>ῥίγησέν τ' ἄρ' ἔπειτα ἄναξ ἀνδρῶν Ἀγαμέμνων:</p>
 <p>ἀλλ' οὐδ' ὧς ἀπέληγε μάχης ἠδὲ πτολέμοιο, <font color="GREEN">255</font></p>
 <p>ἀλλ' ἐπόρουσε Κόωνι ἔχων ἀνεμοτρεφὲς ἔγχος.</p>
 <p>ἤτοι ὃ Ἰφιδάμαντα κασίγνητον καὶ ὄπατρον</p>
 <p>ἕλκε ποδὸς μεμαώς, καὶ ἀύ̈τει πάντας ἀρίστους:</p>
 <p>τὸν δ' ἕλκοντ' ἀν' ὅμιλον ὑπ' ἀσπίδος ὀμφαλοέσσης</p>
 <p>οὔτησε ξυστῷ χαλκήρεϊ, λῦσε δὲ γυῖα: <font color="GREEN">260</font></p>
 <p>τοῖο δ' ἐπ' Ἰφιδάμαντι κάρη ἀπέκοψε παραστάς.</p>
 <p>ἔνθ' Ἀντήνορος υἷες ὑπ' Ἀτρεί̈δῃ βασιλῆϊ</p>
 <p>πότμον ἀναπλήσαντες ἔδυν δόμον Ἄϊδος εἴσω.</p>
 <p> </p>
 <p>αὐτὰρ ὃ τῶν ἄλλων ἐπεπωλεῖτο στίχας ἀνδρῶν</p>
 <p>ἔγχεί̈ τ' ἄορί τε μεγάλοισί τε χερμαδίοισιν, <font color="GREEN">265</font></p>
 <p>ὄφρά οἱ αἷμ' ἔτι θερμὸν ἀνήνοθεν ἐξ ὠτειλῆς.</p>
 <p>αὐτὰρ ἐπεὶ τὸ μὲν ἕλκος ἐτέρσετο, παύσατο δ' αἷμα,</p>
 <p>ὀξεῖαι δ' ὀδύναι δῦνον μένος Ἀτρεί̈δαο.</p>
 <p>ὡς δ' ὅτ' ἂν ὠδίνουσαν ἔχῃ βέλος ὀξὺ γυναῖκα</p>
 <p>δριμύ, τό τε προϊεῖσι μογοστόκοι Εἰλείθυιαι <font color="GREEN">270</font></p>
 <p>Ἥρης θυγατέρες πικρὰς ὠδῖνας ἔχουσαι,</p>
 <p>ὣς ὀξεῖ' ὀδύναι δῦνον μένος Ἀτρεί̈δαο.</p>
 <p>ἐς δίφρον δ' ἀνόρουσε, καὶ ἡνιόχῳ ἐπέτελλε</p>
 <p>νηυσὶν ἔπι γλαφυρῇσιν ἐλαυνέμεν: ἤχθετο γὰρ κῆρ.</p>
 <p>ἤϋσεν δὲ διαπρύσιον Δαναοῖσι γεγωνώς: <font color="GREEN">275</font></p>
 <p>ὦ φίλοι Ἀργείων ἡγήτορες ἠδὲ μέδοντες</p>
 <p>ὑμεῖς μὲν νῦν νηυσὶν ἀμύνετε ποντοπόροισι</p>
 <p>φύλοπιν ἀργαλέην, ἐπεὶ οὐκ ἐμὲ μητίετα Ζεὺς</p>
 <p>εἴασε Τρώεσσι πανημέριον πολεμίζειν.</p>
 <p> </p>
 <p>ὣς ἔφαθ', ἡνίοχος δ' ἵμασεν καλλίτριχας ἵππους <font color="GREEN">280</font></p>
 <p>νῆας ἔπι γλαφυράς: τὼ δ' οὐκ ἀέκοντε πετέσθην:</p>
 <p>ἄφρεον δὲ στήθεα, ῥαίνοντο δὲ νέρθε κονίῃ</p>
 <p>τειρόμενον βασιλῆα μάχης ἀπάνευθε φέροντες.</p>
 <p> </p>
 <p>Ἕκτωρ δ' ὡς ἐνόησ' Ἀγαμέμνονα νόσφι κιόντα</p>
 <p>Τρωσί τε καὶ Λυκίοισιν ἐκέκλετο μακρὸν ἀύ̈σας: <font color="GREEN">285</font></p>
 <p>Τρῶες καὶ Λύκιοι καὶ Δάρδανοι ἀγχιμαχηταὶ</p>
 <p>ἀνέρες ἔστε φίλοι, μνήσασθε δὲ θούριδος ἀλκῆς.</p>
 <p>οἴχετ' ἀνὴρ ὤριστος, ἐμοὶ δὲ μέγ' εὖχος ἔδωκε</p>
 <p>Ζεὺς Κρονίδης: ἀλλ' ἰθὺς ἐλαύνετε μώνυχας ἵππους</p>
 <p>ἰφθίμων Δαναῶν, ἵν' ὑπέρτερον εὖχος ἄρησθε. <font color="GREEN">290</font></p>
 <p> </p>
 <p>ὣς εἰπὼν ὄτρυνε μένος καὶ θυμὸν ἑκάστου.</p>
 <p>ὡς δ' ὅτε πού τις θηρητὴρ κύνας ἀργιόδοντας</p>
 <p>σεύῃ ἐπ' ἀγροτέρῳ συὶ̈ καπρίῳ ἠὲ λέοντι,</p>
 <p>ὣς ἐπ' Ἀχαιοῖσιν σεῦε Τρῶας μεγαθύμους</p>
 <p>Ἕκτωρ Πριαμίδης βροτολοιγῷ ἶσος Ἄρηϊ. <font color="GREEN">295</font></p>
 <p>αὐτὸς δ' ἐν πρώτοισι μέγα φρονέων ἐβεβήκει,</p>
 <p>ἐν δ' ἔπεσ' ὑσμίνῃ ὑπεραέϊ ἶσος ἀέλλῃ,</p>
 <p>ἥ τε καθαλλομένη ἰοειδέα πόντον ὀρίνει.</p>
 <p> </p>
 <p>ἔνθα τίνα πρῶτον, τίνα δ' ὕστατον ἐξενάριξεν</p>
 <p>Ἕκτωρ Πριαμίδης, ὅτε οἱ Ζεὺς κῦδος ἔδωκεν; <font color="GREEN">300</font></p>
 <p>Ἀσαῖον μὲν πρῶτα καὶ Αὐτόνοον καὶ Ὀπίτην</p>
 <p>καὶ Δόλοπα Κλυτίδην καὶ Ὀφέλτιον ἠδ' Ἀγέλαον</p>
 <p>Αἴσυμνόν τ' Ὦρόν τε καὶ Ἱππόνοον μενεχάρμην.</p>
 <p>τοὺς ἄρ' ὅ γ' ἡγεμόνας Δαναῶν ἕλεν, αὐτὰρ ἔπειτα</p>
 <p>πληθύν, ὡς ὁπότε νέφεα Ζέφυρος στυφελίξῃ <font color="GREEN">305</font></p>
 <p>ἀργεστᾶο Νότοιο βαθείῃ λαίλαπι τύπτων:</p>
 <p>πολλὸν δὲ τρόφι κῦμα κυλίνδεται, ὑψόσε δ' ἄχνη</p>
 <p>σκίδναται ἐξ ἀνέμοιο πολυπλάγκτοιο ἰωῆς:</p>
 <p>ὣς ἄρα πυκνὰ καρήαθ' ὑφ' Ἕκτορι δάμνατο λαῶν.</p>
 <p> </p>
 <p>ἔνθά κε λοιγὸς ἔην καὶ ἀμήχανα ἔργα γένοντο, <font color="GREEN">310</font></p>
 <p>καί νύ κεν ἐν νήεσσι πέσον φεύγοντες Ἀχαιοί,</p>
 <p>εἰ μὴ Τυδεί̈δῃ Διομήδεϊ κέκλετ' Ὀδυσσεύς:</p>
 <p>Τυδεί̈δη τί παθόντε λελάσμεθα θούριδος ἀλκῆς;</p>
 <p>ἀλλ' ἄγε δεῦρο πέπον, παρ' ἔμ' ἵσταο: δὴ γὰρ ἔλεγχος</p>
 <p>ἔσσεται εἴ κεν νῆας ἕλῃ κορυθαίολος Ἕκτωρ. <font color="GREEN">315</font></p>
 <p> </p>
 <p>τὸν δ' ἀπαμειβόμενος προσέφη κρατερὸς Διομήδης:</p>
 <p>ἤτοι ἐγὼ μενέω καὶ τλήσομαι: ἀλλὰ μίνυνθα</p>
 <p>ἡμέων ἔσσεται ἦδος, ἐπεὶ νεφεληγερέτα Ζεὺς</p>
 <p>Τρωσὶν δὴ βόλεται δοῦναι κράτος ἠέ περ ἡμῖν.</p>
 <p> </p>
 <p>ἦ καὶ Θυμβραῖον μὲν ἀφ' ἵππων ὦσε χαμᾶζε <font color="GREEN">320</font></p>
 <p>δουρὶ βαλὼν κατὰ μαζὸν ἀριστερόν: αὐτὰρ Ὀδυσσεὺς</p>
 <p>ἀντίθεον θεράποντα Μολίονα τοῖο ἄνακτος.</p>
 <p>τοὺς μὲν ἔπειτ' εἴασαν, ἐπεὶ πολέμου ἀπέπαυσαν:</p>
 <p>τὼ δ' ἀν' ὅμιλον ἰόντε κυδοίμεον, ὡς ὅτε κάπρω</p>
 <p>ἐν κυσὶ θηρευτῇσι μέγα φρονέοντε πέσητον: <font color="GREEN">325</font></p>
 <p>ὣς ὄλεκον Τρῶας πάλιν ὀρμένω: αὐτὰρ Ἀχαιοὶ</p>
 <p>ἀσπασίως φεύγοντες ἀνέπνεον Ἕκτορα δῖον.</p>
 <p> </p>
 <p>ἔνθ' ἑλέτην δίφρόν τε καὶ ἀνέρε δήμου ἀρίστω</p>
 <p>υἷε δύω Μέροπος Περκωσίου, ὃς περὶ πάντων</p>
 <p>ᾔδεε μαντοσύνας, οὐδὲ οὓς παῖδας ἔασκε <font color="GREEN">330</font></p>
 <p>στείχειν ἐς πόλεμον φθισήνορα: τὼ δέ οἱ οὔ τι</p>
 <p>πειθέσθην: κῆρες γὰρ ἄγον μέλανος θανάτοιο.</p>
 <p>τοὺς μὲν Τυδεί̈δης δουρικλειτὸς Διομήδης</p>
 <p>θυμοῦ καὶ ψυχῆς κεκαδὼν κλυτὰ τεύχε' ἀπηύρα:</p>
 <p>Ἱππόδαμον δ' Ὀδυσεὺς καὶ Ὑπείροχον ἐξενάριξεν. <font color="GREEN">335</font></p>
 <p>ἔνθά σφιν κατὰ ἶσα μάχην ἐτάνυσσε Κρονίων</p>
 <p>ἐξ Ἴδης καθορῶν: τοὶ δ' ἀλλήλους ἐνάριζον.</p>
 <p>ἤτοι Τυδέος υἱὸς Ἀγάστροφον οὔτασε δουρὶ</p>
 <p>Παιονίδην ἥρωα κατ' ἰσχίον: οὐ δέ οἱ ἵπποι</p>
 <p>ἐγγὺς ἔσαν προφυγεῖν, ἀάσατο δὲ μέγα θυμῷ. <font color="GREEN">340</font></p>
 <p>τοὺς μὲν γὰρ θεράπων ἀπάνευθ' ἔχεν, αὐτὰρ ὃ πεζὸς</p>
 <p>θῦνε διὰ προμάχων, εἷος φίλον ὤλεσε θυμόν.</p>
 <p>Ἕκτωρ δ' ὀξὺ νόησε κατὰ στίχας, ὦρτο δ' ἐπ' αὐτοὺς</p>
 <p>κεκλήγων: ἅμα δὲ Τρώων εἵποντο φάλαγγες.</p>
 <p>τὸν δὲ ἰδὼν ῥίγησε βοὴν ἀγαθὸς Διομήδης, <font color="GREEN">345</font></p>
 <p>αἶψα δ' Ὀδυσσῆα προσεφώνεεν ἐγγὺς ἐόντα:</p>
 <p>νῶϊν δὴ τόδε πῆμα κυλίνδεται ὄβριμος Ἕκτωρ:</p>
 <p>ἀλλ' ἄγε δὴ στέωμεν καὶ ἀλεξώμεσθα μένοντες.</p>
 <p> </p>
 <p>ἦ ῥα, καὶ ἀμπεπαλὼν προί̈ει δολιχόσκιον ἔγχος</p>
 <p>καὶ βάλεν, οὐδ' ἀφάμαρτε τιτυσκόμενος κεφαλῆφιν, <font color="GREEN">350</font></p>
 <p>ἄκρην κὰκ κόρυθα: πλάγχθη δ' ἀπὸ χαλκόφι χαλκός,</p>
 <p>οὐδ' ἵκετο χρόα καλόν: ἐρύκακε γὰρ τρυφάλεια</p>
 <p>τρίπτυχος αὐλῶπις, τήν οἱ πόρε Φοῖβος Ἀπόλλων.</p>
 <p>Ἕκτωρ δ' ὦκ' ἀπέλεθρον ἀνέδραμε, μίκτο δ' ὁμίλῳ,</p>
 <p>στῆ δὲ γνὺξ ἐριπὼν καὶ ἐρείσατο χειρὶ παχείῃ <font color="GREEN">355</font></p>
 <p>γαίης: ἀμφὶ δὲ ὄσσε κελαινὴ νὺξ ἐκάλυψεν.</p>
 <p>ὄφρα δὲ Τυδεί̈δης μετὰ δούρατος ᾤχετ' ἐρωὴν</p>
 <p>τῆλε διὰ προμάχων, ὅθι οἱ καταείσατο γαίης</p>
 <p>τόφρ' Ἕκτωρ ἔμπνυτο, καὶ ἂψ ἐς δίφρον ὀρούσας</p>
 <p>ἐξέλασ' ἐς πληθύν, καὶ ἀλεύατο κῆρα μέλαιναν. <font color="GREEN">360</font></p>
 <p>δουρὶ δ' ἐπαί̈σσων προσέφη κρατερὸς Διομήδης:</p>
 <p>ἐξ αὖ νῦν ἔφυγες θάνατον κύον: ἦ τέ τοι ἄγχι</p>
 <p>ἦλθε κακόν: νῦν αὖτέ σ' ἐρύσατο Φοῖβος Ἀπόλλων</p>
 <p>ᾧ μέλλεις εὔχεσθαι ἰὼν ἐς δοῦπον ἀκόντων.</p>
 <p>ἦ θήν σ' ἐξανύω γε καὶ ὕστερον ἀντιβολήσας, <font color="GREEN">365</font></p>
 <p>εἴ πού τις καὶ ἔμοιγε θεῶν ἐπιτάρροθός ἐστι.</p>
 <p>νῦν αὖ τοὺς ἄλλους ἐπιείσομαι, ὅν κε κιχείω.</p>
 <p>ἦ, καὶ Παιονίδην δουρὶ κλυτὸν ἐξενάριζεν.</p>
 <p>αὐτὰρ Ἀλέξανδρος Ἑλένης πόσις ἠϋκόμοιο</p>
 <p>Τυδεί̈δῃ ἔπι τόξα τιταίνετο ποιμένι λαῶν, <font color="GREEN">370</font></p>
 <p>στήλῃ κεκλιμένος ἀνδροκμήτῳ ἐπὶ τύμβῳ</p>
 <p>Ἴλου Δαρδανίδαο, παλαιοῦ δημογέροντος.</p>
 <p>ἤτοι ὃ μὲν θώρηκα Ἀγαστρόφου ἰφθίμοιο</p>
 <p>αἴνυτ' ἀπὸ στήθεσφι παναίολον ἀσπίδα τ' ὤμων</p>
 <p>καὶ κόρυθα βριαρήν: ὃ δὲ τόξου πῆχυν ἄνελκε <font color="GREEN">375</font></p>
 <p>καὶ βάλεν, οὐδ' ἄρα μιν ἅλιον βέλος ἔκφυγε χειρός,</p>
 <p>ταρσὸν δεξιτεροῖο ποδός: διὰ δ' ἀμπερὲς ἰὸς</p>
 <p>ἐν γαίῃ κατέπηκτο: ὃ δὲ μάλα ἡδὺ γελάσσας</p>
 <p>ἐκ λόχου ἀμπήδησε καὶ εὐχόμενος ἔπος ηὔδα:</p>
 <p>βέβληαι οὐδ' ἅλιον βέλος ἔκφυγεν: ὡς ὄφελόν τοι <font color="GREEN">380</font></p>
 <p>νείατον ἐς κενεῶνα βαλὼν ἐκ θυμὸν ἑλέσθαι.</p>
 <p>οὕτω κεν καὶ Τρῶες ἀνέπνευσαν κακότητος,</p>
 <p>οἵ τέ σε πεφρίκασι λέονθ' ὡς μηκάδες αἶγες.</p>
 <p> </p>
 <p>τὸν δ' οὐ ταρβήσας προσέφη κρατερὸς Διομήδης:</p>
 <p>τοξότα λωβητὴρ κέρᾳ ἀγλαὲ παρθενοπῖπα <font color="GREEN">385</font></p>
 <p>εἰ μὲν δὴ ἀντίβιον σὺν τεύχεσι πειρηθείης,</p>
 <p>οὐκ ἄν τοι χραίσμῃσι βιὸς καὶ ταρφέες ἰοί:</p>
 <p>νῦν δέ μ' ἐπιγράψας ταρσὸν ποδὸς εὔχεαι αὔτως.</p>
 <p>οὐκ ἀλέγω, ὡς εἴ με γυνὴ βάλοι ἢ πάϊς ἄφρων:</p>
 <p>κωφὸν γὰρ βέλος ἀνδρὸς ἀνάλκιδος οὐτιδανοῖο. <font color="GREEN">390</font></p>
 <p>ἦ τ' ἄλλως ὑπ' ἐμεῖο, καὶ εἴ κ' ὀλίγον περ ἐπαύρῃ,</p>
 <p>ὀξὺ βέλος πέλεται, καὶ ἀκήριον αἶψα τίθησι.</p>
 <p>τοῦ δὲ γυναικὸς μέν τ' ἀμφίδρυφοί εἰσι παρειαί,</p>
 <p>παῖδες δ' ὀρφανικοί: ὃ δέ θ' αἵματι γαῖαν ἐρεύθων</p>
 <p>πύθεται, οἰωνοὶ δὲ περὶ πλέες ἠὲ γυναῖκες. <font color="GREEN">395</font></p>
 <p> </p>
 <p>ὣς φάτο, τοῦ δ' Ὀδυσεὺς δουρικλυτὸς ἐγγύθεν ἐλθὼν</p>
 <p>ἔστη πρόσθ': ὃ δ' ὄπισθε καθεζόμενος βέλος ὠκὺ</p>
 <p>ἐκ ποδὸς ἕλκ', ὀδύνη δὲ διὰ χροὸς ἦλθ' ἀλεγεινή.</p>
 <p>ἐς δίφρον δ' ἀνόρουσε, καὶ ἡνιόχῳ ἐπέτελλε</p>
 <p>νηυσὶν ἔπι γλαφυρῇσιν ἐλαυνέμεν: ἤχθετο γὰρ κῆρ. <font color="GREEN">400</font></p>
 <p> </p>
 <p>οἰώθη δ' Ὀδυσεὺς δουρὶ κλυτός, οὐδέ τις αὐτῷ</p>
 <p>Ἀργείων παρέμεινεν, ἐπεὶ φόβος ἔλλαβε πάντας:</p>
 <p>ὀχθήσας δ' ἄρα εἶπε πρὸς ὃν μεγαλήτορα θυμόν:</p>
 <p>ὤ μοι ἐγὼ τί πάθω; μέγα μὲν κακὸν αἴ κε φέβωμαι</p>
 <p>πληθὺν ταρβήσας: τὸ δὲ ῥίγιον αἴ κεν ἁλώω <font color="GREEN">405</font></p>
 <p>μοῦνος: τοὺς δ' ἄλλους Δαναοὺς ἐφόβησε Κρονίων.</p>
 <p>ἀλλὰ τί ἤ μοι ταῦτα φίλος διελέξατο θυμός;</p>
 <p>οἶδα γὰρ ὅττι κακοὶ μὲν ἀποίχονται πολέμοιο,</p>
 <p>ὃς δέ κ' ἀριστεύῃσι μάχῃ ἔνι τὸν δὲ μάλα χρεὼ</p>
 <p>ἑστάμεναι κρατερῶς, ἤ τ' ἔβλητ' ἤ τ' ἔβαλ' ἄλλον. <font color="GREEN">410</font></p>
 <p>εἷος ὃ ταῦθ' ὥρμαινε κατὰ φρένα καὶ κατὰ θυμόν,</p>
 <p>τόφρα δ' ἐπὶ Τρώων στίχες ἤλυθον ἀσπιστάων,</p>
 <p>ἔλσαν δ' ἐν μέσσοισι, μετὰ σφίσι πῆμα τιθέντες.</p>
 <p>ὡς δ' ὅτε κάπριον ἀμφὶ κύνες θαλεροί τ' αἰζηοὶ</p>
 <p>σεύωνται, ὃ δέ τ' εἶσι βαθείης ἐκ ξυλόχοιο <font color="GREEN">415</font></p>
 <p>θήγων λευκὸν ὀδόντα μετὰ γναμπτῇσι γένυσσιν,</p>
 <p>ἀμφὶ δέ τ' ἀί̈σσονται, ὑπαὶ δέ τε κόμπος ὀδόντων</p>
 <p>γίγνεται, οἳ δὲ μένουσιν ἄφαρ δεινόν περ ἐόντα,</p>
 <p>ὥς ῥα τότ' ἀμφ' Ὀδυσῆα Διὶ̈ φίλον ἐσσεύοντο</p>
 <p>Τρῶες: ὃ δὲ πρῶτον μὲν ἀμύμονα Δηϊοπίτην <font color="GREEN">420</font></p>
 <p>οὔτασεν ὦμον ὕπερθεν ἐπάλμενος ὀξέϊ δουρί,</p>
 <p>αὐτὰρ ἔπειτα Θόωνα καὶ Ἔννομον ἐξενάριξε.</p>
 <p>Χερσιδάμαντα δ' ἔπειτα καθ' ἵππων ἀί̈ξαντα</p>
 <p>δουρὶ κατὰ πρότμησιν ὑπ' ἀσπίδος ὀμφαλοέσσης</p>
 <p>νύξεν: ὃ δ' ἐν κονίῃσι πεσὼν ἕλε γαῖαν ἀγοστῷ. <font color="GREEN">425</font></p>
 <p>τοὺς μὲν ἔασ', ὃ δ' ἄρ' Ἱππασίδην Χάροπ' οὔτασε δουρὶ</p>
 <p>αὐτοκασίγνητον εὐηφενέος Σώκοιο.</p>
 <p>τῷ δ' ἐπαλεξήσων Σῶκος κίεν ἰσόθεος φώς,</p>
 <p>στῆ δὲ μάλ' ἐγγὺς ἰὼν καί μιν πρὸς μῦθον ἔειπεν</p>
 <p>ὦ Ὀδυσεῦ πολύαινε δόλων ἆτ' ἠδὲ πόνοιο <font color="GREEN">430</font></p>
 <p>σήμερον ἢ δοιοῖσιν ἐπεύξεαι Ἱππασίδῃσι</p>
 <p>τοιώδ' ἄνδρε κατακτείνας καὶ τεύχε' ἀπούρας,</p>
 <p>ἤ κεν ἐμῷ ὑπὸ δουρὶ τυπεὶς ἀπὸ θυμὸν ὀλέσσῃς.</p>
 <p> </p>
 <p>ὣς εἰπὼν οὔτησε κατ' ἀσπίδα πάντοσ' ἐί̈σην.</p>
 <p>διὰ μὲν ἀσπίδος ἦλθε φαεινῆς ὄβριμον ἔγχος, <font color="GREEN">435</font></p>
 <p>καὶ διὰ θώρηκος πολυδαιδάλου ἠρήρειστο,</p>
 <p>πάντα δ' ἀπὸ πλευρῶν χρόα ἔργαθεν, οὐδ' ἔτ' ἔασε</p>
 <p>Παλλὰς Ἀθηναίη μιχθήμεναι ἔγκασι φωτός.</p>
 <p>γνῶ δ' Ὀδυσεὺς ὅ οἱ οὔ τι τέλος κατακαίριον ἦλθεν,</p>
 <p>ἂψ δ' ἀναχωρήσας Σῶκον πρὸς μῦθον ἔειπεν: <font color="GREEN">440</font></p>
 <p>ἆ δείλ' ἦ μάλα δή σε κιχάνεται αἰπὺς ὄλεθρος.</p>
 <p>ἤτοι μέν ῥ' ἔμ' ἔπαυσας ἐπὶ Τρώεσσι μάχεσθαι:</p>
 <p>σοὶ δ' ἐγὼ ἐνθάδε φημὶ φόνον καὶ κῆρα μέλαιναν</p>
 <p>ἤματι τῷδ' ἔσσεσθαι, ἐμῷ δ' ὑπὸ δουρὶ δαμέντα</p>
 <p>εὖχος ἐμοὶ δώσειν, ψυχὴν δ' Ἄϊδι κλυτοπώλῳ. <font color="GREEN">445</font></p>
 <p> </p>
 <p>ἦ, καὶ ὃ μὲν φύγαδ' αὖτις ὑποστρέψας ἐβεβήκει,</p>
 <p>τῷ δὲ μεταστρεφθέντι μεταφρένῳ ἐν δόρυ πῆξεν</p>
 <p>ὤμων μεσσηγύς, διὰ δὲ στήθεσφιν ἔλασσε,</p>
 <p>δούπησεν δὲ πεσών: ὃ δ' ἐπεύξατο δῖος Ὀδυσσεύς:</p>
 <p>ὦ Σῶχ' Ἱππάσου υἱὲ δαί̈φρονος ἱπποδάμοιο <font color="GREEN">450</font></p>
 <p>φθῆ σε τέλος θανάτοιο κιχήμενον, οὐδ' ὑπάλυξας.</p>
 <p>ἆ δείλ' οὐ μὲν σοί γε πατὴρ καὶ πότνια μήτηρ</p>
 <p>ὄσσε καθαιρήσουσι θανόντι περ, ἀλλ' οἰωνοὶ</p>
 <p>ὠμησταὶ ἐρύουσι, περὶ πτερὰ πυκνὰ βαλόντες.</p>
 <p>αὐτὰρ ἔμ', εἴ κε θάνω, κτεριοῦσί γε δῖοι Ἀχαιοί. <font color="GREEN">455</font></p>
 <p>ὣς εἰπὼν Σώκοιο δαί̈φρονος ὄβριμον ἔγχος</p>
 <p>ἔξω τε χροὸς ἕλκε καὶ ἀσπίδος ὀμφαλοέσσης:</p>
 <p>αἷμα δέ οἱ σπασθέντος ἀνέσσυτο, κῆδε δὲ θυμόν.</p>
 <p>Τρῶες δὲ μεγάθυμοι ὅπως ἴδον αἷμ' Ὀδυσῆος</p>
 <p>κεκλόμενοι καθ' ὅμιλον ἐπ' αὐτῷ πάντες ἔβησαν. <font color="GREEN">460</font></p>
 <p>αὐτὰρ ὅ γ' ἐξοπίσω ἀνεχάζετο, αὖε δ' ἑταίρους.</p>
 <p>τρὶς μὲν ἔπειτ' ἤϋσεν ὅσον κεφαλὴ χάδε φωτός,</p>
 <p>τρὶς δ' ἄϊεν ἰάχοντος ἄρηι φίλος Μενέλαος.</p>
 <p>αἶψα δ' ἄρ' Αἴαντα προσεφώνεεν ἐγγὺς ἐόντα:</p>
 <p>Αἶαν διογενὲς Τελαμώνιε κοίρανε λαῶν <font color="GREEN">465</font></p>
 <p>ἀμφί μ' Ὀδυσσῆος ταλασίφρονος ἵκετ' ἀϋτὴ</p>
 <p>τῷ ἰκέλη ὡς εἴ ἑ βιῴατο μοῦνον ἐόντα</p>
 <p>Τρῶες ἀποτμήξαντες ἐνὶ κρατερῇ ὑσμίνῃ.</p>
 <p>ἀλλ' ἴομεν καθ' ὅμιλον: ἀλεξέμεναι γὰρ ἄμεινον.</p>
 <p>δείδω μή τι πάθῃσιν ἐνὶ Τρώεσσι μονωθεὶς <font color="GREEN">470</font></p>
 <p>ἐσθλὸς ἐών, μεγάλη δὲ ποθὴ Δαναοῖσι γένηται.</p>
 <p> </p>
 <p>ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς.</p>
 <p>εὗρον ἔπειτ' Ὀδυσῆα Διὶ̈ φίλον: ἀμφὶ δ' ἄρ' αὐτὸν</p>
 <p>Τρῶες ἕπονθ' ὡς εἴ τε δαφοινοὶ θῶες ὄρεσφιν</p>
 <p>ἀμφ' ἔλαφον κεραὸν βεβλημένον, ὅν τ' ἔβαλ' ἀνὴρ <font color="GREEN">475</font></p>
 <p>ἰῷ ἀπὸ νευρῆς: τὸν μέν τ' ἤλυξε πόδεσσι</p>
 <p>φεύγων, ὄφρ' αἷμα λιαρὸν καὶ γούνατ' ὀρώρῃ:</p>
 <p>αὐτὰρ ἐπεὶ δὴ τόν γε δαμάσσεται ὠκὺς ὀϊστός,</p>
 <p>ὠμοφάγοι μιν θῶες ἐν οὔρεσι δαρδάπτουσιν</p>
 <p>ἐν νέμεϊ σκιερῷ: ἐπί τε λῖν ἤγαγε δαίμων <font color="GREEN">480</font></p>
 <p>σίντην: θῶες μέν τε διέτρεσαν, αὐτὰρ ὃ δάπτει:</p>
 <p>ὥς ῥα τότ' ἀμφ' Ὀδυσῆα δαί̈φρονα ποικιλομήτην</p>
 <p>Τρῶες ἕπον πολλοί τε καὶ ἄλκιμοι, αὐτὰρ ὅ γ' ἥρως</p>
 <p>ἀί̈σσων ᾧ ἔγχει ἀμύνετο νηλεὲς ἦμαρ.</p>
 <p>Αἴας δ' ἐγγύθεν ἦλθε φέρων σάκος ἠύ̈τε πύργον, <font color="GREEN">485</font></p>
 <p>στῆ δὲ παρέξ: Τρῶες δὲ διέτρεσαν ἄλλυδις ἄλλος.</p>
 <p>ἤτοι τὸν Μενέλαος ἀρήϊος ἔξαγ' ὁμίλου</p>
 <p>χειρὸς ἔχων, εἷος θεράπων σχεδὸν ἤλασεν ἵππους.</p>
 <p>Αἴας δὲ Τρώεσσιν ἐπάλμενος εἷλε Δόρυκλον</p>
 <p>Πριαμίδην νόθον υἱόν, ἔπειτα δὲ Πάνδοκον οὖτα, <font color="GREEN">490</font></p>
 <p>οὖτα δὲ Λύσανδρον καὶ Πύρασον ἠδὲ Πυλάρτην.</p>
 <p>ὡς δ' ὁπότε πλήθων ποταμὸς πεδίον δὲ κάτεισι</p>
 <p>χειμάρρους κατ' ὄρεσφιν ὀπαζόμενος Διὸς ὄμβρῳ,</p>
 <p>πολλὰς δὲ δρῦς ἀζαλέας, πολλὰς δέ τε πεύκας</p>
 <p>ἐσφέρεται, πολλὸν δέ τ' ἀφυσγετὸν εἰς ἅλα βάλλει, <font color="GREEN">495</font></p>
 <p>ὣς ἔφεπε κλονέων πεδίον τότε φαίδιμος Αἴας,</p>
 <p>δαί̈ζων ἵππους τε καὶ ἀνέρας: οὐδέ πω Ἕκτωρ</p>
 <p>πεύθετ', ἐπεί ῥα μάχης ἐπ' ἀριστερὰ μάρνατο πάσης</p>
 <p>ὄχθας πὰρ ποταμοῖο Σκαμάνδρου, τῇ ῥα μάλιστα</p>
 <p>ἀνδρῶν πῖπτε κάρηνα, βοὴ δ' ἄσβεστος ὀρώρει <font color="GREEN">500</font></p>
 <p>Νέστορά τ' ἀμφὶ μέγαν καὶ ἀρήϊον Ἰδομενῆα.</p>
 <p>Ἕκτωρ μὲν μετὰ τοῖσιν ὁμίλει μέρμερα ῥέζων</p>
 <p>ἔγχεί̈ θ' ἱπποσύνῃ τε, νέων δ' ἀλάπαζε φάλαγγας:</p>
 <p>οὐδ' ἄν πω χάζοντο κελεύθου δῖοι Ἀχαιοὶ</p>
 <p>εἰ μὴ Ἀλέξανδρος Ἑλένης πόσις ἠϋκόμοιο <font color="GREEN">505</font></p>
 <p>παῦσεν ἀριστεύοντα Μαχάονα ποιμένα λαῶν,</p>
 <p>ἰῷ τριγλώχινι βαλὼν κατὰ δεξιὸν ὦμον.</p>
 <p>τῷ ῥα περίδεισαν μένεα πνείοντες Ἀχαιοὶ</p>
 <p>μή πώς μιν πολέμοιο μετακλινθέντος ἕλοιεν.</p>
 <p>αὐτίκα δ' Ἰδομενεὺς προσεφώνεε Νέστορα δῖον: <font color="GREEN">510</font></p>
 <p>ὦ Νέστορ Νηληϊάδη μέγα κῦδος Ἀχαιῶν</p>
 <p>ἄγρει σῶν ὀχέων ἐπιβήσεο, πὰρ δὲ Μαχάων</p>
 <p>βαινέτω, ἐς νῆας δὲ τάχιστ' ἔχε μώνυχας ἵππους:</p>
 <p>ἰητρὸς γὰρ ἀνὴρ πολλῶν ἀντάξιος ἄλλων</p>
 <p>ἰούς τ' ἐκτάμνειν ἐπί τ' ἤπια φάρμακα πάσσειν. <font color="GREEN">515</font></p>
 <p> </p>
 <p>ὣς ἔφατ', οὐδ' ἀπίθησε Γερήνιος ἱππότα Νέστωρ.</p>
 <p>αὐτίκα δ' ὧν ὀχέων ἐπεβήσετο, πὰρ δὲ Μαχάων</p>
 <p>βαῖν' Ἀσκληπιοῦ υἱὸς ἀμύμονος ἰητῆρος:</p>
 <p>μάστιξεν δ' ἵππους, τὼ δ' οὐκ ἀέκοντε πετέσθην</p>
 <p>νῆας ἔπι γλαφυράς: τῇ γὰρ φίλον ἔπλετο θυμῷ. <font color="GREEN">520</font></p>
 <p> </p>
 <p>Κεβριόνης δὲ Τρῶας ὀρινομένους ἐνόησεν</p>
 <p>Ἕκτορι παρβεβαώς, καί μιν πρὸς μῦθον ἔειπεν:</p>
 <p>Ἕκτορ νῶϊ μὲν ἐνθάδ' ὁμιλέομεν Δαναοῖσιν</p>
 <p>ἐσχατιῇ πολέμοιο δυσηχέος: οἳ δὲ δὴ ἄλλοι</p>
 <p>Τρῶες ὀρίνονται ἐπιμὶξ ἵπποι τε καὶ αὐτοί. <font color="GREEN">525</font></p>
 <p>Αἴας δὲ κλονέει Τελαμώνιος: εὖ δέ μιν ἔγνων:</p>
 <p>εὐρὺ γὰρ ἀμφ' ὤμοισιν ἔχει σάκος: ἀλλὰ καὶ ἡμεῖς</p>
 <p>κεῖσ' ἵππους τε καὶ ἅρμ' ἰθύνομεν, ἔνθα μάλιστα</p>
 <p>ἱππῆες πεζοί τε κακὴν ἔριδα προβαλόντες</p>
 <p>ἀλλήλους ὀλέκουσι, βοὴ δ' ἄσβεστος ὄρωρεν. <font color="GREEN">530</font></p>
 <p>ὣς ἄρα φωνήσας ἵμασεν καλλίτριχας ἵππους</p>
 <p>μάστιγι λιγυρῇ: τοὶ δὲ πληγῆς ἀί̈οντες</p>
 <p>ῥίμφ' ἔφερον θοὸν ἅρμα μετὰ Τρῶας καὶ Ἀχαιοὺς</p>
 <p>στείβοντες νέκυάς τε καὶ ἀσπίδας: αἵματι δ' ἄξων</p>
 <p>νέρθεν ἅπας πεπάλακτο καὶ ἄντυγες αἳ περὶ δίφρον, <font color="GREEN">535</font></p>
 <p>ἃς ἄρ' ἀφ' ἱππείων ὁπλέων ῥαθάμιγγες ἔβαλλον</p>
 <p>αἵ τ' ἀπ' ἐπισσώτρων. ὃ δὲ ἵετο δῦναι ὅμιλον</p>
 <p>ἀνδρόμεον ῥῆξαί τε μετάλμενος: ἐν δὲ κυδοιμὸν</p>
 <p>ἧκε κακὸν Δαναοῖσι, μίνυνθα δὲ χάζετο δουρός.</p>
 <p>αὐτὰρ ὃ τῶν ἄλλων ἐπεπωλεῖτο στίχας ἀνδρῶν <font color="GREEN">540</font></p>
 <p>ἔγχεί̈ τ' ἄορί τε μεγάλοισί τε χερμαδίοισιν,</p>
 <p>Αἴαντος δ' ἀλέεινε μάχην Τελαμωνιάδαο.</p>
 <p> </p>
 <p>Ζεὺς δὲ πατὴρ Αἴανθ' ὑψίζυγος ἐν φόβον ὦρσε:</p>
 <p>στῆ δὲ ταφών, ὄπιθεν δὲ σάκος βάλεν ἑπταβόειον,</p>
 <p>τρέσσε δὲ παπτήνας ἐφ' ὁμίλου θηρὶ ἐοικὼς <font color="GREEN">545</font></p>
 <p>ἐντροπαλιζόμενος ὀλίγον γόνυ γουνὸς ἀμείβων.</p>
 <p>ὡς δ' αἴθωνα λέοντα βοῶν ἀπὸ μεσσαύλοιο</p>
 <p>ἐσσεύαντο κύνες τε καὶ ἀνέρες ἀγροιῶται,</p>
 <p>οἵ τέ μιν οὐκ εἰῶσι βοῶν ἐκ πῖαρ ἑλέσθαι</p>
 <p>πάννυχοι ἐγρήσσοντες: ὃ δὲ κρειῶν ἐρατίζων <font color="GREEN">550</font></p>
 <p>ἰθύει, ἀλλ' οὔ τι πρήσσει: θαμέες γὰρ ἄκοντες</p>
 <p>ἀντίον ἀί̈σσουσι θρασειάων ἀπὸ χειρῶν</p>
 <p>καιόμεναί τε δεταί, τάς τε τρεῖ ἐσσύμενός περ:</p>
 <p>ἠῶθεν δ' ἀπὸ νόσφιν ἔβη τετιηότι θυμῷ:</p>
 <p>ὣς Αἴας τότ' ἀπὸ Τρώων τετιημένος ἦτορ <font color="GREEN">555</font></p>
 <p>ἤϊε πόλλ' ἀέκων: περὶ γὰρ δίε νηυσὶν Ἀχαιῶν.</p>
 <p>ὡς δ' ὅτ' ὄνος παρ' ἄρουραν ἰὼν ἐβιήσατο παῖδας</p>
 <p>νωθής, ᾧ δὴ πολλὰ περὶ ῥόπαλ' ἀμφὶς ἐάγῃ,</p>
 <p>κείρει τ' εἰσελθὼν βαθὺ λήϊον: οἳ δέ τε παῖδες</p>
 <p>τύπτουσιν ῥοπάλοισι: βίη δέ τε νηπίη αὐτῶν: <font color="GREEN">560</font></p>
 <p>σπουδῇ τ' ἐξήλασσαν, ἐπεί τ' ἐκορέσσατο φορβῆς:</p>
 <p>ὣς τότ' ἔπειτ' Αἴαντα μέγαν Τελαμώνιον υἱὸν</p>
 <p>Τρῶες ὑπέρθυμοι πολυηγερέες τ' ἐπίκουροι</p>
 <p>νύσσοντες ξυστοῖσι μέσον σάκος αἰὲν ἕποντο.</p>
 <p>Αἴας δ' ἄλλοτε μὲν μνησάσκετο θούριδος ἀλκῆς <font color="GREEN">565</font></p>
 <p>αὖτις ὑποστρεφθείς, καὶ ἐρητύσασκε φάλαγγας</p>
 <p>Τρώων ἱπποδάμων: ὁτὲ δὲ τρωπάσκετο φεύγειν.</p>
 <p>πάντας δὲ προέεργε θοὰς ἐπὶ νῆας ὁδεύειν,</p>
 <p>αὐτὸς δὲ Τρώων καὶ Ἀχαιῶν θῦνε μεσηγὺ</p>
 <p>ἱστάμενος: τὰ δὲ δοῦρα θρασειάων ἀπὸ χειρῶν <font color="GREEN">570</font></p>
 <p>ἄλλα μὲν ἐν σάκεϊ μεγάλῳ πάγεν ὄρμενα πρόσσω,</p>
 <p>πολλὰ δὲ καὶ μεσσηγύ, πάρος χρόα λευκὸν ἐπαυρεῖν,</p>
 <p>ἐν γαίῃ ἵσταντο λιλαιόμενα χροὸς ἆσαι.</p>
 <p> </p>
 <p> </p>
 <p>τὸν δ' ὡς οὖν ἐνόησ' Εὐαίμονος ἀγλαὸς υἱὸς</p>
 <p>Εὐρύπυλος πυκινοῖσι βιαζόμενον βελέεσσι, <font color="GREEN">575</font></p>
 <p>στῆ ῥα παρ' αὐτὸν ἰών, καὶ ἀκόντισε δουρὶ φαεινῷ,</p>
 <p>καὶ βάλε Φαυσιάδην Ἀπισάονα ποιμένα λαῶν</p>
 <p>ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσεν:</p>
 <p>Εὐρύπυλος δ' ἐπόρουσε καὶ αἴνυτο τεύχε' ἀπ' ὤμων.</p>
 <p>τὸν δ' ὡς οὖν ἐνόησεν Ἀλέξανδρος θεοειδὴς <font color="GREEN">580</font></p>
 <p>τεύχε' ἀπαινύμενον Ἀπισάονος, αὐτίκα τόξον</p>
 <p>ἕλκετ' ἐπ' Εὐρυπύλῳ, καί μιν βάλε μηρὸν ὀϊστῷ</p>
 <p>δεξιόν: ἐκλάσθη δὲ δόναξ, ἐβάρυνε δὲ μηρόν.</p>
 <p>ἂψ δ' ἑτάρων εἰς ἔθνος ἐχάζετο κῆρ' ἀλεείνων,</p>
 <p>ἤϋσεν δὲ διαπρύσιον Δαναοῖσι γεγωνώς: <font color="GREEN">585</font></p>
 <p>ὦ φίλοι Ἀργείων ἡγήτορες ἠδὲ μέδοντες</p>
 <p>στῆτ' ἐλελιχθέντες καὶ ἀμύνετε νηλεὲς ἦμαρ</p>
 <p>Αἴανθ', ὃς βελέεσσι βιάζεται, οὐδέ ἕ φημι</p>
 <p>φεύξεσθ' ἐκ πολέμοιο δυσηχέος: ἀλλὰ μάλ' ἄντην</p>
 <p>ἵστασθ' ἀμφ' Αἴαντα μέγαν Τελαμώνιον υἱόν. <font color="GREEN">590</font></p>
 <p> </p>
 <p>ὣς ἔφατ' Εὐρύπυλος βεβλημένος: οἳ δὲ παρ' αὐτὸν</p>
 <p>πλησίοι ἔστησαν σάκε' ὤμοισι κλίναντες</p>
 <p>δούρατ' ἀνασχόμενοι: τῶν δ' ἀντίος ἤλυθεν Αἴας.</p>
 <p>στῆ δὲ μεταστρεφθείς, ἐπεὶ ἵκετο ἔθνος ἑταίρων.</p>
 <p> </p>
 <p>ὣς οἳ μὲν μάρναντο δέμας πυρὸς αἰθομένοιο: <font color="GREEN">595</font></p>
 <p>Νέστορα δ' ἐκ πολέμοιο φέρον Νηλήϊαι ἵπποι</p>
 <p>ἱδρῶσαι, ἦγον δὲ Μαχάονα ποιμένα λαῶν.</p>
 <p>τὸν δὲ ἰδὼν ἐνόησε ποδάρκης δῖος Ἀχιλλεύς:</p>
 <p>ἑστήκει γὰρ ἐπὶ πρυμνῇ μεγακήτεϊ νηὶ̈</p>
 <p>εἰσορόων πόνον αἰπὺν ἰῶκά τε δακρυόεσσαν. <font color="GREEN">600</font></p>
 <p>αἶψα δ' ἑταῖρον ἑὸν Πατροκλῆα προσέειπε</p>
 <p>φθεγξάμενος παρὰ νηός: ὃ δὲ κλισίηθεν ἀκούσας</p>
 <p>ἔκμολεν ἶσος Ἄρηϊ, κακοῦ δ' ἄρα οἱ πέλεν ἀρχή.</p>
 <p>τὸν πρότερος προσέειπε Μενοιτίου ἄλκιμος υἱός:</p>
 <p>τίπτέ με κικλήσκεις Ἀχιλεῦ; τί δέ σε χρεὼ ἐμεῖο; <font color="GREEN">605</font></p>
 <p>τὸν δ' ἀπαμειβόμενος προσέφη πόδας ὠκὺς Ἀχιλλεύς:</p>
 <p>δῖε Μενοιτιάδη τῷ ἐμῷ κεχαρισμένε θυμῷ</p>
 <p>νῦν ὀί̈ω περὶ γούνατ' ἐμὰ στήσεσθαι Ἀχαιοὺς</p>
 <p>λισσομένους: χρειὼ γὰρ ἱκάνεται οὐκέτ' ἀνεκτός.</p>
 <p>ἀλλ' ἴθι νῦν Πάτροκλε Διὶ̈ φίλε Νέστορ' ἔρειο <font color="GREEN">610</font></p>
 <p>ὅν τινα τοῦτον ἄγει βεβλημένον ἐκ πολέμοιο:</p>
 <p>ἤτοι μὲν τά γ' ὄπισθε Μαχάονι πάντα ἔοικε</p>
 <p>τῷ Ἀσκληπιάδῃ, ἀτὰρ οὐκ ἴδον ὄμματα φωτός:</p>
 <p>ἵπποι γάρ με παρήϊξαν πρόσσω μεμαυῖαι.</p>
 <p> </p>
 <p>ὣς φάτο, Πάτροκλος δὲ φίλῳ ἐπεπείθεθ' ἑταίρῳ, <font color="GREEN">615</font></p>
 <p>βῆ δὲ θέειν παρά τε κλισίας καὶ νῆας Ἀχαιῶν.</p>
 <p> </p>
 <p>οἳ δ' ὅτε δὴ κλισίην Νηληϊάδεω ἀφίκοντο,</p>
 <p>αὐτοὶ μέν ῥ' ἀπέβησαν ἐπὶ χθόνα πουλυβότειραν,</p>
 <p>ἵππους δ' Εὐρυμέδων θεράπων λύε τοῖο γέροντος</p>
 <p>ἐξ ὀχέων: τοὶ δ' ἱδρῶ ἀπεψύχοντο χιτώνων <font color="GREEN">620</font></p>
 <p>στάντε ποτὶ πνοιὴν παρὰ θῖν' ἁλός: αὐτὰρ ἔπειτα</p>
 <p>ἐς κλισίην ἐλθόντες ἐπὶ κλισμοῖσι κάθιζον.</p>
 <p>τοῖσι δὲ τεῦχε κυκειῶ ἐϋπλόκαμος Ἑκαμήδη,</p>
 <p>τὴν ἄρετ' ἐκ Τενέδοιο γέρων, ὅτε πέρσεν Ἀχιλλεύς,</p>
 <p>θυγατέρ' Ἀρσινόου μεγαλήτορος, ἥν οἱ Ἀχαιοὶ <font color="GREEN">625</font></p>
 <p>ἔξελον οὕνεκα βουλῇ ἀριστεύεσκεν ἁπάντων.</p>
 <p>ἥ σφωϊν πρῶτον μὲν ἐπιπροί̈ηλε τράπεζαν</p>
 <p>καλὴν κυανόπεζαν ἐύ̈ξοον, αὐτὰρ ἐπ' αὐτῆς</p>
 <p>χάλκειον κάνεον, ἐπὶ δὲ κρόμυον ποτῷ ὄψον,</p>
 <p>ἠδὲ μέλι χλωρόν, παρὰ δ' ἀλφίτου ἱεροῦ ἀκτήν, <font color="GREEN">630</font></p>
 <p>πὰρ δὲ δέπας περικαλλές, ὃ οἴκοθεν ἦγ' ὁ γεραιός,</p>
 <p>χρυσείοις ἥλοισι πεπαρμένον: οὔατα δ' αὐτοῦ</p>
 <p>τέσσαρ' ἔσαν, δοιαὶ δὲ πελειάδες ἀμφὶς ἕκαστον</p>
 <p>χρύσειαι νεμέθοντο, δύω δ' ὑπὸ πυθμένες ἦσαν.</p>
 <p>ἄλλος μὲν μογέων ἀποκινήσασκε τραπέζης <font color="GREEN">635</font></p>
 <p>πλεῖον ἐόν, Νέστωρ δ' ὁ γέρων ἀμογητὶ ἄειρεν.</p>
 <p>ἐν τῷ ῥά σφι κύκησε γυνὴ ἐϊκυῖα θεῇσιν</p>
 <p>οἴνῳ Πραμνείῳ, ἐπὶ δ' αἴγειον κνῆ τυρὸν</p>
 <p>κνήστι χαλκείῃ, ἐπὶ δ' ἄλφιτα λευκὰ πάλυνε,</p>
 <p>πινέμεναι δ' ἐκέλευσεν, ἐπεί ῥ' ὥπλισσε κυκειῶ. <font color="GREEN">640</font></p>
 <p>τὼ δ' ἐπεὶ οὖν πίνοντ' ἀφέτην πολυκαγκέα δίψαν</p>
 <p>μύθοισιν τέρποντο πρὸς ἀλλήλους ἐνέποντες,</p>
 <p>Πάτροκλος δὲ θύρῃσιν ἐφίστατο ἰσόθεος φώς.</p>
 <p>τὸν δὲ ἰδὼν ὁ γεραιὸς ἀπὸ θρόνου ὦρτο φαεινοῦ,</p>
 <p>ἐς δ' ἄγε χειρὸς ἑλών, κατὰ δ' ἑδριάασθαι ἄνωγε. <font color="GREEN">645</font></p>
 <p>Πάτροκλος δ' ἑτέρωθεν ἀναίνετο εἶπέ τε μῦθον:</p>
 <p>οὐχ ἕδος ἐστὶ γεραιὲ διοτρεφές, οὐδέ με πείσεις.</p>
 <p>αἰδοῖος νεμεσητὸς ὅ με προέηκε πυθέσθαι</p>
 <p>ὅν τινα τοῦτον ἄγεις βεβλημένον: ἀλλὰ καὶ αὐτὸς</p>
 <p>γιγνώσκω, ὁρόω δὲ Μαχάονα ποιμένα λαῶν. <font color="GREEN">650</font></p>
 <p>νῦν δὲ ἔπος ἐρέων πάλιν ἄγγελος εἶμ' Ἀχιλῆϊ.</p>
 <p>εὖ δὲ σὺ οἶσθα γεραιὲ διοτρεφές, οἷος ἐκεῖνος</p>
 <p>δεινὸς ἀνήρ: τάχα κεν καὶ ἀναίτιον αἰτιόῳτο.</p>
 <p> </p>
 <p>τὸν δ' ἠμείβετ' ἔπειτα Γερήνιος ἱππότα Νέστωρ:</p>
 <p>τίπτε τὰρ ὧδ' Ἀχιλεὺς ὀλοφύρεται υἷας Ἀχαιῶν, <font color="GREEN">655</font></p>
 <p>ὅσσοι δὴ βέλεσιν βεβλήαται; οὐδέ τι οἶδε</p>
 <p>πένθεος, ὅσσον ὄρωρε κατὰ στρατόν: οἳ γὰρ ἄριστοι</p>
 <p>ἐν νηυσὶν κέαται βεβλημένοι οὐτάμενοί τε.</p>
 <p>βέβληται μὲν ὃ Τυδεί̈δης κρατερὸς Διομήδης,</p>
 <p>οὔτασται δ' Ὀδυσεὺς δουρὶ κλυτὸς ἠδ' Ἀγαμέμνων: <font color="GREEN">660</font></p>
 <p>βέβληται δὲ καὶ Εὐρύπυλος κατὰ μηρὸν ὀϊστῷ:</p>
 <p>τοῦτον δ' ἄλλον ἐγὼ νέον ἤγαγον ἐκ πολέμοιο</p>
 <p>ἰῷ ἀπὸ νευρῆς βεβλημένον. αὐτὰρ Ἀχιλλεὺς</p>
 <p>ἐσθλὸς ἐὼν Δαναῶν οὐ κήδεται οὐδ' ἐλεαίρει.</p>
 <p>ἦ μένει εἰς ὅ κε δὴ νῆες θοαὶ ἄγχι θαλάσσης <font color="GREEN">665</font></p>
 <p>Ἀργείων ἀέκητι πυρὸς δηί̈οιο θέρωνται,</p>
 <p>αὐτοί τε κτεινώμεθ' ἐπισχερώ; οὐ γὰρ ἐμὴ ἲς</p>
 <p>ἔσθ' οἵη πάρος ἔσκεν ἐνὶ γναμπτοῖσι μέλεσσιν.</p>
 <p>εἴθ' ὣς ἡβώοιμι βίη δέ μοι ἔμπεδος εἴη</p>
 <p>ὡς ὁπότ' Ἠλείοισι καὶ ἡμῖν νεῖκος ἐτύχθη <font color="GREEN">670</font></p>
 <p>ἀμφὶ βοηλασίῃ, ὅτ' ἐγὼ κτάνον Ἰτυμονῆα</p>
 <p>ἐσθλὸν Ὑπειροχίδην, ὃς ἐν Ἤλιδι ναιετάασκε,</p>
 <p>ῥύσι' ἐλαυνόμενος: ὃ δ' ἀμύνων ᾗσι βόεσσιν</p>
 <p>ἔβλητ' ἐν πρώτοισιν ἐμῆς ἀπὸ χειρὸς ἄκοντι,</p>
 <p>κὰδ δ' ἔπεσεν, λαοὶ δὲ περίτρεσαν ἀγροιῶται. <font color="GREEN">675</font></p>
 <p>ληί̈δα δ' ἐκ πεδίου συνελάσσαμεν ἤλιθα πολλὴν</p>
 <p>πεντήκοντα βοῶν ἀγέλας, τόσα πώεα οἰῶν,</p>
 <p>τόσσα συῶν συβόσια, τόσ' αἰπόλια πλατέ' αἰγῶν,</p>
 <p>ἵππους δὲ ξανθὰς ἑκατὸν καὶ πεντήκοντα</p>
 <p>πάσας θηλείας, πολλῇσι δὲ πῶλοι ὑπῆσαν. <font color="GREEN">680</font></p>
 <p>καὶ τὰ μὲν ἠλασάμεσθα Πύλον Νηλήϊον εἴσω</p>
 <p>ἐννύχιοι προτὶ ἄστυ: γεγήθει δὲ φρένα Νηλεύς,</p>
 <p>οὕνεκά μοι τύχε πολλὰ νέῳ πόλεμον δὲ κιόντι.</p>
 <p>κήρυκες δ' ἐλίγαινον ἅμ' ἠοῖ φαινομένηφι</p>
 <p>τοὺς ἴμεν οἷσι χρεῖος ὀφείλετ' ἐν Ἤλιδι δίῃ: <font color="GREEN">685</font></p>
 <p>οἳ δὲ συναγρόμενοι Πυλίων ἡγήτορες ἄνδρες</p>
 <p>δαίτρευον: πολέσιν γὰρ Ἐπειοὶ χρεῖος ὄφειλον,</p>
 <p>ὡς ἡμεῖς παῦροι κεκακωμένοι ἐν Πύλῳ ἦμεν:</p>
 <p>ἐλθὼν γάρ ῥ' ἐκάκωσε βίη Ἡρακληείη</p>
 <p>τῶν προτέρων ἐτέων, κατὰ δ' ἔκταθεν ὅσσοι ἄριστοι: <font color="GREEN">690</font></p>
 <p>δώδεκα γὰρ Νηλῆος ἀμύμονος υἱέες ἦμεν:</p>
 <p>τῶν οἶος λιπόμην, οἳ δ' ἄλλοι πάντες ὄλοντο.</p>
 <p>ταῦθ' ὑπερηφανέοντες Ἐπειοὶ χαλκοχίτωνες</p>
 <p>ἡμέας ὑβρίζοντες ἀτάσθαλα μηχανόωντο.</p>
 <p>ἐκ δ' ὃ γέρων ἀγέλην τε βοῶν καὶ πῶϋ μέγ' οἰῶν <font color="GREEN">695</font></p>
 <p>εἵλετο κρινάμενος τριηκόσι' ἠδὲ νομῆας.</p>
 <p>καὶ γὰρ τῷ χρεῖος μέγ' ὀφείλετ' ἐν Ἤλιδι δίῃ</p>
 <p>τέσσαρες ἀθλοφόροι ἵπποι αὐτοῖσιν ὄχεσφιν</p>
 <p>ἐλθόντες μετ' ἄεθλα: περὶ τρίποδος γὰρ ἔμελλον</p>
 <p>θεύσεσθαι: τοὺς δ' αὖθι ἄναξ ἀνδρῶν Αὐγείας <font color="GREEN">700</font></p>
 <p>κάσχεθε, τὸν δ' ἐλατῆρ' ἀφίει ἀκαχήμενον ἵππων.</p>
 <p>τῶν ὃ γέρων ἐπέων κεχολωμένος ἠδὲ καὶ ἔργων</p>
 <p>ἐξέλετ' ἄσπετα πολλά: τὰ δ' ἄλλ' ἐς δῆμον ἔδωκε</p>
 <p>δαιτρεύειν, μή τίς οἱ ἀτεμβόμενος κίοι ἴσης.</p>
 <p>ἡμεῖς μὲν τὰ ἕκαστα διείπομεν, ἀμφί τε ἄστυ <font color="GREEN">705</font></p>
 <p>ἕρδομεν ἱρὰ θεοῖς: οἳ δὲ τρίτῳ ἤματι πάντες</p>
 <p>ἦλθον ὁμῶς αὐτοί τε πολεῖς καὶ μώνυχες ἵπποι</p>
 <p>πανσυδίῃ: μετὰ δέ σφι Μολίονε θωρήσσοντο</p>
 <p>παῖδ' ἔτ' ἐόντ', οὔ πω μάλα εἰδότε θούριδος ἀλκῆς.</p>
 <p>ἔστι δέ τις Θρυόεσσα πόλις αἰπεῖα κολώνη <font color="GREEN">710</font></p>
 <p>τηλοῦ ἐπ' Ἀλφειῷ, νεάτη Πύλου ἠμαθόεντος:</p>
 <p>τὴν ἀμφεστρατόωντο διαρραῖσαι μεμαῶτες.</p>
 <p>ἀλλ' ὅτε πᾶν πεδίον μετεκίαθον, ἄμμι δ' Ἀθήνη</p>
 <p>ἄγγελος ἦλθε θέουσ' ἀπ' Ὀλύμπου θωρήσσεσθαι</p>
 <p>ἔννυχος, οὐδ' ἀέκοντα Πύλον κάτα λαὸν ἄγειρεν <font color="GREEN">715</font></p>
 <p>ἀλλὰ μάλ' ἐσσυμένους πολεμίζειν. οὐδέ με Νηλεὺς</p>
 <p>εἴα θωρήσσεσθαι, ἀπέκρυψεν δέ μοι ἵππους:</p>
 <p>οὐ γάρ πώ τί μ' ἔφη ἴδμεν πολεμήϊα ἔργα.</p>
 <p>ἀλλὰ καὶ ὧς ἱππεῦσι μετέπρεπον ἡμετέροισι</p>
 <p>καὶ πεζός περ ἐών, ἐπεὶ ὧς ἄγε νεῖκος Ἀθήνη. <font color="GREEN">720</font></p>
 <p>ἔστι δέ τις ποταμὸς Μινυήϊος εἰς ἅλα βάλλων</p>
 <p>ἐγγύθεν Ἀρήνης, ὅθι μείναμεν Ἠῶ δῖαν</p>
 <p>ἱππῆες Πυλίων, τὰ δ' ἐπέρρεον ἔθνεα πεζῶν.</p>
 <p>ἔνθεν πανσυδίῃ σὺν τεύχεσι θωρηχθέντες</p>
 <p>ἔνδιοι ἱκόμεσθ' ἱερὸν ῥόον Ἀλφειοῖο. <font color="GREEN">725</font></p>
 <p>ἔνθα Διὶ ῥέξαντες ὑπερμενεῖ ἱερὰ καλά,</p>
 <p>ταῦρον δ' Ἀλφειῷ, ταῦρον δὲ Ποσειδάωνι,</p>
 <p>αὐτὰρ Ἀθηναίη γλαυκώπιδι βοῦν ἀγελαίην,</p>
 <p>δόρπον ἔπειθ' ἑλόμεσθα κατὰ στρατὸν ἐν τελέεσσι,</p>
 <p>καὶ κατεκοιμήθημεν ἐν ἔντεσιν οἷσιν ἕκαστος <font color="GREEN">730</font></p>
 <p>ἀμφὶ ῥοὰς ποταμοῖο. ἀτὰρ μεγάθυμοι Ἐπειοὶ</p>
 <p>ἀμφέσταν δὴ ἄστυ διαρραῖσαι μεμαῶτες:</p>
 <p>ἀλλά σφι προπάροιθε φάνη μέγα ἔργον Ἄρηος:</p>
 <p>εὖτε γὰρ ἠέλιος φαέθων ὑπερέσχεθε γαίης,</p>
 <p>συμφερόμεσθα μάχῃ Διί τ' εὐχόμενοι καὶ Ἀθήνῃ. <font color="GREEN">735</font></p>
 <p>ἀλλ' ὅτε δὴ Πυλίων καὶ Ἐπειῶν ἔπλετο νεῖκος,</p>
 <p>πρῶτος ἐγὼν ἕλον ἄνδρα, κόμισσα δὲ μώνυχας ἵππους,</p>
 <p>Μούλιον αἰχμητήν: γαμβρὸς δ' ἦν Αὐγείαο,</p>
 <p>πρεσβυτάτην δὲ θύγατρ' εἶχε ξανθὴν Ἀγαμήδην,</p>
 <p>ἣ τόσα φάρμακα ᾔδη ὅσα τρέφει εὐρεῖα χθών. <font color="GREEN">740</font></p>
 <p>τὸν μὲν ἐγὼ προσιόντα βάλον χαλκήρεϊ δουρί,</p>
 <p>ἤριπε δ' ἐν κονίῃσιν: ἐγὼ δ' ἐς δίφρον ὀρούσας</p>
 <p>στῆν ῥα μετὰ προμάχοισιν: ἀτὰρ μεγάθυμοι Ἐπειοὶ</p>
 <p>ἔτρεσαν ἄλλυδις ἄλλος, ἐπεὶ ἴδον ἄνδρα πεσόντα</p>
 <p>ἡγεμόν' ἱππήων, ὃς ἀριστεύεσκε μάχεσθαι. <font color="GREEN">745</font></p>
 <p>αὐτὰρ ἐγὼν ἐπόρουσα κελαινῇ λαίλαπι ἶσος,</p>
 <p>πεντήκοντα δ' ἕλον δίφρους, δύο δ' ἀμφὶς ἕκαστον</p>
 <p>φῶτες ὀδὰξ ἕλον οὖδας ἐμῷ ὑπὸ δουρὶ δαμέντες.</p>
 <p>καί νύ κεν Ἀκτορίωνε Μολίονε παῖδ' ἀλάπαξα,</p>
 <p>εἰ μή σφωε πατὴρ εὐρὺ κρείων ἐνοσίχθων <font color="GREEN">750</font></p>
 <p>ἐκ πολέμου ἐσάωσε καλύψας ἠέρι πολλῇ.</p>
 <p>ἔνθα Ζεὺς Πυλίοισι μέγα κράτος ἐγγυάλιξε:</p>
 <p>τόφρα γὰρ οὖν ἑπόμεσθα διὰ σπιδέος πεδίοιο</p>
 <p>κτείνοντές τ' αὐτοὺς ἀνά τ' ἔντεα καλὰ λέγοντες,</p>
 <p>ὄφρ' ἐπὶ Βουπρασίου πολυπύρου βήσαμεν ἵππους <font color="GREEN">755</font></p>
 <p>πέτρης τ' Ὠλενίης, καὶ Ἀλησίου ἔνθα κολώνη</p>
 <p>κέκληται: ὅθεν αὖτις ἀπέτραπε λαὸν Ἀθήνη.</p>
 <p>ἔνθ' ἄνδρα κτείνας πύματον λίπον: αὐτὰρ Ἀχαιοὶ</p>
 <p>ἂψ ἀπὸ Βουπρασίοιο Πύλονδ' ἔχον ὠκέας ἵππους,</p>
 <p>πάντες δ' εὐχετόωντο θεῶν Διὶ Νέστορί τ' ἀνδρῶν. <font color="GREEN">760</font></p>
 <p>ὣς ἔον, εἴ ποτ' ἔον γε, μετ' ἀνδράσιν. αὐτὰρ Ἀχιλλεὺς</p>
 <p>οἶος τῆς ἀρετῆς ἀπονήσεται: ἦ τέ μιν οἴω</p>
 <p>πολλὰ μετακλαύσεσθαι ἐπεί κ' ἀπὸ λαὸς ὄληται.</p>
 <p>ὦ πέπον ἦ μὲν σοί γε Μενοίτιος ὧδ' ἐπέτελλεν</p>
 <p>ἤματι τῷ ὅτε σ' ἐκ Φθίης Ἀγαμέμνονι πέμπε, <font color="GREEN">765</font></p>
 <p>νῶϊ δέ τ' ἔνδον ἐόντες ἐγὼ καὶ δῖος Ὀδυσσεὺς</p>
 <p>πάντα μάλ' ἐν μεγάροις ἠκούομεν ὡς ἐπέτελλε.</p>
 <p>Πηλῆος δ' ἱκόμεσθα δόμους εὖ ναιετάοντας</p>
 <p>λαὸν ἀγείροντες κατ' Ἀχαιί̈δα πουλυβότειραν.</p>
 <p>ἔνθα δ' ἔπειθ' ἥρωα Μενοίτιον εὕρομεν ἔνδον <font color="GREEN">770</font></p>
 <p>ἠδὲ σέ, πὰρ δ' Ἀχιλῆα: γέρων δ' ἱππηλάτα Πηλεὺς</p>
 <p>πίονα μηρία καῖε βοὸς Διὶ τερπικεραύνῳ</p>
 <p>αὐλῆς ἐν χόρτῳ: ἔχε δὲ χρύσειον ἄλεισον</p>
 <p>σπένδων αἴθοπα οἶνον ἐπ' αἰθομένοις ἱεροῖσι.</p>
 <p>σφῶϊ μὲν ἀμφὶ βοὸς ἕπετον κρέα, νῶϊ δ' ἔπειτα <font color="GREEN">775</font></p>
 <p>στῆμεν ἐνὶ προθύροισι: ταφὼν δ' ἀνόρουσεν Ἀχιλλεύς,</p>
 <p>ἐς δ' ἄγε χειρὸς ἑλών, κατὰ δ' ἑδριάασθαι ἄνωγε,</p>
 <p>ξείνιά τ' εὖ παρέθηκεν, ἅ τε ξείνοις θέμις ἐστίν.</p>
 <p>αὐτὰρ ἐπεὶ τάρπημεν ἐδητύος ἠδὲ ποτῆτος,</p>
 <p>ἦρχον ἐγὼ μύθοιο κελεύων ὔμμ' ἅμ' ἕπεσθαι: <font color="GREEN">780</font></p>
 <p>σφὼ δὲ μάλ' ἠθέλετον, τὼ δ' ἄμφω πόλλ' ἐπέτελλον.</p>
 <p>Πηλεὺς μὲν ᾧ παιδὶ γέρων ἐπέτελλ' Ἀχιλῆϊ</p>
 <p>αἰὲν ἀριστεύειν καὶ ὑπείροχον ἔμμεναι ἄλλων:</p>
 <p>σοὶ δ' αὖθ' ὧδ' ἐπέτελλε Μενοίτιος Ἄκτορος υἱός:</p>
 <p>τέκνον ἐμὸν γενεῇ μὲν ὑπέρτερός ἐστιν Ἀχιλλεύς, <font color="GREEN">785</font></p>
 <p>πρεσβύτερος δὲ σύ ἐσσι: βίῃ δ' ὅ γε πολλὸν ἀμείνων.</p>
 <p>ἀλλ' εὖ οἱ φάσθαι πυκινὸν ἔπος ἠδ' ὑποθέσθαι</p>
 <p>καί οἱ σημαίνειν: ὃ δὲ πείσεται εἰς ἀγαθόν περ.</p>
 <p>ὣς ἐπέτελλ' ὃ γέρων, σὺ δὲ λήθεαι: ἀλλ' ἔτι καὶ νῦν</p>
 <p>ταῦτ' εἴποις Ἀχιλῆϊ δαί̈φρονι αἴ κε πίθηται. <font color="GREEN">790</font></p>
 <p>τίς δ' οἶδ' εἴ κέν οἱ σὺν δαίμονι θυμὸν ὀρίναις</p>
 <p>παρειπών; ἀγαθὴ δὲ παραίφασίς ἐστιν ἑταίρου.</p>
 <p>εἰ δέ τινα φρεσὶν ᾗσι θεοπροπίην ἀλεείνει</p>
 <p>καί τινά οἱ πὰρ Ζηνὸς ἐπέφραδε πότνια μήτηρ,</p>
 <p>ἀλλὰ σέ περ προέτω, ἅμα δ' ἄλλος λαὸς ἑπέσθω <font color="GREEN">795</font></p>
 <p>Μυρμιδόνων, αἴ κέν τι φόως Δαναοῖσι γένηαι:</p>
 <p>καί τοι τεύχεα καλὰ δότω πόλεμον δὲ φέρεσθαι,</p>
 <p>αἴ κέ σε τῷ εἴσκοντες ἀπόσχωνται πολέμοιο</p>
 <p>Τρῶες, ἀναπνεύσωσι δ' ἀρήϊοι υἷες Ἀχαιῶν</p>
 <p>τειρόμενοι: ὀλίγη δέ τ' ἀνάπνευσις πολέμοιο. <font color="GREEN">800</font></p>
 <p>ῥεῖα δέ κ' ἀκμῆτες κεκμηότας ἄνδρας ἀϋτῇ</p>
 <p>ὤσαισθε προτὶ ἄστυ νεῶν ἄπο καὶ κλισιάων.</p>
 <p> </p>
 <p>ὣς φάτο, τῷ δ' ἄρα θυμὸν ἐνὶ στήθεσσιν ὄρινε,</p>
 <p>βῆ δὲ θέειν παρὰ νῆας ἐπ' Αἰακίδην Ἀχιλῆα.</p>
 <p>ἀλλ' ὅτε δὴ κατὰ νῆας Ὀδυσσῆος θείοιο <font color="GREEN">805</font></p>
 <p>ἷξε θέων Πάτροκλος, ἵνά σφ' ἀγορή τε θέμις τε</p>
 <p>ἤην, τῇ δὴ καί σφι θεῶν ἐτετεύχατο βωμοί,</p>
 <p>ἔνθά οἱ Εὐρύπυλος βεβλημένος ἀντεβόλησε</p>
 <p>διογενὴς Εὐαιμονίδης κατὰ μηρὸν ὀϊστῷ</p>
 <p>σκάζων ἐκ πολέμου: κατὰ δὲ νότιος ῥέεν ἱδρὼς <font color="GREEN">810</font></p>
 <p>ὤμων καὶ κεφαλῆς, ἀπὸ δ' ἕλκεος ἀργαλέοιο</p>
 <p>αἷμα μέλαν κελάρυζε: νόος γε μὲν ἔμπεδος ἦεν.</p>
 <p>τὸν δὲ ἰδὼν ᾤκτειρε Μενοιτίου ἄλκιμος υἱός,</p>
 <p>καί ῥ' ὀλοφυρόμενος ἔπεα πτερόεντα προσηύδα:</p>
 <p>ἆ δειλοὶ Δαναῶν ἡγήτορες ἠδὲ μέδοντες <font color="GREEN">815</font></p>
 <p>ὣς ἄρ' ἐμέλλετε τῆλε φίλων καὶ πατρίδος αἴης</p>
 <p>ἄσειν ἐν Τροίῃ ταχέας κύνας ἀργέτι δημῷ.</p>
 <p>ἀλλ' ἄγε μοι τόδε εἰπὲ διοτρεφὲς Εὐρύπυλ' ἥρως,</p>
 <p>ἤ ῥ' ἔτι που σχήσουσι πελώριον Ἕκτορ' Ἀχαιοί,</p>
 <p>ἦ ἤδη φθίσονται ὑπ' αὐτοῦ δουρὶ δαμέντες; <font color="GREEN">820</font></p>
 <p>τὸν δ' αὖτ' Εὐρύπυλος βεβλημένος ἀντίον ηὔδα:</p>
 <p>οὐκέτι διογενὲς Πατρόκλεες ἄλκαρ Ἀχαιῶν</p>
 <p>ἔσσεται, ἀλλ' ἐν νηυσὶ μελαίνῃσιν πεσέονται.</p>
 <p>οἳ μὲν γὰρ δὴ πάντες, ὅσοι πάρος ἦσαν ἄριστοι,</p>
 <p>ἐν νηυσὶν κέαται βεβλημένοι οὐτάμενοί τε <font color="GREEN">825</font></p>
 <p>χερσὶν ὕπο Τρώων: τῶν δὲ σθένος ὄρνυται αἰέν.</p>
 <p>ἀλλ' ἐμὲ μὲν σὺ σάωσον ἄγων ἐπὶ νῆα μέλαιναν,</p>
 <p>μηροῦ δ' ἔκταμ' ὀϊστόν, ἀπ' αὐτοῦ δ' αἷμα κελαινὸν</p>
 <p>νίζ' ὕδατι λιαρῷ, ἐπὶ δ' ἤπια φάρμακα πάσσε</p>
 <p>ἐσθλά, τά σε προτί φασιν Ἀχιλλῆος δεδιδάχθαι, <font color="GREEN">830</font></p>
 <p>ὃν Χείρων ἐδίδαξε δικαιότατος Κενταύρων.</p>
 <p>ἰητροὶ μὲν γὰρ Ποδαλείριος ἠδὲ Μαχάων</p>
 <p>τὸν μὲν ἐνὶ κλισίῃσιν ὀί̈ομαι ἕλκος ἔχοντα</p>
 <p>χρηί̈ζοντα καὶ αὐτὸν ἀμύμονος ἰητῆρος</p>
 <p>κεῖσθαι: ὃ δ' ἐν πεδίῳ Τρώων μένει ὀξὺν Ἄρηα. <font color="GREEN">835</font></p>
 <p> </p>
 <p>τὸν δ' αὖτε προσέειπε Μενοιτίου ἄλκιμος υἱός:</p>
 <p>πῶς τὰρ ἔοι τάδε ἔργα; τί ῥέξομεν Εὐρύπυλ' ἥρως;</p>
 <p>ἔρχομαι ὄφρ' Ἀχιλῆϊ δαί̈φρονι μῦθον ἐνίσπω</p>
 <p>ὃν Νέστωρ ἐπέτελλε Γερήνιος οὖρος Ἀχαιῶν:</p>
 <p>ἀλλ' οὐδ' ὧς περ σεῖο μεθήσω τειρομένοιο. <font color="GREEN">840</font></p>
 <p> </p>
 <p>ἦ, καὶ ὑπὸ στέρνοιο λαβὼν ἄγε ποιμένα λαῶν</p>
 <p>ἐς κλισίην: θεράπων δὲ ἰδὼν ὑπέχευε βοείας.</p>
 <p>ἔνθά μιν ἐκτανύσας ἐκ μηροῦ τάμνε μαχαίρῃ</p>
 <p>ὀξὺ βέλος περιπευκές, ἀπ' αὐτοῦ δ' αἷμα κελαινὸν</p>
 <p>νίζ' ὕδατι λιαρῷ, ἐπὶ δὲ ῥίζαν βάλε πικρὴν <font color="GREEN">845</font></p>
 <p>χερσὶ διατρίψας ὀδυνήφατον, ἥ οἱ ἁπάσας</p>
 <p>ἔσχ' ὀδύνας: τὸ μὲν ἕλκος ἐτέρσετο, παύσατο δ' αἷμα.</p>
 
 
 <p></p><hr>
 <center>
 <a href="ili12.htm">Next: Book 12</a></center>
 </body>