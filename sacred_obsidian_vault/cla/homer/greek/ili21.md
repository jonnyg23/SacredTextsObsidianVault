<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili20.htm">English</a> 
 <a href="ili20.htm">Previous</a> 
 <a href="ili22.htm">Next</a> 
 </center>
 <hr>
 
 
 <h1 align="CENTER">The Iliad, Book 21</h1>
 <p>ἀλλ' ὅτε δὴ πόρον ἷξον ἐϋρρεῖος ποταμοῖο</p>
 <p>Ξάνθου δινήεντος, ὃν ἀθάνατος τέκετο Ζεύς,</p>
 <p>ἔνθα διατμήξας τοὺς μὲν πεδίον δὲ δίωκε</p>
 <p>πρὸς πόλιν, ᾗ περ Ἀχαιοὶ ἀτυζόμενοι φοβέοντο</p>
 <p>ἤματι τῷ προτέρῳ, ὅτε μαίνετο φαίδιμος Ἕκτωρ: <font color="GREEN">5</font></p>
 <p>τῇ ῥ' οἵ γε προχέοντο πεφυζότες, ἠέρα δ' Ἥρη</p>
 <p>πίτνα πρόσθε βαθεῖαν ἐρυκέμεν: ἡμίσεες δὲ</p>
 <p>ἐς ποταμὸν εἰλεῦντο βαθύρροον ἀργυροδίνην,</p>
 <p>ἐν δ' ἔπεσον μεγάλῳ πατάγῳ, βράχε δ' αἰπὰ ῥέεθρα,</p>
 <p>ὄχθαι δ' ἀμφὶ περὶ μεγάλ' ἴαχον: οἳ δ' ἀλαλητῷ <font color="GREEN">10</font></p>
 <p>ἔννεον ἔνθα καὶ ἔνθα ἑλισσόμενοι περὶ δίνας.</p>
 <p>ὡς δ' ὅθ' ὑπὸ ῥιπῆς πυρὸς ἀκρίδες ἠερέθονται</p>
 <p>φευγέμεναι ποταμὸν δέ: τὸ δὲ φλέγει ἀκάματον πῦρ</p>
 <p>ὄρμενον ἐξαίφνης, ταὶ δὲ πτώσσουσι καθ' ὕδωρ:</p>
 <p>ὣς ὑπ' Ἀχιλλῆος Ξάνθου βαθυδινήεντος <font color="GREEN">15</font></p>
 <p>πλῆτο ῥόος κελάδων ἐπιμὶξ ἵππων τε καὶ ἀνδρῶν.</p>
 <p> </p>
 <p>αὐτὰρ ὃ διογενὴς δόρυ μὲν λίπεν αὐτοῦ ἐπ' ὄχθῃ</p>
 <p>κεκλιμένον μυρίκῃσιν, ὃ δ' ἔσθορε δαίμονι ἶσος</p>
 <p>φάσγανον οἶον ἔχων, κακὰ δὲ φρεσὶ μήδετο ἔργα,</p>
 <p>τύπτε δ' ἐπιστροφάδην: τῶν δὲ στόνος ὄρνυτ' ἀεικὴς <font color="GREEN">20</font></p>
 <p>ἄορι θεινομένων, ἐρυθαίνετο δ' αἵματι ὕδωρ.</p>
 <p>ὡς δ' ὑπὸ δελφῖνος μεγακήτεος ἰχθύες ἄλλοι</p>
 <p>φεύγοντες πιμπλᾶσι μυχοὺς λιμένος εὐόρμου</p>
 <p>δειδιότες: μάλα γάρ τε κατεσθίει ὅν κε λάβῃσιν:</p>
 <p>ὣς Τρῶες ποταμοῖο κατὰ δεινοῖο ῥέεθρα <font color="GREEN">25</font></p>
 <p>πτῶσσον ὑπὸ κρημνούς. ὃ δ' ἐπεὶ κάμε χεῖρας ἐναίρων,</p>
 <p>ζωοὺς ἐκ ποταμοῖο δυώδεκα λέξατο κούρους</p>
 <p>ποινὴν Πατρόκλοιο Μενοιτιάδαο θανόντος:</p>
 <p>τοὺς ἐξῆγε θύραζε τεθηπότας ἠύ̈τε νεβρούς,</p>
 <p>δῆσε δ' ὀπίσσω χεῖρας ἐϋτμήτοισιν ἱμᾶσι, <font color="GREEN">30</font></p>
 <p>τοὺς αὐτοὶ φορέεσκον ἐπὶ στρεπτοῖσι χιτῶσι,</p>
 <p>δῶκε δ' ἑταίροισιν κατάγειν κοίλας ἐπὶ νῆας.</p>
 <p>αὐτὰρ ὃ ἂψ ἐπόρουσε δαϊζέμεναι μενεαίνων.</p>
 <p>ἔνθ' υἷι Πριάμοιο συνήντετο Δαρδανίδαο</p>
 <p>ἐκ ποταμοῦ φεύγοντι Λυκάονι, τόν ῥά ποτ' αὐτὸς <font color="GREEN">35</font></p>
 <p>ἦγε λαβὼν ἐκ πατρὸς ἀλωῆς οὐκ ἐθέλοντα</p>
 <p>ἐννύχιος προμολών: ὃ δ' ἐρινεὸν ὀξέϊ χαλκῷ</p>
 <p>τάμνε νέους ὄρπηκας, ἵν' ἅρματος ἄντυγες εἶεν:</p>
 <p>τῷ δ' ἄρ' ἀνώϊστον κακὸν ἤλυθε δῖος Ἀχιλλεύς.</p>
 <p>καὶ τότε μέν μιν Λῆμνον ἐϋκτιμένην ἐπέρασσε <font color="GREEN">40</font></p>
 <p>νηυσὶν ἄγων, ἀτὰρ υἱὸς Ἰήσονος ὦνον ἔδωκε:</p>
 <p>κεῖθεν δὲ ξεῖνός μιν ἐλύσατο πολλὰ δ' ἔδωκεν</p>
 <p>Ἴμβριος Ἠετίων, πέμψεν δ' ἐς δῖαν Ἀρίσβην:</p>
 <p>ἔνθεν ὑπεκπροφυγὼν πατρώϊον ἵκετο δῶμα.</p>
 <p>ἕνδεκα δ' ἤματα θυμὸν ἐτέρπετο οἷσι φίλοισιν <font color="GREEN">45</font></p>
 <p>ἐλθὼν ἐκ Λήμνοιο: δυωδεκάτῃ δέ μιν αὖτις</p>
 <p>χερσὶν Ἀχιλλῆος θεὸς ἔμβαλεν, ὅς μιν ἔμελλε</p>
 <p>πέμψειν εἰς Ἀί̈δαο καὶ οὐκ ἐθέλοντα νέεσθαι.</p>
 <p>τὸν δ' ὡς οὖν ἐνόησε ποδάρκης δῖος Ἀχιλλεὺς</p>
 <p>γυμνὸν ἄτερ κόρυθός τε καὶ ἀσπίδος, οὐδ' ἔχεν ἔγχος, <font color="GREEN">50</font></p>
 <p>ἀλλὰ τὰ μέν ῥ' ἀπὸ πάντα χαμαὶ βάλε: τεῖρε γὰρ ἱδρὼς</p>
 <p>φεύγοντ' ἐκ ποταμοῦ, κάματος δ' ὑπὸ γούνατ' ἐδάμνα:</p>
 <p>ὀχθήσας δ' ἄρα εἶπε πρὸς ὃν μεγαλήτορα θυμόν:</p>
 <p>ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι:</p>
 <p>ἦ μάλα δὴ Τρῶες μεγαλήτορες οὕς περ ἔπεφνον <font color="GREEN">55</font></p>
 <p>αὖτις ἀναστήσονται ὑπὸ ζόφου ἠερόεντος,</p>
 <p>οἷον δὴ καὶ ὅδ' ἦλθε φυγὼν ὕπο νηλεὲς ἦμαρ</p>
 <p>Λῆμνον ἐς ἠγαθέην πεπερημένος: οὐδέ μιν ἔσχε</p>
 <p>πόντος ἁλὸς πολιῆς, ὃ πολέας ἀέκοντας ἐρύκει.</p>
 <p>ἀλλ' ἄγε δὴ καὶ δουρὸς ἀκωκῆς ἡμετέροιο <font color="GREEN">60</font></p>
 <p>γεύσεται, ὄφρα ἴδωμαι ἐνὶ φρεσὶν ἠδὲ δαείω</p>
 <p>ἢ ἄρ' ὁμῶς καὶ κεῖθεν ἐλεύσεται, ἦ μιν ἐρύξει</p>
 <p>γῆ φυσίζοος, ἥ τε κατὰ κρατερόν περ ἐρύκει.</p>
 <p>ὣς ὅρμαινε μένων: ὃ δέ οἱ σχεδὸν ἦλθε τεθηπὼς</p>
 <p>γούνων ἅψασθαι μεμαώς, περὶ δ' ἤθελε θυμῷ <font color="GREEN">65</font></p>
 <p>ἐκφυγέειν θάνατόν τε κακὸν καὶ κῆρα μέλαιναν.</p>
 <p>ἤτοι ὃ μὲν δόρυ μακρὸν ἀνέσχετο δῖος Ἀχιλλεὺς</p>
 <p>οὐτάμεναι μεμαώς, ὃ δ' ὑπέδραμε καὶ λάβε γούνων</p>
 <p>κύψας: ἐγχείη δ' ἄρ' ὑπὲρ νώτου ἐνὶ γαίῃ</p>
 <p>ἔστη ἱεμένη χροὸς ἄμεναι ἀνδρομέοιο. <font color="GREEN">70</font></p>
 <p>αὐτὰρ ὃ τῇ ἑτέρῃ μὲν ἑλὼν ἐλλίσσετο γούνων,</p>
 <p>τῇ δ' ἑτέρῃ ἔχεν ἔγχος ἀκαχμένον οὐδὲ μεθίει:</p>
 <p>καί μιν φωνήσας ἔπεα πτερόεντα προσηύδα:</p>
 <p>γουνοῦμαι σ' Ἀχιλεῦ: σὺ δέ μ' αἴδεο καί μ' ἐλέησον:</p>
 <p>ἀντί τοί εἰμ' ἱκέταο διοτρεφὲς αἰδοίοιο: <font color="GREEN">75</font></p>
 <p>πὰρ γὰρ σοὶ πρώτῳ πασάμην Δημήτερος ἀκτὴν</p>
 <p>ἤματι τῷ ὅτε μ' εἷλες ἐϋκτιμένῃ ἐν ἀλωῇ,</p>
 <p>καί μ' ἐπέρασσας ἄνευθεν ἄγων πατρός τε φίλων τε</p>
 <p>Λῆμνον ἐς ἠγαθέην, ἑκατόμβοιον δέ τοι ἦλφον.</p>
 <p>νῦν δὲ λύμην τρὶς τόσσα πορών: ἠὼς δέ μοί ἐστιν <font color="GREEN">80</font></p>
 <p>ἥδε δυωδεκάτη, ὅτ' ἐς Ἴλιον εἰλήλουθα</p>
 <p>πολλὰ παθών: νῦν αὖ με τεῇς ἐν χερσὶν ἔθηκε</p>
 <p>μοῖρ' ὀλοή: μέλλω που ἀπεχθέσθαι Διὶ πατρί,</p>
 <p>ὅς με σοὶ αὖτις δῶκε: μινυνθάδιον δέ με μήτηρ</p>
 <p>γείνατο Λαοθόη θυγάτηρ Ἄλταο γέροντος <font color="GREEN">85</font></p>
 <p>Ἄλτεω, ὃς Λελέγεσσι φιλοπτολέμοισιν ἀνάσσει</p>
 <p>Πήδασον αἰπήεσσαν ἔχων ἐπὶ Σατνιόεντι.</p>
 <p>τοῦ δ' ἔχε θυγατέρα Πρίαμος, πολλὰς δὲ καὶ ἄλλας:</p>
 <p>τῆς δὲ δύω γενόμεσθα, σὺ δ' ἄμφω δειροτομήσεις,</p>
 <p>ἤτοι τὸν πρώτοισι μετὰ πρυλέεσσι δάμασσας <font color="GREEN">90</font></p>
 <p>ἀντίθεον Πολύδωρον, ἐπεὶ βάλες ὀξέϊ δουρί:</p>
 <p>νῦν δὲ δὴ ἐνθάδ' ἐμοὶ κακὸν ἔσσεται: οὐ γὰρ ὀί̈ω</p>
 <p>σὰς χεῖρας φεύξεσθαι, ἐπεί ῥ' ἐπέλασσέ γε δαίμων.</p>
 <p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:</p>
 <p>μή με κτεῖν', ἐπεὶ οὐχ ὁμογάστριος Ἕκτορός εἰμι, <font color="GREEN">95</font></p>
 <p>ὅς τοι ἑταῖρον ἔπεφνεν ἐνηέα τε κρατερόν τε.</p>
 <p>ὣς ἄρα μιν Πριάμοιο προσηύδα φαίδιμος υἱὸς</p>
 <p>λισσόμενος ἐπέεσσιν, ἀμείλικτον δ' ὄπ' ἄκουσε:</p>
 <p>νήπιε μή μοι ἄποινα πιφαύσκεο μηδ' ἀγόρευε:</p>
 <p>πρὶν μὲν γὰρ Πάτροκλον ἐπισπεῖν αἴσιμον ἦμαρ <font color="GREEN">100</font></p>
 <p>τόφρά τί μοι πεφιδέσθαι ἐνὶ φρεσὶ φίλτερον ἦεν</p>
 <p>Τρώων, καὶ πολλοὺς ζωοὺς ἕλον ἠδ' ἐπέρασσα:</p>
 <p>νῦν δ' οὐκ ἔσθ' ὅς τις θάνατον φύγῃ ὅν κε θεός γε</p>
 <p>Ἰλίου προπάροιθεν ἐμῇς ἐν χερσὶ βάλῃσι</p>
 <p>καὶ πάντων Τρώων, περὶ δ' αὖ Πριάμοιό γε παίδων. <font color="GREEN">105</font></p>
 <p>ἀλλὰ φίλος θάνε καὶ σύ: τί ἦ ὀλοφύρεαι οὕτως;</p>
 <p>κάτθανε καὶ Πάτροκλος, ὅ περ σέο πολλὸν ἀμείνων.</p>
 <p>οὐχ ὁράᾳς οἷος καὶ ἐγὼ καλός τε μέγας τε;</p>
 <p>πατρὸς δ' εἴμ' ἀγαθοῖο, θεὰ δέ με γείνατο μήτηρ:</p>
 <p>ἀλλ' ἔπι τοι καὶ ἐμοὶ θάνατος καὶ μοῖρα κραταιή: <font color="GREEN">110</font></p>
 <p>ἔσσεται ἢ ἠὼς ἢ δείλη ἢ μέσον ἦμαρ</p>
 <p>ὁππότε τις καὶ ἐμεῖο Ἄρῃ ἐκ θυμὸν ἕληται</p>
 <p>ἢ ὅ γε δουρὶ βαλὼν ἢ ἀπὸ νευρῆφιν ὀϊστῷ.</p>
 <p> </p>
 <p>ὣς φάτο, τοῦ δ' αὐτοῦ λύτο γούνατα καὶ φίλον ἦτορ:</p>
 <p>ἔγχος μέν ῥ' ἀφέηκεν, ὃ δ' ἕζετο χεῖρε πετάσσας <font color="GREEN">115</font></p>
 <p>ἀμφοτέρας: Ἀχιλεὺς δὲ ἐρυσσάμενος ξίφος ὀξὺ</p>
 <p>τύψε κατὰ κληῖ̈δα παρ' αὐχένα, πᾶν δέ οἱ εἴσω</p>
 <p>δῦ ξίφος ἄμφηκες: ὃ δ' ἄρα πρηνὴς ἐπὶ γαίῃ</p>
 <p>κεῖτο ταθείς, ἐκ δ' αἷμα μέλαν ῥέε, δεῦε δὲ γαῖαν.</p>
 <p>τὸν δ' Ἀχιλεὺς ποταμὸν δὲ λαβὼν ποδὸς ἧκε φέρεσθαι, <font color="GREEN">120</font></p>
 <p>καί οἱ ἐπευχόμενος ἔπεα πτερόεντ' ἀγόρευεν:</p>
 <p>ἐνταυθοῖ νῦν κεῖσο μετ' ἰχθύσιν, οἵ σ' ὠτειλὴν</p>
 <p>αἷμ' ἀπολιχμήσονται ἀκηδέες: οὐδέ σε μήτηρ</p>
 <p>ἐνθεμένη λεχέεσσι γοήσεται, ἀλλὰ Σκάμανδρος</p>
 <p>οἴσει δινήεις εἴσω ἁλὸς εὐρέα κόλπον: <font color="GREEN">125</font></p>
 <p>θρῴσκων τις κατὰ κῦμα μέλαιναν φρῖχ' ὑπαί̈ξει</p>
 <p>ἰχθύς, ὅς κε φάγῃσι Λυκάονος ἀργέτα δημόν.</p>
 <p>φθείρεσθ' εἰς ὅ κεν ἄστυ κιχείομεν Ἰλίου ἱρῆς</p>
 <p>ὑμεῖς μὲν φεύγοντες, ἐγὼ δ' ὄπιθεν κεραί̈ζων.</p>
 <p>οὐδ' ὑμῖν ποταμός περ ἐύ̈ρροος ἀργυροδίνης <font color="GREEN">130</font></p>
 <p>ἀρκέσει, ᾧ δὴ δηθὰ πολέας ἱερεύετε ταύρους,</p>
 <p>ζωοὺς δ' ἐν δίνῃσι καθίετε μώνυχας ἵππους.</p>
 <p>ἀλλὰ καὶ ὧς ὀλέεσθε κακὸν μόρον, εἰς ὅ κε πάντες</p>
 <p>τίσετε Πατρόκλοιο φόνον καὶ λοιγὸν Ἀχαιῶν,</p>
 <p>οὓς ἐπὶ νηυσὶ θοῇσιν ἐπέφνετε νόσφιν ἐμεῖο. <font color="GREEN">135</font></p>
 <p>ὣς ἄρ' ἔφη, ποταμὸς δὲ χολώσατο κηρόθι μᾶλλον,</p>
 <p>ὅρμηνεν δ' ἀνὰ θυμὸν ὅπως παύσειε πόνοιο</p>
 <p>δῖον Ἀχιλλῆα, Τρώεσσι δὲ λοιγὸν ἀλάλκοι.</p>
 <p>τόφρα δὲ Πηλέος υἱὸς ἔχων δολιχόσκιον ἔγχος</p>
 <p>Ἀστεροπαίῳ ἐπᾶλτο κατακτάμεναι μενεαίνων <font color="GREEN">140</font></p>
 <p>υἱέϊ Πηλεγόνος: τὸν δ' Ἀξιὸς εὐρυρέεθρος</p>
 <p>γείνατο καὶ Περίβοια Ἀκεσσαμενοῖο θυγατρῶν</p>
 <p>πρεσβυτάτη: τῇ γάρ ῥα μίγη ποταμὸς βαθυδίνης.</p>
 <p>τῷ ῥ' Ἀχιλεὺς ἐπόρουσεν, ὃ δ' ἀντίος ἐκ ποταμοῖο</p>
 <p>ἔστη ἔχων δύο δοῦρε: μένος δέ οἱ ἐν φρεσὶ θῆκε <font color="GREEN">145</font></p>
 <p>Ξάνθος, ἐπεὶ κεχόλωτο δαϊκταμένων αἰζηῶν,</p>
 <p>τοὺς Ἀχιλεὺς ἐδάϊζε κατὰ ῥόον οὐδ' ἐλέαιρεν.</p>
 <p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,</p>
 <p>τὸν πρότερος προσέειπε ποδάρκης δῖος Ἀχιλλεύς:</p>
 <p>τίς πόθεν εἰς ἀνδρῶν ὅ μευ ἔτλης ἀντίος ἐλθεῖν; <font color="GREEN">150</font></p>
 <p>δυστήνων δέ τε παῖδες ἐμῷ μένει ἀντιόωσι.</p>
 <p> </p>
 <p>τὸν δ' αὖ Πηλεγόνος προσεφώνεε φαίδιμος υἱός:</p>
 <p>Πηλεί̈δη μεγάθυμε τί ἦ γενεὴν ἐρεείνεις;</p>
 <p>εἴμ' ἐκ Παιονίης ἐριβώλου τηλόθ' ἐούσης</p>
 <p>Παίονας ἄνδρας ἄγων δολιχεγχέας: ἥδε δέ μοι νῦν <font color="GREEN">155</font></p>
 <p>ἠὼς ἑνδεκάτη ὅτε Ἴλιον εἰλήλουθα.</p>
 <p>αὐτὰρ ἐμοὶ γενεὴ ἐξ Ἀξιοῦ εὐρὺ ῥέοντος</p>
 <p>Ἀξιοῦ, ὃς κάλλιστον ὕδωρ ἐπὶ γαῖαν ἵησιν,</p>
 <p>ὃς τέκε Πηλεγόνα κλυτὸν ἔγχεϊ: τὸν δ' ἐμέ φασι</p>
 <p>γείνασθαι: νῦν αὖτε μαχώμεθα φαίδιμ' Ἀχιλλε?. <font color="GREEN">160</font></p>
 <p> </p>
 <p>ὣς φάτ' ἀπειλήσας, ὃ δ' ἀνέσχετο δῖος Ἀχιλλεὺς</p>
 <p>Πηλιάδα μελίην: ὃ δ' ἁμαρτῇ δούρασιν ἀμφὶς</p>
 <p>ἥρως Ἀστεροπαῖος, ἐπεὶ περιδέξιος ἦεν.</p>
 <p>καί ῥ' ἑτέρῳ μὲν δουρὶ σάκος βάλεν, οὐδὲ διὰ πρὸ</p>
 <p>ῥῆξε σάκος: χρυσὸς γὰρ ἐρύκακε δῶρα θεοῖο: <font color="GREEN">165</font></p>
 <p>τῷ δ' ἑτέρῳ μιν πῆχυν ἐπιγράβδην βάλε χειρὸς</p>
 <p>δεξιτερῆς, σύτο δ' αἷμα κελαινεφές: ἣ δ' ὑπὲρ αὐτοῦ</p>
 <p>γαίῃ ἐνεστήρικτο λιλαιομένη χροὸς ἆσαι.</p>
 <p>δεύτερος αὖτ' Ἀχιλεὺς μελίην ἰθυπτίωνα</p>
 <p>Ἀστεροπαίῳ ἐφῆκε κατακτάμεναι μενεαίνων. <font color="GREEN">170</font></p>
 <p>καὶ τοῦ μέν ῥ' ἀφάμαρτεν, ὃ δ' ὑψηλὴν βάλεν ὄχθην,</p>
 <p>μεσσοπαγὲς δ' ἄρ' ἔθηκε κατ' ὄχθης μείλινον ἔγχος.</p>
 <p>Πηλεί̈δης δ' ἄορ ὀξὺ ἐρυσσάμενος παρὰ μηροῦ</p>
 <p>ἆλτ' ἐπί οἱ μεμαώς: ὃ δ' ἄρα μελίην Ἀχιλῆος</p>
 <p>οὐ δύνατ' ἐκ κρημνοῖο ἐρύσσαι χειρὶ παχείῃ. <font color="GREEN">175</font></p>
 <p>τρὶς μέν μιν πελέμιξεν ἐρύσσασθαι μενεαίνων,</p>
 <p>τρὶς δὲ μεθῆκε βίης: τὸ δὲ τέτρατον ἤθελε θυμῷ</p>
 <p>ἆξαι ἐπιγνάμψας δόρυ μείλινον Αἰακίδαο,</p>
 <p>ἀλλὰ πρὶν Ἀχιλεὺς σχεδὸν ἄορι θυμὸν ἀπηύρα.</p>
 <p>γαστέρα γάρ μιν τύψε παρ' ὀμφαλόν, ἐκ δ' ἄρα πᾶσαι <font color="GREEN">180</font></p>
 <p>χύντο χαμαὶ χολάδες: τὸν δὲ σκότος ὄσσε κάλυψεν</p>
 <p>ἀσθμαίνοντ': Ἀχιλεὺς δ' ἄρ' ἐνὶ στήθεσσιν ὀρούσας</p>
 <p>τεύχεά τ' ἐξενάριξε καὶ εὐχόμενος ἔπος ηὔδα:</p>
 <p>κεῖσ' οὕτως: χαλεπόν τοι ἐρισθενέος Κρονίωνος</p>
 <p>παισὶν ἐριζέμεναι ποταμοῖό περ ἐκγεγαῶτι. <font color="GREEN">185</font></p>
 <p>φῆσθα σὺ μὲν ποταμοῦ γένος ἔμμεναι εὐρὺ ῥέοντος,</p>
 <p>αὐτὰρ ἐγὼ γενεὴν μεγάλου Διὸς εὔχομαι εἶναι.</p>
 <p>τίκτέ μ' ἀνὴρ πολλοῖσιν ἀνάσσων Μυρμιδόνεσσι</p>
 <p>Πηλεὺς Αἰακίδης: ὃ δ' ἄρ' Αἰακὸς ἐκ Διὸς ἦεν.</p>
 <p>τὼ κρείσσων μὲν Ζεὺς ποταμῶν ἁλιμυρηέντων, <font color="GREEN">190</font></p>
 <p>κρείσσων αὖτε Διὸς γενεὴ ποταμοῖο τέτυκται.</p>
 <p>καὶ γὰρ σοὶ ποταμός γε πάρα μέγας, εἰ δύναταί τι</p>
 <p>χραισμεῖν: ἀλλ' οὐκ ἔστι Διὶ Κρονίωνι μάχεσθαι,</p>
 <p>τῷ οὐδὲ κρείων Ἀχελώϊος ἰσοφαρίζει,</p>
 <p>οὐδὲ βαθυρρείταο μέγα σθένος Ὠκεανοῖο, <font color="GREEN">195</font></p>
 <p>ἐξ οὗ περ πάντες ποταμοὶ καὶ πᾶσα θάλασσα</p>
 <p>καὶ πᾶσαι κρῆναι καὶ φρείατα μακρὰ νάουσιν:</p>
 <p>ἀλλὰ καὶ ὃς δείδοικε Διὸς μεγάλοιο κεραυνὸν</p>
 <p>δεινήν τε βροντήν, ὅτ' ἀπ' οὐρανόθεν σμαραγήσῃ.</p>
 <p> </p>
 <p> </p>
 <p>ἦ ῥα, καὶ ἐκ κρημνοῖο ἐρύσσατο χάλκεον ἔγχος, <font color="GREEN">200</font></p>
 <p>τὸν δὲ κατ' αὐτόθι λεῖπεν, ἐπεὶ φίλον ἦτορ ἀπηύρα,</p>
 <p>κείμενον ἐν ψαμάθοισι, δίαινε δέ μιν μέλαν ὕδωρ.</p>
 <p>τὸν μὲν ἄρ' ἐγχέλυές τε καὶ ἰχθύες ἀμφεπένοντο</p>
 <p>δημὸν ἐρεπτόμενοι ἐπινεφρίδιον κείροντες:</p>
 <p>αὐτὰρ ὃ βῆ ῥ' ἰέναι μετὰ Παίονας ἱπποκορυστάς, <font color="GREEN">205</font></p>
 <p>οἵ ῥ' ἔτι πὰρ ποταμὸν πεφοβήατο δινήεντα,</p>
 <p>ὡς εἶδον τὸν ἄριστον ἐνὶ κρατερῇ ὑσμίνῃ</p>
 <p>χέρσ' ὕπο Πηλεί̈δαο καὶ ἄορι ἶφι δαμέντα.</p>
 <p>ἔνθ' ἕλε Θερσίλοχόν τε Μύδωνά τε Ἀστύπυλόν τε</p>
 <p>Μνῆσόν τε Θρασίον τε καὶ Αἴνιον ἠδ' Ὀφελέστην: <font color="GREEN">210</font></p>
 <p>καί νύ κ' ἔτι πλέονας κτάνε Παίονας ὠκὺς Ἀχιλλεύς,</p>
 <p>εἰ μὴ χωσάμενος προσέφη ποταμὸς βαθυδίνης</p>
 <p>ἀνέρι εἰσάμενος, βαθέης δ' ἐκ φθέγξατο δίνης:</p>
 <p>ὦ Ἀχιλεῦ, περὶ μὲν κρατέεις, περὶ δ' αἴσυλα ῥέζεις</p>
 <p>ἀνδρῶν: αἰεὶ γάρ τοι ἀμύνουσιν θεοὶ αὐτοί. <font color="GREEN">215</font></p>
 <p>εἴ τοι Τρῶας ἔδωκε Κρόνου παῖς πάντας ὀλέσσαι,</p>
 <p>ἐξ ἐμέθεν γ' ἐλάσας πεδίον κάτα μέρμερα ῥέζε:</p>
 <p>πλήθει γὰρ δή μοι νεκύων ἐρατεινὰ ῥέεθρα,</p>
 <p>οὐδέ τί πῃ δύναμαι προχέειν ῥόον εἰς ἅλα δῖαν</p>
 <p>στεινόμενος νεκύεσσι, σὺ δὲ κτείνεις ἀϊδήλως. <font color="GREEN">220</font></p>
 <p>ἀλλ' ἄγε δὴ καὶ ἔασον: ἄγη μ' ἔχει ὄρχαμε λαῶν.</p>
 <p> </p>
 <p>τὸν δ' ἀπαμειβόμενος προσέφη πόδας ὠκὺς Ἀχιλλεύς:</p>
 <p>ἔσται ταῦτα Σκάμανδρε διοτρεφές, ὡς σὺ κελεύεις.</p>
 <p>Τρῶας δ' οὐ πρὶν λήξω ὑπερφιάλους ἐναρίζων,</p>
 <p>πρὶν ἔλσαι κατὰ ἄστυ καὶ Ἕκτορι πειρηθῆναι <font color="GREEN">225</font></p>
 <p>ἀντιβίην, ἤ κέν με δαμάσσεται, ἦ κεν ἐγὼ τόν.</p>
 <p> </p>
 <p>ὣς εἰπὼν Τρώεσσιν ἐπέσσυτο δαίμονι ἶσος:</p>
 <p>καὶ τότ' Ἀπόλλωνα προσέφη ποταμὸς βαθυδίνης:</p>
 <p>ὢ πόποι ἀργυρότοξε Διὸς τέκος οὐ σύ γε βουλὰς</p>
 <p>εἰρύσαο Κρονίωνος, ὅ τοι μάλα πόλλ' ἐπέτελλε <font color="GREEN">230</font></p>
 <p>Τρωσὶ παρεστάμεναι καὶ ἀμύνειν, εἰς ὅ κεν ἔλθῃ</p>
 <p>δείελος ὀψὲ δύων, σκιάσῃ δ' ἐρίβωλον ἄρουραν.</p>
 <p>ἦ, καὶ Ἀχιλλεὺς μὲν δουρικλυτὸς ἔνθορε μέσσῳ</p>
 <p>κρημνοῦ ἀπαί̈ξας: ὃ δ' ἐπέσσυτο οἴδματι θύων,</p>
 <p>πάντα δ' ὄρινε ῥέεθρα κυκώμενος, ὦσε δὲ νεκροὺς <font color="GREEN">235</font></p>
 <p>πολλούς, οἵ ῥα κατ' αὐτὸν ἅλις ἔσαν, οὓς κτάν' Ἀχιλλεύς</p>
 <p>τοὺς ἔκβαλλε θύραζε μεμυκὼς ἠύ̈τε ταῦρος</p>
 <p>χέρσον δέ: ζωοὺς δὲ σάω κατὰ καλὰ ῥέεθρα,</p>
 <p>κρύπτων ἐν δίνῃσι βαθείῃσιν μεγάλῃσι.</p>
 <p>δεινὸν δ' ἀμφ' Ἀχιλῆα κυκώμενον ἵστατο κῦμα, <font color="GREEN">240</font></p>
 <p>ὤθει δ' ἐν σάκεϊ πίπτων ῥόος: οὐδὲ πόδεσσιν</p>
 <p>εἶχε στηρίξασθαι: ὃ δὲ πτελέην ἕλε χερσὶν</p>
 <p>εὐφυέα μεγάλην: ἣ δ' ἐκ ῥιζῶν ἐριποῦσα</p>
 <p>κρημνὸν ἅπαντα διῶσεν, ἐπέσχε δὲ καλὰ ῥέεθρα</p>
 <p>ὄζοισιν πυκινοῖσι, γεφύρωσεν δέ μιν αὐτὸν <font color="GREEN">245</font></p>
 <p>εἴσω πᾶσ' ἐριποῦσ': ὃ δ' ἄρ' ἐκ δίνης ἀνορούσας</p>
 <p>ἤϊξεν πεδίοιο ποσὶ κραιπνοῖσι πέτεσθαι</p>
 <p>δείσας: οὐδέ τ' ἔληγε θεὸς μέγας, ὦρτο δ' ἐπ' αὐτῷ</p>
 <p>ἀκροκελαινιόων, ἵνα μιν παύσειε πόνοιο</p>
 <p>δῖον Ἀχιλλῆα, Τρώεσσι δὲ λοιγὸν ἀλάλκοι. <font color="GREEN">250</font></p>
 <p>Πηλεί̈δης δ' ἀπόρουσεν ὅσον τ' ἐπὶ δουρὸς ἐρωή,</p>
 <p>αἰετοῦ οἴματ' ἔχων μέλανος τοῦ θηρητῆρος,</p>
 <p>ὅς θ' ἅμα κάρτιστός τε καὶ ὤκιστος πετεηνῶν:</p>
 <p>τῷ ἐϊκὼς ἤϊξεν, ἐπὶ στήθεσσι δὲ χαλκὸς</p>
 <p>σμερδαλέον κονάβιζεν: ὕπαιθα δὲ τοῖο λιασθεὶς <font color="GREEN">255</font></p>
 <p>φεῦγ', ὃ δ' ὄπισθε ῥέων ἕπετο μεγάλῳ ὀρυμαγδῷ.</p>
 <p>ὡς δ' ὅτ' ἀνὴρ ὀχετηγὸς ἀπὸ κρήνης μελανύδρου</p>
 <p>ἂμ φυτὰ καὶ κήπους ὕδατι ῥόον ἡγεμονεύῃ</p>
 <p>χερσὶ μάκελλαν ἔχων, ἀμάρης ἐξ ἔχματα βάλλων:</p>
 <p>τοῦ μέν τε προρέοντος ὑπὸ ψηφῖδες ἅπασαι <font color="GREEN">260</font></p>
 <p>ὀχλεῦνται: τὸ δέ τ' ὦκα κατειβόμενον κελαρύζει</p>
 <p>χώρῳ ἔνι προαλεῖ, φθάνει δέ τε καὶ τὸν ἄγοντα:</p>
 <p>ὣς αἰεὶ Ἀχιλῆα κιχήσατο κῦμα ῥόοιο</p>
 <p>καὶ λαιψηρὸν ἐόντα: θεοὶ δέ τε φέρτεροι ἀνδρῶν.</p>
 <p>ὁσσάκι δ' ὁρμήσειε ποδάρκης δῖος Ἀχιλλεὺς <font color="GREEN">265</font></p>
 <p>στῆναι ἐναντίβιον καὶ γνώμεναι εἴ μιν ἅπαντες</p>
 <p>ἀθάνατοι φοβέουσι, τοὶ οὐρανὸν εὐρὺν ἔχουσι,</p>
 <p>τοσσάκι μιν μέγα κῦμα διιπετέος ποταμοῖο</p>
 <p>πλάζ' ὤμους καθύπερθεν: ὃ δ' ὑψόσε ποσσὶν ἐπήδα</p>
 <p>θυμῷ ἀνιάζων: ποταμὸς δ' ὑπὸ γούνατ' ἐδάμνα <font color="GREEN">270</font></p>
 <p>λάβρος ὕπαιθα ῥέων, κονίην δ' ὑπέρεπτε ποδοῖιν.</p>
 <p>Πηλεί̈δης δ' ᾤμωξεν ἰδὼν εἰς οὐρανὸν εὐρύν:</p>
 <p>Ζεῦ πάτερ ὡς οὔ τίς με θεῶν ἐλεεινὸν ὑπέστη</p>
 <p>ἐκ ποταμοῖο σαῶσαι: ἔπειτα δὲ καί τι πάθοιμι.</p>
 <p>ἄλλος δ' οὔ τις μοι τόσον αἴτιος Οὐρανιώνων, <font color="GREEN">275</font></p>
 <p>ἀλλὰ φίλη μήτηρ, ἥ με ψεύδεσσιν ἔθελγεν:</p>
 <p>ἥ μ' ἔφατο Τρώων ὑπὸ τείχεϊ θωρηκτάων</p>
 <p>λαιψηροῖς ὀλέεσθαι Ἀπόλλωνος βελέεσσιν.</p>
 <p>ὥς μ' ὄφελ' Ἕκτωρ κτεῖναι ὃς ἐνθάδε γ' ἔτραφ' ἄριστος:</p>
 <p>τώ κ' ἀγαθὸς μὲν ἔπεφν', ἀγαθὸν δέ κεν ἐξενάριξε: <font color="GREEN">280</font></p>
 <p>νῦν δέ με λευγαλέῳ θανάτῳ εἵμαρτο ἁλῶναι</p>
 <p>ἐρχθέντ' ἐν μεγάλῳ ποταμῷ ὡς παῖδα συφορβόν,</p>
 <p>ὅν ῥά τ' ἔναυλος ἀποέρσῃ χειμῶνι περῶντα.</p>
 <p> </p>
 <p>ὣς φάτο, τῷ δὲ μάλ' ὦκα Ποσειδάων καὶ Ἀθήνη</p>
 <p>στήτην ἐγγὺς ἰόντε, δέμας δ' ἄνδρεσσιν ἐί̈κτην, <font color="GREEN">285</font></p>
 <p>χειρὶ δὲ χεῖρα λαβόντες ἐπιστώσαντ' ἐπέεσσι.</p>
 <p>τοῖσι δὲ μύθων ἦρχε Ποσειδάων ἐνοσίχθων:</p>
 <p>Πηλεί̈δη μήτ' ἄρ τι λίην τρέε μήτέ τι τάρβει:</p>
 <p>τοίω γάρ τοι νῶϊ θεῶν ἐπιταρρόθω εἰμὲν</p>
 <p>Ζηνὸς ἐπαινήσαντος ἐγὼ καὶ Παλλὰς Ἀθήνη: <font color="GREEN">290</font></p>
 <p>ὡς οὔ τοι ποταμῷ γε δαμήμεναι αἴσιμόν ἐστιν,</p>
 <p>ἀλλ' ὅδε μὲν τάχα λωφήσει, σὺ δὲ εἴσεαι αὐτός:</p>
 <p>αὐτάρ τοι πυκινῶς ὑποθησόμεθ' αἴ κε πίθηαι:</p>
 <p>μὴ πρὶν παύειν χεῖρας ὁμοιί̈ου πολέμοιο</p>
 <p>πρὶν κατὰ Ἰλιόφι κλυτὰ τείχεα λαὸν ἐέλσαι <font color="GREEN">295</font></p>
 <p>Τρωϊκόν, ὅς κε φύγῃσι: σὺ δ' Ἕκτορι θυμὸν ἀπούρας</p>
 <p>ἂψ ἐπὶ νῆας ἴμεν: δίδομεν δέ τοι εὖχος ἀρέσθαι.</p>
 <p>τὼ μὲν ἄρ' ὣς εἰπόντε μετ' ἀθανάτους ἀπεβήτην:</p>
 <p>αὐτὰρ ὃ βῆ, μέγα γάρ ῥα θεῶν ὄτρυνεν ἐφετμή,</p>
 <p>ἐς πεδίον: τὸ δὲ πᾶν πλῆθ' ὕδατος ἐκχυμένοιο, <font color="GREEN">300</font></p>
 <p>πολλὰ δὲ τεύχεα καλὰ δαὶ κταμένων αἰζηῶν</p>
 <p>πλῶον καὶ νέκυες: τοῦ δ' ὑψόσε γούνατ' ἐπήδα</p>
 <p>πρὸς ῥόον ἀί̈σσοντος ἀν' ἰθύν, οὐδέ μιν ἴσχεν</p>
 <p>εὐρὺ ῥέων ποταμός: μέγα γὰρ σθένος ἔμβαλ' Ἀθήνη.</p>
 <p>οὐδὲ Σκάμανδρος ἔληγε τὸ ὃν μένος, ἀλλ' ἔτι μᾶλλον <font color="GREEN">305</font></p>
 <p>χώετο Πηλεί̈ωνι, κόρυσσε δὲ κῦμα ῥόοιο</p>
 <p>ὑψόσ' ἀειρόμενος, Σιμόεντι δὲ κέκλετ' ἀύ̈σας:</p>
 <p>φίλε κασίγνητε σθένος ἀνέρος ἀμφότεροί περ</p>
 <p>σχῶμεν, ἐπεὶ τάχα ἄστυ μέγα Πριάμοιο ἄνακτος</p>
 <p>ἐκπέρσει, Τρῶες δὲ κατὰ μόθον οὐ μενέουσιν. <font color="GREEN">310</font></p>
 <p>ἀλλ' ἐπάμυνε τάχιστα, καὶ ἐμπίπληθι ῥέεθρα</p>
 <p>ὕδατος ἐκ πηγέων, πάντας δ' ὀρόθυνον ἐναύλους,</p>
 <p>ἵστη δὲ μέγα κῦμα, πολὺν δ' ὀρυμαγδὸν ὄρινε</p>
 <p>φιτρῶν καὶ λάων, ἵνα παύσομεν ἄγριον ἄνδρα</p>
 <p>ὃς δὴ νῦν κρατέει, μέμονεν δ' ὅ γε ἶσα θεοῖσι. <font color="GREEN">315</font></p>
 <p>φημὶ γὰρ οὔτε βίην χραισμησέμεν οὔτέ τι εἶδος</p>
 <p>οὔτε τὰ τεύχεα καλά, τά που μάλα νειόθι λίμνης</p>
 <p>κείσεθ' ὑπ' ἰλύος κεκαλυμμένα: κὰδ δέ μιν αὐτὸν</p>
 <p>εἰλύσω ψαμάθοισιν ἅλις χέραδος περιχεύας</p>
 <p>μυρίον, οὐδέ οἱ ὀστέ' ἐπιστήσονται Ἀχαιοὶ <font color="GREEN">320</font></p>
 <p>ἀλλέξαι: τόσσην οἱ ἄσιν καθύπερθε καλύψω.</p>
 <p>αὐτοῦ οἱ καὶ σῆμα τετεύξεται, οὐδέ τί μιν χρεὼ</p>
 <p>ἔσται τυμβοχόης, ὅτε μιν θάπτωσιν Ἀχαιοί.</p>
 <p>ἦ, καὶ ἐπῶρτ' Ἀχιλῆϊ κυκώμενος ὑψόσε θύων</p>
 <p>μορμύρων ἀφρῷ τε καὶ αἵματι καὶ νεκύεσσι. <font color="GREEN">325</font></p>
 <p>πορφύρεον δ' ἄρα κῦμα διιπετέος ποταμοῖο</p>
 <p>ἵστατ' ἀειρόμενον, κατὰ δ' ᾕρεε Πηλεί̈ωνα:</p>
 <p>Ἥρη δὲ μέγ' ἄϋσε περιδείσασ' Ἀχιλῆϊ</p>
 <p>μή μιν ἀποέρσειε μέγας ποταμὸς βαθυδίνης,</p>
 <p>αὐτίκα δ' Ἥφαιστον προσεφώνεεν ὃν φίλον υἱόν: <font color="GREEN">330</font></p>
 <p>ὄρσεο κυλλοπόδιον ἐμὸν τέκος: ἄντα σέθεν γὰρ</p>
 <p>Ξάνθον δινήεντα μάχῃ ἠί̈σκομεν εἶναι:</p>
 <p>ἀλλ' ἐπάμυνε τάχιστα, πιφαύσκεο δὲ φλόγα πολλήν.</p>
 <p>αὐτὰρ ἐγὼ Ζεφύροιο καὶ ἀργεστᾶο Νότοιο</p>
 <p>εἴσομαι ἐξ ἁλόθεν χαλεπὴν ὄρσουσα θύελλαν, <font color="GREEN">335</font></p>
 <p>ἥ κεν ἀπὸ Τρώων κεφαλὰς καὶ τεύχεα κήαι</p>
 <p>φλέγμα κακὸν φορέουσα: σὺ δὲ Ξάνθοιο παρ' ὄχθας</p>
 <p>δένδρεα καῖ', ἐν δ' αὐτὸν ἵει πυρί: μὴ δέ σε πάμπαν</p>
 <p>μειλιχίοις ἐπέεσσιν ἀποτρεπέτω καὶ ἀρειῇ:</p>
 <p>μὴ δὲ πρὶν ἀπόπαυε τεὸν μένος, ἀλλ' ὁπότ' ἂν δὴ <font color="GREEN">340</font></p>
 <p>φθέγξομ' ἐγὼν ἰάχουσα, τότε σχεῖν ἀκάματον πῦρ.</p>
 <p> </p>
 <p>ὣς ἔφαθ', Ἥφαιστος δὲ τιτύσκετο θεσπιδαὲς πῦρ.</p>
 <p>πρῶτα μὲν ἐν πεδίῳ πῦρ δαίετο, καῖε δὲ νεκροὺς</p>
 <p>πολλούς, οἵ ῥα κατ' αὐτὸν ἅλις ἔσαν, οὓς κτάν' Ἀχιλλεύς:</p>
 <p>πᾶν δ' ἐξηράνθη πεδίον, σχέτο δ' ἀγλαὸν ὕδωρ. <font color="GREEN">345</font></p>
 <p>ὡς δ' ὅτ' ὀπωρινὸς Βορέης νεοαρδέ' ἀλωὴν</p>
 <p>αἶψ' ἀγξηράνῃ: χαίρει δέ μιν ὅς τις ἐθείρῃ:</p>
 <p>ὣς ἐξηράνθη πεδίον πᾶν, κὰδ δ' ἄρα νεκροὺς</p>
 <p>κῆεν: ὃ δ' ἐς ποταμὸν τρέψε φλόγα παμφανόωσαν.</p>
 <p>καίοντο πτελέαι τε καὶ ἰτέαι ἠδὲ μυρῖκαι, <font color="GREEN">350</font></p>
 <p>καίετο δὲ λωτός τε ἰδὲ θρύον ἠδὲ κύπειρον,</p>
 <p>τὰ περὶ καλὰ ῥέεθρα ἅλις ποταμοῖο πεφύκει:</p>
 <p>τείροντ' ἐγχέλυές τε καὶ ἰχθύες οἳ κατὰ δίνας,</p>
 <p>οἳ κατὰ καλὰ ῥέεθρα κυβίστων ἔνθα καὶ ἔνθα</p>
 <p>πνοιῇ τειρόμενοι πολυμήτιος Ἡφαίστοιο. <font color="GREEN">355</font></p>
 <p>καίετο δ' ἲς ποταμοῖο ἔπος τ' ἔφατ' ἔκ τ' ὀνόμαζεν:</p>
 <p>Ἥφαιστ', οὔ τις σοί γε θεῶν δύνατ' ἀντιφερίζειν,</p>
 <p>οὐδ' ἂν ἐγὼ σοί γ' ὧδε πυρὶ φλεγέθοντι μαχοίμην.</p>
 <p>λῆγ' ἔριδος, Τρῶας δὲ καὶ αὐτίκα δῖος Ἀχιλλεὺς</p>
 <p>ἄστεος ἐξελάσειε: τί μοι ἔριδος καὶ ἀρωγῆς; <font color="GREEN">360</font></p>
 <p>φῆ πυρὶ καιόμενος, ἀνὰ δ' ἔφλυε καλὰ ῥέεθρα.</p>
 <p>ὡς δὲ λέβης ζεῖ ἔνδον ἐπειγόμενος πυρὶ πολλῷ</p>
 <p>κνίσην μελδόμενος ἁπαλοτρεφέος σιάλοιο</p>
 <p>πάντοθεν ἀμβολάδην, ὑπὸ δὲ ξύλα κάγκανα κεῖται,</p>
 <p>ὣς τοῦ καλὰ ῥέεθρα πυρὶ φλέγετο, ζέε δ' ὕδωρ: <font color="GREEN">365</font></p>
 <p>οὐδ' ἔθελε προρέειν, ἀλλ' ἴσχετο: τεῖρε δ' ἀϋτμὴ</p>
 <p>Ἡφαίστοιο βίηφι πολύφρονος. αὐτὰρ ὅ γ' Ἥρην</p>
 <p>πολλὰ λισσόμενος ἔπεα πτερόεντα προσηύδα:</p>
 <p>Ἥρη τίπτε σὸς υἱὸς ἐμὸν ῥόον ἔχραε κήδειν</p>
 <p>ἐξ ἄλλων; οὐ μέν τοι ἐγὼ τόσον αἴτιός εἰμι <font color="GREEN">370</font></p>
 <p>ὅσσον οἱ ἄλλοι πάντες, ὅσοι Τρώεσσιν ἀρωγοί.</p>
 <p>ἀλλ' ἤτοι μὲν ἐγὼν ἀποπαύσομαι εἰ σὺ κελεύεις,</p>
 <p>παυέσθω δὲ καὶ οὗτος: ἐγὼ δ' ἐπὶ καὶ τόδ' ὀμοῦμαι,</p>
 <p>μή ποτ' ἐπὶ Τρώεσσιν ἀλεξήσειν κακὸν ἦμαρ,</p>
 <p>μὴ δ' ὁπότ' ἂν Τροίη μαλερῷ πυρὶ πᾶσα δάηται <font color="GREEN">375</font></p>
 <p>καιομένη, καίωσι δ' ἀρήϊοι υἷες Ἀχαιῶν.</p>
 <p> </p>
 <p>αὐτὰρ ἐπεὶ τό γ' ἄκουσε θεὰ λευκώλενος Ἥρη,</p>
 <p>αὐτίκ' ἄρ' Ἥφαιστον προσεφώνεεν ὃν φίλον υἱόν:</p>
 <p>Ἥφαιστε σχέο τέκνον ἀγακλεές: οὐ γὰρ ἔοικεν</p>
 <p>ἀθάνατον θεὸν ὧδε βροτῶν ἕνεκα στυφελίζειν. <font color="GREEN">380</font></p>
 <p> </p>
 <p>ὣς ἔφαθ', Ἥφαιστος δὲ κατέσβεσε θεσπιδαὲς πῦρ,</p>
 <p>ἄψορρον δ' ἄρα κῦμα κατέσσυτο καλὰ ῥέεθρα.</p>
 <p> </p>
 <p>αὐτὰρ ἐπεὶ Ξάνθοιο δάμη μένος, οἳ μὲν ἔπειτα</p>
 <p>παυσάσθην, Ἥρη γὰρ ἐρύκακε χωομένη περ:</p>
 <p>ἐν δ' ἄλλοισι θεοῖσιν ἔρις πέσε βεβριθυῖα <font color="GREEN">385</font></p>
 <p>ἀργαλέη, δίχα δέ σφιν ἐνὶ φρεσὶ θυμὸς ἄητο:</p>
 <p>σὺν δ' ἔπεσον μεγάλῳ πατάγῳ, βράχε δ' εὐρεῖα χθών,</p>
 <p>ἀμφὶ δὲ σάλπιγξεν μέγας οὐρανός. ἄϊε δὲ Ζεὺς</p>
 <p>ἥμενος Οὐλύμπῳ: ἐγέλασσε δέ οἱ φίλον ἦτορ</p>
 <p>γηθοσύνῃ, ὅθ' ὁρᾶτο θεοὺς ἔριδι ξυνιόντας. <font color="GREEN">390</font></p>
 <p>ἔνθ' οἵ γ' οὐκέτι δηρὸν ἀφέστασαν: ἦρχε γὰρ Ἄρης</p>
 <p>ῥινοτόρος, καὶ πρῶτος Ἀθηναίῃ ἐπόρουσε</p>
 <p>χάλκεον ἔγχος ἔχων, καὶ ὀνείδειον φάτο μῦθον:</p>
 <p>τίπτ' αὖτ' ὦ κυνάμυια θεοὺς ἔριδι ξυνελαύνεις</p>
 <p>θάρσος ἄητον ἔχουσα, μέγας δέ σε θυμὸς ἀνῆκεν; <font color="GREEN">395</font></p>
 <p>ἦ οὐ μέμνῃ ὅτε Τυδεί̈δην Διομήδε' ἀνῆκας</p>
 <p>οὐτάμεναι, αὐτὴ δὲ πανόψιον ἔγχος ἑλοῦσα</p>
 <p>ἰθὺς ἐμεῦ ὦσας, διὰ δὲ χρόα καλὸν ἔδαψας;</p>
 <p>τώ σ' αὖ νῦν ὀί̈ω ἀποτισέμεν ὅσσα ἔοργας.</p>
 <p> </p>
 <p>ὣς εἰπὼν οὔτησε κατ' αἰγίδα θυσσανόεσσαν <font color="GREEN">400</font></p>
 <p>σμερδαλέην, ἣν οὐδὲ Διὸς δάμνησι κεραυνός:</p>
 <p>τῇ μιν Ἄρης οὔτησε μιαιφόνος ἔγχεϊ μακρῷ.</p>
 <p>ἣ δ' ἀναχασσαμένη λίθον εἵλετο χειρὶ παχείῃ</p>
 <p>κείμενον ἐν πεδίῳ μέλανα τρηχύν τε μέγαν τε,</p>
 <p>τόν ῥ' ἄνδρες πρότεροι θέσαν ἔμμεναι οὖρον ἀρούρης: <font color="GREEN">405</font></p>
 <p>τῷ βάλε θοῦρον Ἄρηα κατ' αὐχένα, λῦσε δὲ γυῖα.</p>
 <p>ἑπτὰ δ' ἐπέσχε πέλεθρα πεσών, ἐκόνισε δὲ χαίτας,</p>
 <p>τεύχεά τ' ἀμφαράβησε: γέλασσε δὲ Παλλὰς Ἀθήνη,</p>
 <p>καί οἱ ἐπευχομένη ἔπεα πτερόεντα προσηύδα:</p>
 <p>νηπύτι' οὐδέ νύ πώ περ ἐπεφράσω ὅσσον ἀρείων <font color="GREEN">410</font></p>
 <p>εὔχομ' ἐγὼν ἔμεναι, ὅτι μοι μένος ἰσοφαρίζεις.</p>
 <p>οὕτω κεν τῆς μητρὸς ἐρινύας ἐξαποτίνοις,</p>
 <p>ἥ τοι χωομένη κακὰ μήδεται οὕνεκ' Ἀχαιοὺς</p>
 <p>κάλλιπες, αὐτὰρ Τρωσὶν ὑπερφιάλοισιν ἀμύνεις.</p>
 <p> </p>
 <p>ὣς ἄρα φωνήσασα πάλιν τρέπεν ὄσσε φαεινώ: <font color="GREEN">415</font></p>
 <p>τὸν δ' ἄγε χειρὸς ἑλοῦσα Διὸς θυγάτηρ Ἀφροδίτη</p>
 <p>πυκνὰ μάλα στενάχοντα: μόγις δ' ἐσαγείρετο θυμόν.</p>
 <p>τὴν δ' ὡς οὖν ἐνόησε θεὰ λευκώλενος Ἥρη,</p>
 <p>αὐτίκ' Ἀθηναίην ἔπεα πτερόεντα προσηύδα:</p>
 <p>ὢ πόποι αἰγιόχοιο Διὸς τέκος Ἀτρυτώνη <font color="GREEN">420</font></p>
 <p>καὶ δ' αὖθ' ἡ κυνάμυια ἄγει βροτολοιγὸν Ἄρηα</p>
 <p>δηί̈ου ἐκ πολέμοιο κατὰ κλόνον: ἀλλὰ μέτελθε.</p>
 <p> </p>
 <p>ὣς φάτ', Ἀθηναίη δὲ μετέσσυτο, χαῖρε δὲ θυμῷ,</p>
 <p>καί ῥ' ἐπιεισαμένη πρὸς στήθεα χειρὶ παχείῃ</p>
 <p>ἤλασε: τῆς δ' αὐτοῦ λύτο γούνατα καὶ φίλον ἦτορ. <font color="GREEN">425</font></p>
 <p>τὼ μὲν ἄρ' ἄμφω κεῖντο ἐπὶ χθονὶ πουλυβοτείρῃ,</p>
 <p>ἣ δ' ἄρ' ἐπευχομένη ἔπεα πτερόεντ' ἀγόρευε:</p>
 <p>τοιοῦτοι νῦν πάντες ὅσοι Τρώεσσιν ἀρωγοὶ</p>
 <p>εἶεν, ὅτ' Ἀργείοισι μαχοίατο θωρηκτῇσιν,</p>
 <p>ὧδέ τε θαρσαλέοι καὶ τλήμονες, ὡς Ἀφροδίτη <font color="GREEN">430</font></p>
 <p>ἦλθεν Ἄρῃ ἐπίκουρος ἐμῷ μένει ἀντιόωσα:</p>
 <p>τώ κεν δὴ πάλαι ἄμμες ἐπαυσάμεθα πτολέμοιο</p>
 <p>Ἰλίου ἐκπέρσαντες ἐϋκτίμενον πτολίεθρον.</p>
 <p>ὣς φάτο, μείδησεν δὲ θεὰ λευκώλενος Ἥρη.</p>
 <p>αὐτὰρ Ἀπόλλωνα προσέφη κρείων ἐνοσίχθων: <font color="GREEN">435</font></p>
 <p>Φοῖβε τί ἢ δὴ νῶϊ διέσταμεν; οὐδὲ ἔοικεν</p>
 <p>ἀρξάντων ἑτέρων: τὸ μὲν αἴσχιον αἴ κ' ἀμαχητὶ</p>
 <p>ἴομεν Οὔλυμπον δὲ Διὸς ποτὶ χαλκοβατὲς δῶ.</p>
 <p>ἄρχε: σὺ γὰρ γενεῆφι νεώτερος: οὐ γὰρ ἔμοιγε</p>
 <p>καλόν, ἐπεὶ πρότερος γενόμην καὶ πλείονα οἶδα. <font color="GREEN">440</font></p>
 <p>νηπύτι' ὡς ἄνοον κραδίην ἔχες: οὐδέ νυ τῶν περ</p>
 <p>μέμνηαι ὅσα δὴ πάθομεν κακὰ Ἴλιον ἀμφὶ</p>
 <p>μοῦνοι νῶϊ θεῶν, ὅτ' ἀγήνορι Λαομέδοντι</p>
 <p>πὰρ Διὸς ἐλθόντες θητεύσαμεν εἰς ἐνιαυτὸν</p>
 <p>μισθῷ ἔπι ῥητῷ: ὃ δὲ σημαίνων ἐπέτελλεν. <font color="GREEN">445</font></p>
 <p>ἤτοι ἐγὼ Τρώεσσι πόλιν πέρι τεῖχος ἔδειμα</p>
 <p>εὐρύ τε καὶ μάλα καλόν, ἵν' ἄρρηκτος πόλις εἴη:</p>
 <p>Φοῖβε σὺ δ' εἰλίποδας ἕλικας βοῦς βουκολέεσκες</p>
 <p>Ἴδης ἐν κνημοῖσι πολυπτύχου ὑληέσσης.</p>
 <p>ἀλλ' ὅτε δὴ μισθοῖο τέλος πολυγηθέες ὧραι <font color="GREEN">450</font></p>
 <p>ἐξέφερον, τότε νῶϊ βιήσατο μισθὸν ἅπαντα</p>
 <p>Λαομέδων ἔκπαγλος, ἀπειλήσας δ' ἀπέπεμπε.</p>
 <p>σὺν μὲν ὅ γ' ἠπείλησε πόδας καὶ χεῖρας ὕπερθε</p>
 <p>δήσειν, καὶ περάαν νήσων ἔπι τηλεδαπάων:</p>
 <p>στεῦτο δ' ὅ γ' ἀμφοτέρων ἀπολεψέμεν οὔατα χαλκῷ. <font color="GREEN">455</font></p>
 <p>νῶϊ δὲ ἄψορροι κίομεν κεκοτηότι θυμῷ</p>
 <p>μισθοῦ χωόμενοι, τὸν ὑποστὰς οὐκ ἐτέλεσσε.</p>
 <p>τοῦ δὴ νῦν λαοῖσι φέρεις χάριν, οὐδὲ μεθ' ἡμέων</p>
 <p>πειρᾷ ὥς κε Τρῶες ὑπερφίαλοι ἀπόλωνται</p>
 <p>πρόχνυ κακῶς σὺν παισὶ καὶ αἰδοίῃς ἀλόχοισι <font color="GREEN">460</font></p>
 <p> </p>
 <p>τὸν δ' αὖτε προσέειπεν ἄναξ ἑκάεργος Ἀπόλλων:</p>
 <p>ἐννοσίγαι' οὐκ ἄν με σαόφρονα μυθήσαιο</p>
 <p>ἔμμεναι, εἰ δὴ σοί γε βροτῶν ἕνεκα πτολεμίξω</p>
 <p>δειλῶν, οἳ φύλλοισιν ἐοικότες ἄλλοτε μέν τε</p>
 <p>ζαφλεγέες τελέθουσιν ἀρούρης καρπὸν ἔδοντες, <font color="GREEN">465</font></p>
 <p>ἄλλοτε δὲ φθινύθουσιν ἀκήριοι. ἀλλὰ τάχιστα</p>
 <p>παυώμεσθα μάχης: οἳ δ' αὐτοὶ δηριαάσθων.</p>
 <p>ὣς ἄρα φωνήσας πάλιν ἐτράπετ': αἴδετο γάρ ῥα</p>
 <p>πατροκασιγνήτοιο μιγήμεναι ἐν παλάμῃσι.</p>
 <p>τὸν δὲ κασιγνήτη μάλα νείκεσε πότνια θηρῶν <font color="GREEN">470</font></p>
 <p>Ἄρτεμις ἀγροτέρη, καὶ ὀνείδειον φάτο μῦθον:</p>
 <p>φεύγεις δὴ ἑκάεργε, Ποσειδάωνι δὲ νίκην</p>
 <p>πᾶσαν ἐπέτρεψας, μέλεον δέ οἱ εὖχος ἔδωκας:</p>
 <p>νηπύτιε τί νυ τόξον ἔχεις ἀνεμώλιον αὔτως;</p>
 <p>μή σευ νῦν ἔτι πατρὸς ἐνὶ μεγάροισιν ἀκούσω <font color="GREEN">475</font></p>
 <p>εὐχομένου, ὡς τὸ πρὶν ἐν ἀθανάτοισι θεοῖσιν,</p>
 <p>ἄντα Ποσειδάωνος ἐναντίβιον πολεμίζειν.</p>
 <p> </p>
 <p>ὣς φάτο, τὴν δ' οὔ τι προσέφη ἑκάεργος Ἀπόλλων,</p>
 <p>ἀλλὰ χολωσαμένη Διὸς αἰδοίη παράκοιτις</p>
 <p>νείκεσεν ἰοχέαιραν ὀνειδείοις ἐπέεσσι: <font color="GREEN">480</font></p>
 <p>πῶς δὲ σὺ νῦν μέμονας κύον ἀδεὲς ἀντί' ἐμεῖο</p>
 <p>στήσεσθαι; χαλεπή τοι ἐγὼ μένος ἀντιφέρεσθαι</p>
 <p>τοξοφόρῳ περ ἐούσῃ, ἐπεὶ σὲ λέοντα γυναιξὶ</p>
 <p>Ζεὺς θῆκεν, καὶ ἔδωκε κατακτάμεν ἥν κ' ἐθέλῃσθα.</p>
 <p>ἤτοι βέλτερόν ἐστι κατ' οὔρεα θῆρας ἐναίρειν <font color="GREEN">485</font></p>
 <p>ἀγροτέρας τ' ἐλάφους ἢ κρείσσοσιν ἶφι μάχεσθαι.</p>
 <p>εἰ δ' ἐθέλεις πολέμοιο δαήμεναι, ὄφρ' ἐὺ̈ εἰδῇς</p>
 <p>ὅσσον φερτέρη εἴμ', ὅτι μοι μένος ἀντιφερίζεις.</p>
 <p> </p>
 <p>ἦ ῥα, καὶ ἀμφοτέρας ἐπὶ καρπῷ χεῖρας ἔμαρπτε</p>
 <p>σκαιῇ, δεξιτερῇ δ' ἄρ' ἀπ' ὤμων αἴνυτο τόξα, <font color="GREEN">490</font></p>
 <p>αὐτοῖσιν δ' ἄρ' ἔθεινε παρ' οὔατα μειδιόωσα</p>
 <p>ἐντροπαλιζομένην: ταχέες δ' ἔκπιπτον ὀϊστοί.</p>
 <p>δακρυόεσσα δ' ὕπαιθα θεὰ φύγεν ὥς τε πέλεια,</p>
 <p>ἥ ῥά θ' ὑπ' ἴρηκος κοίλην εἰσέπτατο πέτρην</p>
 <p>χηραμόν: οὐδ' ἄρα τῇ γε ἁλώμεναι αἴσιμον ἦεν: <font color="GREEN">495</font></p>
 <p>ὣς ἣ δακρυόεσσα φύγεν, λίπε δ' αὐτόθι τόξα.</p>
 <p>Λητὼ δὲ προσέειπε διάκτορος ἀργεϊφόντης:</p>
 <p>Λητοῖ ἐγὼ δέ τοι οὔ τι μαχήσομαι: ἀργαλέον δὲ</p>
 <p>πληκτίζεσθ' ἀλόχοισι Διὸς νεφεληγερέταο:</p>
 <p>ἀλλὰ μάλα πρόφρασσα μετ' ἀθανάτοισι θεοῖσιν <font color="GREEN">500</font></p>
 <p>εὔχεσθαι ἐμὲ νικῆσαι κρατερῆφι βίηφιν.</p>
 <p>ὣς ἄρ' ἔφη, Λητὼ δὲ συναίνυτο καμπύλα τόξα</p>
 <p>πεπτεῶτ' ἄλλυδις ἄλλα μετὰ στροφάλιγγι κονίης.</p>
 <p>ἣ μὲν τόξα λαβοῦσα πάλιν κίε θυγατέρος ἧς:</p>
 <p>ἣ δ' ἄρ' Ὄλυμπον ἵκανε Διὸς ποτὶ χαλκοβατὲς δῶ, <font color="GREEN">505</font></p>
 <p>δακρυόεσσα δὲ πατρὸς ἐφέζετο γούνασι κούρη,</p>
 <p>ἀμφὶ δ' ἄρ' ἀμβρόσιος ἑανὸς τρέμε: τὴν δὲ προτὶ οἷ</p>
 <p>εἷλε πατὴρ Κρονίδης, καὶ ἀνείρετο ἡδὺ γελάσσας:</p>
 <p>τίς νύ σε τοιάδ' ἔρεξε φίλον τέκος Οὐρανιώνων</p>
 <p>μαψιδίως, ὡς εἴ τι κακὸν ῥέζουσαν ἐνωπῇ; <font color="GREEN">510</font></p>
 <p> </p>
 <p>τὸν δ' αὖτε προσέειπεν ἐϋστέφανος κελαδεινή:</p>
 <p>σή μ' ἄλοχος στυφέλιξε πάτερ λευκώλενος Ἥρη,</p>
 <p>ἐξ ἧς ἀθανάτοισιν ἔρις καὶ νεῖκος ἐφῆπται.</p>
 <p> </p>
 <p>ὣς οἳ μὲν τοιαῦτα πρὸς ἀλλήλους ἀγόρευον:</p>
 <p>αὐτὰρ Ἀπόλλων Φοῖβος ἐδύσετο Ἴλιον ἱρήν: <font color="GREEN">515</font></p>
 <p>μέμβλετο γάρ οἱ τεῖχος ἐϋδμήτοιο πόληος</p>
 <p>μὴ Δαναοὶ πέρσειαν ὑπὲρ μόρον ἤματι κείνῳ.</p>
 <p>οἳ δ' ἄλλοι πρὸς Ὄλυμπον ἴσαν θεοὶ αἰὲν ἐόντες,</p>
 <p>οἳ μὲν χωόμενοι, οἳ δὲ μέγα κυδιόωντες:</p>
 <p>κὰδ δ' ἷζον παρὰ πατρὶ κελαινεφεῖ: αὐτὰρ Ἀχιλλεὺς <font color="GREEN">520</font></p>
 <p>Τρῶας ὁμῶς αὐτούς τ' ὄλεκεν καὶ μώνυχας ἵππους.</p>
 <p>ὡς δ' ὅτε καπνὸς ἰὼν εἰς οὐρανὸν εὐρὺν ἵκηται</p>
 <p>ἄστεος αἰθομένοιο, θεῶν δέ ἑ μῆνις ἀνῆκε,</p>
 <p>πᾶσι δ' ἔθηκε πόνον, πολλοῖσι δὲ κήδε' ἐφῆκεν,</p>
 <p>ὣς Ἀχιλεὺς Τρώεσσι πόνον καὶ κήδε' ἔθηκεν. <font color="GREEN">525</font></p>
 <p> </p>
 <p>ἑστήκει δ' ὃ γέρων Πρίαμος θείου ἐπὶ πύργου,</p>
 <p>ἐς δ' ἐνόησ' Ἀχιλῆα πελώριον: αὐτὰρ ὑπ' αὐτοῦ</p>
 <p>Τρῶες ἄφαρ κλονέοντο πεφυζότες, οὐδέ τις ἀλκὴ</p>
 <p>γίγνεθ': ὃ δ' οἰμώξας ἀπὸ πύργου βαῖνε χαμᾶζε</p>
 <p>ὀτρύνων παρὰ τεῖχος ἀγακλειτοὺς πυλαωρούς: <font color="GREEN">530</font></p>
 <p>πεπταμένας ἐν χερσὶ πύλας ἔχετ' εἰς ὅ κε λαοὶ</p>
 <p>ἔλθωσι προτὶ ἄστυ πεφυζότες: ἦ γὰρ Ἀχιλλεὺς</p>
 <p>ἐγγὺς ὅδε κλονέων: νῦν οἴω λοίγι' ἔσεσθαι.</p>
 <p>αὐτὰρ ἐπεί κ' ἐς τεῖχος ἀναπνεύσωσιν ἀλέντες,</p>
 <p>αὖτις ἐπανθέμεναι σανίδας πυκινῶς ἀραρυίας: <font color="GREEN">535</font></p>
 <p>δείδια γὰρ μὴ οὖλος ἀνὴρ ἐς τεῖχος ἅληται.</p>
 <p>vὣς εἰπὼν Ἀχιλῆα ἀλεὶς μένεν, ἐν δέ οἱ ἦτορ</p>
 <p>ἄλκιμον ὁρμᾶτο πτολεμίζειν ἠδὲ μάχεσθαι.</p>
 <p>ἠύ̈τε πάρδαλις εἶσι βαθείης ἐκ ξυλόχοιο</p>
 <p>ἀνδρὸς θηρητῆρος ἐναντίον, οὐδέ τι θυμῷ <font color="GREEN">540</font></p>
 <p>ταρβεῖ οὐδὲ φοβεῖται, ἐπεί κεν ὑλαγμὸν ἀκούσῃ:</p>
 <p>εἴ περ γὰρ φθάμενός μιν ἢ οὐτάσῃ ἠὲ βάλῃσιν,</p>
 <p>ἀλλά τε καὶ περὶ δουρὶ πεπαρμένη οὐκ ἀπολήγει</p>
 <p>ἀλκῆς, πρίν γ' ἠὲ ξυμβλήμεναι ἠὲ δαμῆναι:</p>
 <p>ὣς Ἀντήνορος υἱὸς ἀγαυοῦ δῖος Ἀγήνωρ <font color="GREEN">545</font></p>
 <p>οὐκ ἔθελεν φεύγειν, πρὶν πειρήσαιτ' Ἀχιλῆος.</p>
 <p>ἀλλ' ὅ γ' ἄρ' ἀσπίδα μὲν πρόσθ' ἔσχετο πάντοσ' ἐί̈σην,</p>
 <p>ἐγχείῃ δ' αὐτοῖο τιτύσκετο, καὶ μέγ' ἀύ̈τει:</p>
 <p>ἦ δή που μάλ' ἔολπας ἐνὶ φρεσὶ φαίδιμ' Ἀχιλλεῦ</p>
 <p>ἤματι τῷδε πόλιν πέρσειν Τρώων ἀγερώχων <font color="GREEN">550</font></p>
 <p>νηπύτι': ἦ τ' ἔτι πολλὰ τετεύξεται ἄλγε' ἐπ' αὐτῇ.</p>
 <p>ἐν γάρ οἱ πολέες τε καὶ ἄλκιμοι ἀνέρες εἰμέν,</p>
 <p>οἳ καὶ πρόσθε φίλων τοκέων ἀλόχων τε καὶ υἱῶν</p>
 <p>Ἴλιον εἰρυόμεσθα: σὺ δ' ἐνθάδε πότμον ἐφέψεις</p>
 <p>ὧδ' ἔκπαγλος ἐὼν καὶ θαρσαλέος πολεμιστής. <font color="GREEN">555</font></p>
 <p> </p>
 <p>ἦ ῥα, καὶ ὀξὺν ἄκοντα βαρείης χειρὸς ἀφῆκε,</p>
 <p>καί ῥ' ἔβαλε κνήμην ὑπὸ γούνατος οὐδ' ἀφάμαρτεν.</p>
 <p>ἀμφὶ δέ οἱ κνημὶς νεοτεύκτου κασσιτέροιο</p>
 <p>σμερδαλέον κονάβησε: πάλιν δ' ἀπὸ χαλκὸς ὄρουσε</p>
 <p>βλημένου, οὐδ' ἐπέρησε, θεοῦ δ' ἠρύκακε δῶρα. <font color="GREEN">560</font></p>
 <p>Πηλεί̈δης δ' ὁρμήσατ' Ἀγήνορος ἀντιθέοιο</p>
 <p>δεύτερος: οὐδ' ἔτ' ἔασεν Ἀπόλλων κῦδος ἀρέσθαι,</p>
 <p>ἀλλά μιν ἐξήρπαξε, κάλυψε δ' ἄρ' ἠέρι πολλῇ,</p>
 <p>ἡσύχιον δ' ἄρα μιν πολέμου ἔκπεμπε νέεσθαι.</p>
 <p>αὐτὰρ ὃ Πηλεί̈ωνα δόλῳ ἀποέργαθε λαοῦ: <font color="GREEN">565</font></p>
 <p>αὐτῷ γὰρ ἑκάεργος Ἀγήνορι πάντα ἐοικὼς</p>
 <p>ἔστη πρόσθε ποδῶν, ὃ δ' ἐπέσσυτο ποσσὶ διώκειν:</p>
 <p>εἷος ὃ τὸν πεδίοιο διώκετο πυροφόροιο</p>
 <p>τρέψας πὰρ ποταμὸν βαθυδινήεντα Σκάμανδρον</p>
 <p>τυτθὸν ὑπεκπροθέοντα: δόλῳ δ' ἄρ' ἔθελγεν Ἀπόλλων <font color="GREEN">570</font></p>
 <p>ὡς αἰεὶ ἔλποιτο κιχήσεσθαι ποσὶν οἷσι:</p>
 <p>τόφρ' ἄλλοι Τρῶες πεφοβημένοι ἦλθον ὁμίλῳ</p>
 <p>ἀσπάσιοι προτὶ ἄστυ, πόλις δ' ἔμπλητο ἀλέντων.</p>
 <p>οὐδ' ἄρα τοί γ' ἔτλαν πόλιος καὶ τείχεος ἐκτὸς</p>
 <p>μεῖναι ἔτ' ἀλλήλους, καὶ γνώμεναι ὅς τε πεφεύγοι <font color="GREEN">575</font></p>
 <p>ὅς τ' ἔθαν' ἐν πολέμῳ: ἀλλ' ἐσσυμένως ἐσέχυντο</p>
 <p>ἐς πόλιν, ὅν τινα τῶν γε πόδες καὶ γοῦνα σαώσαι.</p>
 
 
 <p></p><hr>
 <center>
 <a href="ili22.htm">Next: Book 22</a></center>
 </body>