<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ody/ody08.htm">English</a> 
 <a href="ody08.htm">Previous</a> 
 <a href="ody10.htm">Next</a> 
 </center>
 <hr>
 
 
 <h1 align="CENTER">The Odyssey, Book 9</h1>
 <p>τὸν δ' ἀπαμειβόμενος προσέφη πολύμητις Ὀδυσσεύς:</p>
 <p>"Ἀλκίνοε κρεῖον, πάντων ἀριδείκετε λαῶν,</p>
 <p>ἦ τοι μὲν τόδε καλὸν ἀκουέμεν ἐστὶν ἀοιδοῦ</p>
 <p>τοιοῦδ' οἷος ὅδ' ἐστί, θεοῖς ἐναλίγκιος αὐδήν.</p>
 <p>οὐ γὰρ ἐγώ γέ τί φημι τέλος χαριέστερον εἶναι <font color="GREEN">5</font></p>
 <p>ἢ ὅτ' ἐυφροσύνη μὲν ἔχῃ κάτα δῆμον ἅπαντα,</p>
 <p>δαιτυμόνες δ' ἀνὰ δώματ' ἀκουάζωνται ἀοιδοῦ</p>
 <p>ἥμενοι ἑξείης, παρὰ δὲ πλήθωσι τράπεζαι</p>
 <p>σίτου καὶ κρειῶν, μέθυ δ' ἐκ κρητῆρος ἀφύσσων</p>
 <p>οἰνοχόος φορέῃσι καὶ ἐγχείῃ δεπάεσσι: <font color="GREEN">10</font></p>
 <p>τοῦτό τί μοι κάλλιστον ἐνὶ φρεσὶν εἴδεται εἶναι.</p>
 <p>σοὶ δ' ἐμὰ κήδεα θυμὸς ἐπετράπετο στονόεντα</p>
 <p>εἴρεσθ', ὄφρ' ἔτι μᾶλλον ὀδυρόμενος στεναχίζω:</p>
 <p>τί πρῶτόν τοι ἔπειτα, τί δ' ὑστάτιον καταλέξω;</p>
 <p>κήδε' ἐπεί μοι πολλὰ δόσαν θεοὶ Οὐρανίωνες. <font color="GREEN">15</font></p>
 <p>νῦν δ' ὄνομα πρῶτον μυθήσομαι, ὄφρα καὶ ὑμεῖς</p>
 <p>εἴδετ', ἐγὼ δ' ἂν ἔπειτα φυγὼν ὕπο νηλεὲς ἦμαρ</p>
 <p>ὑμῖν ξεῖνος ἔω καὶ ἀπόπροθι δώματα ναίων.</p>
 <p>εἴμ' Ὀδυσεὺς Λαερτιάδης, ὃς πᾶσι δόλοισιν</p>
 <p>ἀνθρώποισι μέλω, καί μευ κλέος οὐρανὸν ἵκει. <font color="GREEN">20</font></p>
 <p>ναιετάω δ' Ἰθάκην ἐυδείελον: ἐν δ' ὄρος αὐτῇ</p>
 <p>Νήριτον εἰνοσίφυλλον, ἀριπρεπές: ἀμφὶ δὲ νῆσοι</p>
 <p>πολλαὶ ναιετάουσι μάλα σχεδὸν ἀλλήλῃσι,</p>
 <p>Δουλίχιόν τε Σάμη τε καὶ ὑλήεσσα Ζάκυνθος.</p>
 <p>αὐτὴ δὲ χθαμαλὴ πανυπερτάτη εἰν ἁλὶ κεῖται <font color="GREEN">25</font></p>
 <p>πρὸς ζόφον, αἱ δέ τ' ἄνευθε πρὸς ἠῶ τ' ἠέλιόν τε,</p>
 <p>τρηχεῖ', ἀλλ' ἀγαθὴ κουροτρόφος: οὔ τοι ἐγώ γε</p>
 <p>ἧς γαίης δύναμαι γλυκερώτερον ἄλλο ἰδέσθαι.</p>
 <p>ἦ μέν μ' αὐτόθ' ἔρυκε Καλυψώ, δῖα θεάων,</p>
 <p>ἐν σπέσσι γλαφυροῖσι, λιλαιομένη πόσιν εἶναι: <font color="GREEN">30</font></p>
 <p>ὣς δ' αὔτως Κίρκη κατερήτυεν ἐν μεγάροισιν</p>
 <p>Αἰαίη δολόεσσα, λιλαιομένη πόσιν εἶναι:</p>
 <p>ἀλλ' ἐμὸν οὔ ποτε θυμὸν ἐνὶ στήθεσσιν ἔπειθον.</p>
 <p>ὣς οὐδὲν γλύκιον ἧς πατρίδος οὐδὲ τοκήων</p>
 <p>γίγνεται, εἴ περ καί τις ἀπόπροθι πίονα οἶκον <font color="GREEN">35</font></p>
 <p>γαίῃ ἐν ἀλλοδαπῇ ναίει ἀπάνευθε τοκήων.</p>
 <p>εἰ δ' ἄγε τοι καὶ νόστον ἐμὸν πολυκηδέ' ἐνίσπω,</p>
 <p>ὅν μοι Ζεὺς ἐφέηκεν ἀπὸ Τροίηθεν ἰόντι.</p>
 <p> </p>
 <p>"Ἰλιόθεν με φέρων ἄνεμος Κικόνεσσι πέλασσεν,</p>
 <p>Ἰσμάρῳ. ἔνθα δ' ἐγὼ πόλιν ἔπραθον, ὤλεσα δ' αὐτούς: <font color="GREEN">40</font></p>
 <p>ἐκ πόλιος δ' ἀλόχους καὶ κτήματα πολλὰ λαβόντες</p>
 <p>δασσάμεθ', ὡς μή τίς μοι ἀτεμβόμενος κίοι ἴσης.</p>
 <p>ἔνθ' ἦ τοι μὲν ἐγὼ διερῷ ποδὶ φευγέμεν ἡμέας</p>
 <p>ἠνώγεα, τοὶ δὲ μέγα νήπιοι οὐκ ἐπίθοντο.</p>
 <p>ἔνθα δὲ πολλὸν μὲν μέθυ πίνετο, πολλὰ δὲ μῆλα <font color="GREEN">45</font></p>
 <p>ἔσφαζον παρὰ θῖνα καὶ εἰλίποδας ἕλικας βοῦς:</p>
 <p> </p>
 <p>τόφρα δ' ἄρ' οἰχόμενοι Κίκονες Κικόνεσσι γεγώνευν,</p>
 <p>οἵ σφιν γείτονες ἦσαν, ἅμα πλέονες καὶ ἀρείους,</p>
 <p>ἤπειρον ναίοντες, ἐπιστάμενοι μὲν ἀφ' ἵππων</p>
 <p>ἀνδράσι μάρνασθαι καὶ ὅθι χρὴ πεζὸν ἐόντα. <font color="GREEN">50</font></p>
 <p>ἦλθον ἔπειθ' ὅσα φύλλα καὶ ἄνθεα γίγνεται ὥρῃ,</p>
 <p>ἠέριοι: τότε δή ῥα κακὴ Διὸς αἶσα παρέστη</p>
 <p>ἡμῖν αἰνομόροισιν, ἵν' ἄλγεα πολλὰ πάθοιμεν.</p>
 <p>στησάμενοι δ' ἐμάχοντο μάχην παρὰ νηυσὶ θοῇσι,</p>
 <p>βάλλον δ' ἀλλήλους χαλκήρεσιν ἐγχείῃσιν. <font color="GREEN">55</font></p>
 <p>ὄφρα μὲν ἠὼς ἦν καὶ ἀέξετο ἱερὸν ἦμαρ,</p>
 <p>τόφρα δ' ἀλεξόμενοι μένομεν πλέονάς περ ἐόντας.</p>
 <p>ἦμος δ' ἠέλιος μετενίσσετο βουλυτόνδε,</p>
 <p>καὶ τότε δὴ Κίκονες κλῖναν δαμάσαντες Ἀχαιούς.</p>
 <p>ἓξ δ' ἀφ' ἑκάστης νηὸς ἐυκνήμιδες ἑταῖροι <font color="GREEN">60</font></p>
 <p>ὤλονθ': οἱ δ' ἄλλοι φύγομεν θάνατόν τε μόρον τε.</p>
 <p> </p>
 <p>"ἔνθεν δὲ προτέρω πλέομεν ἀκαχήμενοι ἦτορ,</p>
 <p>ἄσμενοι ἐκ θανάτοιο, φίλους ὀλέσαντες ἑταίρους.</p>
 <p>οὐδ' ἄρα μοι προτέρω νῆες κίον ἀμφιέλισσαι,</p>
 <p>πρίν τινα τῶν δειλῶν ἑτάρων τρὶς ἕκαστον ἀῦσαι, <font color="GREEN">65</font></p>
 <p>οἳ θάνον ἐν πεδίῳ Κικόνων ὕπο δῃωθέντες.</p>
 <p>νηυσὶ δ' ἐπῶρσ' ἄνεμον Βορέην νεφεληγερέτα Ζεὺς</p>
 <p>λαίλαπι θεσπεσίῃ, σὺν δὲ νεφέεσσι κάλυψε</p>
 <p>γαῖαν ὁμοῦ καὶ πόντον: ὀρώρει δ' οὐρανόθεν νύξ.</p>
 <p>αἱ μὲν ἔπειτ' ἐφέροντ' ἐπικάρσιαι, ἱστία δέ σφιν <font color="GREEN">70</font></p>
 <p>τριχθά τε καὶ τετραχθὰ διέσχισεν ἲς ἀνέμοιο.</p>
 <p>καὶ τὰ μὲν ἐς νῆας κάθεμεν, δείσαντες ὄλεθρον,</p>
 <p>αὐτὰς δ' ἐσσυμένως προερέσσαμεν ἤπειρόνδε.</p>
 <p>ἔνθα δύω νύκτας δύο τ' ἤματα συνεχὲς αἰεὶ</p>
 <p>κείμεθ', ὁμοῦ καμάτῳ τε καὶ ἄλγεσι θυμὸν ἔδοντες. <font color="GREEN">75</font></p>
 <p>ἀλλ' ὅτε δὴ τρίτον ἦμαρ ἐυπλόκαμος τέλεσ' Ἠώς,</p>
 <p>ἱστοὺς στησάμενοι ἀνά θ' ἱστία λεύκ' ἐρύσαντες</p>
 <p>ἥμεθα, τὰς δ' ἄνεμός τε κυβερνῆταί τ' ἴθυνον.</p>
 <p>καί νύ κεν ἀσκηθὴς ἱκόμην ἐς πατρίδα γαῖαν:</p>
 <p>ἀλλά με κῦμα ῥόος τε περιγνάμπτοντα Μάλειαν <font color="GREEN">80</font></p>
 <p>καὶ Βορέης ἀπέωσε, παρέπλαγξεν δὲ Κυθήρων.</p>
 <p>"ἔνθεν δ' ἐννῆμαρ φερόμην ὀλοοῖς ἀνέμοισιν</p>
 <p>πόντον ἐπ' ἰχθυόεντα: ἀτὰρ δεκάτῃ ἐπέβημεν</p>
 <p>γαίης Λωτοφάγων, οἵ τ' ἄνθινον εἶδαρ ἔδουσιν.</p>
 <p>ἔνθα δ' ἐπ' ἠπείρου βῆμεν καὶ ἀφυσσάμεθ' ὕδωρ, <font color="GREEN">85</font></p>
 <p>αἶψα δὲ δεῖπνον ἕλοντο θοῇς παρὰ νηυσὶν ἑταῖροι.</p>
 <p>αὐτὰρ ἐπεὶ σίτοιό τ' ἐπασσάμεθ' ἠδὲ ποτῆτος,</p>
 <p>δὴ τοτ' ἐγὼν ἑτάρους προί̈ειν πεύθεσθαι ἰόντας,</p>
 <p>οἵ τινες ἀνέρες εἶεν ἐπὶ χθονὶ σῖτον ἔδοντες</p>
 <p>ἄνδρε δύω κρίνας, τρίτατον κήρυχ' ἅμ' ὀπάσσας. <font color="GREEN">90</font></p>
 <p>οἱ δ' αἶψ' οἰχόμενοι μίγεν ἀνδράσι Λωτοφάγοισιν:</p>
 <p>οὐδ' ἄρα Λωτοφάγοι μήδονθ' ἑτάροισιν ὄλεθρον</p>
 <p>ἡμετέροις, ἀλλά σφι δόσαν λωτοῖο πάσασθαι.</p>
 <p>τῶν δ' ὅς τις λωτοῖο φάγοι μελιηδέα καρπόν,</p>
 <p>οὐκέτ' ἀπαγγεῖλαι πάλιν ἤθελεν οὐδὲ νέεσθαι, <font color="GREEN">95</font></p>
 <p>ἀλλ' αὐτοῦ βούλοντο μετ' ἀνδράσι Λωτοφάγοισι</p>
 <p>λωτὸν ἐρεπτόμενοι μενέμεν νόστου τε λαθέσθαι.</p>
 <p>τοὺς μὲν ἐγὼν ἐπὶ νῆας ἄγον κλαίοντας ἀνάγκῃ,</p>
 <p>νηυσὶ δ' ἐνὶ γλαφυρῇσιν ὑπὸ ζυγὰ δῆσα ἐρύσσας.</p>
 <p>αὐτὰρ τοὺς ἄλλους κελόμην ἐρίηρας ἑταίρους <font color="GREEN">100</font></p>
 <p>σπερχομένους νηῶν ἐπιβαινέμεν ὠκειάων,</p>
 <p>μή πώς τις λωτοῖο φαγὼν νόστοιο λάθηται.</p>
 <p>οἱ δ' αἶψ' εἴσβαινον καὶ ἐπὶ κληῖσι καθῖζον,</p>
 <p>ἑξῆς δ' ἑζόμενοι πολιὴν ἅλα τύπτον ἐρετμοῖς.</p>
 <p> </p>
 <p>"ἔνθεν δὲ προτέρω πλέομεν ἀκαχήμενοι ἦτορ: <font color="GREEN">105</font></p>
 <p>Κυκλώπων δ' ἐς γαῖαν ὑπερφιάλων ἀθεμίστων</p>
 <p>ἱκόμεθ', οἵ ῥα θεοῖσι πεποιθότες ἀθανάτοισιν</p>
 <p>οὔτε φυτεύουσιν χερσὶν φυτὸν οὔτ' ἀρόωσιν,</p>
 <p>ἀλλὰ τά γ' ἄσπαρτα καὶ ἀνήροτα πάντα φύονται,</p>
 <p>πυροὶ καὶ κριθαὶ ἠδ' ἄμπελοι, αἵ τε φέρουσιν <font color="GREEN">110</font></p>
 <p>οἶνον ἐριστάφυλον, καί σφιν Διὸς ὄμβρος ἀέξει.</p>
 <p>τοῖσιν δ' οὔτ' ἀγοραὶ βουληφόροι οὔτε θέμιστες,</p>
 <p>ἀλλ' οἵ γ' ὑψηλῶν ὀρέων ναίουσι κάρηνα</p>
 <p>ἐν σπέσσι γλαφυροῖσι, θεμιστεύει δὲ ἕκαστος</p>
 <p>παίδων ἠδ' ἀλόχων, οὐδ' ἀλλήλων ἀλέγουσιν. <font color="GREEN">115</font></p>
 <p>"νῆσος ἔπειτα λάχεια παρὲκ λιμένος τετάνυσται,</p>
 <p>γαίης Κυκλώπων οὔτε σχεδὸν οὔτ' ἀποτηλοῦ,</p>
 <p>ὑλήεσσ': ἐν δ' αἶγες ἀπειρέσιαι γεγάασιν</p>
 <p>ἄγριαι: οὐ μὲν γὰρ πάτος ἀνθρώπων ἀπερύκει,</p>
 <p>οὐδέ μιν εἰσοιχνεῦσι κυνηγέται, οἵ τε καθ' ὕλην <font color="GREEN">120</font></p>
 <p>ἄλγεα πάσχουσιν κορυφὰς ὀρέων ἐφέποντες.</p>
 <p>οὔτ' ἄρα ποίμνῃσιν καταί̈σχεται οὔτ' ἀρότοισιν,</p>
 <p>ἀλλ' ἥ γ' ἄσπαρτος καὶ ἀνήροτος ἤματα πάντα</p>
 <p>ἀνδρῶν χηρεύει, βόσκει δέ τε μηκάδας αἶγας.</p>
 <p>οὐ γὰρ Κυκλώπεσσι νέες πάρα μιλτοπάρῃοι, <font color="GREEN">125</font></p>
 <p>οὐδ' ἄνδρες νηῶν ἔνι τέκτονες, οἵ κε κάμοιεν</p>
 <p>νῆας ἐυσσέλμους, αἵ κεν τελέοιεν ἕκαστα</p>
 <p>ἄστε' ἐπ' ἀνθρώπων ἱκνεύμεναι, οἷά τε πολλὰ</p>
 <p>ἄνδρες ἐπ' ἀλλήλους νηυσὶν περόωσι θάλασσαν:</p>
 <p>οἵ κέ σφιν καὶ νῆσον ἐυκτιμένην ἐκάμοντο. <font color="GREEN">130</font></p>
 <p>οὐ μὲν γάρ τι κακή γε, φέροι δέ κεν ὥρια πάντα:</p>
 <p>ἐν μὲν γὰρ λειμῶνες ἁλὸς πολιοῖο παρ' ὄχθας</p>
 <p>ὑδρηλοὶ μαλακοί: μάλα κ' ἄφθιτοι ἄμπελοι εἶεν.</p>
 <p>ἐν δ' ἄροσις λείη: μάλα κεν βαθὺ λήιον αἰεὶ</p>
 <p>εἰς ὥρας ἀμῷεν, ἐπεὶ μάλα πῖαρ ὑπ' οὖδας. <font color="GREEN">135</font></p>
 <p>ἐν δὲ λιμὴν ἐύορμος, ἵν' οὐ χρεὼ πείσματός ἐστιν,</p>
 <p>οὔτ' εὐνὰς βαλέειν οὔτε πρυμνήσι' ἀνάψαι,</p>
 <p>ἀλλ' ἐπικέλσαντας μεῖναι χρόνον εἰς ὅ κε ναυτέων</p>
 <p>θυμὸς ἐποτρύνῃ καὶ ἐπιπνεύσωσιν ἀῆται.</p>
 <p>αὐτὰρ ἐπὶ κρατὸς λιμένος ῥέει ἀγλαὸν ὕδωρ, <font color="GREEN">140</font></p>
 <p>κρήνη ὑπὸ σπείους: περὶ δ' αἴγειροι πεφύασιν.</p>
 <p>ἔνθα κατεπλέομεν, καί τις θεὸς ἡγεμόνευεν</p>
 <p>νύκτα δι' ὀρφναίην, οὐδὲ προυφαίνετ' ἰδέσθαι:</p>
 <p>ἀὴρ γὰρ περὶ νηυσὶ βαθεῖ' ἦν, οὐδὲ σελήνη</p>
 <p>οὐρανόθεν προύφαινε, κατείχετο δὲ νεφέεσσιν. <font color="GREEN">145</font></p>
 <p>ἔνθ' οὔ τις τὴν νῆσον ἐσέδρακεν ὀφθαλμοῖσιν,</p>
 <p>οὔτ' οὖν κύματα μακρὰ κυλινδόμενα προτὶ χέρσον</p>
 <p>εἰσίδομεν, πρὶν νῆας ἐυσσέλμους ἐπικέλσαι.</p>
 <p>κελσάσῃσι δὲ νηυσὶ καθείλομεν ἱστία πάντα,</p>
 <p>ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης: <font color="GREEN">150</font></p>
 <p>ἔνθα δ' ἀποβρίξαντες ἐμείναμεν Ἠῶ δῖαν.</p>
 <p> </p>
 <p>"ἦμος δ' ἠριγένεια φάνη ῥοδοδάκτυλος Ἠώς,</p>
 <p>νῆσον θαυμάζοντες ἐδινεόμεσθα κατ' αὐτήν.</p>
 <p>ὦρσαν δὲ νύμφαι, κοῦραι Διὸς αἰγιόχοιο,</p>
 <p>αἶγας ὀρεσκῴους, ἵνα δειπνήσειαν ἑταῖροι. <font color="GREEN">155</font></p>
 <p>αὐτίκα καμπύλα τόξα καὶ αἰγανέας δολιχαύλους</p>
 <p>εἱλόμεθ' ἐκ νηῶν, διὰ δὲ τρίχα κοσμηθέντες</p>
 <p>βάλλομεν: αἶψα δ' ἔδωκε θεὸς μενοεικέα θήρην.</p>
 <p>νῆες μέν μοι ἕποντο δυώδεκα, ἐς δὲ ἑκάστην</p>
 <p>ἐννέα λάγχανον αἶγες: ἐμοὶ δὲ δέκ' ἔξελον οἴῳ. <font color="GREEN">160</font></p>
 <p>"ὣς τότε μὲν πρόπαν ἦμαρ ἐς ἠέλιον καταδύντα</p>
 <p>ἥμεθα δαινύμενοι κρέα τ' ἄσπετα καὶ μέθυ ἡδύ:</p>
 <p>οὐ γάρ πω νηῶν ἐξέφθιτο οἶνος ἐρυθρός,</p>
 <p>ἀλλ' ἐνέην: πολλὸν γὰρ ἐν ἀμφιφορεῦσιν ἕκαστοι</p>
 <p>ἠφύσαμεν Κικόνων. ἱερὸν πτολίεθρον ἑλόντες. <font color="GREEN">165</font></p>
 <p>Κυκλώπων δ' ἐς γαῖαν ἐλεύσσομεν ἐγγὺς ἐόντων,</p>
 <p>καπνόν τ' αὐτῶν τε φθογγὴν ὀίων τε καὶ αἰγῶν.</p>
 <p>ἦμος δ' ἠέλιος κατέδυ καὶ ἐπὶ κνέφας ἦλθε,</p>
 <p>δὴ τότε κοιμήθημεν ἐπὶ ῥηγμῖνι θαλάσσης.</p>
 <p>ἦμος δ' ἠριγένεια φάνη ῥοδοδάκτυλος Ἠώς, <font color="GREEN">170</font></p>
 <p>καὶ τότ' ἐγὼν ἀγορὴν θέμενος μετὰ πᾶσιν ἔειπον:</p>
 <p> </p>
 <p>"'ἄλλοι μὲν νῦν μίμνετ', ἐμοὶ ἐρίηρες ἑταῖροι:</p>
 <p>αὐτὰρ ἐγὼ σὺν νηί τ' ἐμῇ καὶ ἐμοῖς ἑτάροισιν</p>
 <p>ἐλθὼν τῶνδ' ἀνδρῶν πειρήσομαι, οἵ τινές εἰσιν,</p>
 <p>ἤ ῥ' οἵ γ' ὑβρισταί τε καὶ ἄγριοι οὐδὲ δίκαιοι, <font color="GREEN">175</font></p>
 <p>ἦε φιλόξεινοι, καί σφιν νόος ἐστὶ θεουδής.'</p>
 <p> </p>
 <p>"ὣς εἰπὼν ἀνὰ νηὸς ἔβην, ἐκέλευσα δ' ἑταίρους</p>
 <p>αὐτούς τ' ἀμβαίνειν ἀνά τε πρυμνήσια λῦσαι.</p>
 <p>οἱ δ' αἶψ' εἴσβαινον καὶ ἐπὶ κληῖσι καθῖζον,</p>
 <p>ἑξῆς δ' ἑζόμενοι πολιὴν ἅλα τύπτον ἐρετμοῖς. <font color="GREEN">180</font></p>
 <p>ἀλλ' ὅτε δὴ τὸν χῶρον ἀφικόμεθ' ἐγγὺς ἐόντα,</p>
 <p>ἔνθα δ' ἐπ' ἐσχατιῇ σπέος εἴδομεν ἄγχι θαλάσσης,</p>
 <p>ὑψηλόν, δάφνῃσι κατηρεφές. ἔνθα δὲ πολλὰ</p>
 <p>μῆλ', ὄιές τε καὶ αἶγες, ἰαύεσκον: περὶ δ' αὐλὴ</p>
 <p>ὑψηλὴ δέδμητο κατωρυχέεσσι λίθοισι <font color="GREEN">185</font></p>
 <p>μακρῇσίν τε πίτυσσιν ἰδὲ δρυσὶν ὑψικόμοισιν.</p>
 <p>ἔνθα δ' ἀνὴρ ἐνίαυε πελώριος, ὅς ῥα τὰ μῆλα</p>
 <p>οἶος ποιμαίνεσκεν ἀπόπροθεν: οὐδὲ μετ' ἄλλους</p>
 <p>πωλεῖτ', ἀλλ' ἀπάνευθεν ἐὼν ἀθεμίστια ᾔδη.</p>
 <p>καὶ γὰρ θαῦμ' ἐτέτυκτο πελώριον, οὐδὲ ἐῴκει <font color="GREEN">190</font></p>
 <p>ἀνδρί γε σιτοφάγῳ, ἀλλὰ ῥίῳ ὑλήεντι</p>
 <p>ὑψηλῶν ὀρέων, ὅ τε φαίνεται οἶον ἀπ' ἄλλων.</p>
 <p>"δὴ τότε τοὺς ἄλλους κελόμην ἐρίηρας ἑταίρους</p>
 <p>αὐτοῦ πὰρ νηί τε μένειν καὶ νῆα ἔρυσθαι,</p>
 <p>αὐτὰρ ἐγὼ κρίνας ἑτάρων δυοκαίδεκ' ἀρίστους <font color="GREEN">195</font></p>
 <p>βῆν: ἀτὰρ αἴγεον ἀσκὸν ἔχον μέλανος οἴνοιο</p>
 <p>ἡδέος, ὅν μοι ἔδωκε Μάρων, Εὐάνθεος υἱός,</p>
 <p>ἱρεὺς Ἀπόλλωνος, ὃς Ἴσμαρον ἀμφιβεβήκει,</p>
 <p>οὕνεκά μιν σὺν παιδὶ περισχόμεθ' ἠδὲ γυναικὶ</p>
 <p>ἁζόμενοι: ᾤκει γὰρ ἐν ἄλσεϊ δενδρήεντι <font color="GREEN">200</font></p>
 <p>Φοίβου Ἀπόλλωνος. ὁ δέ μοι πόρεν ἀγλαὰ δῶρα:</p>
 <p>χρυσοῦ μέν μοι ἔδωκ' ἐυεργέος ἑπτὰ τάλαντα,</p>
 <p>δῶκε δέ μοι κρητῆρα πανάργυρον, αὐτὰρ ἔπειτα</p>
 <p>οἶνον ἐν ἀμφιφορεῦσι δυώδεκα πᾶσιν ἀφύσσας</p>
 <p>ἡδὺν ἀκηράσιον, θεῖον ποτόν: οὐδέ τις αὐτὸν <font color="GREEN">205</font></p>
 <p>ἠείδη δμώων οὐδ' ἀμφιπόλων ἐνὶ οἴκῳ,</p>
 <p>ἀλλ' αὐτὸς ἄλοχός τε φίλη ταμίη τε μί' οἴη.</p>
 <p>τὸν δ' ὅτε πίνοιεν μελιηδέα οἶνον ἐρυθρόν,</p>
 <p>ἓν δέπας ἐμπλήσας ὕδατος ἀνὰ εἴκοσι μέτρα</p>
 <p>χεῦ', ὀδμὴ δ' ἡδεῖα ἀπὸ κρητῆρος ὀδώδει <font color="GREEN">210</font></p>
 <p>θεσπεσίη: τότ' ἂν οὔ τοι ἀποσχέσθαι φίλον ἦεν.</p>
 <p>τοῦ φέρον ἐμπλήσας ἀσκὸν μέγαν, ἐν δὲ καὶ ᾖα</p>
 <p>κωρύκῳ: αὐτίκα γάρ μοι ὀίσατο θυμὸς ἀγήνωρ</p>
 <p>ἄνδρ' ἐπελεύσεσθαι μεγάλην ἐπιειμένον ἀλκήν,</p>
 <p>ἄγριον, οὔτε δίκας ἐὺ εἰδότα οὔτε θέμιστας. <font color="GREEN">215</font></p>
 <p> </p>
 <p>"καρπαλίμως δ' εἰς ἄντρον ἀφικόμεθ', οὐδέ μιν ἔνδον</p>
 <p>εὕρομεν, ἀλλ' ἐνόμευε νομὸν κάτα πίονα μῆλα.</p>
 <p>ἐλθόντες δ' εἰς ἄντρον ἐθηεύμεσθα ἕκαστα.</p>
 <p>ταρσοὶ μὲν τυρῶν βρῖθον, στείνοντο δὲ σηκοὶ</p>
 <p>ἀρνῶν ἠδ' ἐρίφων: διακεκριμέναι δὲ ἕκασται <font color="GREEN">220</font></p>
 <p>ἔρχατο, χωρὶς μὲν πρόγονοι, χωρὶς δὲ μέτασσαι,</p>
 <p>χωρὶς δ' αὖθ' ἕρσαι. ναῖον δ' ὀρῷ ἄγγεα πάντα,</p>
 <p>γαυλοί τε σκαφίδες τε, τετυγμένα, τοῖς ἐνάμελγεν.</p>
 <p>ἔνθ' ἐμὲ μὲν πρώτισθ' ἕταροι λίσσοντ' ἐπέεσσιν</p>
 <p>τυρῶν αἰνυμένους ἰέναι πάλιν, αὐτὰρ ἔπειτα <font color="GREEN">225</font></p>
 <p>καρπαλίμως ἐπὶ νῆα θοὴν ἐρίφους τε καὶ ἄρνας</p>
 <p>σηκῶν ἐξελάσαντας ἐπιπλεῖν ἁλμυρὸν ὕδωρ:</p>
 <p>ἀλλ' ἐγὼ οὐ πιθόμην, ἦ τ' ἂν πολὺ κέρδιον ἦεν,</p>
 <p>ὄφρ' αὐτόν τε ἴδοιμι, καὶ εἴ μοι ξείνια δοίη.</p>
 <p>οὐδ' ἄρ' ἔμελλ' ἑτάροισι φανεὶς ἐρατεινὸς ἔσεσθαι. <font color="GREEN">230</font></p>
 <p>"ἔνθα δὲ πῦρ κήαντες ἐθύσαμεν ἠδὲ καὶ αὐτοὶ</p>
 <p>τυρῶν αἰνύμενοι φάγομεν, μένομέν τέ μιν ἔνδον</p>
 <p>ἥμενοι, ἧος ἐπῆλθε νέμων. φέρε δ' ὄβριμον ἄχθος</p>
 <p>ὕλης ἀζαλέης, ἵνα οἱ ποτιδόρπιον εἴη,</p>
 <p>ἔντοσθεν δ' ἄντροιο βαλὼν ὀρυμαγδὸν ἔθηκεν: <font color="GREEN">235</font></p>
 <p>ἡμεῖς δὲ δείσαντες ἀπεσσύμεθ' ἐς μυχὸν ἄντρου.</p>
 <p>αὐτὰρ ὅ γ' εἰς εὐρὺ σπέος ἤλασε πίονα μῆλα</p>
 <p>πάντα μάλ' ὅσσ' ἤμελγε, τὰ δ' ἄρσενα λεῖπε θύρηφιν,</p>
 <p>ἀρνειούς τε τράγους τε, βαθείης ἔκτοθεν αὐλῆς.</p>
 <p>αὐτὰρ ἔπειτ' ἐπέθηκε θυρεὸν μέγαν ὑψόσ' ἀείρας, <font color="GREEN">240</font></p>
 <p>ὄβριμον: οὐκ ἂν τόν γε δύω καὶ εἴκοσ' ἄμαξαι</p>
 <p>ἐσθλαὶ τετράκυκλοι ἀπ' οὔδεος ὀχλίσσειαν:</p>
 <p>τόσσην ἠλίβατον πέτρην ἐπέθηκε θύρῃσιν.</p>
 <p>ἑζόμενος δ' ἤμελγεν ὄις καὶ μηκάδας αἶγας,</p>
 <p>πάντα κατὰ μοῖραν, καὶ ὑπ' ἔμβρυον ἧκεν ἑκάστῃ. <font color="GREEN">245</font></p>
 <p>αὐτίκα δ' ἥμισυ μὲν θρέψας λευκοῖο γάλακτος</p>
 <p>πλεκτοῖς ἐν ταλάροισιν ἀμησάμενος κατέθηκεν,</p>
 <p>ἥμισυ δ' αὖτ' ἔστησεν ἐν ἄγγεσιν, ὄφρα οἱ εἴη</p>
 <p>πίνειν αἰνυμένῳ καί οἱ ποτιδόρπιον εἴη.</p>
 <p>αὐτὰρ ἐπεὶ δὴ σπεῦσε πονησάμενος τὰ ἃ ἔργα, <font color="GREEN">250</font></p>
 <p>καὶ τότε πῦρ ἀνέκαιε καὶ εἴσιδεν, εἴρετο δ' ἡμέας:</p>
 <p> </p>
 <p>" 'ὦ ξεῖνοι, τίνες ἐστέ; πόθεν πλεῖθ' ὑγρὰ κέλευθα;</p>
 <p>ἦ τι κατὰ πρῆξιν ἦ μαψιδίως ἀλάλησθε,</p>
 <p>οἷά τε ληιστῆρες, ὑπεὶρ ἅλα, τοί τ' ἀλόωνται</p>
 <p>ψυχὰς παρθέμενοι κακὸν ἀλλοδαποῖσι φέροντες;" <font color="GREEN">255</font></p>
 <p> </p>
 <p>"ὣς ἔφαθ', ἡμῖν δ' αὖτε κατεκλάσθη φίλον ἦτορ,</p>
 <p>δεισάντων φθόγγον τε βαρὺν αὐτόν τε πέλωρον.</p>
 <p>ἀλλὰ καὶ ὥς μιν ἔπεσσιν ἀμειβόμενος προσέειπον:</p>
 <p> </p>
 <p>" 'ἡμεῖς τοι Τροίηθεν ἀποπλαγχθέντες Ἀχαιοὶ</p>
 <p>παντοίοις ἀνέμοισιν ὑπὲρ μέγα λαῖτμα θαλάσσης, <font color="GREEN">260</font></p>
 <p>οἴκαδε ἱέμενοι, ἄλλην ὁδὸν ἄλλα κέλευθα</p>
 <p>ἤλθομεν: οὕτω που Ζεὺς ἤθελε μητίσασθαι.</p>
 <p>λαοὶ δ' Ἀτρεί̈δεω Ἀγαμέμνονος εὐχόμεθ' εἶναι,</p>
 <p>τοῦ δὴ νῦν γε μέγιστον ὑπουράνιον κλέος ἐστί:</p>
 <p>τόσσην γὰρ διέπερσε πόλιν καὶ ἀπώλεσε λαοὺς <font color="GREEN">265</font></p>
 <p>πολλούς. ἡμεῖς δ' αὖτε κιχανόμενοι τὰ σὰ γοῦνα</p>
 <p>ἱκόμεθ', εἴ τι πόροις ξεινήιον ἠὲ καὶ ἄλλως</p>
 <p>δοίης δωτίνην, ἥ τε ξείνων θέμις ἐστίν.</p>
 <p>ἀλλ' αἰδεῖο, φέριστε, θεούς: ἱκέται δέ τοί εἰμεν,</p>
 <p>Ζεὺς δ' ἐπιτιμήτωρ ἱκετάων τε ξείνων τε, <font color="GREEN">270</font></p>
 <p>ξείνιος, ὃς ξείνοισιν ἅμ' αἰδοίοισιν ὀπηδεῖ.'</p>
 <p> </p>
 <p>ὣς ἐφάμην, ὁ δέ μ' αὐτίκ' ἀμείβετο νηλέι θυμῷ:</p>
 <p>"νήπιός εἰς, ὦ ξεῖν', ἢ τηλόθεν εἰλήλουθας,</p>
 <p>ὅς με θεοὺς κέλεαι ἢ δειδίμεν ἢ ἀλέασθαι:</p>
 <p>οὐ γὰρ Κύκλωπες Διὸς αἰγιόχου ἀλέγουσιν <font color="GREEN">275</font></p>
 <p>οὐδὲ θεῶν μακάρων, ἐπεὶ ἦ πολὺ φέρτεροί εἰμεν:</p>
 <p>οὐδ' ἂν ἐγὼ Διὸς ἔχθος ἀλευάμενος πεφιδοίμην</p>
 <p>οὔτε σεῦ οὔθ' ἑτάρων, εἰ μὴ θυμός με κελεύοι.</p>
 <p>ἀλλά μοι εἴφ' ὅπῃ ἔσχες ἰὼν ἐυεργέα νῆα,</p>
 <p>ἤ που ἐπ' ἐσχατιῆς, ἦ καὶ σχεδόν, ὄφρα δαείω.' <font color="GREEN">280</font></p>
 <p>"ὣς φάτο πειράζων, ἐμὲ δ' οὐ λάθεν εἰδότα πολλά,</p>
 <p>ἀλλά μιν ἄψορρον προσέφην δολίοις ἐπέεσσι:</p>
 <p> </p>
 <p>" 'νέα μέν μοι κατέαξε Ποσειδάων ἐνοσίχθων</p>
 <p>πρὸς πέτρῃσι βαλὼν ὑμῆς ἐπὶ πείρασι γαίης,</p>
 <p>ἄκρῃ προσπελάσας: ἄνεμος δ' ἐκ πόντου ἔνεικεν: <font color="GREEN">285</font></p>
 <p>αὐτὰρ ἐγὼ σὺν τοῖσδε ὑπέκφυγον αἰπὺν ὄλεθρον.'</p>
 <p> </p>
 <p>"ὣς ἐφάμην, ὁ δέ μ' οὐδὲν ἀμείβετο νηλέι θυμῷ,</p>
 <p>ἀλλ' ὅ γ' ἀναί̈ξας ἑτάροις ἐπὶ χεῖρας ἴαλλε,</p>
 <p>σὺν δὲ δύω μάρψας ὥς τε σκύλακας ποτὶ γαίῃ</p>
 <p>κόπτ': ἐκ δ' ἐγκέφαλος χαμάδις ῥέε, δεῦε δὲ γαῖαν. <font color="GREEN">290</font></p>
 <p>τοὺς δὲ διὰ μελεϊστὶ ταμὼν ὡπλίσσατο δόρπον:</p>
 <p>ἤσθιε δ' ὥς τε λέων ὀρεσίτροφος, οὐδ' ἀπέλειπεν,</p>
 <p>ἔγκατά τε σάρκας τε καὶ ὀστέα μυελόεντα.</p>
 <p>ἡμεῖς δὲ κλαίοντες ἀνεσχέθομεν Διὶ χεῖρας,</p>
 <p>σχέτλια ἔργ' ὁρόωντες, ἀμηχανίη δ' ἔχε θυμόν. <font color="GREEN">295</font></p>
 <p>αὐτὰρ ἐπεὶ Κύκλωψ μεγάλην ἐμπλήσατο νηδὺν</p>
 <p>ἀνδρόμεα κρέ' ἔδων καὶ ἐπ' ἄκρητον γάλα πίνων,</p>
 <p>κεῖτ' ἔντοσθ' ἄντροιο τανυσσάμενος διὰ μήλων.</p>
 <p>τὸν μὲν ἐγὼ βούλευσα κατὰ μεγαλήτορα θυμὸν</p>
 <p>ἆσσον ἰών, ξίφος ὀξὺ ἐρυσσάμενος παρὰ μηροῦ, <font color="GREEN">300</font></p>
 <p>οὐτάμεναι πρὸς στῆθος, ὅθι φρένες ἧπαρ ἔχουσι,</p>
 <p>χείρ' ἐπιμασσάμενος: ἕτερος δέ με θυμὸς ἔρυκεν.</p>
 <p>αὐτοῦ γάρ κε καὶ ἄμμες ἀπωλόμεθ' αἰπὺν ὄλεθρον:</p>
 <p>οὐ γάρ κεν δυνάμεσθα θυράων ὑψηλάων</p>
 <p>χερσὶν ἀπώσασθαι λίθον ὄβριμον, ὃν προσέθηκεν. <font color="GREEN">305</font></p>
 <p>ὣς τότε μὲν στενάχοντες ἐμείναμεν Ἠῶ δῖαν.</p>
 <p> </p>
 <p>"ἦμος δ' ἠριγένεια φάνη ῥοδοδάκτυλος Ἠώς,</p>
 <p>καὶ τότε πῦρ ἀνέκαιε καὶ ἤμελγε κλυτὰ μῆλα,</p>
 <p>πάντα κατὰ μοῖραν, καὶ ὑπ' ἔμβρυον ἧκεν ἑκάστῃ.</p>
 <p>αὐτὰρ ἐπεὶ δὴ σπεῦσε πονησάμενος τὰ ἃ ἔργα, <font color="GREEN">310</font></p>
 <p>σὺν δ' ὅ γε δὴ αὖτε δύω μάρψας ὡπλίσσατο δεῖπνον.</p>
 <p>δειπνήσας δ' ἄντρου ἐξήλασε πίονα μῆλα,</p>
 <p>ῥηιδίως ἀφελὼν θυρεὸν μέγαν: αὐτὰρ ἔπειτα</p>
 <p>ἂψ ἐπέθηχ', ὡς εἴ τε φαρέτρῃ πῶμ' ἐπιθείη.</p>
 <p>πολλῇ δὲ ῥοίζῳ πρὸς ὄρος τρέπε πίονα μῆλα <font color="GREEN">315</font></p>
 <p>Κύκλωψ: αὐτὰρ ἐγὼ λιπόμην κακὰ βυσσοδομεύων,</p>
 <p>εἴ πως τισαίμην, δοίη δέ μοι εὖχος Ἀθήνη.</p>
 <p>"ἥδε δέ μοι κατὰ θυμὸν ἀρίστη φαίνετο βουλή.</p>
 <p>Κύκλωπος γὰρ ἔκειτο μέγα ῥόπαλον παρὰ σηκῷ,</p>
 <p>χλωρὸν ἐλαί̈νεον: τὸ μὲν ἔκταμεν, ὄφρα φοροίη <font color="GREEN">320</font></p>
 <p>αὐανθέν. τὸ μὲν ἄμμες ἐίσκομεν εἰσορόωντες</p>
 <p>ὅσσον θ' ἱστὸν νηὸς ἐεικοσόροιο μελαίνης,</p>
 <p>φορτίδος εὐρείης, ἥ τ' ἐκπεράᾳ μέγα λαῖτμα:</p>
 <p>τόσσον ἔην μῆκος, τόσσον πάχος εἰσοράασθαι.</p>
 <p>τοῦ μὲν ὅσον τ' ὄργυιαν ἐγὼν ἀπέκοψα παραστὰς <font color="GREEN">325</font></p>
 <p>καὶ παρέθηχ' ἑτάροισιν, ἀποξῦναι δ' ἐκέλευσα:</p>
 <p>οἱ δ' ὁμαλὸν ποίησαν: ἐγὼ δ' ἐθόωσα παραστὰς</p>
 <p>ἄκρον, ἄφαρ δὲ λαβὼν ἐπυράκτεον ἐν πυρὶ κηλέῳ.</p>
 <p>καὶ τὸ μὲν εὖ κατέθηκα κατακρύψας ὑπὸ κόπρῳ,</p>
 <p>ἥ ῥα κατὰ σπείους κέχυτο μεγάλ' ἤλιθα πολλή: <font color="GREEN">330</font></p>
 <p>αὐτὰρ τοὺς ἄλλους κλήρῳ πεπαλάσθαι ἄνωγον,</p>
 <p>ὅς τις τολμήσειεν ἐμοὶ σὺν μοχλὸν ἀείρας</p>
 <p>τρῖψαι ἐν ὀφθαλμῷ, ὅτε τὸν γλυκὺς ὕπνος ἱκάνοι.</p>
 <p>οἱ δ' ἔλαχον τοὺς ἄν κε καὶ ἤθελον αὐτὸς ἑλέσθαι,</p>
 <p>τέσσαρες, αὐτὰρ ἐγὼ πέμπτος μετὰ τοῖσιν ἐλέγμην. <font color="GREEN">335</font></p>
 <p>ἑσπέριος δ' ἦλθεν καλλίτριχα μῆλα νομεύων.</p>
 <p>αὐτίκα δ' εἰς εὐρὺ σπέος ἤλασε πίονα μῆλα</p>
 <p>πάντα μάλ', οὐδέ τι λεῖπε βαθείης ἔκτοθεν αὐλῆς,</p>
 <p>ἤ τι ὀισάμενος, ἢ καὶ θεὸς ὣς ἐκέλευσεν.</p>
 <p>αὐτὰρ ἔπειτ' ἐπέθηκε θυρεὸν μέγαν ὑψόσ' ἀείρας, <font color="GREEN">340</font></p>
 <p>ἑζόμενος δ' ἤμελγεν ὄις καὶ μηκάδας αἶγας,</p>
 <p>πάντα κατὰ μοῖραν, καὶ ὑπ' ἔμβρυον ἧκεν ἑκάστῃ.</p>
 <p>αὐτὰρ ἐπεὶ δὴ σπεῦσε πονησάμενος τὰ ἃ ἔργα,</p>
 <p>σὺν δ' ὅ γε δὴ αὖτε δύω μάρψας ὡπλίσσατο δόρπον.</p>
 <p>καὶ τότ' ἐγὼ Κύκλωπα προσηύδων ἄγχι παραστάς, <font color="GREEN">345</font></p>
 <p>κισσύβιον μετὰ χερσὶν ἔχων μέλανος οἴνοιο:</p>
 <p> </p>
 <p>"Κύκλωψ, τῆ, πίε οἶνον, ἐπεὶ φάγες ἀνδρόμεα κρέα,</p>
 <p>ὄφρ' εἰδῇς οἷόν τι ποτὸν τόδε νηῦς ἐκεκεύθει</p>
 <p>ἡμετέρη. σοὶ δ' αὖ λοιβὴν φέρον, εἴ μ' ἐλεήσας</p>
 <p>οἴκαδε πέμψειας: σὺ δὲ μαίνεαι οὐκέτ' ἀνεκτῶς. <font color="GREEN">350</font></p>
 <p>σχέτλιε, πῶς κέν τίς σε καὶ ὕστερον ἄλλος ἵκοιτο</p>
 <p>ἀνθρώπων πολέων, ἐπεὶ οὐ κατὰ μοῖραν ἔρεξας;"</p>
 <p> </p>
 <p>"ὣς ἐφάμην, ὁ δ' ἔδεκτο καὶ ἔκπιεν: ἥσατο δ' αἰνῶς</p>
 <p>ἡδὺ ποτὸν πίνων καὶ μ' ᾔτεε δεύτερον αὖτις:</p>
 <p> </p>
 <p>"'δός μοι ἔτι πρόφρων, καί μοι τεὸν οὔνομα εἰπὲ <font color="GREEN">355</font></p>
 <p>αὐτίκα νῦν, ἵνα τοι δῶ ξείνιον, ᾧ κε σὺ χαίρῃς:</p>
 <p>καὶ γὰρ Κυκλώπεσσι φέρει ζείδωρος ἄρουρα</p>
 <p>οἶνον ἐριστάφυλον, καί σφιν Διὸς ὄμβρος ἀέξει:</p>
 <p>ἀλλὰ τόδ' ἀμβροσίης καὶ νέκταρός ἐστιν ἀπορρώξ.'</p>
 <p> </p>
 <p> </p>
 <p>"ὣς φάτ', ἀτάρ οἱ αὖτις ἐγὼ πόρον αἴθοπα οἶνον. <font color="GREEN">360</font></p>
 <p>τρὶς μὲν ἔδωκα φέρων, τρὶς δ' ἔκπιεν ἀφραδίῃσιν.</p>
 <p>αὐτὰρ ἐπεὶ Κύκλωπα περὶ φρένας ἤλυθεν οἶνος,</p>
 <p>καὶ τότε δή μιν ἔπεσσι προσηύδων μειλιχίοισι:</p>
 <p> </p>
 <p>"Κύκλωψ, εἰρωτᾷς μ' ὄνομα κλυτόν, αὐτὰρ ἐγώ τοι</p>
 <p>ἐξερέω: σὺ δέ μοι δὸς ξείνιον, ὥς περ ὑπέστης. <font color="GREEN">365</font></p>
 <p>Οὖτις ἐμοί γ' ὄνομα: Οὖτιν δέ με κικλήσκουσι</p>
 <p>μήτηρ ἠδὲ πατὴρ ἠδ' ἄλλοι πάντες ἑταῖροι.'</p>
 <p> </p>
 <p>"ὣς ἐφάμην, ὁ δέ μ' αὐτίκ' ἀμείβετο νηλέι θυμῷ:</p>
 <p>"Οὖτιν ἐγὼ πύματον ἔδομαι μετὰ οἷς ἑτάροισιν,</p>
 <p>τοὺς δ' ἄλλους πρόσθεν: τὸ δέ τοι ξεινήιον ἔσται. <font color="GREEN">370</font></p>
 <p> </p>
 <p>"ἦ καὶ ἀνακλινθεὶς πέσεν ὕπτιος, αὐτὰρ ἔπειτα</p>
 <p>κεῖτ' ἀποδοχμώσας παχὺν αὐχένα, κὰδ δέ μιν ὕπνος</p>
 <p>ᾕρει πανδαμάτωρ: φάρυγος δ' ἐξέσσυτο οἶνος</p>
 <p>ψωμοί τ' ἀνδρόμεοι: ὁ δ' ἐρεύγετο οἰνοβαρείων.</p>
 <p>καὶ τότ' ἐγὼ τὸν μοχλὸν ὑπὸ σποδοῦ ἤλασα πολλῆς, <font color="GREEN">375</font></p>
 <p>ἧος θερμαίνοιτο: ἔπεσσι δὲ πάντας ἑταίρους</p>
 <p>θάρσυνον, μή τίς μοι ὑποδείσας ἀναδύη.</p>
 <p>ἀλλ' ὅτε δὴ τάχ' ὁ μοχλὸς ἐλάινος ἐν πυρὶ μέλλεν</p>
 <p>ἅψεσθαι, χλωρός περ ἐών, διεφαίνετο δ' αἰνῶς,</p>
 <p>καὶ τότ' ἐγὼν ἆσσον φέρον ἐκ πυρός, ἀμφὶ δ' ἑταῖροι <font color="GREEN">380</font></p>
 <p>ἵσταντ': αὐτὰρ θάρσος ἐνέπνευσεν μέγα δαίμων.</p>
 <p>οἱ μὲν μοχλὸν ἑλόντες ἐλάινον, ὀξὺν ἐπ' ἄκρῳ,</p>
 <p>ὀφθαλμῷ ἐνέρεισαν: ἐγὼ δ' ἐφύπερθεν ἐρεισθεὶς</p>
 <p>δίνεον, ὡς ὅτε τις τρυπῷ δόρυ νήιον ἀνὴρ</p>
 <p>τρυπάνῳ, οἱ δέ τ' ἔνερθεν ὑποσσείουσιν ἱμάντι <font color="GREEN">385</font></p>
 <p>ἁψάμενοι ἑκάτερθε, τὸ δὲ τρέχει ἐμμενὲς αἰεί.</p>
 <p>ὣς τοῦ ἐν ὀφθαλμῷ πυριήκεα μοχλὸν ἑλόντες</p>
 <p>δινέομεν, τὸν δ' αἷμα περίρρεε θερμὸν ἐόντα.</p>
 <p>πάντα δέ οἱ βλέφαρ' ἀμφὶ καὶ ὀφρύας εὗσεν ἀυτμὴ</p>
 <p>γλήνης καιομένης, σφαραγεῦντο δέ οἱ πυρὶ ῥίζαι. <font color="GREEN">390</font></p>
 <p>ὡς δ' ὅτ' ἀνὴρ χαλκεὺς πέλεκυν μέγαν ἠὲ σκέπαρνον</p>
 <p>εἰν ὕδατι ψυχρῷ βάπτῃ μεγάλα ἰάχοντα</p>
 <p>φαρμάσσων: τὸ γὰρ αὖτε σιδήρου γε κράτος ἐστίν</p>
 <p>ὣς τοῦ σίζ' ὀφθαλμὸς ἐλαϊνέῳ περὶ μοχλῷ.</p>
 <p>σμερδαλέον δὲ μέγ' ᾤμωξεν, περὶ δ' ἴαχε πέτρη, <font color="GREEN">395</font></p>
 <p>ἡμεῖς δὲ δείσαντες ἀπεσσύμεθ': αὐτὰρ ὁ μοχλὸν</p>
 <p>ἐξέρυσ' ὀφθαλμοῖο πεφυρμένον αἵματι πολλῷ.</p>
 <p>τὸν μὲν ἔπειτ' ἔρριψεν ἀπὸ ἕο χερσὶν ἀλύων,</p>
 <p>αὐτὰρ ὁ Κύκλωπας μεγάλ' ἤπυεν, οἵ ῥά μιν ἀμφὶς</p>
 <p>ᾤκεον ἐν σπήεσσι δι' ἄκριας ἠνεμοέσσας. <font color="GREEN">400</font></p>
 <p>οἱ δὲ βοῆς ἀίοντες ἐφοίτων ἄλλοθεν ἄλλος,</p>
 <p>ἱστάμενοι δ' εἴροντο περὶ σπέος ὅττι ἑ κήδοι:</p>
 <p> </p>
 <p>"'τίπτε τόσον, Πολύφημ', ἀρημένος ὧδ' ἐβόησας</p>
 <p>νύκτα δι' ἀμβροσίην καὶ ἀύπνους ἄμμε τίθησθα;</p>
 <p>ἦ μή τίς σευ μῆλα βροτῶν ἀέκοντος ἐλαύνει; <font color="GREEN">405</font></p>
 <p>ἦ μή τίς σ' αὐτὸν κτείνει δόλῳ ἠὲ βίηφιν;"</p>
 <p> </p>
 <p>"τοὺς δ' αὖτ' ἐξ ἄντρου προσέφη κρατερὸς Πολύφημος:</p>
 <p>'ὦ φίλοι, Οὖτίς με κτείνει δόλῳ οὐδὲ βίηφιν.'</p>
 <p> </p>
 <p>"οἱ δ' ἀπαμειβόμενοι ἔπεα πτερόεντ' ἀγόρευον:</p>
 <p>εἰ μὲν δὴ μή τίς σε βιάζεται οἶον ἐόντα, <font color="GREEN">410</font></p>
 <p>νοῦσον γ' οὔ πως ἔστι Διὸς μεγάλου ἀλέασθαι,</p>
 <p>ἀλλὰ σύ γ' εὔχεο πατρὶ Ποσειδάωνι ἄνακτι.'</p>
 <p> </p>
 <p>"ὣς ἄρ' ἔφαν ἀπιόντες, ἐμὸν δ' ἐγέλασσε φίλον κῆρ,</p>
 <p>ὡς ὄνομ' ἐξαπάτησεν ἐμὸν καὶ μῆτις ἀμύμων.</p>
 <p>Κύκλωψ δὲ στενάχων τε καὶ ὠδίνων ὀδύνῃσι <font color="GREEN">415</font></p>
 <p>χερσὶ ψηλαφόων ἀπὸ μὲν λίθον εἷλε θυράων,</p>
 <p>αὐτὸς δ' εἰνὶ θύρῃσι καθέζετο χεῖρε πετάσσας,</p>
 <p>εἴ τινά που μετ' ὄεσσι λάβοι στείχοντα θύραζε:</p>
 <p>οὕτω γάρ πού μ' ἤλπετ' ἐνὶ φρεσὶ νήπιον εἶναι.</p>
 <p>αὐτὰρ ἐγὼ βούλευον, ὅπως ὄχ' ἄριστα γένοιτο, <font color="GREEN">420</font></p>
 <p>εἴ τιν' ἑταίροισιν θανάτου λύσιν ἠδ' ἐμοὶ αὐτῷ</p>
 <p>εὑροίμην: πάντας δὲ δόλους καὶ μῆτιν ὕφαινον</p>
 <p>ὥς τε περὶ ψυχῆς: μέγα γὰρ κακὸν ἐγγύθεν ἦεν.</p>
 <p>ἥδε δέ μοι κατὰ θυμὸν ἀρίστη φαίνετο βουλή.</p>
 <p>ἄρσενες ὄιες ἦσαν ἐυτρεφέες, δασύμαλλοι, <font color="GREEN">425</font></p>
 <p>καλοί τε μεγάλοι τε, ἰοδνεφὲς εἶρος ἔχοντες:</p>
 <p>τοὺς ἀκέων συνέεργον ἐυστρεφέεσσι λύγοισιν,</p>
 <p>τῇς ἔπι Κύκλωψ εὗδε πέλωρ, ἀθεμίστια εἰδώς,</p>
 <p>σύντρεις αἰνύμενος: ὁ μὲν ἐν μέσῳ ἄνδρα φέρεσκε,</p>
 <p>τὼ δ' ἑτέρω ἑκάτερθεν ἴτην σώοντες ἑταίρους. <font color="GREEN">430</font></p>
 <p>τρεῖς δὲ ἕκαστον φῶτ' ὄιες φέρον: αὐτὰρ ἐγώ γε--</p>
 <p>ἀρνειὸς γὰρ ἔην μήλων ὄχ' ἄριστος ἁπάντων,</p>
 <p>τοῦ κατὰ νῶτα λαβών, λασίην ὑπὸ γαστέρ' ἐλυσθεὶς</p>
 <p>κείμην: αὐτὰρ χερσὶν ἀώτου θεσπεσίοιο</p>
 <p>νωλεμέως στρεφθεὶς ἐχόμην τετληότι θυμῷ. <font color="GREEN">435</font></p>
 <p>ὣς τότε μὲν στενάχοντες ἐμείναμεν Ἠῶ δῖαν.</p>
 <p> </p>
 <p>"ἦμος δ' ἠριγένεια φάνη ῥοδοδάκτυλος Ἠώς,</p>
 <p>καὶ τότ' ἔπειτα νομόνδ' ἐξέσσυτο ἄρσενα μῆλα,</p>
 <p>θήλειαι δὲ μέμηκον ἀνήμελκτοι περὶ σηκούς:</p>
 <p>οὔθατα γὰρ σφαραγεῦντο. ἄναξ δ' ὀδύνῃσι κακῇσι <font color="GREEN">440</font></p>
 <p>τειρόμενος πάντων ὀίων ἐπεμαίετο νῶτα</p>
 <p>ὀρθῶν ἑσταότων: τὸ δὲ νήπιος οὐκ ἐνόησεν,</p>
 <p>ὥς οἱ ὑπ' εἰροπόκων ὀίων στέρνοισι δέδεντο.</p>
 <p>ὕστατος ἀρνειὸς μήλων ἔστειχε θύραζε</p>
 <p>λάχνῳ στεινόμενος καὶ ἐμοὶ πυκινὰ φρονέοντι. <font color="GREEN">445</font></p>
 <p>τὸν δ' ἐπιμασσάμενος προσέφη κρατερὸς Πολύφημος:</p>
 <p> </p>
 <p>"'κριὲ πέπον, τί μοι ὧδε διὰ σπέος ἔσσυο μήλων</p>
 <p>ὕστατος; οὔ τι πάρος γε λελειμμένος ἔρχεαι οἰῶν,</p>
 <p>ἀλλὰ πολὺ πρῶτος νέμεαι τέρεν' ἄνθεα ποίης</p>
 <p>μακρὰ βιβάς, πρῶτος δὲ ῥοὰς ποταμῶν ἀφικάνεις, <font color="GREEN">450</font></p>
 <p>πρῶτος δὲ σταθμόνδε λιλαίεαι ἀπονέεσθαι</p>
 <p>ἑσπέριος: νῦν αὖτε πανύστατος. ἦ σύ γ' ἄνακτος</p>
 <p>ὀφθαλμὸν ποθέεις, τὸν ἀνὴρ κακὸς ἐξαλάωσε</p>
 <p>σὺν λυγροῖς ἑτάροισι δαμασσάμενος φρένας οἴνῳ,</p>
 <p>Οὖτις, ὃν οὔ πώ φημι πεφυγμένον εἶναι ὄλεθρον. <font color="GREEN">455</font></p>
 <p>εἰ δὴ ὁμοφρονέοις ποτιφωνήεις τε γένοιο</p>
 <p>εἰπεῖν ὅππῃ κεῖνος ἐμὸν μένος ἠλασκάζει:</p>
 <p>τῷ κέ οἱ ἐγκέφαλός γε διὰ σπέος ἄλλυδις ἄλλῃ</p>
 <p>θεινομένου ῥαίοιτο πρὸς οὔδεϊ, κὰδ δέ κ' ἐμὸν κῆρ</p>
 <p>λωφήσειε κακῶν, τά μοι οὐτιδανὸς πόρεν Οὖτις.' <font color="GREEN">460</font></p>
 <p>"ὣς εἰπὼν τὸν κριὸν ἀπὸ ἕο πέμπε θύραζε.</p>
 <p>ἐλθόντες δ' ἠβαιὸν ἀπὸ σπείους τε καὶ αὐλῆς</p>
 <p>πρῶτος ὑπ' ἀρνειοῦ λυόμην, ὑπέλυσα δ' ἑταίρους.</p>
 <p>καρπαλίμως δὲ τὰ μῆλα ταναύποδα, πίονα δημῷ,</p>
 <p>πολλὰ περιτροπέοντες ἐλαύνομεν, ὄφρ' ἐπὶ νῆα <font color="GREEN">465</font></p>
 <p>ἱκόμεθ'. ἀσπάσιοι δὲ φίλοις ἑτάροισι φάνημεν,</p>
 <p>οἳ φύγομεν θάνατον, τοὺς δὲ στενάχοντο γοῶντες.</p>
 <p>ἀλλ' ἐγὼ οὐκ εἴων, ἀνὰ δ' ὀφρύσι νεῦον ἑκάστῳ,</p>
 <p>κλαίειν, ἀλλ' ἐκέλευσα θοῶς καλλίτριχα μῆλα</p>
 <p>πόλλ' ἐν νηὶ βαλόντας ἐπιπλεῖν ἁλμυρὸν ὕδωρ. <font color="GREEN">470</font></p>
 <p>οἱ δ' αἶψ' εἴσβαινον καὶ ἐπὶ κληῖσι καθῖζον,</p>
 <p>ἑξῆς δ' ἑζόμενοι πολιὴν ἅλα τύπτον ἐρετμοῖς.</p>
 <p>ἀλλ' ὅτε τόσσον ἀπῆν, ὅσσον τε γέγωνε βοήσας,</p>
 <p>καὶ τότ' ἐγὼ Κύκλωπα προσηύδων κερτομίοισι:</p>
 <p> </p>
 <p>"Κύκλωψ, οὐκ ἄρ' ἔμελλες ἀνάλκιδος ἀνδρὸς ἑταίρους <font color="GREEN">475</font></p>
 <p>ἔδμεναι ἐν σπῆι γλαφυρῷ κρατερῆφι βίηφι.</p>
 <p>καὶ λίην σέ γ' ἔμελλε κιχήσεσθαι κακὰ ἔργα,</p>
 <p>σχέτλι', ἐπεὶ ξείνους οὐχ ἅζεο σῷ ἐνὶ οἴκῳ</p>
 <p>ἐσθέμεναι: τῷ σε Ζεὺς τίσατο καὶ θεοὶ ἄλλοι.'</p>
 <p> </p>
 <p>"ὣς ἐφάμην, ὁ δ' ἔπειτα χολώσατο κηρόθι μᾶλλον, <font color="GREEN">480</font></p>
 <p>ἧκε δ' ἀπορρήξας κορυφὴν ὄρεος μεγάλοιο,</p>
 <p>κὰδ δ' ἔβαλε προπάροιθε νεὸς κυανοπρῴροιο.</p>
 <p>ἐκλύσθη δὲ θάλασσα κατερχομένης ὑπὸ πέτρης:</p>
 <p>τὴν δ' αἶψ' ἤπειρόνδε παλιρρόθιον φέρε κῦμα,</p>
 <p>πλημυρὶς ἐκ πόντοιο, θέμωσε δὲ χέρσον ἱκέσθαι. <font color="GREEN">485</font></p>
 <p>αὐτὰρ ἐγὼ χείρεσσι λαβὼν περιμήκεα κοντὸν</p>
 <p>ὦσα παρέξ, ἑτάροισι δ' ἐποτρύνας ἐκέλευσα</p>
 <p>ἐμβαλέειν κώπῃς, ἵν' ὑπὲκ κακότητα φύγοιμεν,</p>
 <p>κρατὶ κατανεύων: οἱ δὲ προπεσόντες ἔρεσσον.</p>
 <p>ἀλλ' ὅτε δὴ δὶς τόσσον ἅλα πρήσσοντες ἀπῆμεν, <font color="GREEN">490</font></p>
 <p>καὶ τότε δὴ Κύκλωπα προσηύδων: ἀμφὶ δ' ἑταῖροι</p>
 <p>μειλιχίοις ἐπέεσσιν ἐρήτυον ἄλλοθεν ἄλλος:</p>
 <p> </p>
 <p>"'σχέτλιε, τίπτ' ἐθέλεις ἐρεθιζέμεν ἄγριον ἄνδρα;</p>
 <p>ὃς καὶ νῦν πόντονδε βαλὼν βέλος ἤγαγε νῆα</p>
 <p>αὖτις ἐς ἤπειρον, καὶ δὴ φάμεν αὐτόθ' ὀλέσθαι. <font color="GREEN">495</font></p>
 <p>εἰ δὲ φθεγξαμένου τευ ἢ αὐδήσαντος ἄκουσε,</p>
 <p>σύν κεν ἄραξ' ἡμέων κεφαλὰς καὶ νήια δοῦρα</p>
 <p>μαρμάρῳ ὀκριόεντι βαλών: τόσσον γὰρ ἵησιν.'</p>
 <p> </p>
 <p> </p>
 <p>"ὣς φάσαν, ἀλλ' οὐ πεῖθον ἐμὸν μεγαλήτορα θυμόν,</p>
 <p>ἀλλά μιν ἄψορρον προσέφην κεκοτηότι θυμῷ: <font color="GREEN">500</font></p>
 <p> </p>
 <p>"Κύκλωψ, αἴ κέν τίς σε καταθνητῶν ἀνθρώπων</p>
 <p>ὀφθαλμοῦ εἴρηται ἀεικελίην ἀλαωτύν,</p>
 <p>φάσθαι Ὀδυσσῆα πτολιπόρθιον ἐξαλαῶσαι,</p>
 <p>υἱὸν Λαέρτεω, Ἰθάκῃ ἔνι οἰκί' ἔχοντα.'</p>
 <p> </p>
 <p>"ὣς ἐφάμην, ὁ δέ μ' οἰμώξας ἠμείβετο μύθῳ: <font color="GREEN">505</font></p>
 <p>'ὢ πόποι, ἦ μάλα δή με παλαίφατα θέσφαθ' ἱκάνει.</p>
 <p>ἔσκε τις ἐνθάδε μάντις ἀνὴρ ἠύς τε μέγας τε,</p>
 <p>Τήλεμος Εὐρυμίδης, ὃς μαντοσύνῃ ἐκέκαστο</p>
 <p>καὶ μαντευόμενος κατεγήρα Κυκλώπεσσιν:</p>
 <p>ὅς μοι ἔφη τάδε πάντα τελευτήσεσθαι ὀπίσσω, <font color="GREEN">510</font></p>
 <p>χειρῶν ἐξ Ὀδυσῆος ἁμαρτήσεσθαι ὀπωπῆς.</p>
 <p>ἀλλ' αἰεί τινα φῶτα μέγαν καὶ καλὸν ἐδέγμην</p>
 <p>ἐνθάδ' ἐλεύσεσθαι, μεγάλην ἐπιειμένον ἀλκήν:</p>
 <p>νῦν δέ μ' ἐὼν ὀλίγος τε καὶ οὐτιδανὸς καὶ ἄκικυς</p>
 <p>ὀφθαλμοῦ ἀλάωσεν, ἐπεί μ' ἐδαμάσσατο οἴνῳ. <font color="GREEN">515</font></p>
 <p>ἀλλ' ἄγε δεῦρ', Ὀδυσεῦ, ἵνα τοι πὰρ ξείνια θείω</p>
 <p>πομπήν τ' ὀτρύνω δόμεναι κλυτὸν ἐννοσίγαιον:</p>
 <p>τοῦ γὰρ ἐγὼ πάϊς εἰμί, πατὴρ δ' ἐμὸς εὔχεται εἶναι.</p>
 <p>αὐτὸς δ', αἴ κ' ἐθέλῃσ', ἰήσεται, οὐδέ τις ἄλλος</p>
 <p>οὔτε θεῶν μακάρων οὔτε θνητῶν ἀνθρώπων.' <font color="GREEN">520</font></p>
 <p> </p>
 <p>"ὣς ἔφατ', αὐτὰρ ἐγώ μιν ἀμειβόμενος προσέειπον:</p>
 <p>αἲ γὰρ δὴ ψυχῆς τε καὶ αἰῶνός σε δυναίμην</p>
 <p>εὖνιν ποιήσας πέμψαι δόμον Ἄϊδος εἴσω,</p>
 <p>ὡς οὐκ ὀφθαλμόν γ' ἰήσεται οὐδ' ἐνοσίχθων.'</p>
 <p> </p>
 <p>"ὣς ἐφάμην, ὁ δ' ἔπειτα Ποσειδάωνι ἄνακτι <font color="GREEN">525</font></p>
 <p>εὔχετο χεῖρ' ὀρέγων εἰς οὐρανὸν ἀστερόεντα:</p>
 <p>'κλῦθι, Ποσείδαον γαιήοχε κυανοχαῖτα,</p>
 <p>εἰ ἐτεόν γε σός εἰμι, πατὴρ δ' ἐμὸς εὔχεαι εἶναι,</p>
 <p>δὸς μὴ Ὀδυσσῆα πτολιπόρθιον οἴκαδ' ἱκέσθαι</p>
 <p>υἱὸν Λαέρτεω, Ἰθάκῃ ἔνι οἰκί' ἔχοντα. <font color="GREEN">530</font></p>
 <p>ἀλλ' εἴ οἱ μοῖρ' ἐστὶ φίλους τ' ἰδέειν καὶ ἱκέσθαι</p>
 <p>οἶκον ἐυκτίμενον καὶ ἑὴν ἐς πατρίδα γαῖαν,</p>
 <p>ὀψὲ κακῶς ἔλθοι, ὀλέσας ἄπο πάντας ἑταίρους,</p>
 <p>νηὸς ἐπ' ἀλλοτρίης, εὕροι δ' ἐν πήματα οἴκῳ.'</p>
 <p>"ὣς ἔφατ' εὐχόμενος, τοῦ δ' ἔκλυε κυανοχαίτης. <font color="GREEN">535</font></p>
 <p>αὐτὰρ ὅ γ' ἐξαῦτις πολὺ μείζονα λᾶαν ἀείρας</p>
 <p>ἧκ' ἐπιδινήσας, ἐπέρεισε δὲ ἶν' ἀπέλεθρον,</p>
 <p>κὰδ' δ' ἔβαλεν μετόπισθε νεὸς κυανοπρῴροιο</p>
 <p>τυτθόν, ἐδεύησεν δ' οἰήιον ἄκρον ἱκέσθαι.</p>
 <p>ἐκλύσθη δὲ θάλασσα κατερχομένης ὑπὸ πέτρης: <font color="GREEN">540</font></p>
 <p>τὴν δὲ πρόσω φέρε κῦμα, θέμωσε δὲ χέρσον ἱκέσθαι.</p>
 <p> </p>
 <p>"ἀλλ' ὅτε δὴ τὴν νῆσον ἀφικόμεθ', ἔνθα περ ἄλλαι</p>
 <p>νῆες ἐύσσελμοι μένον ἁθρόαι, ἀμφὶ δ' ἑταῖροι</p>
 <p>ἥατ' ὀδυρόμενοι, ἡμέας ποτιδέγμενοι αἰεί,</p>
 <p>νῆα μὲν ἔνθ' ἐλθόντες ἐκέλσαμεν ἐν ψαμάθοισιν, <font color="GREEN">545</font></p>
 <p>ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης.</p>
 <p>μῆλα δὲ Κύκλωπος γλαφυρῆς ἐκ νηὸς ἑλόντες</p>
 <p>δασσάμεθ', ὡς μή τίς μοι ἀτεμβόμενος κίοι ἴσης.</p>
 <p>ἀρνειὸν δ' ἐμοὶ οἴῳ ἐυκνήμιδες ἑταῖροι</p>
 <p>μήλων δαιομένων δόσαν ἔξοχα: τὸν δ' ἐπὶ θινὶ <font color="GREEN">550</font></p>
 <p>Ζηνὶ κελαινεφέι Κρονίδῃ, ὃς πᾶσιν ἀνάσσει,</p>
 <p>ῥέξας μηρί' ἔκαιον: ὁ δ' οὐκ ἐμπάζετο ἱρῶν,</p>
 <p>ἀλλ' ὅ γε μερμήριξεν ὅπως ἀπολοίατο πᾶσαι</p>
 <p>νῆες ἐύσσελμοι καὶ ἐμοὶ ἐρίηρες ἑταῖροι.</p>
 <p> </p>
 <p>"ὣς τότε μὲν πρόπαν ἦμαρ ἐς ἠέλιον καταδύντα <font color="GREEN">555</font></p>
 <p>ἥμεθα δαινύμενοι κρέα τ' ἄσπετα καὶ μέθυ ἡδύ:</p>
 <p>ἦμος δ' ἠέλιος κατέδυ καὶ ἐπὶ κνέφας ἦλθε,</p>
 <p>δὴ τότε κοιμήθημεν ἐπὶ ῥηγμῖνι θαλάσσης.</p>
 <p>ἦμος δ' ἠριγένεια φάνη ῥοδοδάκτυλος Ἠώς,</p>
 <p>δὴ τότ' ἐγὼν ἑτάροισιν ἐποτρύνας ἐκέλευσα <font color="GREEN">560</font></p>
 <p>αὐτούς τ' ἀμβαίνειν ἀνά τε πρυμνήσια λῦσαι:</p>
 <p>οἱ δ' αἶψ' εἴσβαινον καὶ ἐπὶ κληῖσι καθῖζον,</p>
 <p>ἑξῆς δ' ἑζόμενοι πολιὴν ἅλα τύπτον ἐρετμοῖς.</p>
 <p> </p>
 <p>"ἔνθεν δὲ προτέρω πλέομεν ἀκαχήμενοι ἦτορ,</p>
 <p>ἄσμενοι ἐκ θανάτοιο, φίλους ὀλέσαντες ἑταίρους. <font color="GREEN">565</font></p>
 
 
 <p></p><hr>
 <center>
 <a href="ody10.htm">Next: Book 10</a></center>
 </body>