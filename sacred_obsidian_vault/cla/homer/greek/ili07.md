<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili06.htm">English</a> 
 <a href="ili06.htm">Previous</a> 
 <a href="ili08.htm">Next</a> 
 </center>
 <hr>
 
 
 <h1 align="CENTER">The Iliad, Book 7</h1>
 <p>ὣς εἰπὼν πυλέων ἐξέσσυτο φαίδιμος Ἕκτωρ,</p>
 <p>τῷ δ' ἅμ' Ἀλέξανδρος κί' ἀδελφεός: ἐν δ' ἄρα θυμῷ</p>
 <p>ἀμφότεροι μέμασαν πολεμίζειν ἠδὲ μάχεσθαι.</p>
 <p>ὡς δὲ θεὸς ναύτῃσιν ἐελδομένοισιν ἔδωκεν</p>
 <p>οὖρον, ἐπεί κε κάμωσιν ἐϋξέστῃς ἐλάτῃσι <font color="GREEN">5</font></p>
 <p>πόντον ἐλαύνοντες, καμάτῳ δ' ὑπὸ γυῖα λέλυνται,</p>
 <p>ὣς ἄρα τὼ Τρώεσσιν ἐελδομένοισι φανήτην.</p>
 <p> </p>
 <p>ἔνθ' ἑλέτην ὃ μὲν υἱὸν Ἀρηϊθόοιο ἄνακτος</p>
 <p>Ἄρνῃ ναιετάοντα Μενέσθιον, ὃν κορυνήτης</p>
 <p>γείνατ' Ἀρηί̈θοος καὶ Φυλομέδουσα βοῶπις: <font color="GREEN">10</font></p>
 <p>Ἕκτωρ δ' Ἠϊονῆα βάλ' ἔγχεϊ ὀξυόεντι</p>
 <p>αὐχέν' ὑπὸ στεφάνης εὐχάλκου, λύντο δὲ γυῖα.</p>
 <p>Γλαῦκος δ' Ἱππολόχοιο πάϊς Λυκίων ἀγὸς ἀνδρῶν</p>
 <p>Ἰφίνοον βάλε δουρὶ κατὰ κρατερὴν ὑσμίνην</p>
 <p>Δεξιάδην ἵππων ἐπιάλμενον ὠκειάων <font color="GREEN">15</font></p>
 <p>ὦμον: ὃ δ' ἐξ ἵππων χαμάδις πέσε, λύντο δὲ γυῖα.</p>
 <p> </p>
 <p>τοὺς δ' ὡς οὖν ἐνόησε θεὰ γλαυκῶπις Ἀθήνη</p>
 <p>Ἀργείους ὀλέκοντας ἐνὶ κρατερῇ ὑσμίνῃ,</p>
 <p>βῆ ῥα κατ' Οὐλύμποιο καρήνων ἀί̈ξασα</p>
 <p>Ἴλιον εἰς ἱερήν: τῇ δ' ἀντίος ὄρνυτ' Ἀπόλλων <font color="GREEN">20</font></p>
 <p>Περγάμου ἐκκατιδών, Τρώεσσι δὲ βούλετο νίκην:</p>
 <p>ἀλλήλοισι δὲ τώ γε συναντέσθην παρὰ φηγῷ.</p>
 <p>τὴν πρότερος προσέειπεν ἄναξ Διὸς υἱὸς Ἀπόλλων:</p>
 <p>τίπτε σὺ δ' αὖ μεμαυῖα Διὸς θύγατερ μεγάλοιο</p>
 <p>ἦλθες ἀπ' Οὐλύμποιο, μέγας δέ σε θυμὸς ἀνῆκεν; <font color="GREEN">25</font></p>
 <p>ἦ ἵνα δὴ Δαναοῖσι μάχης ἑτεραλκέα νίκην</p>
 <p>δῷς; ἐπεὶ οὔ τι Τρῶας ἀπολλυμένους ἐλεαίρεις.</p>
 <p>ἀλλ' εἴ μοί τι πίθοιο τό κεν πολὺ κέρδιον εἴη:</p>
 <p>νῦν μὲν παύσωμεν πόλεμον καὶ δηϊοτῆτα</p>
 <p>σήμερον: ὕστερον αὖτε μαχήσοντ' εἰς ὅ κε τέκμωρ <font color="GREEN">30</font></p>
 <p>Ἰλίου εὕρωσιν, ἐπεὶ ὣς φίλον ἔπλετο θυμῷ</p>
 <p>ὑμῖν ἀθανάτῃσι, διαπραθέειν τόδε ἄστυ.</p>
 <p> </p>
 <p>τὸν δ' αὖτε προσέειπε θεὰ γλαυκῶπις Ἀθήνη:</p>
 <p>ὧδ' ἔστω ἑκάεργε: τὰ γὰρ φρονέουσα καὶ αὐτ?</p>
 <p>ἦλθον ἀπ' Οὐλύμποιο μετὰ Τρῶας καὶ Ἀχαιούς. <font color="GREEN">35</font></p>
 <p>ἀλλ' ἄγε πῶς μέμονας πόλεμον καταπαυσέμεν ἀνδρῶν;</p>
 <p> </p>
 <p>τὴν δ' αὖτε προσέειπεν ἄναξ Διὸς υἱὸς Ἀπόλλων:</p>
 <p>Ἕκτορος ὄρσωμεν κρατερὸν μένος ἱπποδάμοιο,</p>
 <p>ἤν τινά που Δαναῶν προκαλέσσεται οἰόθεν οἶος</p>
 <p>ἀντίβιον μαχέσασθαι ἐν αἰνῇ δηϊοτῆτι, <font color="GREEN">40</font></p>
 <p>οἳ δέ κ' ἀγασσάμενοι χαλκοκνήμιδες Ἀχαιοὶ</p>
 <p>οἶον ἐπόρσειαν πολεμίζειν Ἕκτορι δίῳ.</p>
 <p>ὣς ἔφατ', οὐδ' ἀπίθησε θεὰ γλαυκῶπις Ἀθήνη.</p>
 <p>τῶν δ' Ἕλενος Πριάμοιο φίλος παῖς σύνθετο θυμῷ</p>
 <p>βουλήν, ἥ ῥα θεοῖσιν ἐφήνδανε μητιόωσι: <font color="GREEN">45</font></p>
 <p>στῆ δὲ παρ' Ἕκτορ' ἰὼν καί μιν πρὸς μῦθον ἔειπεν:</p>
 <p>Ἕκτορ υἱὲ Πριάμοιο Διὶ μῆτιν ἀτάλαντε</p>
 <p>ἦ ῥά νύ μοί τι πίθοιο, κασίγνητος δέ τοί εἰμι:</p>
 <p>ἄλλους μὲν κάθισον Τρῶας καὶ πάντας Ἀχαιούς,</p>
 <p>αὐτὸς δὲ προκάλεσσαι Ἀχαιῶν ὅς τις ἄριστος <font color="GREEN">50</font></p>
 <p>ἀντίβιον μαχέσασθαι ἐν αἰνῇ δηϊοτῆτι:</p>
 <p>οὐ γάρ πώ τοι μοῖρα θανεῖν καὶ πότμον ἐπισπεῖν:</p>
 <p>ὣς γὰρ ἐγὼ ὄπ' ἄκουσα θεῶν αἰειγενετάων.</p>
 <p> </p>
 <p>ὣς ἔφαθ', Ἕκτωρ δ' αὖτε χάρη μέγα μῦθον ἀκούσας,</p>
 <p>καί ῥ' ἐς μέσσον ἰὼν Τρώων ἀνέεργε φάλαγγας, <font color="GREEN">55</font></p>
 <p>μέσσου δουρὸς ἑλών: οἳ δ' ἱδρύνθησαν ἅπαντες.</p>
 <p>κὰδ δ' Ἀγαμέμνων εἷσεν ἐϋκνήμιδας Ἀχαιούς:</p>
 <p>κὰδ δ' ἄρ' Ἀθηναίη τε καὶ ἀργυρότοξος Ἀπόλλων</p>
 <p>ἑζέσθην ὄρνισιν ἐοικότες αἰγυπιοῖσι</p>
 <p>φηγῷ ἐφ' ὑψηλῇ πατρὸς Διὸς αἰγιόχοιο <font color="GREEN">60</font></p>
 <p>ἀνδράσι τερπόμενοι: τῶν δὲ στίχες εἵατο πυκναὶ</p>
 <p>ἀσπίσι καὶ κορύθεσσι καὶ ἔγχεσι πεφρικυῖαι.</p>
 <p>οἵη δὲ Ζεφύροιο ἐχεύατο πόντον ἔπι φρὶξ</p>
 <p>ὀρνυμένοιο νέον, μελάνει δέ τε πόντος ὑπ' αὐτῆς,</p>
 <p>τοῖαι ἄρα στίχες εἵατ' Ἀχαιῶν τε Τρώων τε <font color="GREEN">65</font></p>
 <p>ἐν πεδίῳ: Ἕκτωρ δὲ μετ' ἀμφοτέροισιν ἔειπε:</p>
 <p>κέκλυτέ μευ Τρῶες καὶ ἐϋκνήμιδες Ἀχαιοὶ</p>
 <p>ὄφρ' εἴπω τά με θυμὸς ἐνὶ στήθεσσι κελεύει.</p>
 <p>ὅρκια μὲν Κρονίδης ὑψίζυγος οὐκ ἐτέλεσσεν,</p>
 <p>ἀλλὰ κακὰ φρονέων τεκμαίρεται ἀμφοτέροισιν <font color="GREEN">70</font></p>
 <p>εἰς ὅ κεν ἢ ὑμεῖς Τροίην εὔπυργον ἕλητε</p>
 <p>ἢ αὐτοὶ παρὰ νηυσὶ δαμείετε ποντοπόροισιν.</p>
 <p>ὑμῖν δ' ἐν γὰρ ἔασιν ἀριστῆες Παναχαιῶν:</p>
 <p>τῶν νῦν ὅν τινα θυμὸς ἐμοὶ μαχέσασθαι ἀνώγει</p>
 <p>δεῦρ' ἴτω ἐκ πάντων πρόμος ἔμμεναι Ἕκτορι δίῳ. <font color="GREEN">75</font></p>
 <p>ὧδε δὲ μυθέομαι, Ζεὺς δ' ἄμμ' ἐπιμάρτυρος ἔστω:</p>
 <p>εἰ μέν κεν ἐμὲ κεῖνος ἕλῃ ταναήκεϊ χαλκῷ,</p>
 <p>τεύχεα συλήσας φερέτω κοίλας ἐπὶ νῆας,</p>
 <p>σῶμα δὲ οἴκαδ' ἐμὸν δόμεναι πάλιν, ὄφρα πυρός με</p>
 <p>Τρῶες καὶ Τρώων ἄλοχοι λελάχωσι θανόντα. <font color="GREEN">80</font></p>
 <p>εἰ δέ κ' ἐγὼ τὸν ἕλω, δώῃ δέ μοι εὖχος Ἀπόλλων,</p>
 <p>τεύχεα σύλησας οἴσω προτὶ Ἴλιον ἱρήν,</p>
 <p>καὶ κρεμόω προτὶ νηὸν Ἀπόλλωνος ἑκάτοιο,</p>
 <p>τὸν δὲ νέκυν ἐπὶ νῆας ἐϋσσέλμους ἀποδώσω,</p>
 <p>ὄφρά ἑ ταρχύσωσι κάρη κομόωντες Ἀχαιοί, <font color="GREEN">85</font></p>
 <p>σῆμά τέ οἱ χεύωσιν ἐπὶ πλατεῖ Ἑλλησπόντῳ.</p>
 <p>καί ποτέ τις εἴπῃσι καὶ ὀψιγόνων ἀνθρώπων</p>
 <p>νηὶ̈ πολυκλήϊδι πλέων ἐπὶ οἴνοπα πόντον:</p>
 <p>ἀνδρὸς μὲν τόδε σῆμα πάλαι κατατεθνηῶτος,</p>
 <p>ὅν ποτ' ἀριστεύοντα κατέκτανε φαίδιμος Ἕκτωρ. <font color="GREEN">90</font></p>
 <p>ὥς ποτέ τις ἐρέει: τὸ δ' ἐμὸν κλέος οὔ ποτ' ὀλεῖται.</p>
 <p>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ:</p>
 <p>αἴδεσθεν μὲν ἀνήνασθαι, δεῖσαν δ' ὑποδέχθαι:</p>
 <p>ὀψὲ δὲ δὴ Μενέλαος ἀνίστατο καὶ μετέειπε</p>
 <p>νείκει ὀνειδίζων, μέγα δὲ στεναχίζετο θυμῷ: <font color="GREEN">95</font></p>
 <p>ὤ μοι ἀπειλητῆρες Ἀχαιί̈δες οὐκέτ' Ἀχαιοί:</p>
 <p>ἦ μὲν δὴ λώβη τάδε γ' ἔσσεται αἰνόθεν αἰνῶς</p>
 <p>εἰ μή τις Δαναῶν νῦν Ἕκτορος ἀντίος εἶσιν.</p>
 <p>ἀλλ' ὑμεῖς μὲν πάντες ὕδωρ καὶ γαῖα γένοισθε</p>
 <p>ἥμενοι αὖθι ἕκαστοι ἀκήριοι ἀκλεὲς αὔτως: <font color="GREEN">100</font></p>
 <p>τῷδε δ' ἐγὼν αὐτὸς θωρήξομαι: αὐτὰρ ὕπερθε</p>
 <p>νίκης πείρατ' ἔχονται ἐν ἀθανάτοισι θεοῖσιν.</p>
 <p> </p>
 <p>ὣς ἄρα φωνήσας κατεδύσετο τεύχεα καλά.</p>
 <p>ἔνθά κέ τοι Μενέλαε φάνη βιότοιο τελευτὴ</p>
 <p>Ἕκτορος ἐν παλάμῃσιν, ἐπεὶ πολὺ φέρτερος ἦεν, <font color="GREEN">105</font></p>
 <p>εἰ μὴ ἀναί̈ξαντες ἕλον βασιλῆες Ἀχαιῶν,</p>
 <p>αὐτός τ' Ἀτρεί̈δης εὐρὺ κρείων Ἀγαμέμνων</p>
 <p>δεξιτερῆς ἕλε χειρὸς ἔπος τ' ἔφατ' ἔκ τ' ὀνόμαζεν:</p>
 <p>ἀφραίνεις Μενέλαε διοτρεφές, οὐδέ τί σε χρὴ</p>
 <p>ταύτης ἀφροσύνης: ἀνὰ δὲ σχέο κηδόμενός περ, <font color="GREEN">110</font></p>
 <p>μηδ' ἔθελ' ἐξ ἔριδος σεῦ ἀμείνονι φωτὶ μάχεσθαι</p>
 <p>Ἕκτορι Πριαμίδῃ, τόν τε στυγέουσι καὶ ἄλλοι.</p>
 <p>καὶ δ' Ἀχιλεὺς τούτῳ γε μάχῃ ἔνι κυδιανείρῃ</p>
 <p>ἔρριγ' ἀντιβολῆσαι, ὅ περ σέο πολλὸν ἀμείνων.</p>
 <p>ἀλλὰ σὺ μὲν νῦν ἵζευ ἰὼν μετὰ ἔθνος ἑταίρων, <font color="GREEN">115</font></p>
 <p>τούτῳ δὲ πρόμον ἄλλον ἀναστήσουσιν Ἀχαιοί.</p>
 <p>εἴ περ ἀδειής τ' ἐστὶ καὶ εἰ μόθου ἔστ' ἀκόρητος,</p>
 <p>φημί μιν ἀσπασίως γόνυ κάμψειν, αἴ κε φύγῃσι</p>
 <p>δηί̈ου ἐκ πολέμοιο καὶ αἰνῆς δηϊοτῆτος.</p>
 <p> </p>
 <p>ὣς εἰπὼν παρέπεισεν ἀδελφειοῦ φρένας ἥρως <font color="GREEN">120</font></p>
 <p>αἴσιμα παρειπών, ὃ δ' ἐπείθετο: τοῦ μὲν ἔπειτα</p>
 <p>γηθόσυνοι θεράποντες ἀπ' ὤμων τεύχε' ἕλοντο:</p>
 <p>Νέστωρ δ' Ἀργείοισιν ἀνίστατο καὶ μετέειπεν:</p>
 <p>ὢ πόποι ἦ μέγα πένθος Ἀχαιί̈δα γαῖαν ἱκάνει.</p>
 <p>ἦ κε μέγ' οἰμώξειε γέρων ἱππηλάτα Πηλεὺς <font color="GREEN">125</font></p>
 <p>ἐσθλὸς Μυρμιδόνων βουληφόρος ἠδ' ἀγορητής,</p>
 <p>ὅς ποτέ μ' εἰρόμενος μέγ' ἐγήθεεν ᾧ ἐνὶ οἴκῳ</p>
 <p>πάντων Ἀργείων ἐρέων γενεήν τε τόκον τε.</p>
 <p>τοὺς νῦν εἰ πτώσσοντας ὑφ' Ἕκτορι πάντας ἀκούσαι,</p>
 <p>πολλά κεν ἀθανάτοισι φίλας ἀνὰ χεῖρας ἀείραι <font color="GREEN">130</font></p>
 <p>θυμὸν ἀπὸ μελέων δῦναι δόμον Ἄϊδος εἴσω.</p>
 <p>αἲ γὰρ Ζεῦ τε πάτερ καὶ Ἀθηναίη καὶ Ἄπολλον</p>
 <p>ἡβῷμ' ὡς ὅτ' ἐπ' ὠκυρόῳ Κελάδοντι μάχοντο</p>
 <p>ἀγρόμενοι Πύλιοί τε καὶ Ἀρκάδες ἐγχεσίμωροι</p>
 <p>Φειᾶς πὰρ τείχεσσιν Ἰαρδάνου ἀμφὶ ῥέεθρα. <font color="GREEN">135</font></p>
 <p>τοῖσι δ' Ἐρευθαλίων πρόμος ἵστατο ἰσόθεος φὼς</p>
 <p>τεύχε' ἔχων ὤμοισιν Ἀρηϊθόοιο ἄνακτος</p>
 <p>δίου Ἀρηϊθόου, τὸν ἐπίκλησιν κορυνήτην</p>
 <p>ἄνδρες κίκλησκον καλλίζωνοί τε γυναῖκες</p>
 <p>οὕνεκ' ἄρ' οὐ τόξοισι μαχέσκετο δουρί τε μακρῷ, <font color="GREEN">140</font></p>
 <p>ἀλλὰ σιδηρείῃ κορύνῃ ῥήγνυσκε φάλαγγας.</p>
 <p>τὸν Λυκόοργος ἔπεφνε δόλῳ, οὔ τι κράτεί̈ γε,</p>
 <p>στεινωπῷ ἐν ὁδῷ ὅθ' ἄρ' οὐ κορύνη οἱ ὄλεθρον</p>
 <p>χραῖσμε σιδηρείη: πρὶν γὰρ Λυκόοργος ὑποφθὰς</p>
 <p>δουρὶ μέσον περόνησεν, ὃ δ' ὕπτιος οὔδει ἐρείσθη: <font color="GREEN">145</font></p>
 <p>τεύχεα δ' ἐξενάριξε, τά οἱ πόρε χάλκεος Ἄρης.</p>
 <p>καὶ τὰ μὲν αὐτὸς ἔπειτα φόρει μετὰ μῶλον Ἄρηος:</p>
 <p>αὐτὰρ ἐπεὶ Λυκόοργος ἐνὶ μεγάροισιν ἐγήρα,</p>
 <p>δῶκε δ' Ἐρευθαλίωνι φίλῳ θεράποντι φορῆναι:</p>
 <p>τοῦ ὅ γε τεύχε' ἔχων προκαλίζετο πάντας ἀρίστους. <font color="GREEN">150</font></p>
 <p>οἳ δὲ μάλ' ἐτρόμεον καὶ ἐδείδισαν, οὐδέ τις ἔτλη:</p>
 <p>ἀλλ' ἐμὲ θυμὸς ἀνῆκε πολυτλήμων πολεμίζειν</p>
 <p>θάρσεϊ ᾧ: γενεῇ δὲ νεώτατος ἔσκον ἁπάντων:</p>
 <p>καὶ μαχόμην οἱ ἐγώ, δῶκεν δέ μοι εὖχος Ἀθήνη.</p>
 <p>τὸν δὴ μήκιστον καὶ κάρτιστον κτάνον ἄνδρα: <font color="GREEN">155</font></p>
 <p>πολλὸς γάρ τις ἔκειτο παρήορος ἔνθα καὶ ἔνθα.</p>
 <p>εἴθ' ὣς ἡβώοιμι, βίη δέ μοι ἔμπεδος εἴη:</p>
 <p>τώ κε τάχ' ἀντήσειε μάχης κορυθαίολος Ἕκτωρ.</p>
 <p>ὑμέων δ' οἵ περ ἔασιν ἀριστῆες Παναχαιῶν</p>
 <p>οὐδ' οἳ προφρονέως μέμαθ' Ἕκτορος ἀντίον ἐλθεῖν. <font color="GREEN">160</font></p>
 <p> </p>
 <p>ὣς νείκεσσ' ὃ γέρων, οἳ δ' ἐννέα πάντες ἀνέσταν.</p>
 <p>ὦρτο πολὺ πρῶτος μὲν ἄναξ ἀνδρῶν Ἀγαμέμνων,</p>
 <p>τῷ δ' ἐπὶ Τυδεί̈δης ὦρτο κρατερὸς Διομήδης,</p>
 <p>τοῖσι δ' ἐπ' Αἴαντες θοῦριν ἐπιειμένοι ἀλκήν,</p>
 <p>τοῖσι δ' ἐπ' Ἰδομενεὺς καὶ ὀπάων Ἰδομενῆος <font color="GREEN">165</font></p>
 <p>Μηριόνης ἀτάλαντος Ἐνυαλίῳ ἀνδρειφόντῃ,</p>
 <p>τοῖσι δ' ἐπ' Εὐρύπυλος Εὐαίμονος ἀγλαὸς υἱός,</p>
 <p>ἂν δὲ Θόας Ἀνδραιμονίδης καὶ δῖος Ὀδυσσεύς:</p>
 <p>πάντες ἄρ' οἵ γ' ἔθελον πολεμίζειν Ἕκτορι δίῳ.</p>
 <p>τοῖς δ' αὖτις μετέειπε Γερήνιος ἱππότα Νέστωρ: <font color="GREEN">170</font></p>
 <p>κλήρῳ νῦν πεπάλασθε διαμπερὲς ὅς κε λάχῃσιν:</p>
 <p>οὗτος γὰρ δὴ ὀνήσει ἐϋκνήμιδας Ἀχαιούς,</p>
 <p>καὶ δ' αὐτὸς ὃν θυμὸν ὀνήσεται αἴ κε φύγῃσι</p>
 <p>δηί̈ου ἐκ πολέμοιο καὶ αἰνῆς δηϊοτῆτος.</p>
 <p> </p>
 <p>ὣς ἔφαθ', οἳ δὲ κλῆρον ἐσημήναντο ἕκαστος, <font color="GREEN">175</font></p>
 <p>ἐν δ' ἔβαλον κυνέῃ Ἀγαμέμνονος Ἀτρεί̈δαο.</p>
 <p>λαοὶ δ' ἠρήσαντο, θεοῖσι δὲ χεῖρας ἀνέσχον:</p>
 <p>ὧδε δέ τις εἴπεσκεν ἰδὼν εἰς οὐρανὸν εὐρύν:</p>
 <p>Ζεῦ πάτερ ἢ Αἴαντα λαχεῖν, ἢ Τυδέος υἱόν,</p>
 <p>ἢ αὐτὸν βασιλῆα πολυχρύσοιο Μυκήνης. <font color="GREEN">180</font></p>
 <p> </p>
 <p>ὣς ἄρ' ἔφαν, πάλλεν δὲ Γερήνιος ἱππότα Νέστωρ,</p>
 <p>ἐκ δ' ἔθορε κλῆρος κυνέης ὃν ἄρ' ἤθελον αὐτοὶ</p>
 <p>Αἴαντος: κῆρυξ δὲ φέρων ἀν' ὅμιλον ἁπάντῃ</p>
 <p>δεῖξ' ἐνδέξια πᾶσιν ἀριστήεσσιν Ἀχαιῶν.</p>
 <p>οἳ δ' οὐ γιγνώσκοντες ἀπηνήναντο ἕκαστος. <font color="GREEN">185</font></p>
 <p>ἀλλ' ὅτε δὴ τὸν ἵκανε φέρων ἀν' ὅμιλον ἁπάντῃ</p>
 <p>ὅς μιν ἐπιγράψας κυνέῃ βάλε φαίδιμος Αἴας,</p>
 <p>ἤτοι ὑπέσχεθε χεῖρ', ὃ δ' ἄρ' ἔμβαλεν ἄγχι παραστάς,</p>
 <p>γνῶ δὲ κλήρου σῆμα ἰδών, γήθησε δὲ θυμῷ.</p>
 <p>τὸν μὲν πὰρ πόδ' ἑὸν χαμάδις βάλε φώνησέν τε: <font color="GREEN">190</font></p>
 <p>ὦ φίλοι ἤτοι κλῆρος ἐμός, χαίρω δὲ καὶ αὐτὸς</p>
 <p>θυμῷ, ἐπεὶ δοκέω νικησέμεν Ἕκτορα δῖον.</p>
 <p>ἀλλ' ἄγετ' ὄφρ' ἂν ἐγὼ πολεμήϊα τεύχεα δύω,</p>
 <p>τόφρ' ὑμεῖς εὔχεσθε Διὶ Κρονίωνι ἄνακτι</p>
 <p>σιγῇ ἐφ' ὑμείων ἵνα μὴ Τρῶές γε πύθωνται, <font color="GREEN">195</font></p>
 <p>ἠὲ καὶ ἀμφαδίην, ἐπεὶ οὔ τινα δείδιμεν ἔμπης:</p>
 <p>οὐ γάρ τίς με βίῃ γε ἑκὼν ἀέκοντα δίηται</p>
 <p>οὐδέ τι ἰδρείῃ, ἐπεὶ οὐδ' ἐμὲ νήϊδά γ' οὕτως</p>
 <p>ἔλπομαι ἐν Σαλαμῖνι γενέσθαι τε τραφέμεν τε.</p>
 <p> </p>
 <p>ὣς ἔφαθ', οἳ δ' εὔχοντο Διὶ Κρονίωνι ἄνακτι: <font color="GREEN">200</font></p>
 <p>ὧδε δέ τις εἴπεσκεν ἰδὼν εἰς οὐρανὸν εὐρύν:</p>
 <p>Ζεῦ πάτερ Ἴδηθεν μεδέων κύδιστε μέγιστε</p>
 <p>δὸς νίκην Αἴαντι καὶ ἀγλαὸν εὖχος ἀρέσθαι:</p>
 <p>εἰ δὲ καὶ Ἕκτορά περ φιλέεις καὶ κήδεαι αὐτοῦ,</p>
 <p>ἴσην ἀμφοτέροισι βίην καὶ κῦδος ὄπασσον. <font color="GREEN">205</font></p>
 <p> </p>
 <p>ὣς ἄρ' ἔφαν, Αἴας δὲ κορύσσετο νώροπι χαλκῷ.</p>
 <p>αὐτὰρ ἐπεὶ δὴ πάντα περὶ χροὶ̈ ἕσσατο τεύχεα,</p>
 <p>σεύατ' ἔπειθ' οἷός τε πελώριος ἔρχεται Ἄρης,</p>
 <p>ὅς τ' εἶσιν πόλεμον δὲ μετ' ἀνέρας οὕς τε Κρονίων</p>
 <p>θυμοβόρου ἔριδος μένεϊ ξυνέηκε μάχεσθαι. <font color="GREEN">210</font></p>
 <p>τοῖος ἄρ' Αἴας ὦρτο πελώριος ἕρκος Ἀχαιῶν</p>
 <p>μειδιόων βλοσυροῖσι προσώπασι: νέρθε δὲ ποσσὶν</p>
 <p>ἤϊε μακρὰ βιβάς, κραδάων δολιχόσκιον ἔγχος.</p>
 <p>τὸν δὲ καὶ Ἀργεῖοι μὲν ἐγήθεον εἰσορόωντες,</p>
 <p>Τρῶας δὲ τρόμος αἰνὸς ὑπήλυθε γυῖα ἕκαστον, <font color="GREEN">215</font></p>
 <p>Ἕκτορί τ' αὐτῷ θυμὸς ἐνὶ στήθεσσι πάτασσεν:</p>
 <p>ἀλλ' οὔ πως ἔτι εἶχεν ὑποτρέσαι οὐδ' ἀναδῦναι</p>
 <p>ἂψ λαῶν ἐς ὅμιλον, ἐπεὶ προκαλέσσατο χάρμῃ.</p>
 <p>Αἴας δ' ἐγγύθεν ἦλθε φέρων σάκος ἠύ̈τε πύργον</p>
 <p>χάλκεον ἑπταβόειον, ὅ οἱ Τυχίος κάμε τεύχων <font color="GREEN">220</font></p>
 <p>σκυτοτόμων ὄχ' ἄριστος Ὕλῃ ἔνι οἰκία ναίων,</p>
 <p>ὅς οἱ ἐποίησεν σάκος αἰόλον ἑπταβόειον</p>
 <p>ταύρων ζατρεφέων, ἐπὶ δ' ὄγδοον ἤλασε χαλκόν.</p>
 <p>τὸ πρόσθε στέρνοιο φέρων Τελαμώνιος Αἴας</p>
 <p>στῆ ῥα μάλ' Ἕκτορος ἐγγύς, ἀπειλήσας δὲ προσηύδα: <font color="GREEN">225</font></p>
 <p>Ἕκτορ νῦν μὲν δὴ σάφα εἴσεαι οἰόθεν οἶος</p>
 <p>οἷοι καὶ Δαναοῖσιν ἀριστῆες μετέασι</p>
 <p>καὶ μετ' Ἀχιλλῆα ῥηξήνορα θυμολέοντα.</p>
 <p>ἀλλ' ὃ μὲν ἐν νήεσσι κορωνίσι ποντοπόροισι</p>
 <p>κεῖτ' ἀπομηνίσας Ἀγαμέμνονι ποιμένι λαῶν: <font color="GREEN">230</font></p>
 <p>ἡμεῖς δ' εἰμὲν τοῖοι οἳ ἂν σέθεν ἀντιάσαιμεν</p>
 <p>καὶ πολέες: ἀλλ' ἄρχε μάχης ἠδὲ πτολέμοιο.</p>
 <p> </p>
 <p>τὸν δ' αὖτε προσέειπε μέγας κορυθαίολος Ἕκτωρ:</p>
 <p>Αἶαν διογενὲς Τελαμώνιε κοίρανε λαῶν</p>
 <p>μή τί μευ ἠύ̈τε παιδὸς ἀφαυροῦ πειρήτιζε <font color="GREEN">235</font></p>
 <p>ἠὲ γυναικός, ἣ οὐκ οἶδεν πολεμήϊα ἔργα.</p>
 <p>αὐτὰρ ἐγὼν εὖ οἶδα μάχας τ' ἀνδροκτασίας τε:</p>
 <p>οἶδ' ἐπὶ δεξιά, οἶδ' ἐπ' ἀριστερὰ νωμῆσαι βῶν</p>
 <p>ἀζαλέην, τό μοι ἔστι ταλαύρινον πολεμίζειν:</p>
 <p>οἶδα δ' ἐπαί̈ξαι μόθον ἵππων ὠκειάων: <font color="GREEN">240</font></p>
 <p>οἶδα δ' ἐνὶ σταδίῃ δηί̈ῳ μέλπεσθαι Ἄρηϊ.</p>
 <p>ἀλλ' οὐ γάρ σ' ἐθέλω βαλέειν τοιοῦτον ἐόντα</p>
 <p>λάθρῃ ὀπιπεύσας, ἀλλ' ἀμφαδόν, αἴ κε τύχωμι.</p>
 <p>ἦ ῥα, καὶ ἀμπεπαλὼν προί̈ει δολιχόσκιον ἔγχος,</p>
 <p>καὶ βάλεν Αἴαντος δεινὸν σάκος ἑπταβόειον <font color="GREEN">245</font></p>
 <p>ἀκρότατον κατὰ χαλκόν, ὃς ὄγδοος ἦεν ἐπ' αὐτῷ.</p>
 <p>ἓξ δὲ διὰ πτύχας ἦλθε δαί̈ζων χαλκὸς ἀτειρής,</p>
 <p>ἐν τῇ δ' ἑβδομάτῃ ῥινῷ σχέτο: δεύτερος αὖτε</p>
 <p>Αἴας διογενὴς προί̈ει δολιχόσκιον ἔγχος,</p>
 <p>καὶ βάλε Πριαμίδαο κατ' ἀσπίδα πάντοσ' ἐί̈σην. <font color="GREEN">250</font></p>
 <p>διὰ μὲν ἀσπίδος ἦλθε φαεινῆς ὄβριμον ἔγχος,</p>
 <p>καὶ διὰ θώρηκος πολυδαιδάλου ἠρήρειστο:</p>
 <p>ἀντικρὺ δὲ παραὶ λαπάρην διάμησε χιτῶνα</p>
 <p>ἔγχος: ὃ δ' ἐκλίνθη καὶ ἀλεύατο κῆρα μέλαιναν.</p>
 <p>τὼ δ' ἐκσπασσαμένω δολίχ' ἔγχεα χερσὶν ἅμ' ἄμφω <font color="GREEN">255</font></p>
 <p>σύν ῥ' ἔπεσον λείουσιν ἐοικότες ὠμοφάγοισιν</p>
 <p>ἢ συσὶ κάπροισιν, τῶν τε σθένος οὐκ ἀλαπαδνόν.</p>
 <p>Πριαμίδης μὲν ἔπειτα μέσον σάκος οὔτασε δουρί,</p>
 <p>οὐδ' ἔρρηξεν χαλκός, ἀνεγνάμφθη δέ οἱ αἰχμή.</p>
 <p>Αἴας δ' ἀσπίδα νύξεν ἐπάλμενος: ἣ δὲ διαπρὸ <font color="GREEN">260</font></p>
 <p>ἤλυθεν ἐγχείη, στυφέλιξε δέ μιν μεμαῶτα,</p>
 <p>τμήδην δ' αὐχέν' ἐπῆλθε, μέλαν δ' ἀνεκήκιεν αἷμα,</p>
 <p>ἀλλ' οὐδ' ὧς ἀπέληγε μάχης κορυθαίολος Ἕκτωρ,</p>
 <p>ἀλλ' ἀναχασσάμενος λίθον εἵλετο χειρὶ παχείῃ</p>
 <p>κείμενον ἐν πεδίῳ μέλανα τρηχύν τε μέγαν τε: <font color="GREEN">265</font></p>
 <p>τῷ βάλεν Αἴαντος δεινὸν σάκος ἑπταβόειον</p>
 <p>μέσσον ἐπομφάλιον: περιήχησεν δ' ἄρα χαλκός.</p>
 <p>δεύτερος αὖτ' Αἴας πολὺ μείζονα λᾶαν ἀείρας</p>
 <p>ἧκ' ἐπιδινήσας, ἐπέρεισε δὲ ἶν' ἀπέλεθρον,</p>
 <p>εἴσω δ' ἀσπίδ' ἔαξε βαλὼν μυλοειδέϊ πέτρῳ, <font color="GREEN">270</font></p>
 <p>βλάψε δέ οἱ φίλα γούναθ': ὃ δ' ὕπτιος ἐξετανύσθη</p>
 <p>ἀσπίδι ἐγχριμφθείς: τὸν δ' αἶψ' ὤρθωσεν Ἀπόλλων.</p>
 <p>καί νύ κε δὴ ξιφέεσσ' αὐτοσχεδὸν οὐτάζοντο,</p>
 <p>εἰ μὴ κήρυκες Διὸς ἄγγελοι ἠδὲ καὶ ἀνδρῶν</p>
 <p>ἦλθον, ὃ μὲν Τρώων, ὃ δ' Ἀχαιῶν χαλκοχιτώνων, <font color="GREEN">275</font></p>
 <p>Ταλθύβιός τε καὶ Ἰδαῖος πεπνυμένω ἄμφω:</p>
 <p>μέσσῳ δ' ἀμφοτέρων σκῆπτρα σχέθον, εἶπέ τε μῦθον</p>
 <p>κῆρυξ Ἰδαῖος πεπνυμένα μήδεα εἰδώς:</p>
 <p>μηκέτι παῖδε φίλω πολεμίζετε μηδὲ μάχεσθον:</p>
 <p>ἀμφοτέρω γὰρ σφῶϊ φιλεῖ νεφεληγερέτα Ζεύς, <font color="GREEN">280</font></p>
 <p>ἄμφω δ' αἰχμητά: τό γε δὴ καὶ ἴδμεν ἅπαντες.</p>
 <p>νὺξ δ' ἤδη τελέθει: ἀγαθὸν καὶ νυκτὶ πιθέσθαι.</p>
 <p> </p>
 <p>τὸν δ' ἀπαμειβόμενος προσέφη Τελαμώνιος Αἴας:</p>
 <p>Ἰδαῖ' Ἕκτορα ταῦτα κελεύετε μυθήσασθαι:</p>
 <p>αὐτὸς γὰρ χάρμῃ προκαλέσσατο πάντας ἀρίστους. <font color="GREEN">285</font></p>
 <p>ἀρχέτω: αὐτὰρ ἐγὼ μάλα πείσομαι ᾗ περ ἂν οὗτος.</p>
 <p> </p>
 <p>τὸν δ' αὖτε προσέειπε μέγας κορυθαίολος Ἕκτωρ:</p>
 <p>Αἶαν ἐπεί τοι δῶκε θεὸς μέγεθός τε βίην τε</p>
 <p>καὶ πινυτήν, περὶ δ' ἔγχει Ἀχαιῶν φέρτατός ἐσσι,</p>
 <p>νῦν μὲν παυσώμεσθα μάχης καὶ δηϊοτῆτος <font color="GREEN">290</font></p>
 <p>σήμερον: ὕστερον αὖτε μαχησόμεθ' εἰς ὅ κε δαίμων</p>
 <p>ἄμμε διακρίνῃ, δώῃ δ' ἑτέροισί γε νίκην.</p>
 <p>νὺξ δ' ἤδη τελέθει: ἀγαθὸν καὶ νυκτὶ πιθέσθαι,</p>
 <p>ὡς σύ τ' ἐϋφρήνῃς πάντας παρὰ νηυσὶν Ἀχαιούς,</p>
 <p>σούς τε μάλιστα ἔτας καὶ ἑταίρους, οἵ τοι ἔασιν: <font color="GREEN">295</font></p>
 <p>αὐτὰρ ἐγὼ κατὰ ἄστυ μέγα Πριάμοιο ἄνακτος</p>
 <p>Τρῶας ἐϋφρανέω καὶ Τρῳάδας ἑλκεσιπέπλους,</p>
 <p>αἵ τέ μοι εὐχόμεναι θεῖον δύσονται ἀγῶνα.</p>
 <p>δῶρα δ' ἄγ' ἀλλήλοισι περικλυτὰ δώομεν ἄμφω,</p>
 <p>ὄφρά τις ὧδ' εἴπῃσιν Ἀχαιῶν τε Τρώων τε: <font color="GREEN">300</font></p>
 <p>ἠμὲν ἐμαρνάσθην ἔριδος πέρι θυμοβόροιο,</p>
 <p>ἠδ' αὖτ' ἐν φιλότητι διέτμαγεν ἀρθμήσαντε.</p>
 <p> </p>
 <p>ὣς ἄρα φωνήσας δῶκε ξίφος ἀργυρόηλον</p>
 <p>σὺν κολεῷ τε φέρων καὶ ἐϋτμήτῳ τελαμῶνι:</p>
 <p>Αἴας δὲ ζωστῆρα δίδου φοίνικι φαεινόν. <font color="GREEN">305</font></p>
 <p>τὼ δὲ διακρινθέντε ὃ μὲν μετὰ λαὸν Ἀχαιῶν</p>
 <p>ἤϊ', ὃ δ' ἐς Τρώων ὅμαδον κίε: τοὶ δὲ χάρησαν,</p>
 <p>ὡς εἶδον ζωόν τε καὶ ἀρτεμέα προσιόντα,</p>
 <p>Αἴαντος προφυγόντα μένος καὶ χεῖρας ἀάπτους:</p>
 <p>καί ῥ' ἦγον προτὶ ἄστυ ἀελπτέοντες σόον εἶναι. <font color="GREEN">310</font></p>
 <p>Αἴαντ' αὖθ' ἑτέρωθεν ἐϋκνήμιδες Ἀχαιοὶ</p>
 <p>εἰς Ἀγαμέμνονα δῖον ἄγον κεχαρηότα νίκῃ.</p>
 <p>οἳ δ' ὅτε δὴ κλισίῃσιν ἐν Ἀτρεί̈δαο γένοντο,</p>
 <p>τοῖσι δὲ βοῦν ἱέρευσεν ἄναξ ἀνδρῶν Ἀγαμέμνων</p>
 <p>ἄρσενα πενταέτηρον ὑπερμενέϊ Κρονίωνι. <font color="GREEN">315</font></p>
 <p>τὸν δέρον ἀμφί θ' ἕπον, καί μιν διέχευαν ἅπαντα,</p>
 <p>μίστυλλόν τ' ἄρ' ἐπισταμένως πεῖράν τ' ὀβελοῖσιν,</p>
 <p>ὄπτησάν τε περιφραδέως, ἐρύσαντό τε πάντα.</p>
 <p>αὐτὰρ ἐπεὶ παύσαντο πόνου τετύκοντό τε δαῖτα,</p>
 <p>δαίνυντ', οὐδέ τι θυμὸς ἐδεύετο δαιτὸς ἐί̈σης: <font color="GREEN">320</font></p>
 <p>νώτοισιν δ' Αἴαντα διηνεκέεσσι γέραιρεν</p>
 <p>ἥρως Ἀτρεί̈δης εὐρὺ κρείων Ἀγαμέμνων.</p>
 <p>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
 <p>τοῖς ὁ γέρων πάμπρωτος ὑφαίνειν ἤρχετο μῆτιν</p>
 <p>Νέστωρ, οὗ καὶ πρόσθεν ἀρίστη φαίνετο βουλή: <font color="GREEN">325</font></p>
 <p>ὅ σφιν ἐϋφρονέων ἀγορήσατο καὶ μετέειπεν:</p>
 <p>Ἀτρεί̈δη τε καὶ ἄλλοι ἀριστῆες Παναχαιῶν,</p>
 <p>πολλοὶ γὰρ τεθνᾶσι κάρη κομόωντες Ἀχαιοί,</p>
 <p>τῶν νῦν αἷμα κελαινὸν ἐύ̈ρροον ἀμφὶ Σκάμανδρον</p>
 <p>ἐσκέδασ' ὀξὺς Ἄρης, ψυχαὶ δ' Ἄϊδος δὲ κατῆλθον: <font color="GREEN">330</font></p>
 <p>τώ σε χρὴ πόλεμον μὲν ἅμ' ἠοῖ παῦσαι Ἀχαιῶν,</p>
 <p>αὐτοὶ δ' ἀγρόμενοι κυκλήσομεν ἐνθάδε νεκροὺς</p>
 <p>βουσὶ καὶ ἡμιόνοισιν: ἀτὰρ κατακήομεν αὐτοὺς</p>
 <p>τυτθὸν ἀπὸ πρὸ νεῶν, ὥς κ' ὀστέα παισὶν ἕκαστος</p>
 <p>οἴκαδ' ἄγῃ ὅτ' ἂν αὖτε νεώμεθα πατρίδα γαῖαν. <font color="GREEN">335</font></p>
 <p>τύμβον δ' ἀμφὶ πυρὴν ἕνα χεύομεν ἐξαγαγόντες</p>
 <p>ἄκριτον ἐκ πεδίου: ποτὶ δ' αὐτὸν δείμομεν ὦκα</p>
 <p>πύργους ὑψηλοὺς εἶλαρ νηῶν τε καὶ αὐτῶν.</p>
 <p>ἐν δ' αὐτοῖσι πύλας ποιήσομεν εὖ ἀραρυίας,</p>
 <p>ὄφρα δι' αὐτάων ἱππηλασίη ὁδὸς εἴη: <font color="GREEN">340</font></p>
 <p>ἔκτοσθεν δὲ βαθεῖαν ὀρύξομεν ἐγγύθι τάφρον,</p>
 <p>ἥ χ' ἵππον καὶ λαὸν ἐρυκάκοι ἀμφὶς ἐοῦσα,</p>
 <p>μή ποτ' ἐπιβρίσῃ πόλεμος Τρώων ἀγερώχων.</p>
 <p> </p>
 <p>ὣς ἔφαθ', οἳ δ' ἄρα πάντες ἐπῄνησαν βασιλῆες.</p>
 <p>Τρώων αὖτ' ἀγορὴ γένετ' Ἰλίου ἐν πόλει ἄκρῃ <font color="GREEN">345</font></p>
 <p>δεινὴ τετρηχυῖα, παρὰ Πριάμοιο θύρῃσι:</p>
 <p>τοῖσιν δ' Ἀντήνωρ πεπνυμένος ἦρχ' ἀγορεύειν:</p>
 <p>κέκλυτέ μευ Τρῶες καὶ Δάρδανοι ἠδ' ἐπίκουροι,</p>
 <p>ὄφρ' εἴπω τά με θυμὸς ἐνὶ στήθεσσι κελεύει.</p>
 <p>δεῦτ' ἄγετ' Ἀργείην Ἑλένην καὶ κτήμαθ' ἅμ' αὐτῇ <font color="GREEN">350</font></p>
 <p>δώομεν Ἀτρεί̈δῃσιν ἄγειν: νῦν δ' ὅρκια πιστὰ</p>
 <p>ψευσάμενοι μαχόμεσθα: τὼ οὔ νύ τι κέρδιον ἡμῖν</p>
 <p>ἔλπομαι ἐκτελέεσθαι, ἵνα μὴ ῥέξομεν ὧδε.</p>
 <p>ἤτοι ὅ γ' ὣς εἰπὼν κατ' ἄρ' ἕζετο: τοῖσι δ' ἀνέστη</p>
 <p>δῖος Ἀλέξανδρος Ἑλένης πόσις ἠϋκόμοιο, <font color="GREEN">355</font></p>
 <p>ὅς μιν ἀμειβόμενος ἔπεα πτερόεντα προσηύδα:</p>
 <p>Ἀντῆνορ σὺ μὲν οὐκέτ' ἐμοὶ φίλα ταῦτ' ἀγορεύεις:</p>
 <p>οἶσθα καὶ ἄλλον μῦθον ἀμείνονα τοῦδε νοῆσαι.</p>
 <p>εἰ δ' ἐτεὸν δὴ τοῦτον ἀπὸ σπουδῆς ἀγορεύεις,</p>
 <p>ἐξ ἄρα δή τοι ἔπειτα θεοὶ φρένας ὤλεσαν αὐτοί. <font color="GREEN">360</font></p>
 <p>αὐτὰρ ἐγὼ Τρώεσσι μεθ' ἱπποδάμοις ἀγορεύσω:</p>
 <p>ἀντικρὺ δ' ἀπόφημι γυναῖκα μὲν οὐκ ἀποδώσω:</p>
 <p>κτήματα δ' ὅσσ' ἀγόμην ἐξ Ἄργεος ἡμέτερον δῶ</p>
 <p>πάντ' ἐθέλω δόμεναι καὶ οἴκοθεν ἄλλ' ἐπιθεῖναι.</p>
 <p> </p>
 <p>ἤτοι ὅ γ' ὣς εἰπὼν κατ' ἄρ' ἕζετο: τοῖσι δ' ἀνέστη <font color="GREEN">365</font></p>
 <p>Δαρδανίδης Πρίαμος, θεόφιν μήστωρ ἀτάλαντος,</p>
 <p>ὅ σφιν ἐϋφρονέων ἀγορήσατο καὶ μετέειπε:</p>
 <p>κέκλυτέ μευ Τρῶες καὶ Δάρδανοι ἠδ' ἐπίκουροι,</p>
 <p>ὄφρ' εἴπω τά με θυμὸς ἐνὶ στήθεσσι κελεύει.</p>
 <p>νῦν μὲν δόρπον ἕλεσθε κατὰ πτόλιν ὡς τὸ πάρος περ, <font color="GREEN">370</font></p>
 <p>καὶ φυλακῆς μνήσασθε καὶ ἐγρήγορθε ἕκαστος:</p>
 <p>ἠῶθεν δ' Ἰδαῖος ἴτω κοίλας ἐπὶ νῆας</p>
 <p>εἰπέμεν Ἀτρεί̈δῃς Ἀγαμέμνονι καὶ Μενελάῳ</p>
 <p>μῦθον Ἀλεξάνδροιο, τοῦ εἵνεκα νεῖκος ὄρωρε:</p>
 <p>καὶ δὲ τόδ' εἰπέμεναι πυκινὸν ἔπος, αἴ κ' ἐθέλωσι <font color="GREEN">375</font></p>
 <p>παύσασθαι πολέμοιο δυσηχέος, εἰς ὅ κε νεκροὺς</p>
 <p>κήομεν: ὕστερον αὖτε μαχησόμεθ' εἰς ὅ κε δαίμων</p>
 <p>ἄμμε διακρίνῃ, δώῃ δ' ἑτέροισί γε νίκην.</p>
 <p> </p>
 <p>ὣς ἔφαθ', οἳ δ' ἄρα τοῦ μάλα μὲν κλύον ἠδ' ἐπίθοντο:</p>
 <p>δόρπον ἔπειθ' εἵλοντο κατὰ στρατὸν ἐν τελέεσσιν: <font color="GREEN">380</font></p>
 <p>ἠῶθεν δ' Ἰδαῖος ἔβη κοίλας ἐπὶ νῆας:</p>
 <p>τοὺς δ' εὗρ' εἰν ἀγορῇ Δαναοὺς θεράποντας Ἄρηος</p>
 <p>νηὶ̈ πάρα πρύμνῃ Ἀγαμέμνονος: αὐτὰρ ὃ τοῖσι</p>
 <p>στὰς ἐν μέσσοισιν μετεφώνεεν ἠπύτα κῆρυξ:</p>
 <p>Ἀτρεί̈δη τε καὶ ἄλλοι ἀριστῆες Παναχαιῶν <font color="GREEN">385</font></p>
 <p>ἠνώγει Πρίαμός τε καὶ ἄλλοι Τρῶες ἀγαυοὶ</p>
 <p>εἰπεῖν, αἴ κέ περ ὔμμι φίλον καὶ ἡδὺ γένοιτο,</p>
 <p>μῦθον Ἀλεξάνδροιο, τοῦ εἵνεκα νεῖκος ὄρωρε:</p>
 <p>κτήματα μὲν ὅσ' Ἀλέξανδρος κοίλῃς ἐνὶ νηυσὶν</p>
 <p>ἠγάγετο Τροίηνδ': ὡς πρὶν ὤφελλ' ἀπολέσθαι: <font color="GREEN">390</font></p>
 <p>πάντ' ἐθέλει δόμεναι καὶ οἴκοθεν ἄλλ' ἐπιθεῖναι:</p>
 <p>κουριδίην δ' ἄλοχον Μενελάου κυδαλίμοιο</p>
 <p>οὔ φησιν δώσειν: ἦ μὴν Τρῶές γε κέλονται.</p>
 <p>καὶ δὲ τόδ' ἠνώγεον εἰπεῖν ἔπος αἴ κ' ἐθέλητε</p>
 <p>παύσασθαι πολέμοιο δυσηχέος εἰς ὅ κε νεκροὺς <font color="GREEN">395</font></p>
 <p>κήομεν: ὕστερον αὖτε μαχησόμεθ' εἰς ὅ κε δαίμων</p>
 <p>ἄμμε διακρίνῃ, δώῃ δ' ἑτέροισί γε νίκην.</p>
 <p>ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ:</p>
 <p>ὀψὲ δὲ δὴ μετέειπε βοὴν ἀγαθὸς Διομήδης:</p>
 <p>μήτ' ἄρ τις νῦν κτήματ' Ἀλεξάνδροιο δεχέσθω <font color="GREEN">400</font></p>
 <p>μήθ' Ἑλένην: γνωτὸν δὲ καὶ ὃς μάλα νήπιός ἐστιν</p>
 <p>ὡς ἤδη Τρώεσσιν ὀλέθρου πείρατ' ἐφῆπται.</p>
 <p> </p>
 <p>ὣς ἔφαθ', οἳ δ' ἄρα πάντες ἐπίαχον υἷες Ἀχαιῶν</p>
 <p>μῦθον ἀγασσάμενοι Διομήδεος ἱπποδάμοιο:</p>
 <p>καὶ τότ' ἄρ' Ἰδαῖον προσέφη κρείων Ἀγαμέμνων: <font color="GREEN">405</font></p>
 <p>Ἰδαῖ' ἤτοι μῦθον Ἀχαιῶν αὐτὸς ἀκούεις</p>
 <p>ὥς τοι ὑποκρίνονται: ἐμοὶ δ' ἐπιανδάνει οὕτως</p>
 <p>ἀμφὶ δὲ νεκροῖσιν κατακαιέμεν οὔ τι μεγαίρω:</p>
 <p>οὐ γάρ τις φειδὼ νεκύων κατατεθνηώτων</p>
 <p>γίγνετ' ἐπεί κε θάνωσι πυρὸς μειλισσέμεν ὦκα. <font color="GREEN">410</font></p>
 <p>ὅρκια δὲ Ζεὺς ἴστω ἐρίγδουπος πόσις Ἥρης.</p>
 <p> </p>
 <p>ὣς εἰπὼν τὸ σκῆπτρον ἀνέσχεθε πᾶσι θεοῖσιν,</p>
 <p>ἄψορρον δ' Ἰδαῖος ἔβη προτὶ Ἴλιον ἱρήν.</p>
 <p>οἳ δ' ἕατ' εἰν ἀγορῇ Τρῶες καὶ Δαρδανίωνες</p>
 <p>πάντες ὁμηγερέες, ποτιδέγμενοι ὁππότ' ἄρ' ἔλθοι <font color="GREEN">415</font></p>
 <p>Ἰδαῖος: ὃ δ' ἄρ' ἦλθε καὶ ἀγγελίην ἀπέειπε</p>
 <p>στὰς ἐν μέσσοισιν: τοὶ δ' ὁπλίζοντο μάλ' ὦκα,</p>
 <p>ἀμφότερον νέκυάς τ' ἀγέμεν ἕτεροι δὲ μεθ' ὕλην:</p>
 <p>Ἀργεῖοι δ' ἑτέρωθεν ἐϋσσέλμων ἀπὸ νηῶν</p>
 <p>ὀτρύνοντο νέκυς τ' ἀγέμεν, ἕτεροι δὲ μεθ' ὕλην. <font color="GREEN">420</font></p>
 <p> </p>
 <p>Ἠέλιος μὲν ἔπειτα νέον προσέβαλλεν ἀρούρας</p>
 <p>ἐξ ἀκαλαρρείταο βαθυρρόου Ὠκεανοῖο</p>
 <p>οὐρανὸν εἰσανιών: οἳ δ' ἤντεον ἀλλήλοισιν.</p>
 <p>ἔνθα διαγνῶναι χαλεπῶς ἦν ἄνδρα ἕκαστον:</p>
 <p>ἀλλ' ὕδατι νίζοντες ἄπο βρότον αἱματόεντα <font color="GREEN">425</font></p>
 <p>δάκρυα θερμὰ χέοντες ἀμαξάων ἐπάειραν.</p>
 <p>οὐδ' εἴα κλαίειν Πρίαμος μέγας: οἳ δὲ σιωπῇ</p>
 <p>νεκροὺς πυρκαϊῆς ἐπινήνεον ἀχνύμενοι κῆρ,</p>
 <p>ἐν δὲ πυρὶ πρήσαντες ἔβαν προτὶ Ἴλιον ἱρήν.</p>
 <p>ὣς δ' αὔτως ἑτέρωθεν ἐϋκνήμιδες Ἀχαιοὶ <font color="GREEN">430</font></p>
 <p>νεκροὺς πυρκαϊῆς ἐπινήνεον ἀχνύμενοι κῆρ,</p>
 <p>ἐν δὲ πυρὶ πρήσαντες ἔβαν κοίλας ἐπὶ νῆας.</p>
 <p> </p>
 <p>ἦμος δ' οὔτ' ἄρ πω ἠώς, ἔτι δ' ἀμφιλύκη νύξ,</p>
 <p>τῆμος ἄρ' ἀμφὶ πυρὴν κριτὸς ἔγρετο λαὸς Ἀχαιῶν,</p>
 <p>τύμβον δ' ἀμφ' αὐτὴν ἕνα ποίεον ἐξαγαγόντες <font color="GREEN">435</font></p>
 <p>ἄκριτον ἐκ πεδίου, ποτὶ δ' αὐτὸν τεῖχος ἔδειμαν</p>
 <p>πύργους θ' ὑψηλούς, εἶλαρ νηῶν τε καὶ αὐτῶν.</p>
 <p>ἐν δ' αὐτοῖσι πύλας ἐνεποίεον εὖ ἀραρυίας,</p>
 <p>ὄφρα δι' αὐτάων ἱππηλασίη ὁδὸς εἴη:</p>
 <p>ἔκτοσθεν δὲ βαθεῖαν ἐπ' αὐτῷ τάφρον ὄρυξαν <font color="GREEN">440</font></p>
 <p>εὐρεῖαν μεγάλην, ἐν δὲ σκόλοπας κατέπηξαν.</p>
 <p>ὣς οἳ μὲν πονέοντο κάρη κομόωντες Ἀχαιοί:</p>
 <p>οἳ δὲ θεοὶ πὰρ Ζηνὶ καθήμενοι ἀστεροπητῇ</p>
 <p>θηεῦντο μέγα ἔργον Ἀχαιῶν χαλκοχιτώνων.</p>
 <p>τοῖσι δὲ μύθων ἦρχε Ποσειδάων ἐνοσίχθων: <font color="GREEN">445</font></p>
 <p>Ζεῦ πάτερ, ἦ ῥά τίς ἐστι βροτῶν ἐπ' ἀπείρονα γαῖαν</p>
 <p>ὅς τις ἔτ' ἀθανάτοισι νόον καὶ μῆτιν ἐνίψει;</p>
 <p>οὐχ ὁράᾳς ὅτι δ' αὖτε κάρη κομόωντες Ἀχαιοὶ</p>
 <p>τεῖχος ἐτειχίσσαντο νεῶν ὕπερ, ἀμφὶ δὲ τάφρον</p>
 <p>ἤλασαν, οὐδὲ θεοῖσι δόσαν κλειτὰς ἑκατόμβας; <font color="GREEN">450</font></p>
 <p>τοῦ δ' ἤτοι κλέος ἔσται ὅσον τ' ἐπικίδναται ἠώς:</p>
 <p>τοῦ δ' ἐπιλήσονται τὸ ἐγὼ καὶ Φοῖβος Ἀπόλλων</p>
 <p>ἥρῳ Λαομέδοντι πολίσσαμεν ἀθλήσαντε.</p>
 <p> </p>
 <p>τὸν δὲ μέγ' ὀχθήσας προσέφη νεφεληγερέτα Ζεύς:</p>
 <p>ὢ πόποι ἐννοσίγαι' εὐρυσθενές, οἷον ἔειπες. <font color="GREEN">455</font></p>
 <p>ἄλλός κέν τις τοῦτο θεῶν δείσειε νόημα,</p>
 <p>ὃς σέο πολλὸν ἀφαυρότερος χεῖράς τε μένος τε:</p>
 <p>σὸν δ' ἤτοι κλέος ἔσται ὅσον τ' ἐπικίδναται ἠώς.</p>
 <p>ἄγρει μὰν ὅτ' ἂν αὖτε κάρη κομόωντες Ἀχαιοὶ</p>
 <p>οἴχωνται σὺν νηυσὶ φίλην ἐς πατρίδα γαῖαν <font color="GREEN">460</font></p>
 <p>τεῖχος ἀναρρήξας τὸ μὲν εἰς ἅλα πᾶν καταχεῦαι,</p>
 <p>αὖτις δ' ἠϊόνα μεγάλην ψαμάθοισι καλύψαι,</p>
 <p>ὥς κέν τοι μέγα τεῖχος ἀμαλδύνηται Ἀχαιῶν.</p>
 <p> </p>
 <p>ὣς οἳ μὲν τοιαῦτα πρὸς ἀλλήλους ἀγόρευον,</p>
 <p>δύσετο δ' ἠέλιος, τετέλεστο δὲ ἔργον Ἀχαιῶν, <font color="GREEN">465</font></p>
 <p>βουφόνεον δὲ κατὰ κλισίας καὶ δόρπον ἕλοντο.</p>
 <p>νῆες δ' ἐκ Λήμνοιο παρέσταν οἶνον ἄγουσαι</p>
 <p>πολλαί, τὰς προέηκεν Ἰησονίδης Εὔνηος,</p>
 <p>τόν ῥ' ἔτεχ' Ὑψιπύλη ὑπ' Ἰήσονι ποιμένι λαῶν.</p>
 <p>χωρὶς δ' Ἀτρεί̈δῃς Ἀγαμέμνονι καὶ Μενελάῳ <font color="GREEN">470</font></p>
 <p>δῶκεν Ἰησονίδης ἀγέμεν μέθυ χίλια μέτρα.</p>
 <p>ἔνθεν οἰνίζοντο κάρη κομόωντες Ἀχαιοί,</p>
 <p>ἄλλοι μὲν χαλκῷ, ἄλλοι δ' αἴθωνι σιδήρῳ,</p>
 <p>ἄλλοι δὲ ῥινοῖς, ἄλλοι δ' αὐτῇσι βόεσσιν,</p>
 <p>ἄλλοι δ' ἀνδραπόδεσσι: τίθεντο δὲ δαῖτα θάλειαν. <font color="GREEN">475</font></p>
 <p>παννύχιοι μὲν ἔπειτα κάρη κομόωντες Ἀχαιοὶ</p>
 <p>δαίνυντο, Τρῶες δὲ κατὰ πτόλιν ἠδ' ἐπίκουροι:</p>
 <p>παννύχιος δέ σφιν κακὰ μήδετο μητίετα Ζεὺς</p>
 <p>σμερδαλέα κτυπέων: τοὺς δὲ χλωρὸν δέος ᾕρει:</p>
 <p>οἶνον δ' ἐκ δεπάων χαμάδις χέον, οὐδέ τις ἔτλη <font color="GREEN">480</font></p>
 <p>πρὶν πιέειν πρὶν λεῖψαι ὑπερμενέϊ Κρονίωνι.</p>
 <p>κοιμήσαντ' ἄρ' ἔπειτα καὶ ὕπνου δῶρον ἕλοντο.</p>
 
 
 <p></p><hr>
 <center>
 <a href="ili08.htm">Next: Book 8</a></center>
 </body>