<body>
 
 
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Homer</a> 
 <a href="index.htm">Index</a> 
 <a href="../ili/ili05.htm">English</a> 
 <a href="ili05.htm">Previous</a> 
 <a href="ili07.htm">Next</a> 
 </center>
 <hr>
 
 
 <h1 align="CENTER">The Iliad, Book 6</h1>
 <p>Τρώων δ' οἰώθη καὶ Ἀχαιῶν φύλοπις αἰνή:</p>
 <p>πολλὰ δ' ἄρ' ἔνθα καὶ ἔνθ' ἴθυσε μάχη πεδίοιο</p>
 <p>ἀλλήλων ἰθυνομένων χαλκήρεα δοῦρα</p>
 <p>μεσσηγὺς Σιμόεντος ἰδὲ Ξάνθοιο ῥοάων.</p>
 <p>Αἴας δὲ πρῶτος Τελαμώνιος ἕρκος Ἀχαιῶν <font color="GREEN">5</font></p>
 <p>Τρώων ῥῆξε φάλαγγα, φόως δ' ἑτάροισιν ἔθηκεν,</p>
 <p>ἄνδρα βαλὼν ὃς ἄριστος ἐνὶ Θρῄκεσσι τέτυκτο</p>
 <p>υἱὸν Ἐϋσσώρου Ἀκάμαντ' ἠύ̈ν τε μέγαν τε.</p>
 <p>τόν ῥ' ἔβαλε πρῶτος κόρυθος φάλον ἱπποδασείης,</p>
 <p>ἐν δὲ μετώπῳ πῆξε, πέρησε δ' ἄρ' ὀστέον εἴσω <font color="GREEN">10</font></p>
 <p>αἰχμὴ χαλκείη: τὸν δὲ σκότος ὄσσε κάλυψεν.</p>
 <p>Ἄξυλον δ' ἄρ' ἔπεφνε βοὴν ἀγαθὸς Διομήδης</p>
 <p>Τευθρανίδην, ὃς ἔναιεν ἐϋκτιμένῃ ἐν Ἀρίσβῃ</p>
 <p>?φνειὸς βιότοιο, φίλος δ' ἦν ἀνθρώποισι.</p>
 <p>πάντας γὰρ φιλέεσκεν ὁδῷ ἔπι οἰκία ναίων. <font color="GREEN">15</font></p>
 <p>ἀλλά οἱ οὔ τις τῶν γε τότ' ἤρκεσε λυγρὸν ὄλεθρον</p>
 <p>πρόσθεν ὑπαντιάσας, ἀλλ' ἄμφω θυμὸν ἀπηύρα</p>
 <p>αὐτὸν καὶ θεράποντα Καλήσιον, ὅς ῥα τόθ' ἵππων</p>
 <p>ἔσκεν ὑφηνίοχος: τὼ δ' ἄμφω γαῖαν ἐδύτην.</p>
 <p>Δρῆσον δ' Εὐρύαλος καὶ Ὀφέλτιον ἐξενάριξε: <font color="GREEN">20</font></p>
 <p>βῆ δὲ μετ' Αἴσηπον καὶ Πήδασον, οὕς ποτε νύμφη</p>
 <p>νηὶ̈ς Ἀβαρβαρέη τέκ' ἀμύμονι Βουκολίωνι.</p>
 <p>Βουκολίων δ' ἦν υἱὸς ἀγαυοῦ Λαομέδοντος</p>
 <p>πρεσβύτατος γενεῇ, σκότιον δέ ἑ γείνατο μήτηρ:</p>
 <p>ποιμαίνων δ' ἐπ' ὄεσσι μίγη φιλότητι καὶ εὐνῇ, <font color="GREEN">25</font></p>
 <p>ἣ δ' ὑποκυσαμένη διδυμάονε γείνατο παῖδε.</p>
 <p>καὶ μὲν τῶν ὑπέλυσε μένος καὶ φαίδιμα γυῖα</p>
 <p>Μηκιστηϊάδης καὶ ἀπ' ὤμων τεύχε' ἐσύλα.</p>
 <p>Ἀστύαλον δ' ἄρ' ἔπεφνε μενεπτόλεμος Πολυποίτης:</p>
 <p>Πιδύτην δ' Ὀδυσεὺς Περκώσιον ἐξενάριξεν <font color="GREEN">30</font></p>
 <p>ἔγχεϊ χαλκείῳ, Τεῦκρος δ' Ἀρετάονα δῖον.</p>
 <p>Ἀντίλοχος δ' Ἄβληρον ἐνήρατο δουρὶ φαεινῷ</p>
 <p>Νεστορίδης, Ἔλατον δὲ ἄναξ ἀνδρῶν Ἀγαμέμνων:</p>
 <p>ναῖε δὲ Σατνιόεντος ἐϋρρείταο παρ' ὄχθας</p>
 <p>Πήδασον αἰπεινήν. Φύλακον δ' ἕλε Λήϊτος ἥρως <font color="GREEN">35</font></p>
 <p>φεύγοντ': Εὐρύπυλος δὲ Μελάνθιον ἐξενάριξεν.</p>
 <p>Ἄδρηστον δ' ἄρ' ἔπειτα βοὴν ἀγαθὸς Μενέλαος</p>
 <p>ζωὸν ἕλ': ἵππω γάρ οἱ ἀτυζομένω πεδίοιο</p>
 <p>ὄζῳ ἔνι βλαφθέντε μυρικίνῳ ἀγκύλον ἅρμα</p>
 <p>ἄξαντ' ἐν πρώτῳ ῥυμῷ αὐτὼ μὲν ἐβήτην <font color="GREEN">40</font></p>
 <p>πρὸς πόλιν, ᾗ περ οἱ ἄλλοι ἀτυζόμενοι φοβέοντο,</p>
 <p>αὐτὸς δ' ἐκ δίφροιο παρὰ τροχὸν ἐξεκυλίσθη</p>
 <p>πρηνὴς ἐν κονίῃσιν ἐπὶ στόμα: πὰρ δέ οἱ ἔστη</p>
 <p>Ἀτρεί̈δης Μενέλαος ἔχων δολιχόσκιον ἔγχος.</p>
 <p>Ἄδρηστος δ' ἄρ' ἔπειτα λαβὼν ἐλίσσετο γούνων: <font color="GREEN">45</font></p>
 <p>ζώγρει Ἀτρέος υἱέ, σὺ δ' ἄξια δέξαι ἄποινα:</p>
 <p>πολλὰ δ' ἐν ἀφνειοῦ πατρὸς κειμήλια κεῖται</p>
 <p>χαλκός τε χρυσός τε πολύκμητός τε σίδηρος,</p>
 <p>τῶν κέν τοι χαρίσαιτο πατὴρ ἀπερείσι' ἄποινα</p>
 <p>εἴ κεν ἐμὲ ζωὸν πεπύθοιτ' ἐπὶ νηυσὶν Ἀχαιῶν. <font color="GREEN">50</font></p>
 <p> </p>
 <p>ὣς φάτο, τῷ δ' ἄρα θυμὸν ἐνὶ στήθεσσιν ἔπειθε:</p>
 <p>καὶ δή μιν τάχ' ἔμελλε θοὰς ἐπὶ νῆας Ἀχαιῶν</p>
 <p>δώσειν ᾧ θεράποντι καταξέμεν: ἀλλ' Ἀγαμέμνων</p>
 <p>ἀντίος ἦλθε θέων, καὶ ὁμοκλήσας ἔπος ηὔδα:</p>
 <p>ὦ πέπον ὦ Μενέλαε, τί ἢ δὲ σὺ κήδεαι οὕτως <font color="GREEN">55</font></p>
 <p>ἀνδρῶν; ἦ σοὶ ἄριστα πεποίηται κατὰ οἶκον</p>
 <p>πρὸς Τρώων; τῶν μή τις ὑπεκφύγοι αἰπὺν ὄλεθρον</p>
 <p>χεῖράς θ' ἡμετέρας, μηδ' ὅν τινα γαστέρι μήτηρ</p>
 <p>κοῦρον ἐόντα φέροι, μηδ' ὃς φύγοι, ἀλλ' ἅμα πάντες</p>
 <p>Ἰλίου ἐξαπολοίατ' ἀκήδεστοι καὶ ἄφαντοι. <font color="GREEN">60</font></p>
 <p> </p>
 <p>ὣς εἰπὼν ἔτρεψεν ἀδελφειοῦ φρένας ἥρως</p>
 <p>αἴσιμα παρειπών: ὃ δ' ἀπὸ ἕθεν ὤσατο χειρὶ</p>
 <p>ἥρω' Ἄδρηστον: τὸν δὲ κρείων Ἀγαμέμνων</p>
 <p>οὖτα κατὰ λαπάρην: ὃ δ' ἀνετράπετ', Ἀτρεί̈δης δὲ</p>
 <p>λὰξ ἐν στήθεσι βὰς ἐξέσπασε μείλινον ἔγχος. <font color="GREEN">65</font></p>
 <p> </p>
 <p>Νέστωρ δ' Ἀργείοισιν ἐκέκλετο μακρὸν ἀύ̈σας:</p>
 <p>ὦ φίλοι ἥρωες Δαναοὶ θεράποντες Ἄρηος</p>
 <p>μή τις νῦν ἐνάρων ἐπιβαλλόμενος μετόπισθε</p>
 <p>μιμνέτω ὥς κε πλεῖστα φέρων ἐπὶ νῆας ἵκηται,</p>
 <p>ἀλλ' ἄνδρας κτείνωμεν: ἔπειτα δὲ καὶ τὰ ἕκηλοι <font color="GREEN">70</font></p>
 <p>νεκροὺς ἂμ πεδίον συλήσετε τεθνηῶτας.</p>
 <p> </p>
 <p>ὣς εἰπὼν ὄτρυνε μένος καὶ θυμὸν ἑκάστου.</p>
 <p>ἔνθά κεν αὖτε Τρῶες ἀρηϊφίλων ὑπ' Ἀχαιῶν</p>
 <p>Ἴλιον εἰσανέβησαν ἀναλκείῃσι δαμέντες,</p>
 <p>εἰ μὴ ἄρ' Αἰνείᾳ τε καὶ Ἕκτορι εἶπε παραστὰς <font color="GREEN">75</font></p>
 <p>Πριαμίδης Ἕλενος οἰωνοπόλων ὄχ' ἄριστος:</p>
 <p>Αἰνεία τε καὶ Ἕκτορ, ἐπεὶ πόνος ὔμμι μάλιστα</p>
 <p>Τρώων καὶ Λυκίων ἐγκέκλιται, οὕνεκ' ἄριστοι</p>
 <p>πᾶσαν ἐπ' ἰθύν ἐστε μάχεσθαί τε φρονέειν τε,</p>
 <p>στῆτ' αὐτοῦ, καὶ λαὸν ἐρυκάκετε πρὸ πυλάων <font color="GREEN">80</font></p>
 <p>πάντῃ ἐποιχόμενοι πρὶν αὖτ' ἐν χερσὶ γυναικῶν</p>
 <p>φεύγοντας πεσέειν, δηί̈οισι δὲ χάρμα γενέσθαι.</p>
 <p>αὐτὰρ ἐπεί κε φάλαγγας ἐποτρύνητον ἁπάσας,</p>
 <p>ἡμεῖς μὲν Δαναοῖσι μαχησόμεθ' αὖθι μένοντες,</p>
 <p>καὶ μάλα τειρόμενοί περ: ἀναγκαίη γὰρ ἐπείγει: <font color="GREEN">85</font></p>
 <p>Ἕκτορ ἀτὰρ σὺ πόλιν δὲ μετέρχεο, εἰπὲ δ' ἔπειτα</p>
 <p>μητέρι σῇ καὶ ἐμῇ: ἣ δὲ ξυνάγουσα γεραιὰς</p>
 <p>νηὸν Ἀθηναίης γλαυκώπιδος ἐν πόλει ἄκρῃ</p>
 <p>οἴξασα κληῖ̈δι θύρας ἱεροῖο δόμοιο</p>
 <p>πέπλον, ὅς οἱ δοκέει χαριέστατος ἠδὲ μέγιστος <font color="GREEN">90</font></p>
 <p>εἶναι ἐνὶ μεγάρῳ καί οἱ πολὺ φίλτατος αὐτῇ,</p>
 <p>θεῖναι Ἀθηναίης ἐπὶ γούνασιν ἠϋκόμοιο,</p>
 <p>καί οἱ ὑποσχέσθαι δυοκαίδεκα βοῦς ἐνὶ νηῷ</p>
 <p>ἤνις ἠκέστας ἱερευσέμεν, αἴ κ' ἐλεήσῃ</p>
 <p>ἄστύ τε καὶ Τρώων ἀλόχους καὶ νήπια τέκνα, <font color="GREEN">95</font></p>
 <p>ὥς κεν Τυδέος υἱὸν ἀπόσχῃ Ἰλίου ἱρῆς</p>
 <p>ἄγριον αἰχμητὴν κρατερὸν μήστωρα φόβοιο,</p>
 <p>ὃν δὴ ἐγὼ κάρτιστον Ἀχαιῶν φημι γενέσθαι.</p>
 <p>οὐδ' Ἀχιλῆά ποθ' ὧδέ γ' ἐδείδιμεν ὄρχαμον ἀνδρῶν,</p>
 <p>ὅν πέρ φασι θεᾶς ἐξέμμεναι: ἀλλ' ὅδε λίην <font color="GREEN">100</font></p>
 <p>μαίνεται, οὐδέ τίς οἱ δύναται μένος ἰσοφαρίζειν.</p>
 <p> </p>
 <p>ὣς ἔφαθ', Ἕκτωρ δ' οὔ τι κασιγνήτῳ ἀπίθησεν.</p>
 <p>αὐτίκα δ' ἐξ ὀχέων σὺν τεύχεσιν ἆλτο χαμᾶζε,</p>
 <p>πάλλων δ' ὀξέα δοῦρα κατὰ στρατὸν ᾤχετο πάντῃ</p>
 <p>ὀτρύνων μαχέσασθαι, ἔγειρε δὲ φύλοπιν αἰνήν. <font color="GREEN">105</font></p>
 <p>οἳ δ' ἐλελίχθησαν καὶ ἐναντίοι ἔσταν Ἀχαιῶν:</p>
 <p>Ἀργεῖοι δ' ὑπεχώρησαν, λῆξαν δὲ φόνοιο,</p>
 <p>φὰν δέ τιν' ἀθανάτων ἐξ οὐρανοῦ ἀστερόεντος</p>
 <p>Τρωσὶν ἀλεξήσοντα κατελθέμεν, ὡς ἐλέλιχθεν.</p>
 <p>Ἕκτωρ δὲ Τρώεσσιν ἐκέκλετο μακρὸν ἀύ̈σας: <font color="GREEN">110</font></p>
 <p>Τρῶες ὑπέρθυμοι τηλεκλειτοί τ' ἐπίκουροι</p>
 <p>ἀνέρες ἔστε φίλοι, μνήσασθε δὲ θούριδος ἀλκῆς,</p>
 <p>ὄφρ' ἂν ἐγὼ βείω προτὶ Ἴλιον, ἠδὲ γέρουσιν</p>
 <p>εἴπω βουλευτῇσι καὶ ἡμετέρῃς ἀλόχοισι</p>
 <p>δαίμοσιν ἀρήσασθαι, ὑποσχέσθαι δ' ἑκατόμβας. <font color="GREEN">115</font></p>
 <p>ὣς ἄρα φωνήσας ἀπέβη κορυθαίολος Ἕκτωρ:</p>
 <p>ἀμφὶ δέ μιν σφυρὰ τύπτε καὶ αὐχένα δέρμα κελαινὸν</p>
 <p>ἄντυξ ἣ πυμάτη θέεν ἀσπίδος ὀμφαλοέσσης.</p>
 <p> </p>
 <p>Γλαῦκος δ' Ἱππολόχοιο πάϊς καὶ Τυδέος υἱὸς</p>
 <p>ἐς μέσον ἀμφοτέρων συνίτην μεμαῶτε μάχεσθαι. <font color="GREEN">120</font></p>
 <p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντε,</p>
 <p>τὸν πρότερος προσέειπε βοὴν ἀγαθὸς Διομήδης:</p>
 <p>τίς δὲ σύ ἐσσι φέριστε καταθνητῶν ἀνθρώπων;</p>
 <p>οὐ μὲν γάρ ποτ' ὄπωπα μάχῃ ἔνι κυδιανείρῃ</p>
 <p>τὸ πρίν: ἀτὰρ μὲν νῦν γε πολὺ προβέβηκας ἁπάντων <font color="GREEN">125</font></p>
 <p>σῷ θάρσει, ὅ τ' ἐμὸν δολιχόσκιον ἔγχος ἔμεινας:</p>
 <p>δυστήνων δέ τε παῖδες ἐμῷ μένει ἀντιόωσιν.</p>
 <p>εἰ δέ τις ἀθανάτων γε κατ' οὐρανοῦ εἰλήλουθας,</p>
 <p>οὐκ ἂν ἔγωγε θεοῖσιν ἐπουρανίοισι μαχοίμην.</p>
 <p>οὐδὲ γὰρ οὐδὲ Δρύαντος υἱὸς κρατερὸς Λυκόοργος <font color="GREEN">130</font></p>
 <p>δὴν ἦν, ὅς ῥα θεοῖσιν ἐπουρανίοισιν ἔριζεν:</p>
 <p>ὅς ποτε μαινομένοιο Διωνύσοιο τιθήνας</p>
 <p>σεῦε κατ' ἠγάθεον Νυσήϊον: αἳ δ' ἅμα πᾶσαι</p>
 <p>θύσθλα χαμαὶ κατέχευαν ὑπ' ἀνδροφόνοιο Λυκούργου</p>
 <p>θεινόμεναι βουπλῆγι: Διώνυσος δὲ φοβηθεὶς <font color="GREEN">135</font></p>
 <p>δύσεθ' ἁλὸς κατὰ κῦμα, Θέτις δ' ὑπεδέξατο κόλπῳ</p>
 <p>δειδιότα: κρατερὸς γὰρ ἔχε τρόμος ἀνδρὸς ὁμοκλῇ.</p>
 <p>τῷ μὲν ἔπειτ' ὀδύσαντο θεοὶ ῥεῖα ζώοντες,</p>
 <p>καί μιν τυφλὸν ἔθηκε Κρόνου πάϊς: οὐδ' ἄρ' ἔτι δὴν</p>
 <p>ἦν, ἐπεὶ ἀθανάτοισιν ἀπήχθετο πᾶσι θεοῖσιν: <font color="GREEN">140</font></p>
 <p>οὐδ' ἂν ἐγὼ μακάρεσσι θεοῖς ἐθέλοιμι μάχεσθαι.</p>
 <p>εἰ δέ τίς ἐσσι βροτῶν οἳ ἀρούρης καρπὸν ἔδουσιν,</p>
 <p>ἆσσον ἴθ' ὥς κεν θᾶσσον ὀλέθρου πείραθ' ἵκηαι.</p>
 <p> </p>
 <p>τὸν δ' αὖθ' Ἱππολόχοιο προσηύδα φαίδιμος υἱός:</p>
 <p>Τυδεί̈δη μεγάθυμε τί ἢ γενεὴν ἐρεείνεις; <font color="GREEN">145</font></p>
 <p>οἵη περ φύλλων γενεὴ τοίη δὲ καὶ ἀνδρῶν.</p>
 <p>φύλλα τὰ μέν τ' ἄνεμος χαμάδις χέει, ἄλλα δέ θ' ὕλη</p>
 <p>τηλεθόωσα φύει, ἔαρος δ' ἐπιγίγνεται ὥρη:</p>
 <p>ὣς ἀνδρῶν γενεὴ ἣ μὲν φύει ἣ δ' ἀπολήγει.</p>
 <p>εἰ δ' ἐθέλεις καὶ ταῦτα δαήμεναι ὄφρ' ἐὺ̈ εἰδῇς <font color="GREEN">150</font></p>
 <p>ἡμετέρην γενεήν, πολλοὶ δέ μιν ἄνδρες ἴσασιν:</p>
 <p>ἔστι πόλις Ἐφύρη μυχῷ Ἄργεος ἱπποβότοιο,</p>
 <p>ἔνθα δὲ Σίσυφος ἔσκεν, ὃ κέρδιστος γένετ' ἀνδρῶν,</p>
 <p>Σίσυφος Αἰολίδης: ὃ δ' ἄρα Γλαῦκον τέκεθ' υἱόν,</p>
 <p>αὐτὰρ Γλαῦκος τίκτεν ἀμύμονα Βελλεροφόντην: <font color="GREEN">155</font></p>
 <p>τῷ δὲ θεοὶ κάλλός τε καὶ ἠνορέην ἐρατεινὴν</p>
 <p>ὤπασαν: αὐτάρ οἱ Προῖτος κακὰ μήσατο θυμῷ,</p>
 <p>ὅς ῥ' ἐκ δήμου ἔλασσεν, ἐπεὶ πολὺ φέρτερος ἦεν,</p>
 <p>Ἀργείων: Ζεὺς γάρ οἱ ὑπὸ σκήπτρῳ ἐδάμασσε.</p>
 <p>τῷ δὲ γυνὴ Προίτου ἐπεμήνατο δῖ' Ἄντεια <font color="GREEN">160</font></p>
 <p>κρυπταδίῃ φιλότητι μιγήμεναι: ἀλλὰ τὸν οὔ τι</p>
 <p>πεῖθ' ἀγαθὰ φρονέοντα δαί̈φρονα Βελλεροφόντην.</p>
 <p>ἣ δὲ ψευσαμένη Προῖτον βασιλῆα προσηύδα:</p>
 <p>τεθναίης ὦ Προῖτ', ἢ κάκτανε Βελλεροφόντην,</p>
 <p>ὅς μ' ἔθελεν φιλότητι μιγήμεναι οὐκ ἐθελούσῃ. <font color="GREEN">165</font></p>
 <p>ὣς φάτο, τὸν δὲ ἄνακτα χόλος λάβεν οἷον ἄκουσε:</p>
 <p>κτεῖναι μέν ῥ' ἀλέεινε, σεβάσσατο γὰρ τό γε θυμῷ,</p>
 <p>πέμπε δέ μιν Λυκίην δέ, πόρεν δ' ὅ γε σήματα λυγρὰ</p>
 <p>γράψας ἐν πίνακι πτυκτῷ θυμοφθόρα πολλά,</p>
 <p>δεῖξαι δ' ἠνώγειν ᾧ πενθερῷ ὄφρ' ἀπόλοιτο. <font color="GREEN">170</font></p>
 <p>αὐτὰρ ὁ βῆ Λυκίην δὲ θεῶν ὑπ' ἀμύμονι πομπῇ.</p>
 <p>ἀλλ' ὅτε δὴ Λυκίην ἷξε Ξάνθόν τε ῥέοντα,</p>
 <p>προφρονέως μιν τῖεν ἄναξ Λυκίης εὐρείης:</p>
 <p>ἐννῆμαρ ξείνισσε καὶ ἐννέα βοῦς ἱέρευσεν.</p>
 <p>ἀλλ' ὅτε δὴ δεκάτη ἐφάνη ῥοδοδάκτυλος Ἠὼς <font color="GREEN">175</font></p>
 <p>καὶ τότε μιν ἐρέεινε καὶ ᾔτεε σῆμα ἰδέσθαι</p>
 <p>ὅττί ῥά οἱ γαμβροῖο πάρα Προίτοιο φέροιτο.</p>
 <p>αὐτὰρ ἐπεὶ δὴ σῆμα κακὸν παρεδέξατο γαμβροῦ,</p>
 <p>πρῶτον μέν ῥα Χίμαιραν ἀμαιμακέτην ἐκέλευσε</p>
 <p>πεφνέμεν: ἣ δ' ἄρ' ἔην θεῖον γένος οὐδ' ἀνθρώπων, <font color="GREEN">180</font></p>
 <p>πρόσθε λέων, ὄπιθεν δὲ δράκων, μέσση δὲ χίμαιρα,</p>
 <p>δεινὸν ἀποπνείουσα πυρὸς μένος αἰθομένοιο,</p>
 <p>καὶ τὴν μὲν κατέπεφνε θεῶν τεράεσσι πιθήσας.</p>
 <p>δεύτερον αὖ Σολύμοισι μαχέσσατο κυδαλίμοισι:</p>
 <p>καρτίστην δὴ τήν γε μάχην φάτο δύμεναι ἀνδρῶν. <font color="GREEN">185</font></p>
 <p>τὸ τρίτον αὖ κατέπεφνεν Ἀμαζόνας ἀντιανείρας.</p>
 <p>τῷ δ' ἄρ' ἀνερχομένῳ πυκινὸν δόλον ἄλλον ὕφαινε:</p>
 <p>κρίνας ἐκ Λυκίης εὐρείης φῶτας ἀρίστους</p>
 <p>εἷσε λόχον: τοὶ δ' οὔ τι πάλιν οἶκον δὲ νέοντο:</p>
 <p>πάντας γὰρ κατέπεφνεν ἀμύμων Βελλεροφόντης. <font color="GREEN">190</font></p>
 <p>ἀλλ' ὅτε δὴ γίγνωσκε θεοῦ γόνον ἠὺ̈ν ἐόντα</p>
 <p>αὐτοῦ μιν κατέρυκε, δίδου δ' ὅ γε θυγατέρα ἥν,</p>
 <p>δῶκε δέ οἱ τιμῆς βασιληί̈δος ἥμισυ πάσης:</p>
 <p>καὶ μέν οἱ Λύκιοι τέμενος τάμον ἔξοχον ἄλλων</p>
 <p>καλὸν φυταλιῆς καὶ ἀρούρης, ὄφρα νέμοιτο. <font color="GREEN">195</font></p>
 <p>ἣ δ' ἔτεκε τρία τέκνα δαί̈φρονι Βελλεροφόντῃ</p>
 <p>Ἴσανδρόν τε καὶ Ἱππόλοχον καὶ Λαοδάμειαν.</p>
 <p>Λαοδαμείῃ μὲν παρελέξατο μητίετα Ζεύς,</p>
 <p>ἣ δ' ἔτεκ' ἀντίθεον Σαρπηδόνα χαλκοκορυστήν.</p>
 <p>ἀλλ' ὅτε δὴ καὶ κεῖνος ἀπήχθετο πᾶσι θεοῖσιν, <font color="GREEN">200</font></p>
 <p>ἤτοι ὃ κὰπ πεδίον τὸ Ἀλήϊον οἶος ἀλᾶτο</p>
 <p>ὃν θυμὸν κατέδων, πάτον ἀνθρώπων ἀλεείνων:</p>
 <p>Ἴσανδρον δέ οἱ υἱὸν Ἄρης ἆτος πολέμοιο</p>
 <p>μαρνάμενον Σολύμοισι κατέκτανε κυδαλίμοισι:</p>
 <p>τὴν δὲ χολωσαμένη χρυσήνιος Ἄρτεμις ἔκτα. <font color="GREEN">205</font></p>
 <p>Ἱππόλοχος δέ μ' ἔτικτε, καὶ ἐκ τοῦ φημι γενέσθαι:</p>
 <p>πέμπε δέ μ' ἐς Τροίην, καί μοι μάλα πόλλ' ἐπέτελλεν</p>
 <p>αἰὲν ἀριστεύειν καὶ ὑπείροχον ἔμμεναι ἄλλων,</p>
 <p>μηδὲ γένος πατέρων αἰσχυνέμεν, οἳ μέγ' ἄριστοι</p>
 <p>ἔν τ' Ἐφύρῃ ἐγένοντο καὶ ἐν Λυκίῃ εὐρείῃ. <font color="GREEN">210</font></p>
 <p>ταύτης τοι γενεῆς τε καὶ αἵματος εὔχομαι εἶναι.</p>
 <p> </p>
 <p>ὣς φάτο, γήθησεν δὲ βοὴν ἀγαθὸς Διομήδης:</p>
 <p>ἔγχος μὲν κατέπηξεν ἐπὶ χθονὶ πουλυβοτείρῃ,</p>
 <p>αὐτὰρ ὃ μειλιχίοισι προσηύδα ποιμένα λαῶν:</p>
 <p>ἦ ῥά νύ μοι ξεῖνος πατρώϊός ἐσσι παλαιός: <font color="GREEN">215</font></p>
 <p>Οἰνεὺς γάρ ποτε δῖος ἀμύμονα Βελλεροφόντην</p>
 <p>ξείνισ' ἐνὶ μεγάροισιν ἐείκοσιν ἤματ' ἐρύξας:</p>
 <p>οἳ δὲ καὶ ἀλλήλοισι πόρον ξεινήϊα καλά:</p>
 <p>Οἰνεὺς μὲν ζωστῆρα δίδου φοίνικι φαεινόν,</p>
 <p>Βελλεροφόντης δὲ χρύσεον δέπας ἀμφικύπελλον <font color="GREEN">220</font></p>
 <p>καί μιν ἐγὼ κατέλειπον ἰὼν ἐν δώμασ' ἐμοῖσι.</p>
 <p>Τυδέα δ' οὐ μέμνημαι, ἐπεί μ' ἔτι τυτθὸν ἐόντα</p>
 <p>κάλλιφ', ὅτ' ἐν Θήβῃσιν ἀπώλετο λαὸς Ἀχαιῶν.</p>
 <p>τὼ νῦν σοὶ μὲν ἐγὼ ξεῖνος φίλος Ἄργεϊ μέσσῳ</p>
 <p>εἰμί, σὺ δ' ἐν Λυκίῃ ὅτε κεν τῶν δῆμον ἵκωμαι. <font color="GREEN">225</font></p>
 <p>ἔγχεα δ' ἀλλήλων ἀλεώμεθα καὶ δι' ὁμίλου:</p>
 <p>πολλοὶ μὲν γὰρ ἐμοὶ Τρῶες κλειτοί τ' ἐπίκουροι</p>
 <p>κτείνειν ὅν κε θεός γε πόρῃ καὶ ποσσὶ κιχείω,</p>
 <p>πολλοὶ δ' αὖ σοὶ Ἀχαιοὶ ἐναιρέμεν ὅν κε δύνηαι.</p>
 <p>τεύχεα δ' ἀλλήλοις ἐπαμείψομεν, ὄφρα καὶ οἵδε <font color="GREEN">230</font></p>
 <p>γνῶσιν ὅτι ξεῖνοι πατρώϊοι εὐχόμεθ' εἶναι.</p>
 <p>ὣς ἄρα φωνήσαντε καθ' ἵππων ἀί̈ξαντε</p>
 <p>χεῖράς τ' ἀλλήλων λαβέτην καὶ πιστώσαντο:</p>
 <p>ἔνθ' αὖτε Γλαύκῳ Κρονίδης φρένας ἐξέλετο Ζεύς,</p>
 <p>ὃς πρὸς Τυδεί̈δην Διομήδεα τεύχε' ἄμειβε <font color="GREEN">235</font></p>
 <p>χρύσεα χαλκείων, ἑκατόμβοι' ἐννεαβοίων.</p>
 <p> </p>
 <p>Ἕκτωρ δ' ὡς Σκαιάς τε πύλας καὶ φηγὸν ἵκανεν,</p>
 <p>ἀμφ' ἄρα μιν Τρώων ἄλοχοι θέον ἠδὲ θύγατρες</p>
 <p>εἰρόμεναι παῖδάς τε κασιγνήτους τε ἔτας τε</p>
 <p>καὶ πόσιας: ὃ δ' ἔπειτα θεοῖς εὔχεσθαι ἀνώγει <font color="GREEN">240</font></p>
 <p>πάσας ἑξείης: πολλῇσι δὲ κήδε' ἐφῆπτο.</p>
 <p> </p>
 <p>ἀλλ' ὅτε δὴ Πριάμοιο δόμον περικαλλέ' ἵκανε</p>
 <p>ξεστῇς αἰθούσῃσι τετυγμένον: αὐτὰρ ἐν αὐτῷ</p>
 <p>πεντήκοντ' ἔνεσαν θάλαμοι ξεστοῖο λίθοιο</p>
 <p>πλησίον ἀλλήλων δεδμημένοι, ἔνθα δὲ παῖδες <font color="GREEN">245</font></p>
 <p>κοιμῶντο Πριάμοιο παρὰ μνηστῇς ἀλόχοισι,</p>
 <p>κουράων δ' ἑτέρωθεν ἐναντίοι ἔνδοθεν αὐλῆς</p>
 <p>δώδεκ' ἔσαν τέγεοι θάλαμοι ξεστοῖο λίθοιο</p>
 <p>πλησίον ἀλλήλων δεδμημένοι, ἔνθα δὲ γαμβροὶ</p>
 <p>κοιμῶντο Πριάμοιο παρ' αἰδοίῃς ἀλόχοισιν: <font color="GREEN">250</font></p>
 <p>ἔνθά οἱ ἠπιόδωρος ἐναντίη ἤλυθε μήτηρ</p>
 <p>Λαοδίκην ἐσάγουσα θυγατρῶν εἶδος ἀρίστην:</p>
 <p>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:</p>
 <p>τέκνον τίπτε λιπὼν πόλεμον θρασὺν εἰλήλουθας;</p>
 <p>ἦ μάλα δὴ τείρουσι δυσώνυμοι υἷες Ἀχαιῶν <font color="GREEN">255</font></p>
 <p>μαρνάμενοι περὶ ἄστυ: σὲ δ' ἐνθάδε θυμὸς ἀνῆκεν</p>
 <p>ἐλθόντ' ἐξ ἄκρης πόλιος Διὶ χεῖρας ἀνασχεῖν.</p>
 <p>ἀλλὰ μέν' ὄφρά κέ τοι μελιηδέα οἶνον ἐνείκω,</p>
 <p>ὡς σπείσῃς Διὶ πατρὶ καὶ ἄλλοις ἀθανάτοισι</p>
 <p>πρῶτον, ἔπειτα δὲ καὐτὸς ὀνήσεαι αἴ κε πίῃσθα. <font color="GREEN">260</font></p>
 <p>ἀνδρὶ δὲ κεκμηῶτι μένος μέγα οἶνος ἀέξει,</p>
 <p>ὡς τύνη κέκμηκας ἀμύνων σοῖσιν ἔτῃσι.</p>
 <p>τὴν δ' ἠμείβετ' ἔπειτα μέγας κορυθαίολος Ἕκτωρ:</p>
 <p>μή μοι οἶνον ἄειρε μελίφρονα πότνια μῆτερ,</p>
 <p>μή μ' ἀπογυιώσῃς μένεος, ἀλκῆς τε λάθωμαι: <font color="GREEN">265</font></p>
 <p>χερσὶ δ' ἀνίπτοισιν Διὶ λείβειν αἴθοπα οἶνον</p>
 <p>ἅζομαι: οὐδέ πῃ ἔστι κελαινεφέϊ Κρονίωνι</p>
 <p>αἵματι καὶ λύθρῳ πεπαλαγμένον εὐχετάασθαι.</p>
 <p>ἀλλὰ σὺ μὲν πρὸς νηὸν Ἀθηναίης ἀγελείης</p>
 <p>ἔρχεο σὺν θυέεσσιν ἀολλίσσασα γεραιάς: <font color="GREEN">270</font></p>
 <p>πέπλον δ', ὅς τίς τοι χαριέστατος ἠδὲ μέγιστος</p>
 <p>ἔστιν ἐνὶ μεγάρῳ καί τοι πολὺ φίλτατος αὐτῇ,</p>
 <p>τὸν θὲς Ἀθηναίης ἐπὶ γούνασιν ἠϋκόμοιο,</p>
 <p>καί οἱ ὑποσχέσθαι δυοκαίδεκα βοῦς ἐνὶ νηῷ</p>
 <p>ἤνις ἠκέστας ἱερευσέμεν, αἴ κ' ἐλεήσῃ <font color="GREEN">275</font></p>
 <p>ἄστύ τε καὶ Τρώων ἀλόχους καὶ νήπια τέκνα,</p>
 <p>αἴ κεν Τυδέος υἱὸν ἀπόσχῃ Ἰλίου ἱρῆς</p>
 <p>ἄγριον αἰχμητὴν κρατερὸν μήστωρα φόβοιο.</p>
 <p>ἀλλὰ σὺ μὲν πρὸς νηὸν Ἀθηναίης ἀγελείης</p>
 <p>ἔρχευ, ἐγὼ δὲ Πάριν μετελεύσομαι ὄφρα καλέσσω <font color="GREEN">280</font></p>
 <p>αἴ κ' ἐθέλῃσ' εἰπόντος ἀκουέμεν: ὥς κέ οἱ αὖθι</p>
 <p>γαῖα χάνοι: μέγα γάρ μιν Ὀλύμπιος ἔτρεφε πῆμα</p>
 <p>Τρωσί τε καὶ Πριάμῳ μεγαλήτορι τοῖό τε παισίν.</p>
 <p>εἰ κεῖνόν γε ἴδοιμι κατελθόντ' Ἄϊδος εἴσω</p>
 <p>φαίην κε φρέν' ἀτέρπου ὀϊζύος ἐκλελαθέσθαι. <font color="GREEN">285</font></p>
 <p> </p>
 <p>ὣς ἔφαθ', ἣ δὲ μολοῦσα ποτὶ μέγαρ' ἀμφιπόλοισι</p>
 <p>κέκλετο: ταὶ δ' ἄρ' ἀόλλισσαν κατὰ ἄστυ γεραιάς.</p>
 <p>αὐτὴ δ' ἐς θάλαμον κατεβήσετο κηώεντα,</p>
 <p>ἔνθ' ἔσάν οἱ πέπλοι παμποίκιλα ἔργα γυναικῶν</p>
 <p>Σιδονίων, τὰς αὐτὸς Ἀλέξανδρος θεοειδὴς <font color="GREEN">290</font></p>
 <p>ἤγαγε Σιδονίηθεν ἐπιπλὼς εὐρέα πόντον,</p>
 <p>τὴν ὁδὸν ἣν Ἑλένην περ ἀνήγαγεν εὐπατέρειαν:</p>
 <p>τῶν ἕν' ἀειραμένη Ἑκάβη φέρε δῶρον Ἀθήνῃ,</p>
 <p>ὃς κάλλιστος ἔην ποικίλμασιν ἠδὲ μέγιστος,</p>
 <p>ἀστὴρ δ' ὣς ἀπέλαμπεν: ἔκειτο δὲ νείατος ἄλλων. <font color="GREEN">295</font></p>
 <p>βῆ δ' ἰέναι, πολλαὶ δὲ μετεσσεύοντο γεραιαί.</p>
 <p>αἳ δ' ὅτε νηὸν ἵκανον Ἀθήνης ἐν πόλει ἄκρῃ,</p>
 <p>τῇσι θύρας ὤϊξε Θεανὼ καλλιπάρῃος</p>
 <p>Κισσηὶ̈ς ἄλοχος Ἀντήνορος ἱπποδάμοιο:</p>
 <p>τὴν γὰρ Τρῶες ἔθηκαν Ἀθηναίης ἱέρειαν. <font color="GREEN">300</font></p>
 <p>αἳ δ' ὀλολυγῇ πᾶσαι Ἀθήνῃ χεῖρας ἀνέσχον:</p>
 <p>ἣ δ' ἄρα πέπλον ἑλοῦσα Θεανὼ καλλιπάρῃος</p>
 <p>θῆκεν Ἀθηναίης ἐπὶ γούνασιν ἠϋκόμοιο,</p>
 <p>εὐχομένη δ' ἠρᾶτο Διὸς κούρῃ μεγάλοιο:</p>
 <p>πότνι' Ἀθηναίη ἐρυσίπτολι δῖα θεάων <font color="GREEN">305</font></p>
 <p>ἆξον δὴ ἔγχος Διομήδεος, ἠδὲ καὶ αὐτὸν</p>
 <p>πρηνέα δὸς πεσέειν Σκαιῶν προπάροιθε πυλάων,</p>
 <p>ὄφρά τοι αὐτίκα νῦν δυοκαίδεκα βοῦς ἐνὶ νηῷ</p>
 <p>ἤνις ἠκέστας ἱερεύσομεν, αἴ κ' ἐλεήσῃς</p>
 <p>ἄστύ τε καὶ Τρώων ἀλόχους καὶ νήπια τέκνα. <font color="GREEN">310</font></p>
 <p> </p>
 <p>ὣς ἔφατ' εὐχομένη, ἀνένευε δὲ Παλλὰς Ἀθήνη.</p>
 <p>ὣς αἳ μέν ῥ' εὔχοντο Διὸς κούρῃ μεγάλοιο,</p>
 <p>Ἕκτωρ δὲ πρὸς δώματ' Ἀλεξάνδροιο βεβήκει</p>
 <p>καλά, τά ῥ' αὐτὸς ἔτευξε σὺν ἀνδράσιν οἳ τότ' ἄριστοι</p>
 <p>ἦσαν ἐνὶ Τροίῃ ἐριβώλακι τέκτονες ἄνδρες, <font color="GREEN">315</font></p>
 <p>οἵ οἱ ἐποίησαν θάλαμον καὶ δῶμα καὶ αὐλὴν</p>
 <p>ἐγγύθι τε Πριάμοιο καὶ Ἕκτορος ἐν πόλει ἄκρῃ.</p>
 <p>ἔνθ' Ἕκτωρ εἰσῆλθε Διὶ̈ φίλος, ἐν δ' ἄρα χειρὶ</p>
 <p>ἔγχος ἔχ' ἑνδεκάπηχυ: πάροιθε δὲ λάμπετο δουρὸς</p>
 <p>αἰχμὴ χαλκείη, περὶ δὲ χρύσεος θέε πόρκης. <font color="GREEN">320</font></p>
 <p>τὸν δ' εὗρ' ἐν θαλάμῳ περικαλλέα τεύχε' ἕποντα</p>
 <p>ἀσπίδα καὶ θώρηκα, καὶ ἀγκύλα τόξ' ἁφόωντα:</p>
 <p>Ἀργείη δ' Ἑλένη μετ' ἄρα δμῳῇσι γυναιξὶν</p>
 <p>ἧστο καὶ ἀμφιπόλοισι περικλυτὰ ἔργα κέλευε.</p>
 <p>τὸν δ' Ἕκτωρ νείκεσσεν ἰδὼν αἰσχροῖς ἐπέεσσι: <font color="GREEN">325</font></p>
 <p>δαιμόνι' οὐ μὲν καλὰ χόλον τόνδ' ἔνθεο θυμῷ,</p>
 <p>λαοὶ μὲν φθινύθουσι περὶ πτόλιν αἰπύ τε τεῖχος</p>
 <p>μαρνάμενοι: σέο δ' εἵνεκ' ἀϋτή τε πτόλεμός τε</p>
 <p>ἄστυ τόδ' ἀμφιδέδηε: σὺ δ' ἂν μαχέσαιο καὶ ἄλλῳ,</p>
 <p>ὅν τινά που μεθιέντα ἴδοις στυγεροῦ πολέμοιο. <font color="GREEN">330</font></p>
 <p>ἀλλ' ἄνα μὴ τάχα ἄστυ πυρὸς δηί̈οιο θέρηται.</p>
 <p>τὸν δ' αὖτε προσέειπεν Ἀλέξανδρος θεοειδής:</p>
 <p>Ἕκτορ ἐπεί με κατ' αἶσαν ἐνείκεσας οὐδ' ὑπὲρ αἶσαν,</p>
 <p>τοὔνεκά τοι ἐρέω: σὺ δὲ σύνθεο καί μευ ἄκουσον:</p>
 <p>οὔ τοι ἐγὼ Τρώων τόσσον χόλῳ οὐδὲ νεμέσσι <font color="GREEN">335</font></p>
 <p>ἥμην ἐν θαλάμῳ, ἔθελον δ' ἄχεϊ προτραπέσθαι.</p>
 <p>νῦν δέ με παρειποῦσ' ἄλοχος μαλακοῖς ἐπέεσσιν</p>
 <p>ὅρμησ' ἐς πόλεμον: δοκέει δέ μοι ὧδε καὶ αὐτῷ</p>
 <p>λώϊον ἔσσεσθαι: νίκη δ' ἐπαμείβεται ἄνδρας.</p>
 <p>ἀλλ' ἄγε νῦν ἐπίμεινον, Ἀρήϊα τεύχεα δύω: <font color="GREEN">340</font></p>
 <p>ἢ ἴθ', ἐγὼ δὲ μέτειμι: κιχήσεσθαι δέ σ' ὀί̈ω.</p>
 <p> </p>
 <p>ὣς φάτο, τὸν δ' οὔ τι προσέφη κορυθαίολος Ἕκτωρ:</p>
 <p>τὸν δ' Ἑλένη μύθοισι προσηύδα μειλιχίοισι:</p>
 <p>δᾶερ ἐμεῖο κυνὸς κακομηχάνου ὀκρυοέσσης,</p>
 <p>ὥς μ' ὄφελ' ἤματι τῷ ὅτε με πρῶτον τέκε μήτηρ <font color="GREEN">345</font></p>
 <p> </p>
 <p>οἴχεσθαι προφέρουσα κακὴ ἀνέμοιο θύελλα</p>
 <p>εἰς ὄρος ἢ εἰς κῦμα πολυφλοίσβοιο θαλάσσης,</p>
 <p>ἔνθά με κῦμ' ἀπόερσε πάρος τάδε ἔργα γενέσθαι.</p>
 <p>αὐτὰρ ἐπεὶ τάδε γ' ὧδε θεοὶ κακὰ τεκμήραντο,</p>
 <p>ἀνδρὸς ἔπειτ' ὤφελλον ἀμείνονος εἶναι ἄκοιτις, <font color="GREEN">350</font></p>
 <p>ὃς ᾔδη νέμεσίν τε καὶ αἴσχεα πόλλ' ἀνθρώπων.</p>
 <p>τούτῳ δ' οὔτ' ἂρ νῦν φρένες ἔμπεδοι οὔτ' ἄρ' ὀπίσσω</p>
 <p>ἔσσονται: τὼ καί μιν ἐπαυρήσεσθαι ὀί̈ω.</p>
 <p>ἀλλ' ἄγε νῦν εἴσελθε καὶ ἕζεο τῷδ' ἐπὶ δίφρῳ</p>
 <p>δᾶερ, ἐπεί σε μάλιστα πόνος φρένας ἀμφιβέβηκεν <font color="GREEN">355</font></p>
 <p>εἵνεκ' ἐμεῖο κυνὸς καὶ Ἀλεξάνδρου ἕνεκ' ἄτης,</p>
 <p>οἷσιν ἐπὶ Ζεὺς θῆκε κακὸν μόρον, ὡς καὶ ὀπίσσω</p>
 <p>ἀνθρώποισι πελώμεθ' ἀοίδιμοι ἐσσομένοισι.</p>
 <p> </p>
 <p>τὴν δ' ἠμείβετ' ἔπειτα μέγας κορυθαίολος Ἕκτωρ</p>
 <p>μή με κάθιζ' Ἑλένη φιλέουσά περ: οὐδέ με πείσεις: <font color="GREEN">360</font></p>
 <p>ἤδη γάρ μοι θυμὸς ἐπέσσυται ὄφρ' ἐπαμύνω</p>
 <p>Τρώεσσ', οἳ μέγ' ἐμεῖο ποθὴν ἀπεόντος ἔχουσιν.</p>
 <p>ἀλλὰ σύ γ' ὄρνυθι τοῦτον, ἐπειγέσθω δὲ καὶ αὐτός,</p>
 <p>ὥς κεν ἔμ' ἔντοσθεν πόλιος καταμάρψῃ ἐόντα.</p>
 <p>καὶ γὰρ ἐγὼν οἶκον δὲ ἐλεύσομαι ὄφρα ἴδωμαι <font color="GREEN">365</font></p>
 <p>οἰκῆας ἄλοχόν τε φίλην καὶ νήπιον υἱόν.</p>
 <p>οὐ γὰρ οἶδ' εἰ ἔτι σφιν ὑπότροπος ἵξομαι αὖτις,</p>
 <p>ἦ ἤδη μ' ὑπὸ χερσὶ θεοὶ δαμόωσιν Ἀχαιῶν.</p>
 <p> </p>
 <p>ὣς ἄρα φωνήσας ἀπέβη κορυθαίολος Ἕκτωρ:</p>
 <p>αἶψα δ' ἔπειθ' ἵκανε δόμους εὖ ναιετάοντας, <font color="GREEN">370</font></p>
 <p>οὐδ' εὗρ' Ἀνδρομάχην λευκώλενον ἐν μεγάροισιν,</p>
 <p>ἀλλ' ἥ γε ξὺν παιδὶ καὶ ἀμφιπόλῳ ἐϋπέπλῳ</p>
 <p>πύργῳ ἐφεστήκει γοόωσά τε μυρομένη τε.</p>
 <p>Ἕκτωρ δ' ὡς οὐκ ἔνδον ἀμύμονα τέτμεν ἄκοιτιν</p>
 <p>ἔστη ἐπ' οὐδὸν ἰών, μετὰ δὲ δμῳῇσιν ἔειπεν: <font color="GREEN">375</font></p>
 <p>εἰ δ' ἄγε μοι δμῳαὶ νημερτέα μυθήσασθε:</p>
 <p>πῇ ἔβη Ἀνδρομάχη λευκώλενος ἐκ μεγάροιο;</p>
 <p>ἠέ πῃ ἐς γαλόων ἢ εἰνατέρων ἐϋπέπλων</p>
 <p>ἢ ἐς Ἀθηναίης ἐξοίχεται, ἔνθά περ ἄλλαι</p>
 <p>Τρῳαὶ ἐϋπλόκαμοι δεινὴν θεὸν ἱλάσκονται; <font color="GREEN">380</font></p>
 <p> </p>
 <p>τὸν δ' αὖτ' ὀτρηρὴ ταμίη πρὸς μῦθον ἔειπεν:</p>
 <p>Ἕκτορ ἐπεὶ μάλ' ἄνωγας ἀληθέα μυθήσασθαι,</p>
 <p>οὔτέ πῃ ἐς γαλόων οὔτ' εἰνατέρων ἐϋπέπλων</p>
 <p>οὔτ' ἐς Ἀθηναίης ἐξοίχεται, ἔνθά περ ἄλλαι</p>
 <p>Τρῳαὶ ἐϋπλόκαμοι δεινὴν θεὸν ἱλάσκονται, <font color="GREEN">385</font></p>
 <p>ἀλλ' ἐπὶ πύργον ἔβη μέγαν Ἰλίου, οὕνεκ' ἄκουσε</p>
 <p>τείρεσθαι Τρῶας, μέγα δὲ κράτος εἶναι Ἀχαιῶν.</p>
 <p>ἣ μὲν δὴ πρὸς τεῖχος ἐπειγομένη ἀφικάνει</p>
 <p>μαινομένῃ ἐϊκυῖα: φέρει δ' ἅμα παῖδα τιθήνη.</p>
 <p> </p>
 <p>ἦ ῥα γυνὴ ταμίη, ὃ δ' ἀπέσσυτο δώματος Ἕκτωρ <font color="GREEN">390</font></p>
 <p>τὴν αὐτὴν ὁδὸν αὖτις ἐϋκτιμένας κατ' ἀγυιάς.</p>
 <p>εὖτε πύλας ἵκανε διερχόμενος μέγα ἄστυ</p>
 <p>Σκαιάς, τῇ ἄρ' ἔμελλε διεξίμεναι πεδίον δέ,</p>
 <p>ἔνθ' ἄλοχος πολύδωρος ἐναντίη ἦλθε θέουσα</p>
 <p>Ἀνδρομάχη θυγάτηρ μεγαλήτορος Ἠετίωνος <font color="GREEN">395</font></p>
 <p>Ἠετίων ὃς ἔναιεν ὑπὸ Πλάκῳ ὑληέσσῃ</p>
 <p>Θήβῃ Ὑποπλακίῃ Κιλίκεσσ' ἄνδρεσσιν ἀνάσσων:</p>
 <p>τοῦ περ δὴ θυγάτηρ ἔχεθ' Ἕκτορι χαλκοκορυστῇ.</p>
 <p>ἥ οἱ ἔπειτ' ἤντησ', ἅμα δ' ἀμφίπολος κίεν αὐτῇ</p>
 <p>παῖδ' ἐπὶ κόλπῳ ἔχουσ' ἀταλάφρονα νήπιον αὔτως <font color="GREEN">400</font></p>
 <p>Ἑκτορίδην ἀγαπητὸν ἀλίγκιον ἀστέρι καλῷ,</p>
 <p>τόν ῥ' Ἕκτωρ καλέεσκε Σκαμάνδριον, αὐτὰρ οἱ ἄλλοι</p>
 <p>Ἀστυάνακτ': οἶος γὰρ ἐρύετο Ἴλιον Ἕκτωρ.</p>
 <p>ἤτοι ὃ μὲν μείδησεν ἰδὼν ἐς παῖδα σιωπῇ:</p>
 <p>Ἀνδρομάχη δέ οἱ ἄγχι παρίστατο δάκρυ χέουσα, <font color="GREEN">405</font></p>
 <p>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:</p>
 <p>δαιμόνιε φθίσει σε τὸ σὸν μένος, οὐδ' ἐλεαίρεις</p>
 <p>παῖδά τε νηπίαχον καὶ ἔμ' ἄμμορον, ἣ τάχα χήρη</p>
 <p>σεῦ ἔσομαι: τάχα γάρ σε κατακτανέουσιν Ἀχαιοὶ</p>
 <p>πάντες ἐφορμηθέντες: ἐμοὶ δέ κε κέρδιον εἴη <font color="GREEN">410</font></p>
 <p>σεῦ ἀφαμαρτούσῃ χθόνα δύμεναι: οὐ γὰρ ἔτ' ἄλλη</p>
 <p>ἔσται θαλπωρὴ ἐπεὶ ἂν σύ γε πότμον ἐπίσπῃς</p>
 <p>ἀλλ' ἄχε': οὐδέ μοι ἔστι πατὴρ καὶ πότνια μήτηρ.</p>
 <p>ἤτοι γὰρ πατέρ' ἁμὸν ἀπέκτανε δῖος Ἀχιλλεύς,</p>
 <p>ἐκ δὲ πόλιν πέρσεν Κιλίκων εὖ ναιετάουσαν <font color="GREEN">415</font></p>
 <p>Θήβην ὑψίπυλον: κατὰ δ' ἔκτανεν Ἠετίωνα,</p>
 <p>οὐδέ μιν ἐξενάριξε, σεβάσσατο γὰρ τό γε θυμῷ,</p>
 <p>ἀλλ' ἄρα μιν κατέκηε σὺν ἔντεσι δαιδαλέοισιν</p>
 <p>ἠδ' ἐπὶ σῆμ' ἔχεεν: περὶ δὲ πτελέας ἐφύτευσαν</p>
 <p>νύμφαι ὀρεστιάδες κοῦραι Διὸς αἰγιόχοιο. <font color="GREEN">420</font></p>
 <p>οἳ δέ μοι ἑπτὰ κασίγνητοι ἔσαν ἐν μεγάροισιν</p>
 <p>οἳ μὲν πάντες ἰῷ κίον ἤματι Ἄϊδος εἴσω:</p>
 <p>πάντας γὰρ κατέπεφνε ποδάρκης δῖος Ἀχιλλεὺς</p>
 <p>βουσὶν ἐπ' εἰλιπόδεσσι καὶ ἀργεννῇς ὀί̈εσσι.</p>
 <p>μητέρα δ', ἣ βασίλευεν ὑπὸ Πλάκῳ ὑληέσσῃ, <font color="GREEN">425</font></p>
 <p>τὴν ἐπεὶ ἂρ δεῦρ' ἤγαγ' ἅμ' ἄλλοισι κτεάτεσσιν,</p>
 <p>ἂψ ὅ γε τὴν ἀπέλυσε λαβὼν ἀπερείσι' ἄποινα,</p>
 <p>πατρὸς δ' ἐν μεγάροισι βάλ' Ἄρτεμις ἰοχέαιρα.</p>
 <p>Ἕκτορ ἀτὰρ σύ μοί ἐσσι πατὴρ καὶ πότνια μήτηρ</p>
 <p>ἠδὲ κασίγνητος, σὺ δέ μοι θαλερὸς παρακοίτης: <font color="GREEN">430</font></p>
 <p>ἀλλ' ἄγε νῦν ἐλέαιρε καὶ αὐτοῦ μίμν' ἐπὶ πύργῳ,</p>
 <p>μὴ παῖδ' ὀρφανικὸν θήῃς χήρην τε γυναῖκα:</p>
 <p>λαὸν δὲ στῆσον παρ' ἐρινεόν, ἔνθα μάλιστα</p>
 <p>ἀμβατός ἐστι πόλις καὶ ἐπίδρομον ἔπλετο τεῖχος.</p>
 <p>τρὶς γὰρ τῇ γ' ἐλθόντες ἐπειρήσανθ' οἱ ἄριστοι <font color="GREEN">435</font></p>
 <p>ἀμφ' Αἴαντε δύω καὶ ἀγακλυτὸν Ἰδομενῆα</p>
 <p>ἠδ' ἀμφ' Ἀτρεί̈δας καὶ Τυδέος ἄλκιμον υἱόν:</p>
 <p>ἤ πού τίς σφιν ἔνισπε θεοπροπίων ἐὺ̈ εἰδώς,</p>
 <p>ἤ νυ καὶ αὐτῶν θυμὸς ἐποτρύνει καὶ ἀνώγει.</p>
 <p> </p>
 <p>τὴν δ' αὖτε προσέειπε μέγας κορυθαίολος Ἕκτωρ: <font color="GREEN">440</font></p>
 <p>ἦ καὶ ἐμοὶ τάδε πάντα μέλει γύναι: ἀλλὰ μάλ' αἰνῶς</p>
 <p>αἰδέομαι Τρῶας καὶ Τρῳάδας ἑλκεσιπέπλους,</p>
 <p>αἴ κε κακὸς ὣς νόσφιν ἀλυσκάζω πολέμοιο:</p>
 <p>οὐδέ με θυμὸς ἄνωγεν, ἐπεὶ μάθον ἔμμεναι ἐσθλὸς</p>
 <p>αἰεὶ καὶ πρώτοισι μετὰ Τρώεσσι μάχεσθαι <font color="GREEN">445</font></p>
 <p>ἀρνύμενος πατρός τε μέγα κλέος ἠδ' ἐμὸν αὐτοῦ.</p>
 <p>εὖ γὰρ ἐγὼ τόδε οἶδα κατὰ φρένα καὶ κατὰ θυμόν:</p>
 <p>ἔσσεται ἦμαρ ὅτ' ἄν ποτ' ὀλώλῃ Ἴλιος ἱρὴ</p>
 <p>καὶ Πρίαμος καὶ λαὸς ἐϋμμελίω Πριάμοιο.</p>
 <p>ἀλλ' οὔ μοι Τρώων τόσσον μέλει ἄλγος ὀπίσσω, <font color="GREEN">450</font></p>
 <p>οὔτ' αὐτῆς Ἑκάβης οὔτε Πριάμοιο ἄνακτος</p>
 <p>οὔτε κασιγνήτων, οἵ κεν πολέες τε καὶ ἐσθλοὶ</p>
 <p>ἐν κονίῃσι πέσοιεν ὑπ' ἀνδράσι δυσμενέεσσιν,</p>
 <p>ὅσσον σεῦ, ὅτε κέν τις Ἀχαιῶν χαλκοχιτώνων</p>
 <p>δακρυόεσσαν ἄγηται ἐλεύθερον ἦμαρ ἀπούρας: <font color="GREEN">455</font></p>
 <p>καί κεν ἐν Ἄργει ἐοῦσα πρὸς ἄλλης ἱστὸν ὑφαίνοις,</p>
 <p>καί κεν ὕδωρ φορέοις Μεσσηί̈δος ἢ Ὑπερείης</p>
 <p>πόλλ' ἀεκαζομένη, κρατερὴ δ' ἐπικείσετ' ἀνάγκη:</p>
 <p>καί ποτέ τις εἴπῃσιν ἰδὼν κατὰ δάκρυ χέουσαν:</p>
 <p>Ἕκτορος ἥδε γυνὴ ὃς ἀριστεύεσκε μάχεσθαι <font color="GREEN">460</font></p>
 <p>Τρώων ἱπποδάμων ὅτε Ἴλιον ἀμφεμάχοντο.</p>
 <p>ὥς ποτέ τις ἐρέει: σοὶ δ' αὖ νέον ἔσσεται ἄλγος</p>
 <p>χήτεϊ τοιοῦδ' ἀνδρὸς ἀμύνειν δούλιον ἦμαρ.</p>
 <p>ἀλλά με τεθνηῶτα χυτὴ κατὰ γαῖα καλύπτοι</p>
 <p>πρίν γέ τι σῆς τε βοῆς σοῦ θ' ἑλκηθμοῖο πυθέσθαι. <font color="GREEN">465</font></p>
 <p>ὣς εἰπὼν οὗ παιδὸς ὀρέξατο φαίδιμος Ἕκτωρ:</p>
 <p>ἂψ δ' ὃ πάϊς πρὸς κόλπον ἐϋζώνοιο τιθήνης</p>
 <p>ἐκλίνθη ἰάχων πατρὸς φίλου ὄψιν ἀτυχθεὶς</p>
 <p>ταρβήσας χαλκόν τε ἰδὲ λόφον ἱππιοχαίτην,</p>
 <p>δεινὸν ἀπ' ἀκροτάτης κόρυθος νεύοντα νοήσας. <font color="GREEN">470</font></p>
 <p>ἐκ δ' ἐγέλασσε πατήρ τε φίλος καὶ πότνια μήτηρ:</p>
 <p>αὐτίκ' ἀπὸ κρατὸς κόρυθ' εἵλετο φαίδιμος Ἕκτωρ,</p>
 <p>καὶ τὴν μὲν κατέθηκεν ἐπὶ χθονὶ παμφανόωσαν:</p>
 <p>αὐτὰρ ὅ γ' ὃν φίλον υἱὸν ἐπεὶ κύσε πῆλέ τε χερσὶν</p>
 <p>εἶπε δ' ἐπευξάμενος Διί τ' ἄλλοισίν τε θεοῖσι: <font color="GREEN">475</font></p>
 <p>Ζεῦ ἄλλοι τε θεοὶ δότε δὴ καὶ τόνδε γενέσθαι</p>
 <p>παῖδ' ἐμὸν ὡς καὶ ἐγώ περ ἀριπρεπέα Τρώεσσιν,</p>
 <p>ὧδε βίην τ' ἀγαθόν, καὶ Ἰλίου ἶφι ἀνάσσειν:</p>
 <p>καί ποτέ τις εἴποι πατρός γ' ὅδε πολλὸν ἀμείνων</p>
 <p>ἐκ πολέμου ἀνιόντα: φέροι δ' ἔναρα βροτόεντα <font color="GREEN">480</font></p>
 <p>κτείνας δήϊον ἄνδρα, χαρείη δὲ φρένα μήτηρ.</p>
 <p> </p>
 <p>ὣς εἰπὼν ἀλόχοιο φίλης ἐν χερσὶν ἔθηκε</p>
 <p>παῖδ' ἑόν: ἣ δ' ἄρα μιν κηώδεϊ δέξατο κόλπῳ</p>
 <p>δακρυόεν γελάσασα: πόσις δ' ἐλέησε νοήσας,</p>
 <p>χειρί τέ μιν κατέρεξεν ἔπος τ' ἔφατ' ἔκ τ' ὀνόμαζε: <font color="GREEN">485</font></p>
 <p>δαιμονίη μή μοί τι λίην ἀκαχίζεο θυμῷ:</p>
 <p>οὐ γάρ τίς μ' ὑπὲρ αἶσαν ἀνὴρ Ἄϊδι προϊάψει:</p>
 <p>μοῖραν δ' οὔ τινά φημι πεφυγμένον ἔμμεναι ἀνδρῶν,</p>
 <p>οὐ κακὸν οὐδὲ μὲν ἐσθλόν, ἐπὴν τὰ πρῶτα γένηται.</p>
 <p>ἀλλ' εἰς οἶκον ἰοῦσα τὰ σ' αὐτῆς ἔργα κόμιζε <font color="GREEN">490</font></p>
 <p>ἱστόν τ' ἠλακάτην τε, καὶ ἀμφιπόλοισι κέλευε</p>
 <p>ἔργον ἐποίχεσθαι: πόλεμος δ' ἄνδρεσσι μελήσει</p>
 <p>πᾶσι, μάλιστα δ' ἐμοί, τοὶ Ἰλίῳ ἐγγεγάασιν.</p>
 <p> </p>
 <p>ὣς ἄρα φωνήσας κόρυθ' εἵλετο φαίδιμος Ἕκτωρ</p>
 <p>ἵππουριν: ἄλοχος δὲ φίλη οἶκον δὲ βεβήκει <font color="GREEN">495</font></p>
 <p>ἐντροπαλιζομένη, θαλερὸν κατὰ δάκρυ χέουσα.</p>
 <p>αἶψα δ' ἔπειθ' ἵκανε δόμους εὖ ναιετάοντας</p>
 <p>Ἕκτορος ἀνδροφόνοιο, κιχήσατο δ' ἔνδοθι πολλὰς</p>
 <p>ἀμφιπόλους, τῇσιν δὲ γόον πάσῃσιν ἐνῶρσεν.</p>
 <p>αἳ μὲν ἔτι ζωὸν γόον Ἕκτορα ᾧ ἐνὶ οἴκῳ: <font color="GREEN">500</font></p>
 <p>οὐ γάρ μιν ἔτ' ἔφαντο ὑπότροπον ἐκ πολέμοιο</p>
 <p>ἵξεσθαι προφυγόντα μένος καὶ χεῖρας Ἀχαιῶν.</p>
 <p>οὐδὲ Πάρις δήθυνεν ἐν ὑψηλοῖσι δόμοισιν,</p>
 <p>ἀλλ' ὅ γ', ἐπεὶ κατέδυ κλυτὰ τεύχεα ποικίλα χαλκῷ,</p>
 <p>σεύατ' ἔπειτ' ἀνὰ ἄστυ ποσὶ κραιπνοῖσι πεποιθώς. <font color="GREEN">505</font></p>
 <p>ὡς δ' ὅτε τις στατὸς ἵππος ἀκοστήσας ἐπὶ φάτνῃ</p>
 <p>δεσμὸν ἀπορρήξας θείῃ πεδίοιο κροαίνων</p>
 <p>εἰωθὼς λούεσθαι ἐϋρρεῖος ποταμοῖο</p>
 <p>κυδιόων: ὑψοῦ δὲ κάρη ἔχει, ἀμφὶ δὲ χαῖται</p>
 <p>ὤμοις ἀί̈σσονται: ὃ δ' ἀγλαί̈ηφι πεποιθὼς <font color="GREEN">510</font></p>
 <p>ῥίμφά ἑ γοῦνα φέρει μετά τ' ἤθεα καὶ νομὸν ἵππων:</p>
 <p>ὣς υἱὸς Πριάμοιο Πάρις κατὰ Περγάμου ἄκρης</p>
 <p>τεύχεσι παμφαίνων ὥς τ' ἠλέκτωρ ἐβεβήκει</p>
 <p>καγχαλόων, ταχέες δὲ πόδες φέρον: αἶψα δ' ἔπειτα</p>
 <p>Ἕκτορα δῖον ἔτετμεν ἀδελφεὸν εὖτ' ἄρ' ἔμελλε <font color="GREEN">515</font></p>
 <p>στρέψεσθ' ἐκ χώρης ὅθι ᾗ ὀάριζε γυναικί.</p>
 <p>τὸν πρότερος προσέειπεν Ἀλέξανδρος θεοειδής:</p>
 <p>ἠθεῖ' ἦ μάλα δή σε καὶ ἐσσύμενον κατερύκω</p>
 <p>δηθύνων, οὐδ' ἦλθον ἐναίσιμον ὡς ἐκέλευες;</p>
 <p> </p>
 <p>τὸν δ' ἀπαμειβόμενος προσέφη κορυθαίολος Ἕκτωρ: <font color="GREEN">520</font></p>
 <p>δαιμόνι' οὐκ ἄν τίς τοι ἀνὴρ ὃς ἐναίσιμος εἴη</p>
 <p>ἔργον ἀτιμήσειε μάχης, ἐπεὶ ἄλκιμός ἐσσι:</p>
 <p>ἀλλὰ ἑκὼν μεθιεῖς τε καὶ οὐκ ἐθέλεις: τὸ δ' ἐμὸν κῆρ</p>
 <p>ἄχνυται ἐν θυμῷ, ὅθ' ὑπὲρ σέθεν αἴσχε' ἀκούω</p>
 <p>πρὸς Τρώων, οἳ ἔχουσι πολὺν πόνον εἵνεκα σεῖο. <font color="GREEN">525</font></p>
 <p>ἀλλ' ἴομεν: τὰ δ' ὄπισθεν ἀρεσσόμεθ', αἴ κέ ποθι Ζεὺς</p>
 <p>δώῃ ἐπουρανίοισι θεοῖς αἰειγενέτῃσι</p>
 <p>κρητῆρα στήσασθαι ἐλεύθερον ἐν μεγάροισιν</p>
 <p>ἐκ Τροίης ἐλάσαντας ἐϋκνήμιδας Ἀχαιούς.</p>
 <p> </p>
 <p> </p>
 
 
 <p></p><hr>
 <center>
 <a href="ili07.htm">Next: Book 7</a></center>
 </body>