<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Ovid</a> 
 <a href="index.htm">Index</a> 
 
 <br>
 <a href="meta04.htm">English</a> 
 
 <br>
 <a href="metal03.htm">Previous</a> 
 <a href="metal05.htm">Next</a> 
 <hr><a href="https://www.amazon.com/exec/obidos/ASIN/1853267902/internetsacredte">Buy this Book at Amazon.com</a></center>
 <hr>
 <p align="CENTER"><font size="-1" color="GREEN"><i>Metamorphoses</i>, by Ovid, , tr. John Dryden, et al [1717], at sacred-texts.com</font></p><hr>
 <h1 align="CENTER">P. OVIDI NASONIS METAMORPHOSEN LIBER QVARTVS</h1>
 <p>At non Alcithoe Minyeias orgia censet<br>
 accipienda dei, sed adhuc temeraria Bacchum<br>
 progeniem negat esse Iovis sociasque sorores<br>
 inpietatis habet. festum celebrare sacerdos<br>
 5 inmunesque operum famulas dominasque suorum<br>
 pectora pelle tegi, crinales solvere vittas,<br>
 serta coma, manibus frondentis sumere thyrsos<br>
 iusserat et saevam laesi fore numinis iram<br>
 vaticinatus erat: parent matresque nurusque<br>
 10 telasque calathosque infectaque pensa reponunt<br>
 turaque dant Bacchumque vocant Bromiumque Lyaeumque<br>
 ignigenamque satumque iterum solumque bimatrem;<br>
 additur his Nyseus indetonsusque Thyoneus<br>
 et cum Lenaeo genialis consitor uvae<br>
 15 Nycteliusque Eleleusque parens et Iacchus et Euhan,<br>
 et quae praeterea per Graias plurima gentes<br>
 nomina, Liber, habes. tibi enim inconsumpta iuventa est,    <br>
 tu puer aeternus, tu formosissimus alto<br>
 conspiceris caelo; tibi, cum sine cornibus adstas,<br>
 20 virgineum caput est; Oriens tibi victus, adusque<br>
 decolor extremo qua tinguitur India Gange.<br>
 Penthea tu, venerande, bipenniferumque Lycurgum<br>
 sacrilegos mactas, Tyrrhenaque mittis in aequor<br>
 corpora, tu biiugum pictis insignia frenis<br>
 25 colla premis lyncum. bacchae satyrique sequuntur,<br>
 quique senex ferula titubantis ebrius artus<br>
 sustinet et pando non fortiter haeret asello.<br>
 quacumque ingrederis, clamor iuvenalis et una<br>
 femineae voces inpulsaque tympana palmis<br>
 30 concavaque aera sonant longoque foramine buxus.<br>
     'Placatus mitisque' rogant Ismenides 'adsis,'<br>
 iussaque sacra colunt; solae Minyeides intus<br>
 intempestiva turbantes festa Minerva<br>
 aut ducunt lanas aut stamina pollice versant<br>
 35 aut haerent telae famulasque laboribus urguent.<br>
 e quibus una levi deducens pollice filum<br>
 'dum cessant aliae commentaque sacra frequentant,<br>
 nos quoque, quas Pallas, melior dea, detinet' inquit,<br>
 'utile opus manuum vario sermone levemus<br>
 40 perque vices aliquid, quod tempora longa videri<br>
 non sinat, in medium vacuas referamus ad aures!'<br>
 dicta probant primamque iubent narrare sorores.<br>
 illa, quid e multis referat (nam plurima norat),<br>
 cogitat et dubia est, de te, Babylonia, narret,<br>
 45 Derceti, quam versa squamis velantibus artus<br>
 stagna Palaestini credunt motasse figura, <br>
 an magis, ut sumptis illius filia pennis<br>
 extremos albis in turribus egerit annos,<br>
 nais an ut cantu nimiumque potentibus herbis<br>
 50 verterit in tacitos iuvenalia corpora pisces,<br>
 donec idem passa est, an, quae poma alba ferebat<br>
 ut nunc nigra ferat contactu sanguinis arbor:<br>
 hoc placet; hanc, quoniam vulgaris fabula non est,<br>
 talibus orsa modis lana sua fila sequente:<br>
 55     'Pyramus et Thisbe, iuvenum pulcherrimus alter,<br>
 altera, quas Oriens habuit, praelata puellis,<br>
 contiguas tenuere domos, ubi dicitur altam<br>
 coctilibus muris cinxisse Semiramis urbem.<br>
 notitiam primosque gradus vicinia fecit,<br>
 60 tempore crevit amor; taedae quoque iure coissent,<br>
 sed vetuere patres: quod non potuere vetare,<br>
 ex aequo captis ardebant mentibus ambo.<br>
 conscius omnis abest; nutu signisque loquuntur,<br>
 quoque magis tegitur, tectus magis aestuat ignis.<br>
 65 fissus erat tenui rima, quam duxerat olim,<br>
 cum fieret, paries domui communis utrique.<br>
 id vitium nulli per saecula longa notatum--<br>
 quid non sentit amor?--primi vidistis amantes<br>
 et vocis fecistis iter, tutaeque per illud<br>
 70 murmure blanditiae minimo transire solebant.<br>
 saepe, ubi constiterant hinc Thisbe, Pyramus illinc,<br>
 inque vices fuerat captatus anhelitus oris,<br>
 "invide" dicebant "paries, quid amantibus obstas?<br>
 quantum erat, ut sineres toto nos corpore iungi<br>
 75 aut, hoc si nimium est, vel ad oscula danda pateres? <br>
 nec sumus ingrati: tibi nos debere fatemur,<br>
 quod datus est verbis ad amicas transitus auris."<br>
 talia diversa nequiquam sede locuti<br>
 sub noctem dixere "vale" partique dedere<br>
 80 oscula quisque suae non pervenientia contra.<br>
 postera nocturnos Aurora removerat ignes,<br>
 solque pruinosas radiis siccaverat herbas:<br>
 ad solitum coiere locum. tum murmure parvo<br>
 multa prius questi statuunt, ut nocte silenti<br>
 85 fallere custodes foribusque excedere temptent,<br>
 cumque domo exierint, urbis quoque tecta relinquant,<br>
 neve sit errandum lato spatiantibus arvo,<br>
 conveniant ad busta Nini lateantque sub umbra<br>
 arboris: arbor ibi niveis uberrima pomis,<br>
 90 ardua morus, erat, gelido contermina fonti.<br>
 pacta placent; et lux, tarde discedere visa,<br>
 praecipitatur aquis, et aquis nox exit ab isdem.<br>
     'Callida per tenebras versato cardine Thisbe<br>
 egreditur fallitque suos adopertaque vultum<br>
 95 pervenit ad tumulum dictaque sub arbore sedit.<br>
 audacem faciebat amor. venit ecce recenti<br>
 caede leaena boum spumantis oblita rictus<br>
 depositura sitim vicini fontis in unda;<br>
 quam procul ad lunae radios Babylonia Thisbe<br>
 100 vidit et obscurum timido pede fugit in antrum,<br>
 dumque fugit, tergo velamina lapsa reliquit.<br>
 ut lea saeva sitim multa conpescuit unda,<br>
 dum redit in silvas, inventos forte sine ipsa<br>
 ore cruentato tenues laniavit amictus. <br>
 105 serius egressus vestigia vidit in alto<br>
 pulvere certa ferae totoque expalluit ore<br>
 Pyramus; ut vero vestem quoque sanguine tinctam<br>
 repperit, "una duos" inquit "nox perdet amantes,<br>
 e quibus illa fuit longa dignissima vita;<br>
 110 nostra nocens anima est. ego te, miseranda, peremi,<br>
 in loca plena metus qui iussi nocte venires<br>
 nec prior huc veni. nostrum divellite corpus<br>
 et scelerata fero consumite viscera morsu,<br>
 o quicumque sub hac habitatis rupe leones!<br>
 115 sed timidi est optare necem." velamina Thisbes<br>
 tollit et ad pactae secum fert arboris umbram,<br>
 utque dedit notae lacrimas, dedit oscula vesti,<br>
 "accipe nunc" inquit "nostri quoque sanguinis haustus!"<br>
 quoque erat accinctus, demisit in ilia ferrum,<br>
 120 nec mora, ferventi moriens e vulnere traxit.<br>
 ut iacuit resupinus humo, cruor emicat alte,<br>
 non aliter quam cum vitiato fistula plumbo<br>
 scinditur et tenui stridente foramine longas<br>
 eiaculatur aquas atque ictibus aera rumpit.<br>
 125 arborei fetus adspergine caedis in atram<br>
 vertuntur faciem, madefactaque sanguine radix<br>
 purpureo tinguit pendentia mora colore.<br>
     'Ecce metu nondum posito, ne fallat amantem,<br>
 illa redit iuvenemque oculis animoque requirit,<br>
 130 quantaque vitarit narrare pericula gestit;<br>
 utque locum et visa cognoscit in arbore formam,<br>
 sic facit incertam pomi color: haeret, an haec sit. <br>
 dum dubitat, tremebunda videt pulsare cruentum<br>
 membra solum, retroque pedem tulit, oraque buxo<br>
 135 pallidiora gerens exhorruit aequoris instar,<br>
 quod tremit, exigua cum summum stringitur aura.<br>
 sed postquam remorata suos cognovit amores,<br>
 percutit indignos claro plangore lacertos<br>
 et laniata comas amplexaque corpus amatum<br>
 140 vulnera supplevit lacrimis fletumque cruori<br>
 miscuit et gelidis in vultibus oscula figens<br>
 "Pyrame," clamavit, "quis te mihi casus ademit?<br>
 Pyrame, responde! tua te carissima Thisbe<br>
 nominat; exaudi vultusque attolle iacentes!"<br>
 145 ad nomen Thisbes oculos a morte gravatos<br>
 Pyramus erexit visaque recondidit illa.<br>
     'Quae postquam vestemque suam cognovit et ense<br>
 vidit ebur vacuum, "tua te manus" inquit "amorque<br>
 perdidit, infelix! est et mihi fortis in unum<br>
 150 hoc manus, est et amor: dabit hic in vulnera vires.<br>
 persequar extinctum letique miserrima dicar<br>
 causa comesque tui: quique a me morte revelli<br>
 heu sola poteras, poteris nec morte revelli.<br>
 hoc tamen amborum verbis estote rogati,<br>
 155 o multum miseri meus illiusque parentes,<br>
 ut, quos certus amor, quos hora novissima iunxit,<br>
 conponi tumulo non invideatis eodem;<br>
 at tu quae ramis arbor miserabile corpus<br>
 nunc tegis unius, mox es tectura duorum,<br>
 160 signa tene caedis pullosque et luctibus aptos<br>
 semper habe fetus, gemini monimenta cruoris." <br>
 dixit et aptato pectus mucrone sub imum<br>
 incubuit ferro, quod adhuc a caede tepebat.<br>
 vota tamen tetigere deos, tetigere parentes;<br>
 165 nam color in pomo est, ubi permaturuit, ater,<br>
 quodque rogis superest, una requiescit in urna.'<br>
     Desierat: mediumque fuit breve tempus, et orsa est<br>
 dicere Leuconoe: vocem tenuere sorores.<br>
 'hunc quoque, siderea qui temperat omnia luce,<br>
 170 cepit amor Solem: Solis referemus amores.<br>
 primus adulterium Veneris cum Marte putatur<br>
 hic vidisse deus; videt hic deus omnia primus.<br>
 indoluit facto Iunonigenaeque marito<br>
 furta tori furtique locum monstravit, at illi<br>
 175 et mens et quod opus fabrilis dextra tenebat<br>
 excidit: extemplo graciles ex aere catenas<br>
 retiaque et laqueos, quae lumina fallere possent,<br>
 elimat. non illud opus tenuissima vincant<br>
 stamina, non summo quae pendet aranea tigno;<br>
 180 utque levis tactus momentaque parva sequantur,<br>
 efficit et lecto circumdata collocat arte.<br>
 ut venere torum coniunx et adulter in unum,<br>
 arte viri vinclisque nova ratione paratis<br>
 in mediis ambo deprensi amplexibus haerent.<br>
 185 Lemnius extemplo valvas patefecit eburnas<br>
 inmisitque deos; illi iacuere ligati<br>
 turpiter, atque aliquis de dis non tristibus optat<br>
 sic fieri turpis; superi risere, diuque<br>
 haec fuit in toto notissima fabula caelo.<br>
 190     'Exigit indicii memorem Cythereia poenam <br>
 inque vices illum, tectos qui laesit amores,<br>
 laedit amore pari. quid nunc, Hyperione nate,<br>
 forma colorque tibi radiataque lumina prosunt?<br>
 nempe, tuis omnes qui terras ignibus uris,<br>
 195 ureris igne novo; quique omnia cernere debes,<br>
 Leucothoen spectas et virgine figis in una,<br>
 quos mundo debes, oculos. modo surgis Eoo<br>
 temperius caelo, modo serius incidis undis,<br>
 spectandique mora brumalis porrigis horas;<br>
 200 deficis interdum, vitiumque in lumina mentis<br>
 transit et obscurus mortalia pectora terres.<br>
 nec tibi quod lunae terris propioris imago<br>
 obstiterit, palles: facit hunc amor iste colorem.<br>
 diligis hanc unam, nec te Clymeneque Rhodosque<br>
 205 nec tenet Aeaeae genetrix pulcherrima Circes<br>
 quaeque tuos Clytie quamvis despecta petebat<br>
 concubitus ipsoque illo grave vulnus habebat<br>
 tempore: Leucothoe multarum oblivia fecit,<br>
 gentis odoriferae quam formosissima partu<br>
 210 edidit Eurynome; sed postquam filia crevit,<br>
 quam mater cunctas, tam matrem filia vicit.<br>
 rexit Achaemenias urbes pater Orchamus isque<br>
 septimus a prisco numeratur origine Belo.<br>
     'Axe sub Hesperio sunt pascua Solis equorum:<br>
 215 ambrosiam pro gramine habent; ea fessa diurnis<br>
 membra ministeriis nutrit reparatque labori.<br>
 dumque ibi quadrupedes caelestia pabula carpunt<br>
 noxque vicem peragit, thalamos deus intrat amatos, <br>
 versus in Eurynomes faciem genetricis, et inter<br>
 220 bis sex Leucothoen famulas ad lumina cernit<br>
 levia versato ducentem stamina fuso.<br>
 ergo ubi ceu mater carae dedit oscula natae,<br>
 "res" ait "arcana est: famulae, discedite neve<br>
 eripite arbitrium matri secreta loquendi."<br>
 225 paruerant, thalamoque deus sine teste relicto<br>
 "ille ego sum" dixit, "qui longum metior annum,<br>
 omnia qui video, per quem videt omnia tellus,<br>
 mundi oculus: mihi, crede, places." pavet illa, metuque<br>
 et colus et fusus digitis cecidere remissis.<br>
 230 ipse timor decuit. nec longius ille moratus<br>
 in veram rediit speciem solitumque nitorem;<br>
 at virgo quamvis inopino territa visu<br>
 victa nitore dei posita vim passa querella est.<br>
     'Invidit Clytie (neque enim moderatus in illa<br>
 235 Solis amor fuerat) stimulataque paelicis ira<br>
 vulgat adulterium diffamatamque parenti<br>
 indicat. ille ferox inmansuetusque precantem<br>
 tendentemque manus ad lumina Solis et "ille<br>
 vim tulit invitae" dicentem defodit alta<br>
 240 crudus humo tumulumque super gravis addit harenae.<br>
 dissipat hunc radiis Hyperione natus iterque<br>
 dat tibi, qua possis defossos promere vultus;<br>
 nec tu iam poteras enectum pondere terrae<br>
 tollere, nympha, caput corpusque exsangue iacebas:<br>
 245 nil illo fertur volucrum moderator equorum <br>
 post Phaethonteos vidisse dolentius ignes.<br>
 ille quidem gelidos radiorum viribus artus<br>
 si queat in vivum temptat revocare calorem;<br>
 sed quoniam tantis fatum conatibus obstat,<br>
 250 nectare odorato sparsit corpusque locumque<br>
 multaque praequestus "tanges tamen aethera" dixit.<br>
 protinus inbutum caelesti nectare corpus<br>
 delicuit terramque suo madefecit odore,<br>
 virgaque per glaebas sensim radicibus actis<br>
 255 turea surrexit tumulumque cacumine rupit.<br>
     'At Clytien, quamvis amor excusare dolorem<br>
 indiciumque dolor poterat, non amplius auctor<br>
 lucis adit Venerisque modum sibi fecit in illa.<br>
 tabuit ex illo dementer amoribus usa;<br>
 260 nympharum inpatiens et sub Iove nocte dieque<br>
 sedit humo nuda nudis incompta capillis,<br>
 perque novem luces expers undaeque cibique<br>
 rore mero lacrimisque suis ieiunia pavit<br>
 nec se movit humo; tantum spectabat euntis<br>
 265 ora dei vultusque suos flectebat ad illum.<br>
 membra ferunt haesisse solo, partemque coloris<br>
 luridus exsangues pallor convertit in herbas;<br>
 est in parte rubor violaeque simillimus ora<br>
 flos tegit. illa suum, quamvis radice tenetur,<br>
 270 vertitur ad Solem mutataque servat amorem.'<br>
 dixerat, et factum mirabile ceperat auris;<br>
 pars fieri potuisse negant, pars omnia veros<br>
 posse deos memorant: sed non est Bacchus in illis.<br>
     Poscitur Alcithoe, postquam siluere sorores. <br>
 275 quae radio stantis percurrens stamina telae<br>
 'vulgatos taceo' dixit 'pastoris amores<br>
 Daphnidis Idaei, quem nymphe paelicis ira<br>
 contulit in saxum: tantus dolor urit amantes;<br>
 nec loquor, ut quondam naturae iure novato<br>
 280 ambiguus fuerit modo vir, modo femina Sithon.<br>
 te quoque, nunc adamas, quondam fidissime parvo,<br>
 Celmi, Iovi largoque satos Curetas ab imbri<br>
 et Crocon in parvos versum cum Smilace flores<br>
 praetereo dulcique animos novitate tenebo.<br>
 285     'Unde sit infamis, quare male fortibus undis<br>
 Salmacis enervet tactosque remolliat artus,<br>
 discite. causa latet, vis est notissima fontis.<br>
 Mercurio puerum diva Cythereide natum<br>
 naides Idaeis enutrivere sub antris,<br>
 290 cuius erat facies, in qua materque paterque<br>
 cognosci possent; nomen quoque traxit ab illis.<br>
 is tria cum primum fecit quinquennia, montes<br>
 deseruit patrios Idaque altrice relicta<br>
 ignotis errare locis, ignota videre<br>
 295 flumina gaudebat, studio minuente laborem.<br>
 ille etiam Lycias urbes Lyciaeque propinquos<br>
 Caras adit: videt hic stagnum lucentis ad imum<br>
 usque solum lymphae; non illic canna palustris<br>
 nec steriles ulvae nec acuta cuspide iunci;<br>
 300 perspicuus liquor est; stagni tamen ultima vivo<br>
 caespite cinguntur semperque virentibus herbis.<br>
 nympha colit, sed nec venatibus apta nec arcus<br>
 flectere quae soleat nec quae contendere cursu, <br>
 solaque naiadum celeri non nota Dianae.<br>
 305 saepe suas illi fama est dixisse sorores<br>
 "Salmaci, vel iaculum vel pictas sume pharetras<br>
 et tua cum duris venatibus otia misce!"<br>
 nec iaculum sumit nec pictas illa pharetras,<br>
 nec sua cum duris venatibus otia miscet,<br>
 310 sed modo fonte suo formosos perluit artus,<br>
 saepe Cytoriaco deducit pectine crines<br>
 et, quid se deceat, spectatas consulit undas;<br>
 nunc perlucenti circumdata corpus amictu<br>
 mollibus aut foliis aut mollibus incubat herbis,<br>
 315 saepe legit flores. et tum quoque forte legebat,<br>
 cum puerum vidit visumque optavit habere.<br>
     'Nec tamen ante adiit, etsi properabat adire,<br>
 quam se conposuit, quam circumspexit amictus<br>
 et finxit vultum et meruit formosa videri.<br>
 320 tunc sic orsa loqui: "puer o dignissime credi<br>
 esse deus, seu tu deus es, potes esse Cupido,<br>
 sive es mortalis, qui te genuere, beati,<br>
 et frater felix, et fortunata profecto,<br>
 si qua tibi soror est, et quae dedit ubera nutrix;<br>
 325 sed longe cunctis longeque beatior illa,<br>
 si qua tibi sponsa est, si quam dignabere taeda.<br>
 haec tibi sive aliqua est, mea sit furtiva voluptas,<br>
 seu nulla est, ego sim, thalamumque ineamus eundem."<br>
 nais ab his tacuit. pueri rubor ora notavit;<br>
 330 nescit, enim, quid amor; sed et erubuisse decebat:<br>
 hic color aprica pendentibus arbore pomis<br>
 aut ebori tincto est aut sub candore rubenti,<br>
 cum frustra resonant aera auxiliaria, lunae.<br>
 poscenti nymphae sine fine sororia saltem <br>
 335 oscula iamque manus ad eburnea colla ferenti<br>
 "desinis, an fugio tecumque" ait "ista relinquo?"<br>
 Salmacis extimuit "loca" que "haec tibi libera trado,<br>
 hospes" ait simulatque gradu discedere verso,<br>
 tum quoque respiciens, fruticumque recondita silva<br>
 340 delituit flexuque genu submisit; at ille,<br>
 scilicet ut vacuis et inobservatus in herbis,<br>
 huc it et hinc illuc et in adludentibus undis<br>
 summa pedum taloque tenus vestigia tinguit;<br>
 nec mora, temperie blandarum captus aquarum<br>
 345 mollia de tenero velamina corpore ponit.<br>
 tum vero placuit, nudaeque cupidine formae<br>
 Salmacis exarsit; flagrant quoque lumina nymphae,<br>
 non aliter quam cum puro nitidissimus orbe<br>
 opposita speculi referitur imagine Phoebus;<br>
 350 vixque moram patitur, vix iam sua gaudia differt,<br>
 iam cupit amplecti, iam se male continet amens.<br>
 ille cavis velox adplauso corpore palmis<br>
 desilit in latices alternaque bracchia ducens<br>
 in liquidis translucet aquis, ut eburnea si quis<br>
 355 signa tegat claro vel candida lilia vitro.<br>
 "vicimus et meus est" exclamat nais, et omni<br>
 veste procul iacta mediis inmittitur undis,<br>
 pugnantemque tenet, luctantiaque oscula carpit,<br>
 subiectatque manus, invitaque pectora tangit,<br>
 360 et nunc hac iuveni, nunc circumfunditur illac;<br>
 denique nitentem contra elabique volentem<br>
 inplicat ut serpens, quam regia sustinet ales<br>
 sublimemque rapit: pendens caput illa pedesque<br>
 adligat et cauda spatiantes inplicat alas;<br>
 365 utve solent hederae longos intexere truncos,<br>
 utque sub aequoribus deprensum polypus hostem <br>
 continet ex omni dimissis parte flagellis.<br>
 perstat Atlantiades sperataque gaudia nymphae<br>
 denegat; illa premit commissaque corpore toto<br>
 370 sicut inhaerebat, "pugnes licet, inprobe," dixit,<br>
 "non tamen effugies. ita, di, iubeatis, et istum<br>
 nulla dies a me nec me deducat ab isto."<br>
 vota suos habuere deos; nam mixta duorum<br>
 corpora iunguntur, faciesque inducitur illis<br>
 375 una. velut, si quis conducat cortice ramos,<br>
 crescendo iungi pariterque adolescere cernit,<br>
 sic ubi conplexu coierunt membra tenaci,<br>
 nec duo sunt et forma duplex, nec femina dici<br>
 nec puer ut possit, neutrumque et utrumque videntur.<br>
 380     'Ergo ubi se liquidas, quo vir descenderat, undas<br>
 semimarem fecisse videt mollitaque in illis<br>
 membra, manus tendens, sed iam non voce virili<br>
 Hermaphroditus ait: "nato date munera vestro,<br>
 et pater et genetrix, amborum nomen habenti:<br>
 385 quisquis in hos fontes vir venerit, exeat inde<br>
 semivir et tactis subito mollescat in undis!"<br>
 motus uterque parens nati rata verba biformis<br>
 fecit et incesto fontem medicamine tinxit.'<br>
     Finis erat dictis, et adhuc Minyeia proles<br>
 390 urguet opus spernitque deum festumque profanat,<br>
 tympana cum subito non adparentia raucis<br>
 obstrepuere sonis, et adunco tibia cornu<br>
 tinnulaque aera sonant; redolent murraeque crocique,<br>
 resque fide maior, coepere virescere telae<br>
 395 inque hederae faciem pendens frondescere vestis;<br>
 pars abit in vites, et quae modo fila fuerunt, <br>
 palmite mutantur; de stamine pampinus exit;<br>
 purpura fulgorem pictis adcommodat uvis.<br>
 iamque dies exactus erat, tempusque subibat,<br>
 400 quod tu nec tenebras nec possis dicere lucem,<br>
 sed cum luce tamen dubiae confinia noctis:<br>
 tecta repente quati pinguesque ardere videntur<br>
 lampades et rutilis conlucere ignibus aedes<br>
 falsaque saevarum simulacra ululare ferarum,<br>
 405 fumida iamdudum latitant per tecta sorores<br>
 diversaeque locis ignes ac lumina vitant,<br>
 dumque petunt tenebras, parvos membrana per artus<br>
 porrigitur tenuique includit bracchia pinna;<br>
 nec qua perdiderint veterem ratione figuram,<br>
 410 scire sinunt tenebrae: non illas pluma levavit,<br>
 sustinuere tamen se perlucentibus alis<br>
 conataeque loqui minimam et pro corpore vocem<br>
 emittunt peraguntque levi stridore querellas.<br>
 tectaque, non silvas celebrant lucemque perosae<br>
 415 nocte volant seroque tenent a vespere nomen.<br>
     Tum vero totis Bacchi memorabile Thebis<br>
 numen erat, magnasque novi matertera vires<br>
 narrat ubique dei de totque sororibus expers<br>
 una doloris erat, nisi quem fecere sorores:<br>
 420 adspicit hanc natis thalamoque Athamantis habentem<br>
 sublimes animos et alumno numine Iuno<br>
 nec tulit et secum: 'potuit de paelice natus <br>
 vertere Maeonios pelagoque inmergere nautas<br>
 et laceranda suae nati dare viscera matri<br>
 425 et triplices operire novis Minyeidas alis:<br>
 nil poterit Iuno nisi inultos flere dolores?<br>
 idque mihi satis est? haec una potentia nostra est?<br>
 ipse docet, quid agam (fas est et ab hoste doceri),<br>
 quidque furor valeat, Penthea caede satisque<br>
 430 ac super ostendit: cur non stimuletur eatque<br>
 per cognata suis exempla furoribus Ino?'<br>
     Est via declivis funesta nubila taxo:<br>
 ducit ad infernas per muta silentia sedes;<br>
 Styx nebulas exhalat iners, umbraeque recentes<br>
 435 descendunt illac simulacraque functa sepulcris:<br>
 pallor hiemsque tenent late loca senta, novique,<br>
 qua sit iter, manes, Stygiam quod ducat ad urbem,<br>
 ignorant, ubi sit nigri fera regia Ditis.<br>
 mille capax aditus et apertas undique portas<br>
 440 urbs habet, utque fretum de tota flumina terra,<br>
 sic omnes animas locus accipit ille nec ulli<br>
 exiguus populo est turbamve accedere sentit.<br>
 errant exsangues sine corpore at ossibus umbrae,<br>
 parsque forum celebrant, pars imi tecta tyranni,<br>
 445 pars aliquas artes, antiquae imitamina vitae.<br>
 [exercent, aliam partem sua poena coercet.]     Sustinet ire illuc caelesti sede relicta<br>
 (tantum odiis iraeque dabat) Saturnia Iuno;<br>
 quo simul intravit sacroque a corpore pressum<br>
 450 ingemuit limen, tria Cerberus extulit ora <br>
 et tres latratus semel edidit; illa sorores<br>
 Nocte vocat genitas, grave et inplacabile numen:<br>
 carceris ante fores clausas adamante sedebant<br>
 deque suis atros pectebant crinibus angues.<br>
 455 quam simul agnorunt inter caliginis umbras,<br>
 surrexere deae; sedes scelerata vocatur:<br>
 viscera praebebat Tityos lanianda novemque<br>
 iugeribus distentus erat; tibi, Tantale, nullae<br>
 deprenduntur aquae, quaeque inminet, effugit arbor;<br>
 460 aut petis aut urgues rediturum, Sisyphe, saxum;<br>
 volvitur Ixion et se sequiturque fugitque,<br>
 molirique suis letum patruelibus ausae<br>
 adsiduae repetunt, quas perdant, Belides undas.<br>
     Quos omnes acie postquam Saturnia torva<br>
 465 vidit et ante omnes Ixiona, rursus ab illo<br>
 Sisyphon adspiciens 'cur hic e fratribus' inquit<br>
 'perpetuas patitur poenas, Athamanta superbum<br>
 regia dives habet, qui me cum coniuge semper<br>
 sprevit?' et exponit causas odiique viaeque,<br>
 470 quidque velit: quod vellet, erat, ne regia Cadmi<br>
 staret, et in facinus traherent Athamanta sorores.<br>
 imperium, promissa, preces confundit in unum<br>
 sollicitatque deas: sic haec Iunone locuta,<br>
 Tisiphone canos, ut erat, turbata capillos<br>
 475 movit et obstantes reiecit ab ore colubras<br>
 atque ita 'non longis opus est ambagibus,' inquit;<br>
 'facta puta, quaecumque iubes; inamabile regnum<br>
 desere teque refer caeli melioris ad auras.' <br>
 laeta redit Iuno, quam caelum intrare parantem<br>
 480 roratis lustravit aquis Thaumantias Iris.<br>
     Nec mora, Tisiphone madefactam sanguine sumit<br>
 inportuna facem, fluidoque cruore rubentem<br>
 induitur pallam, tortoque incingitur angue<br>
 egrediturque domo. Luctus comitatur euntem<br>
 485 et Pavor et Terror trepidoque Insania vultu.<br>
 limine constiterat: postes tremuisse feruntur<br>
 Aeolii pallorque fores infecit acernas<br>
 solque locum fugit. monstris est territa coniunx,<br>
 territus est Athamas, tectoque exire parabant:<br>
 490 obstitit infelix aditumque obsedit Erinys,<br>
 nexaque vipereis distendens bracchia nodis<br>
 caesariem excussit: motae sonuere colubrae,<br>
 parsque iacent umeris, pars circum pectora lapsae<br>
 sibila dant saniemque vomunt linguisque coruscant.<br>
 495 inde duos mediis abrumpit crinibus angues<br>
 pestiferaque manu raptos inmisit, at illi<br>
 Inoosque sinus Athamanteosque pererrant<br>
 inspirantque graves animas; nec vulnera membris<br>
 ulla ferunt: mens est, quae diros sentiat ictus.<br>
 500 attulerat secum liquidi quoque monstra veneni,<br>
 oris Cerberei spumas et virus Echidnae<br>
 erroresque vagos caecaeque oblivia mentis<br>
 et scelus et lacrimas rabiemque et caedis amorem,<br>
 omnia trita simul, quae sanguine mixta recenti<br>
 505 coxerat aere cavo viridi versata cicuta;<br>
 dumque pavent illi, vergit furiale venenum<br>
 pectus in amborum praecordiaque intima movit. <br>
 tum face iactata per eundem saepius orbem<br>
 consequitur motis velociter ignibus ignes.<br>
 510 sic victrix iussique potens ad inania magni<br>
 regna redit Ditis sumptumque recingitur anguem.<br>
     Protinus Aeolides media furibundus in aula<br>
 clamat 'io, comites, his retia tendite silvis!<br>
 hic modo cum gemina visa est mihi prole leaena'<br>
 515 utque ferae sequitur vestigia coniugis amens<br>
 deque sinu matris ridentem et parva Learchum<br>
 bracchia tendentem rapit et bis terque per auras<br>
 more rotat fundae rigidoque infantia saxo<br>
 discutit ora ferox; tum denique concita mater,<br>
 520 seu dolor hoc fecit seu sparsi causa veneni,<br>
 exululat passisque fugit male sana capillis<br>
 teque ferens parvum nudis, Melicerta, lacertis<br>
 'euhoe Bacche' sonat: Bacchi sub nomine Iuno<br>
 risit et 'hos usus praestet tibi' dixit 'alumnus!'<br>
 525 inminet aequoribus scopulus: pars ima cavatur<br>
 fluctibus et tectas defendit ab imbribus undas,<br>
 summa riget frontemque in apertum porrigit aequor;<br>
 occupat hunc (vires insania fecerat) Ino<br>
 seque super pontum nullo tardata timore<br>
 530 mittit onusque suum; percussa recanduit unda.<br>
      At Venus, inmeritae neptis miserata labores,<br>
 sic patruo blandita suo est 'o numen aquarum,<br>
 proxima cui caelo cessit, Neptune, potestas, <br>
 magna quidem posco, sed tu miserere meorum,<br>
 535 iactari quos cernis in Ionio inmenso,<br>
 et dis adde tuis. aliqua et mihi gratia ponto est,<br>
 si tamen in medio quondam concreta profundo<br>
 spuma fui Graiumque manet mihi nomen ab illa.'<br>
 adnuit oranti Neptunus et abstulit illis,<br>
 540 quod mortale fuit, maiestatemque verendam<br>
 inposuit nomenque simul faciemque novavit<br>
 Leucothoeque deum cum matre Palaemona dixit.<br>
     Sidoniae comites, quantum valuere secutae<br>
 signa pedum, primo videre novissima saxo;<br>
 545 nec dubium de morte ratae Cadmeida palmis<br>
 deplanxere domum scissae cum veste capillos,<br>
 utque parum iustae nimiumque in paelice saevae<br>
 invidiam fecere deae. convicia Iuno<br>
 non tulit et 'faciam vos ipsas maxima' dixit<br>
 550 'saevitiae monimenta meae'; res dicta secuta est.<br>
 nam quae praecipue fuerat pia, 'persequar' inquit<br>
 'in freta reginam' saltumque datura moveri<br>
 haud usquam potuit scopuloque adfixa cohaesit;<br>
 altera, dum solito temptat plangore ferire<br>
 555 pectora, temptatos sensit riguisse lacertos;<br>
 illa, manus ut forte tetenderat in maris undas;<br>
 saxea facta manus in easdem porrigit undas;<br>
 huius, ut arreptum laniabat vertice crinem,<br>
 duratos subito digitos in crine videres: <br>
 560 quo quaeque in gestu deprensa est, haesit in illo.<br>
 pars volucres factae, quae nunc quoque gurgite in illo<br>
 aequora destringunt summis Ismenides alis.<br>
     Nescit Agenorides natam parvumque nepotem<br>
 aequoris esse deos; luctu serieque malorum<br>
 565 victus et ostentis, quae plurima viderat, exit<br>
 conditor urbe sua, tamquam fortuna locorum,<br>
 non sua se premeret, longisque erroribus actus<br>
 contigit Illyricos profuga cum coniuge fines.<br>
 iamque malis annisque graves dum prima retractant<br>
 570 fata domus releguntque suos sermone labores,<br>
 'num sacer ille mea traiectus cuspide serpens'<br>
 Cadmus ait 'fuerat, tum cum Sidone profectus<br>
 vipereos sparsi per humum, nova semina, dentes?<br>
 quem si cura deum tam certa vindicat ira,<br>
 575 ipse precor serpens in longam porrigar alvum.'<br>
 dixit, et ut serpens in longam tenditur alvum<br>
 durataeque cuti squamas increscere sentit<br>
 nigraque caeruleis variari corpora guttis<br>
 in pectusque cadit pronus, commissaque in unum<br>
 580 paulatim tereti tenuantur acumine crura.<br>
 bracchia iam restant: quae restant bracchia tendit<br>
 et lacrimis per adhuc humana fluentibus ora<br>
 'accede, o coniunx, accede, miserrima' dixit,<br>
 'dumque aliquid superest de me, me tange manumque<br>
 585 accipe, dum manus est, dum non totum occupat anguis.' <br>
 ille quidem vult plura loqui, sed lingua repente<br>
 in partes est fissa duas, nec verba volenti<br>
 sufficiunt, quotiensque aliquos parat edere questus,<br>
 sibilat: hanc illi vocem natura reliquit.<br>
 590 nuda manu feriens exclamat pectora coniunx:<br>
 'Cadme, mane teque, infelix, his exue monstris!<br>
 Cadme, quid hoc? ubi pes, ubi sunt umerique manusque<br>
 et color et facies et, dum loquor, omnia? cur non<br>
 me quoque, caelestes, in eandem vertitis anguem?'<br>
 595 dixerat, ille suae lambebat coniugis ora<br>
 inque sinus caros, veluti cognosceret, ibat<br>
 et dabat amplexus adsuetaque colla petebat.<br>
 quisquis adest (aderant comites), terretur; at illa<br>
 lubrica permulcet cristati colla draconis,<br>
 600 et subito duo sunt iunctoque volumine serpunt,<br>
 donec in adpositi nemoris subiere latebras,<br>
 nunc quoque nec fugiunt hominem nec vulnere laedunt<br>
 quidque prius fuerint, placidi meminere dracones.<br>
     Sed tamen ambobus versae solacia formae<br>
 605 magna nepos dederat, quem debellata colebat<br>
 India, quem positis celebrabat Achai+a templis;<br>
 solus Abantiades ab origine cretus eadem<br>
 Acrisius superest, qui moenibus arceat urbis<br>
 Argolicae contraque deum ferat arma genusque<br>
 610 non putet esse Iovis: neque enim Iovis esse putabat<br>
 Persea, quem pluvio Danae conceperat auro.<br>
 mox tamen Acrisium (tanta est praesentia veri)<br>
 tam violasse deum quam non agnosse nepotem <br>
 paenitet: inpositus iam caelo est alter, at alter<br>
 615 viperei referens spolium memorabile monstri<br>
 aera carpebat tenerum stridentibus alis,<br>
 cumque super Libycas victor penderet harenas,<br>
 Gorgonei capitis guttae cecidere cruentae;<br>
 quas humus exceptas varios animavit in angues,<br>
 620 unde frequens illa est infestaque terra colubris.<br>
     Inde per inmensum ventis discordibus actus<br>
 nunc huc, nunc illuc exemplo nubis aquosae<br>
 fertur et ex alto seductas aethere longe<br>
 despectat terras totumque supervolat orbem.<br>
 625 ter gelidas Arctos, ter Cancri bracchia vidit,<br>
 saepe sub occasus, saepe est ablatus in ortus,<br>
 iamque cadente die, veritus se credere nocti,<br>
 constitit Hesperio, regnis Atlantis, in orbe<br>
 exiguamque petit requiem, dum Lucifer ignes<br>
 630 evocet Aurorae, currus Aurora diurnos.<br>
 hic hominum cunctos ingenti corpore praestans<br>
 Iapetionides Atlas fuit: ultima tellus<br>
 rege sub hoc et pontus erat, qui Solis anhelis<br>
 aequora subdit equis et fessos excipit axes.<br>
 635 mille greges illi totidemque armenta per herbas<br>
 errabant, et humum vicinia nulla premebat;<br>
 arboreae frondes auro radiante nitentes<br>
 ex auro ramos, ex auro poma tegebant.<br>
 'hospes' ait Perseus illi, 'seu gloria tangit<br>
 640 te generis magni, generis mihi Iuppiter auctor;<br>
 sive es mirator rerum, mirabere nostras;<br>
 hospitium requiemque peto.' memor ille vetustae<br>
 sortis erat; Themis hanc dederat Parnasia sortem: <br>
 'tempus, Atlas, veniet, tua quo spoliabitur auro<br>
 645 arbor, et hunc praedae titulum Iove natus habebit.'<br>
 id metuens solidis pomaria clauserat Atlas<br>
 moenibus et vasto dederat servanda draconi<br>
 arcebatque suis externos finibus omnes.<br>
 huic quoque 'vade procul, ne longe gloria rerum,<br>
 650 quam mentiris' ait, 'longe tibi Iuppiter absit!'<br>
 vimque minis addit manibusque expellere temptat<br>
 cunctantem et placidis miscentem fortia dictis.<br>
 viribus inferior (quis enim par esset Atlantis<br>
 viribus?) 'at, quoniam parvi tibi gratia nostra est,<br>
 655 accipe munus!' ait laevaque a parte Medusae<br>
 ipse retro versus squalentia protulit ora.<br>
 quantus erat, mons factus Atlas: nam barba comaeque<br>
 in silvas abeunt, iuga sunt umerique manusque,<br>
 quod caput ante fuit, summo est in monte cacumen,<br>
 660 ossa lapis fiunt; tum partes altus in omnes<br>
 crevit in inmensum (sic, di, statuistis) et omne<br>
 cum tot sideribus caelum requievit in illo.<br>
     Clauserat Hippotades Aetnaeo carcere ventos,<br>
 admonitorque operum caelo clarissimus alto<br>
 665 Lucifer ortus erat: pennis ligat ille resumptis<br>
 parte ab utraque pedes teloque accingitur unco<br>
 et liquidum motis talaribus aera findit.<br>
 gentibus innumeris circumque infraque relictis<br>
 Aethiopum populos Cepheaque conspicit arva.<br>
 670 illic inmeritam maternae pendere linguae<br>
 Andromedan poenas iniustus iusserat Ammon; <br>
 quam simul ad duras religatam bracchia cautes<br>
 vidit Abantiades, nisi quod levis aura capillos<br>
 moverat et tepido manabant lumina fletu,<br>
 675 marmoreum ratus esset opus; trahit inscius ignes<br>
 et stupet et visae correptus imagine formae<br>
 paene suas quatere est oblitus in aere pennas.<br>
 ut stetit, 'o' dixit 'non istis digna catenis,<br>
 sed quibus inter se cupidi iunguntur amantes,<br>
 680 pande requirenti nomen terraeque tuumque,<br>
 et cur vincla geras.' primo silet illa nec audet<br>
 adpellare virum virgo, manibusque modestos<br>
 celasset vultus, si non religata fuisset;<br>
 lumina, quod potuit, lacrimis inplevit obortis.<br>
 685 saepius instanti, sua ne delicta fateri<br>
 nolle videretur, nomen terraeque suumque,<br>
 quantaque maternae fuerit fiducia formae,<br>
 indicat, et nondum memoratis omnibus unda<br>
 insonuit, veniensque inmenso belua ponto<br>
 690 inminet et latum sub pectore possidet aequor.<br>
 conclamat virgo: genitor lugubris et una<br>
 mater adest, ambo miseri, sed iustius illa,<br>
 nec secum auxilium, sed dignos tempore fletus<br>
 plangoremque ferunt vinctoque in corpore adhaerent,<br>
 695 cum sic hospes ait 'lacrimarum longa manere<br>
 tempora vos poterunt, ad opem brevis hora ferendam est.<br>
 hanc ego si peterem Perseus Iove natus et illa,<br>
 quam clausam inplevit fecundo Iuppiter auro,<br>
 Gorgonis anguicomae Perseus superator et alis<br>
 700 aerias ausus iactatis ire per auras, <br>
 praeferrer cunctis certe gener; addere tantis<br>
 dotibus et meritum, faveant modo numina, tempto:<br>
 ut mea sit servata mea virtute, paciscor.'<br>
 accipiunt legem (quis enim dubitaret?) et orant<br>
 705 promittuntque super regnum dotale parentes.<br>
     Ecce, velut navis praefixo concita rostro<br>
 sulcat aquas iuvenum sudantibus acta lacertis,<br>
 sic fera dimotis inpulsu pectoris undis;<br>
 tantum aberat scopulis, quantum Balearica torto<br>
 710 funda potest plumbo medii transmittere caeli,<br>
 cum subito iuvenis pedibus tellure repulsa<br>
 arduus in nubes abiit: ut in aequore summo<br>
 umbra viri visa est, visam fera saevit in umbram,<br>
 utque Iovis praepes, vacuo cum vidit in arvo<br>
 715 praebentem Phoebo liventia terga draconem,<br>
 occupat aversum, neu saeva retorqueat ora,<br>
 squamigeris avidos figit cervicibus ungues,<br>
 sic celeri missus praeceps per inane volatu<br>
 terga ferae pressit dextroque frementis in armo<br>
 720 Inachides ferrum curvo tenus abdidit hamo.<br>
 vulnere laesa gravi modo se sublimis in auras<br>
 attollit, modo subdit aquis, modo more ferocis<br>
 versat apri, quem turba canum circumsona terret.<br>
 ille avidos morsus velocibus effugit alis<br>
 725 quaque patet, nunc terga cavis super obsita conchis,<br>
 nunc laterum costas, nunc qua tenuissima cauda<br>
 desinit in piscem, falcato verberat ense; <br>
 belua puniceo mixtos cum sanguine fluctus<br>
 ore vomit: maduere graves adspergine pennae.<br>
 730 nec bibulis ultra Perseus talaribus ausus<br>
 credere conspexit scopulum, qui vertice summo<br>
 stantibus exstat aquis, operitur ab aequore moto.<br>
 nixus eo rupisque tenens iuga prima sinistra<br>
 ter quater exegit repetita per ilia ferrum.<br>
 735 litora cum plausu clamor superasque deorum<br>
 inplevere domos: gaudent generumque salutant<br>
 auxiliumque domus servatoremque fatentur<br>
 Cassiope Cepheusque pater; resoluta catenis<br>
 incedit virgo, pretiumque et causa laboris.<br>
 740 ipse manus hausta victrices abluit unda,<br>
 anguiferumque caput dura ne laedat harena,<br>
 mollit humum foliis natasque sub aequore virgas<br>
 sternit et inponit Phorcynidos ora Medusae.<br>
 virga recens bibulaque etiamnum viva medulla<br>
 745 vim rapuit monstri tactuque induruit huius<br>
 percepitque novum ramis et fronde rigorem.<br>
 at pelagi nymphae factum mirabile temptant<br>
 pluribus in virgis et idem contingere gaudent<br>
 seminaque ex illis iterant iactata per undas:<br>
 750 nunc quoque curaliis eadem natura remansit,<br>
 duritiam tacto capiant ut ab aere quodque<br>
 vimen in aequore erat, fiat super aequora saxum.<br>
     Dis tribus ille focos totidem de caespite ponit,<br>
 laevum Mercurio, dextrum tibi, bellica virgo,<br>
 755 ara Iovis media est; mactatur vacca Minervae,<br>
 alipedi vitulus, taurus tibi, summe deorum. <br>
 protinus Andromedan et tanti praemia facti<br>
 indotata rapit; taedas Hymenaeus Amorque<br>
 praecutiunt; largis satiantur odoribus ignes,<br>
 760 sertaque dependent tectis et ubique lyraeque<br>
 tibiaque et cantus, animi felicia laeti<br>
 argumenta, sonant; reseratis aurea valvis<br>
 atria tota patent, pulchroque instructa paratu<br>
 Cepheni proceres ineunt convivia regis.<br>
 765     Postquam epulis functi generosi munere Bacchi<br>
 diffudere animos, cultusque genusque locorum<br>
 767 quaerit Lyncides moresque animumque virorum;<br>
 769 qui simul edocuit, 'nunc, o fortissime,' dixit<br>
 770 'fare, precor, Perseu, quanta virtute quibusque<br>
 artibus abstuleris crinita draconibus ora!'<br>
 narrat Agenorides gelido sub Atlante iacentem<br>
 esse locum solidae tutum munimine molis;<br>
 cuius in introitu geminas habitasse sorores<br>
 775 Phorcidas unius partitas luminis usum;<br>
 id se sollerti furtim, dum traditur, astu<br>
 supposita cepisse manu perque abdita longe<br>
 deviaque et silvis horrentia saxa fragosis<br>
 Gorgoneas tetigisse domos passimque per agros<br>
 780 perque vias vidisse hominum simulacra ferarumque<br>
 in silicem ex ipsis visa conversa Medusa.<br>
 se tamen horrendae clipei, quem laeva gerebat,<br>
 aere repercusso formam adspexisse Medusae,<br>
 dumque gravis somnus colubrasque ipsamque tenebat,<br>
 785 eripuisse caput collo; pennisque fugacem<br>
 Pegason et fratrem matris de sanguine natos. <br>
     Addidit et longi non falsa pericula cursus,<br>
 quae freta, quas terras sub se vidisset ab alto<br>
 et quae iactatis tetigisset sidera pennis;<br>
 790 ante exspectatum tacuit tamen. excipit unus<br>
 ex numero procerum quaerens, cur sola sororum<br>
 gesserit alternis inmixtos crinibus angues.<br>
 hospes ait: 'quoniam scitaris digna relatu,<br>
 accipe quaesiti causam. clarissima forma<br>
 795 multorumque fuit spes invidiosa procorum<br>
 illa, nec in tota conspectior ulla capillis<br>
 pars fuit: inveni, qui se vidisse referret.<br>
 hanc pelagi rector templo vitiasse Minervae<br>
 dicitur: aversa est et castos aegide vultus<br>
 800 nata Iovis texit, neve hoc inpune fuisset,<br>
 Gorgoneum crinem turpes mutavit in hydros.<br>
 nunc quoque, ut attonitos formidine terreat hostes,<br>
 pectore in adverso, quos fecit, sustinet angues.'<br>
 </p>
 <p></p><hr>
 <center>
 <a href="metal05.htm">Next: Liber Quintus</a></center>
 </body>