<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Ovid</a> 
 <a href="index.htm">Index</a> 
 
 <br>
 <a href="meta03.htm">English</a> 
 
 <br>
 <a href="metal02.htm">Previous</a> 
 <a href="metal04.htm">Next</a> 
 <hr><a href="https://www.amazon.com/exec/obidos/ASIN/1853267902/internetsacredte">Buy this Book at Amazon.com</a></center>
 <hr>
 <p align="CENTER"><font size="-1" color="GREEN"><i>Metamorphoses</i>, by Ovid, , tr. John Dryden, et al [1717], at sacred-texts.com</font></p><hr>
 <h1 align="CENTER">P. OVIDI NASONIS METAMORPHOSEN LIBER TERTIVS</h1>
 <p>Iamque deus posita fallacis imagine tauri<br>
 se confessus erat Dictaeaque rura tenebat,<br>
 cum pater ignarus Cadmo perquirere raptam<br>
 imperat et poenam, si non invenerit, addit<br>
 5 exilium, facto pius et sceleratus eodem.<br>
 orbe pererrato (quis enim deprendere possit<br>
 furta Iovis?) profugus patriamque iramque parentis<br>
 vitat Agenorides Phoebique oracula supplex<br>
 consulit et, quae sit tellus habitanda, requirit.<br>
 10 'bos tibi' Phoebus ait 'solis occurret in arvis,<br>
 nullum passa iugum curvique inmunis aratri.<br>
 hac duce carpe vias et, qua requieverit herba,<br>
 moenia fac condas Boeotiaque illa vocato.'<br>
 vix bene Castalio Cadmus descenderat antro,<br>
 15 incustoditam lente videt ire iuvencam<br>
 nullum servitii signum cervice gerentem.<br>
 subsequitur pressoque legit vestigia gressu<br>
 auctoremque viae Phoebum taciturnus adorat.<br>
 iam vada Cephisi Panopesque evaserat arva:<br>
 20 bos stetit et tollens speciosam cornibus altis <br>
 ad caelum frontem mugitibus inpulit auras<br>
 atque ita respiciens comites sua terga sequentis<br>
 procubuit teneraque latus submisit in herba.<br>
 Cadmus agit grates peregrinaeque oscula terrae<br>
 25 figit et ignotos montes agrosque salutat.<br>
     Sacra Iovi facturus erat: iubet ire ministros<br>
 et petere e vivis libandas fontibus undas.<br>
 silva vetus stabat nulla violata securi,<br>
 et specus in media virgis ac vimine densus<br>
 30 efficiens humilem lapidum conpagibus arcum<br>
 uberibus fecundus aquis; ubi conditus antro<br>
 Martius anguis erat, cristis praesignis et auro;<br>
 igne micant oculi, corpus tumet omne venenis,<br>
 tresque vibrant linguae, triplici stant ordine dentes.<br>
 35 quem postquam Tyria lucum de gente profecti<br>
 infausto tetigere gradu, demissaque in undas<br>
 urna dedit sonitum, longo caput extulit antro<br>
 caeruleus serpens horrendaque sibila misit.<br>
 effluxere urnae manibus sanguisque reliquit<br>
 40 corpus et attonitos subitus tremor occupat artus.<br>
 ille volubilibus squamosos nexibus orbes<br>
 torquet et inmensos saltu sinuatur in arcus<br>
 ac media plus parte leves erectus in auras<br>
 despicit omne nemus tantoque est corpore, quanto,<br>
 45 si totum spectes, geminas qui separat arctos.<br>
 nec mora, Phoenicas, sive illi tela parabant<br>
 sive fugam, sive ipse timor prohibebat utrumque, <br>
 occupat: hos morsu, longis conplexibus illos,<br>
 hos necat adflati funesta tabe veneni.<br>
 50     Fecerat exiguas iam sol altissimus umbras:<br>
 quae mora sit sociis, miratur Agenore natus<br>
 vestigatque viros. tegumen derepta leoni<br>
 pellis erat, telum splendenti lancea ferro<br>
 et iaculum teloque animus praestantior omni.<br>
 55 ut nemus intravit letataque corpora vidit<br>
 victoremque supra spatiosi tergoris hostem<br>
 tristia sanguinea lambentem vulnera lingua,<br>
 'aut ultor vestrae, fidissima pectora, mortis,<br>
 aut comes' inquit 'ero.' dixit dextraque molarem<br>
 60 sustulit et magnum magno conamine misit.<br>
 illius inpulsu cum turribus ardua celsis<br>
 moenia mota forent, serpens sine vulnere mansit<br>
 loricaeque modo squamis defensus et atrae<br>
 duritia pellis validos cute reppulit ictus;<br>
 65 at non duritia iaculum quoque vicit eadem,<br>
 quod medio lentae spinae curvamine fixum<br>
 constitit et totum descendit in ilia ferrum.<br>
 ille dolore ferox caput in sua terga retorsit<br>
 vulneraque adspexit fixumque hastile momordit,<br>
 70 idque ubi vi multa partem labefecit in omnem,<br>
 vix tergo eripuit; ferrum tamen ossibus haesit.<br>
 tum vero postquam solitas accessit ad iras<br>
 causa recens, plenis tumuerunt guttura venis,<br>
 spumaque pestiferos circumfluit albida rictus,<br>
 75 terraque rasa sonat squamis, quique halitus exit<br>
 ore niger Stygio, vitiatas inficit auras.<br>
 ipse modo inmensum spiris facientibus orbem <br>
 cingitur, interdum longa trabe rectior adstat,<br>
 inpete nunc vasto ceu concitus imbribus amnis<br>
 80 fertur et obstantis proturbat pectore silvas.<br>
 cedit Agenorides paulum spolioque leonis<br>
 sustinet incursus instantiaque ora retardat<br>
 cuspide praetenta: furit ille et inania duro<br>
 vulnera dat ferro figitque in acumine dentes.<br>
 85 iamque venenifero sanguis manare palato<br>
 coeperat et virides adspergine tinxerat herbas;<br>
 sed leve vulnus erat, quia se retrahebat ab ictu<br>
 laesaque colla dabat retro plagamque sedere<br>
 cedendo arcebat nec longius ire sinebat,<br>
 90 donec Agenorides coniectum in guttura ferrum<br>
 usque sequens pressit, dum retro quercus eunti<br>
 obstitit et fixa est pariter cum robore cervix.<br>
 pondere serpentis curvata est arbor et ima<br>
 parte flagellari gemuit sua robora caudae.<br>
 95     Dum spatium victor victi considerat hostis,<br>
 vox subito audita est; neque erat cognoscere promptum,<br>
 unde, sed audita est: 'quid, Agenore nate, peremptum<br>
 serpentem spectas? et tu spectabere serpens.'<br>
 ille diu pavidus pariter cum mente colorem<br>
 100 perdiderat, gelidoque comae terrore rigebant:<br>
 ecce viri fautrix superas delapsa per auras<br>
 Pallas adest motaeque iubet supponere terrae<br>
 vipereos dentes, populi incrementa futuri.<br>
 paret et, ut presso sulcum patefecit aratro,<br>
 105 spargit humi iussos, mortalia semina, dentes.<br>
 inde (fide maius) glaebae coepere moveri, <br>
 primaque de sulcis acies adparuit hastae,<br>
 tegmina mox capitum picto nutantia cono,<br>
 mox umeri pectusque onerataque bracchia telis<br>
 110 exsistunt, crescitque seges clipeata virorum:<br>
 sic, ubi tolluntur festis aulaea theatris,<br>
 surgere signa solent primumque ostendere vultus,<br>
 cetera paulatim, placidoque educta tenore<br>
 tota patent imoque pedes in margine ponunt.<br>
 115     Territus hoste novo Cadmus capere arma parabat:<br>
 'ne cape!' de populo, quem terra creaverat, unus<br>
 exclamat 'nec te civilibus insere bellis!'<br>
 atque ita terrigenis rigido de fratribus unum<br>
 comminus ense ferit, iaculo cadit eminus ipse;<br>
 120 hunc quoque qui leto dederat, non longius illo<br>
 vivit et exspirat, modo quas acceperat auras,<br>
 exemploque pari furit omnis turba, suoque<br>
 Marte cadunt subiti per mutua vulnera fratres.<br>
 iamque brevis vitae spatium sortita iuventus<br>
 125 sanguineam tepido plangebat pectore matrem,<br>
 quinque superstitibus, quorum fuit unus Echion.<br>
 is sua iecit humo monitu Tritonidis arma<br>
 fraternaeque fidem pacis petiitque deditque:<br>
 hos operis comites habuit Sidonius hospes,<br>
 130 cum posuit iussus Phoebeis sortibus urbem.<br>
     Iam stabant Thebae, poteras iam, Cadme, videri<br>
 exilio felix: soceri tibi Marsque Venusque<br>
 contigerant; huc adde genus de coniuge tanta,<br>
 tot natos natasque et, pignora cara, nepotes, <br>
 135 hos quoque iam iuvenes; sed scilicet ultima semper<br>
 exspectanda dies hominis, dicique beatus<br>
 ante obitum nemo supremaque funera debet.<br>
     Prima nepos inter tot res tibi, Cadme, secundas<br>
 causa fuit luctus, alienaque cornua fronti<br>
 140 addita, vosque, canes satiatae sanguine erili.<br>
 at bene si quaeras, Fortunae crimen in illo,<br>
 non scelus invenies; quod enim scelus error habebat?<br>
     Mons erat infectus variarum caede ferarum,<br>
 iamque dies medius rerum contraxerat umbras<br>
 145 et sol ex aequo meta distabat utraque,<br>
 cum iuvenis placido per devia lustra vagantes<br>
 participes operum conpellat Hyantius ore:<br>
 'lina madent, comites, ferrumque cruore ferarum,<br>
 fortunaeque dies habuit satis; altera lucem<br>
 150 cum croceis invecta rotis Aurora reducet,<br>
 propositum repetemus opus: nunc Phoebus utraque<br>
 distat idem meta finditque vaporibus arva.<br>
 sistite opus praesens nodosaque tollite lina!'<br>
 iussa viri faciunt intermittuntque laborem.<br>
 155     Vallis erat piceis et acuta densa cupressu,<br>
 nomine Gargaphie succinctae sacra Dianae,<br>
 cuius in extremo est antrum nemorale recessu<br>
 arte laboratum nulla: simulaverat artem<br>
 ingenio natura suo; nam pumice vivo<br>
 160 et levibus tofis nativum duxerat arcum;<br>
 fons sonat a dextra tenui perlucidus unda,<br>
 margine gramineo patulos incinctus hiatus. <br>
 hic dea silvarum venatu fessa solebat<br>
 virgineos artus liquido perfundere rore.<br>
 165 quo postquam subiit, nympharum tradidit uni<br>
 armigerae iaculum pharetramque arcusque retentos,<br>
 altera depositae subiecit bracchia pallae,<br>
 vincla duae pedibus demunt; nam doctior illis<br>
 Ismenis Crocale sparsos per colla capillos<br>
 170 colligit in nodum, quamvis erat ipsa solutis.<br>
 excipiunt laticem Nepheleque Hyaleque Rhanisque<br>
 et Psecas et Phiale funduntque capacibus urnis.<br>
 dumque ibi perluitur solita Titania lympha,<br>
 ecce nepos Cadmi dilata parte laborum<br>
 175 per nemus ignotum non certis passibus errans<br>
 pervenit in lucum: sic illum fata ferebant.<br>
 qui simul intravit rorantia fontibus antra,<br>
 sicut erant, nudae viso sua pectora nymphae<br>
 percussere viro subitisque ululatibus omne<br>
 180 inplevere nemus circumfusaeque Dianam<br>
 corporibus texere suis; tamen altior illis<br>
 ipsa dea est colloque tenus supereminet omnis.<br>
 qui color infectis adversi solis ab ictu<br>
 nubibus esse solet aut purpureae Aurorae,<br>
 185 is fuit in vultu visae sine veste Dianae.<br>
 quae, quamquam comitum turba est stipata suarum,<br>
 in latus obliquum tamen adstitit oraque retro<br>
 flexit et, ut vellet promptas habuisse sagittas,<br>
 quas habuit sic hausit aquas vultumque virilem<br>
 190 perfudit spargensque comas ultricibus undis<br>
 addidit haec cladis praenuntia verba futurae:<br>
 'nunc tibi me posito visam velamine narres,<br>
 sit poteris narrare, licet!' nec plura minata <br>
 dat sparso capiti vivacis cornua cervi,<br>
 195 dat spatium collo summasque cacuminat aures<br>
 cum pedibusque manus, cum longis bracchia mutat<br>
 cruribus et velat maculoso vellere corpus;<br>
 additus et pavor est: fugit Autonoeius heros<br>
 et se tam celerem cursu miratur in ipso.<br>
 200 ut vero vultus et cornua vidit in unda,<br>
 'me miserum!' dicturus erat: vox nulla secuta est!<br>
 ingemuit: vox illa fuit, lacrimaeque per ora<br>
 non sua fluxerunt; mens tantum pristina mansit.<br>
 quid faciat? repetatne domum et regalia tecta<br>
 205 an lateat silvis? pudor hoc, timor inpedit illud.<br>
     Dum dubitat, videre canes, primique Melampus<br>
 Ichnobatesque sagax latratu signa dedere,<br>
 Cnosius Ichnobates, Spartana gente Melampus.<br>
 inde ruunt alii rapida velocius aura,<br>
 210 Pamphagos et Dorceus et Oribasos, Arcades omnes,<br>
 Nebrophonosque valens et trux cum Laelape Theron<br>
 et pedibus Pterelas et naribus utilis Agre<br>
 Hylaeusque ferox nuper percussus ab apro<br>
 deque lupo concepta Nape pecudesque secuta<br>
 215 Poemenis et natis comitata Harpyia duobus<br>
 et substricta gerens Sicyonius ilia Ladon<br>
 et Dromas et Canache Sticteque et Tigris et Alce<br>
 et niveis Leucon et villis Asbolos atris<br>
 praevalidusque Lacon et cursu fortis Aello<br>
 220 et Thoos et Cyprio velox cum fratre Lycisce<br>
 et nigram medio frontem distinctus ab albo<br>
 Harpalos et Melaneus hirsutaque corpore Lachne<br>
 et patre Dictaeo, sed matre Laconide nati<br>
 Labros et Argiodus et acutae vocis Hylactor <br>
 225 quosque referre mora est: ea turba cupidine praedae<br>
 per rupes scopulosque adituque carenti+a saxa,<br>
 quaque est difficilis quaque est via nulla, sequuntur.<br>
 ille fugit per quae fuerat loca saepe secutus,<br>
 heu! famulos fugit ipse suos. clamare libebat:<br>
 230 'Actaeon ego sum: dominum cognoscite vestrum!'<br>
 verba animo desunt; resonat latratibus aether.<br>
 prima Melanchaetes in tergo vulnera fecit,<br>
 proxima Theridamas, Oresitrophos haesit in armo:<br>
 tardius exierant, sed per conpendia montis<br>
 235 anticipata via est; dominum retinentibus illis,<br>
 cetera turba coit confertque in corpore dentes.<br>
 iam loca vulneribus desunt; gemit ille sonumque,<br>
 etsi non hominis, quem non tamen edere possit<br>
 cervus, habet maestisque replet iuga nota querellis<br>
 240 et genibus pronis supplex similisque roganti<br>
 circumfert tacitos tamquam sua bracchia vultus.<br>
 at comites rapidum solitis hortatibus agmen<br>
 ignari instigant oculisque Actaeona quaerunt<br>
 et velut absentem certatim Actaeona clamant<br>
 245 (ad nomen caput ille refert) et abesse queruntur<br>
 nec capere oblatae segnem spectacula praedae.<br>
 vellet abesse quidem, sed adest; velletque videre,<br>
 non etiam sentire canum fera facta suorum.<br>
 undique circumstant, mersisque in corpore rostris<br>
 250 dilacerant falsi dominum sub imagine cervi, <br>
 nec nisi finita per plurima vulnera vita<br>
 ira pharetratae fertur satiata Dianae.<br>
     Rumor in ambiguo est; aliis violentior aequo<br>
 visa dea est, alii laudant dignamque severa<br>
 255 virginitate vocant: pars invenit utraque causas.<br>
 sola Iovis coniunx non tam, culpetne probetne,<br>
 eloquitur, quam clade domus ab Agenore ductae<br>
 gaudet et a Tyria collectum paelice transfert<br>
 in generis socios odium; subit ecce priori<br>
 260 causa recens, gravidamque dolet de semine magni<br>
 esse Iovis Semelen; dum linguam ad iurgia solvit,<br>
 'profeci quid enim totiens per iurgia?' dixit,<br>
 'ipsa petenda mihi est; ipsam, si maxima Iuno<br>
 rite vocor, perdam, si me gemmantia dextra<br>
 265 sceptra tenere decet, si sum regina Iovisque<br>
 et soror et coniunx, certe soror. at, puto, furto est<br>
 contenta, et thalami brevis est iniuria nostri.<br>
 concipit--id derat--manifestaque crimina pleno<br>
 fert utero et mater, quod vix mihi contigit, uno<br>
 270 de Iove vult fieri: tanta est fiducia formae.<br>
 fallat eam faxo; nec sum Saturnia, si non<br>
 ab Iove mersa suo Stygias penetrabit in undas.'<br>
     Surgit ab his solio fulvaque recondita nube<br>
 limen adit Semeles nec nubes ante removit<br>
 275 quam simulavit anum posuitque ad tempora canos<br>
 sulcavitque cutem rugis et curva trementi <br>
 membra tulit passu; vocem quoque fecit anilem,<br>
 ipsaque erat Beroe, Semeles Epidauria nutrix.<br>
 ergo ubi captato sermone diuque loquendo<br>
 280 ad nomen venere Iovis, suspirat et 'opto,<br>
 Iuppiter ut sit' ait; 'metuo tamen omnia: multi<br>
 nomine divorum thalamos iniere pudicos.<br>
 nec tamen esse Iovem satis est: det pignus amoris,<br>
 si modo verus is est; quantusque et qualis ab alta<br>
 285 Iunone excipitur, tantus talisque, rogato,<br>
 det tibi conplexus suaque ante insignia sumat!'<br>
     Talibus ignaram Iuno Cadmeida dictis<br>
 formarat: rogat illa Iovem sine nomine munus.<br>
 cui deus 'elige!' ait 'nullam patiere repulsam,<br>
 290 quoque magis credas, Stygii quoque conscia sunto<br>
 numina torrentis: timor et deus ille deorum est.'<br>
 laeta malo nimiumque potens perituraque amantis<br>
 obsequio Semele 'qualem Saturnia' dixit<br>
 'te solet amplecti, Veneris cum foedus initis,<br>
 295 da mihi te talem!' voluit deus ora loquentis<br>
 opprimere: exierat iam vox properata sub auras.<br>
 ingemuit; neque enim non haec optasse, neque ille<br>
 non iurasse potest. ergo maestissimus altum<br>
 aethera conscendit vultuque sequentia traxit<br>
 300 nubila, quis nimbos inmixtaque fulgura ventis<br>
 addidit et tonitrus et inevitabile fulmen;<br>
 qua tamen usque potest, vires sibi demere temptat<br>
 nec, quo centimanum deiecerat igne Typhoea, <br>
 nunc armatur eo: nimium feritatis in illo est.<br>
 305 est aliud levius fulmen, cui dextra cyclopum<br>
 saevitiae flammaeque minus, minus addidit irae:<br>
 tela secunda vocant superi; capit illa domumque<br>
 intrat Agenoream. corpus mortale tumultus<br>
 non tulit aetherios donisque iugalibus arsit.<br>
 310 inperfectus adhuc infans genetricis ab alvo<br>
 eripitur patrioque tener (si credere dignum est)<br>
 insuitur femori maternaque tempora conplet.<br>
 furtim illum primis Ino matertera cunis<br>
 educat, inde datum nymphae Nyseides antris<br>
 315 occuluere suis lactisque alimenta dedere.<br>
     Dumque ea per terras fatali lege geruntur<br>
 tutaque bis geniti sunt incunabula Bacchi,<br>
 forte Iovem memorant diffusum nectare curas<br>
 seposuisse graves vacuaque agitasse remissos<br>
 320 cum Iunone iocos et 'maior vestra profecto est,<br>
 quam quae contingit maribus' dixisse 'voluptas.'<br>
 illa negat. placuit quae sit sententia docti<br>
 quaerere Tiresiae: Venus huic erat utraque nota.<br>
 nam duo magnorum viridi coeuntia silva<br>
 325 corpora serpentum baculi violaverat ictu<br>
 deque viro factus (mirabile) femina septem<br>
 egerat autumnos; octavo rursus eosdem<br>
 vidit, et 'est vestrae si tanta potentia plagae'<br>
 dixit, 'ut auctoris sortem in contraria mutet,<br>
 330 nunc quoque vos feriam.' percussis anguibus isdem<br>
 forma prior rediit, genetivaque venit imago.<br>
 arbiter hic igitur sumptus de lite iocosa <br>
 dicta Iovis firmat: gravius Saturnia iusto<br>
 nec pro materia fertur doluisse suique<br>
 335 iudicis aeterna damnavit lumina nocte;<br>
 at pater omnipotens (neque enim licet inrita cuiquam<br>
 facta dei fecisse deo) pro lumine adempto<br>
 scire futura dedit poenamque levavit honore.<br>
     Ille per Aonias fama celeberrimus urbes<br>
 340 inreprehensa dabat populo responsa petenti;<br>
 prima fide vocisque ratae temptamina sumpsit<br>
 caerula Liriope, quam quondam flumine curvo<br>
 inplicuit clausaeque suis Cephisos in undis<br>
 vim tulit: enixa est utero pulcherrima pleno<br>
 345 infantem nymphe, iam tunc qui posset amari,<br>
 Narcissumque vocat. de quo consultus, an esset<br>
 tempora maturae visurus longa senectae,<br>
 fatidicus vates 'si se non noverit' inquit.<br>
 vana diu visa est vox auguris: exitus illam<br>
 350 resque probat letique genus novitasque furoris.<br>
 namque ter ad quinos unum Cephisius annum<br>
 addiderat poteratque puer iuvenisque videri:<br>
 multi illum iuvenes, multae cupiere puellae;<br>
 sed fuit in tenera tam dura superbia forma,<br>
 355 nulli illum iuvenes, nullae tetigere puellae.<br>
 adspicit hunc trepidos agitantem in retia cervos<br>
 vocalis nymphe, quae nec reticere loquenti<br>
 nec prior ipsa loqui didicit, resonabilis Echo.<br>
     Corpus adhuc Echo, non vox erat et tamen usum<br>
 360 garrula non alium, quam nunc habet, oris habebat,<br>
 reddere de multis ut verba novissima posset.<br>
 fecerat hoc Iuno, quia, cum deprendere posset <br>
 sub Iove saepe suo nymphas in monte iacentis,<br>
 illa deam longo prudens sermone tenebat,<br>
 365 dum fugerent nymphae. postquam hoc Saturnia sensit,<br>
 'huius' ait 'linguae, qua sum delusa, potestas<br>
 parva tibi dabitur vocisque brevissimus usus,'<br>
 reque minas firmat. tantum haec in fine loquendi<br>
 ingeminat voces auditaque verba reportat.<br>
 370 ergo ubi Narcissum per devia rura vagantem<br>
 vidit et incaluit, sequitur vestigia furtim,<br>
 quoque magis sequitur, flamma propiore calescit,<br>
 non aliter quam cum summis circumlita taedis<br>
 admotas rapiunt vivacia sulphura flammas.<br>
 375 o quotiens voluit blandis accedere dictis<br>
 et mollis adhibere preces! natura repugnat<br>
 nec sinit, incipiat, sed, quod sinit, illa parata est<br>
 exspectare sonos, ad quos sua verba remittat.<br>
 forte puer comitum seductus ab agmine fido<br>
 380 dixerat: 'ecquis adest?' et 'adest' responderat Echo.<br>
 hic stupet, utque aciem partes dimittit in omnis,<br>
 voce 'veni!' magna clamat: vocat illa vocantem.<br>
 respicit et rursus nullo veniente 'quid' inquit<br>
 'me fugis?' et totidem, quot dixit, verba recepit.<br>
 385 perstat et alternae deceptus imagine vocis<br>
 'huc coeamus' ait, nullique libentius umquam<br>
 responsura sono 'coeamus' rettulit Echo<br>
 et verbis favet ipsa suis egressaque silva<br>
 ibat, ut iniceret sperato bracchia collo;<br>
 390 ille fugit fugiensque 'manus conplexibus aufer!<br>
 ante' ait 'emoriar, quam sit tibi copia nostri'; <br>
 rettulit illa nihil nisi 'sit tibi copia nostri!'<br>
 spreta latet silvis pudibundaque frondibus ora<br>
 protegit et solis ex illo vivit in antris;<br>
 395 sed tamen haeret amor crescitque dolore repulsae;<br>
 extenuant vigiles corpus miserabile curae<br>
 adducitque cutem macies et in aera sucus<br>
 corporis omnis abit; vox tantum atque ossa supersunt:<br>
 vox manet, ossa ferunt lapidis traxisse figuram.<br>
 400 inde latet silvis nulloque in monte videtur,<br>
 omnibus auditur: sonus est, qui vivit in illa.<br>
     Sic hanc, sic alias undis aut montibus ortas<br>
 luserat hic nymphas, sic coetus ante viriles;<br>
 inde manus aliquis despectus ad aethera tollens<br>
 405 'sic amet ipse licet, sic non potiatur amato!'<br>
 dixerat: adsensit precibus Rhamnusia iustis.<br>
 fons erat inlimis, nitidis argenteus undis,<br>
 quem neque pastores neque pastae monte capellae<br>
 contigerant aliudve pecus, quem nulla volucris<br>
 410 nec fera turbarat nec lapsus ab arbore ramus;<br>
 gramen erat circa, quod proximus umor alebat,<br>
 silvaque sole locum passura tepescere nullo.<br>
 hic puer et studio venandi lassus et aestu<br>
 procubuit faciemque loci fontemque secutus,<br>
 415 dumque sitim sedare cupit, sitis altera crevit,<br>
 dumque bibit, visae correptus imagine formae<br>
 spem sine corpore amat, corpus putat esse, quod umbra est.<br>
 adstupet ipse sibi vultuque inmotus eodem <br>
 haeret, ut e Pario formatum marmore signum;<br>
 420 spectat humi positus geminum, sua lumina, sidus<br>
 et dignos Baccho, dignos et Apolline crines<br>
 inpubesque genas et eburnea colla decusque<br>
 oris et in niveo mixtum candore ruborem,<br>
 cunctaque miratur, quibus est mirabilis ipse:<br>
 425 se cupit inprudens et, qui probat, ipse probatur,<br>
 dumque petit, petitur, pariterque accendit et ardet.<br>
 inrita fallaci quotiens dedit oscula fonti,<br>
 in mediis quotiens visum captantia collum<br>
 bracchia mersit aquis nec se deprendit in illis!<br>
 430 quid videat, nescit; sed quod videt, uritur illo,<br>
 atque oculos idem, qui decipit, incitat error.<br>
 credule, quid frustra simulacra fugacia captas?<br>
 quod petis, est nusquam; quod amas, avertere, perdes!<br>
 ista repercussae, quam cernis, imaginis umbra est:<br>
 435 nil habet ista sui; tecum venitque manetque;<br>
 tecum discedet, si tu discedere possis!<br>
     Non illum Cereris, non illum cura quietis<br>
 abstrahere inde potest, sed opaca fusus in herba<br>
 spectat inexpleto mendacem lumine formam<br>
 440 perque oculos perit ipse suos; paulumque levatus<br>
 ad circumstantes tendens sua bracchia silvas<br>
 'ecquis, io silvae, crudelius' inquit 'amavit?<br>
 scitis enim et multis latebra opportuna fuistis.<br>
 ecquem, cum vestrae tot agantur saecula vitae,<br>
 445 qui sic tabuerit, longo meministis in aevo?<br>
 et placet et video; sed quod videoque placetque,<br>
 non tamen invenio'--tantus tenet error amantem--<br>
 'quoque magis doleam, nec nos mare separat ingens <br>
 nec via nec montes nec clausis moenia portis;<br>
 450 exigua prohibemur aqua! cupit ipse teneri:<br>
 nam quotiens liquidis porreximus oscula lymphis,<br>
 hic totiens ad me resupino nititur ore.<br>
 posse putes tangi: minimum est, quod amantibus obstat.<br>
 quisquis es, huc exi! quid me, puer unice, fallis<br>
 455 quove petitus abis? certe nec forma nec aetas<br>
 est mea, quam fugias, et amarunt me quoque nymphae!<br>
 spem mihi nescio quam vultu promittis amico,<br>
 cumque ego porrexi tibi bracchia, porrigis ultro,<br>
 cum risi, adrides; lacrimas quoque saepe notavi<br>
 460 me lacrimante tuas; nutu quoque signa remittis<br>
 et, quantum motu formosi suspicor oris,<br>
 verba refers aures non pervenientia nostras!<br>
 iste ego sum: sensi, nec me mea fallit imago;<br>
 uror amore mei: flammas moveoque feroque.<br>
 465 quid faciam? roger anne rogem? quid deinde rogabo?<br>
 quod cupio mecum est: inopem me copia fecit.<br>
 o utinam a nostro secedere corpore possem!<br>
 votum in amante novum, vellem, quod amamus, abesset.<br>
 iamque dolor vires adimit, nec tempora vitae<br>
 470 longa meae superant, primoque exstinguor in aevo.<br>
 nec mihi mors gravis est posituro morte dolores,<br>
 hic, qui diligitur, vellem diuturnior esset;<br>
 nunc duo concordes anima moriemur in una.'<br>
     Dixit et ad faciem rediit male sanus eandem<br>
 475 et lacrimis turbavit aquas, obscuraque moto <br>
 reddita forma lacu est; quam cum vidisset abire,<br>
 'quo refugis? remane nec me, crudelis, amantem<br>
 desere!' clamavit; 'liceat, quod tangere non est,<br>
 adspicere et misero praebere alimenta furori!'<br>
 480 dumque dolet, summa vestem deduxit ab ora<br>
 nudaque marmoreis percussit pectora palmis.<br>
 pectora traxerunt roseum percussa ruborem,<br>
 non aliter quam poma solent, quae candida parte,<br>
 parte rubent, aut ut variis solet uva racemis<br>
 485 ducere purpureum nondum matura colorem.<br>
 quae simul adspexit liquefacta rursus in unda,<br>
 non tulit ulterius, sed ut intabescere flavae<br>
 igne levi cerae matutinaeque pruinae<br>
 sole tepente solent, sic attenuatus amore<br>
 490 liquitur et tecto paulatim carpitur igni;<br>
 et neque iam color est mixto candore rubori,<br>
 nec vigor et vires et quae modo visa placebant,<br>
 nec corpus remanet, quondam quod amaverat Echo.<br>
 quae tamen ut vidit, quamvis irata memorque,<br>
 495 indoluit, quotiensque puer miserabilis 'eheu'<br>
 dixerat, haec resonis iterabat vocibus 'eheu';<br>
 cumque suos manibus percusserat ille lacertos,<br>
 haec quoque reddebat sonitum plangoris eundem.<br>
 ultima vox solitam fuit haec spectantis in undam:<br>
 500 'heu frustra dilecte puer!' totidemque remisit<br>
 verba locus, dictoque vale 'vale' inquit et Echo.<br>
 ille caput viridi fessum submisit in herba,<br>
 lumina mors clausit domini mirantia formam:<br>
 tum quoque se, postquam est inferna sede receptus,<br>
 505 in Stygia spectabat aqua. planxere sorores<br>
 naides et sectos fratri posuere capillos, <br>
 planxerunt dryades; plangentibus adsonat Echo.<br>
 iamque rogum quassasque faces feretrumque parabant:<br>
 nusquam corpus erat; croceum pro corpore florem<br>
 510 inveniunt foliis medium cingentibus albis.<br>
     Cognita res meritam vati per Achaidas urbes<br>
 attulerat famam, nomenque erat auguris ingens;<br>
 spernit Echionides tamen hunc ex omnibus unus<br>
 contemptor superum Pentheus praesagaque ridet<br>
 515 verba senis tenebrasque et cladem lucis ademptae<br>
 obicit. ille movens albentia tempora canis<br>
 'quam felix esses, si tu quoque luminis huius<br>
 orbus' ait 'fieres, ne Bacchica sacra videres!<br>
 namque dies aderit, quam non procul auguror esse,<br>
 520 qua novus huc veniat, proles Semeleia, Liber,<br>
 quem nisi templorum fueris dignatus honore,<br>
 mille lacer spargere locis et sanguine silvas<br>
 foedabis matremque tuam matrisque sorores.<br>
 eveniet! neque enim dignabere numen honore,<br>
 525 meque sub his tenebris nimium vidisse quereris.'<br>
 talia dicentem proturbat Echione natus;<br>
 dicta fides sequitur, responsaque vatis aguntur.<br>
     Liber adest, festisque fremunt ululatibus agri:<br>
 turba ruit, mixtaeque viris matresque nurusque<br>
 530 vulgusque proceresque ignota ad sacra feruntur.<br>
 'Quis furor, anguigenae, proles Mavortia, vestras<br>
 attonuit mentes?' Pentheus ait; 'aerane tantum<br>
 aere repulsa valent et adunco tibia cornu <br>
 et magicae fraudes, ut, quos non bellicus ensis,<br>
 535 non tuba terruerit, non strictis agmina telis,<br>
 femineae voces et mota insania vino<br>
 obscenique greges et inania tympana vincant?<br>
 vosne, senes, mirer, qui longa per aequora vecti<br>
 hac Tyron, hac profugos posuistis sede penates,<br>
 540 nunc sinitis sine Marte capi? vosne, acrior aetas,<br>
 o iuvenes, propiorque meae, quos arma tenere,<br>
 non thyrsos, galeaque tegi, non fronde decebat?<br>
 este, precor, memores, qua sitis stirpe creati,<br>
 illiusque animos, qui multos perdidit unus,<br>
 545 sumite serpentis! pro fontibus ille lacuque<br>
 interiit: at vos pro fama vincite vestra!<br>
 ille dedit leto fortes: vos pellite molles<br>
 et patrium retinete decus! si fata vetabant<br>
 stare diu Thebas, utinam tormenta virique<br>
 550 moenia diruerent, ferrumque ignisque sonarent!<br>
 essemus miseri sine crimine, sorsque querenda,<br>
 non celanda foret, lacrimaeque pudore carerent;<br>
 at nunc a puero Thebae capientur inermi,<br>
 quem neque bella iuvant nec tela nec usus equorum,<br>
 555 sed madidus murra crinis mollesque coronae<br>
 purpuraque et pictis intextum vestibus aurum,<br>
 quem quidem ego actutum (modo vos absistite) cogam<br>
 adsumptumque patrem commentaque sacra fateri.<br>
 an satis Acrisio est animi, contemnere vanum<br>
 560 numen et Argolicas venienti claudere portas:<br>
 Penthea terrebit cum totis advena Thebis?<br>
 ite citi' (famulis hoc imperat), 'ite ducemque <br>
 attrahite huc vinctum! iussis mora segnis abesto!'<br>
 hunc avus, hunc Athamas, hunc cetera turba suorum<br>
 565 corripiunt dictis frustraque inhibere laborant.<br>
 acrior admonitu est inritaturque retenta<br>
 et crescit rabies remoraminaque ipsa nocebant:<br>
 sic ego torrentem, qua nil obstabat eunti,<br>
 lenius et modico strepitu decurrere vidi;<br>
 570 at quacumque trabes obstructaque saxa tenebant,<br>
 spumeus et fervens et ab obice saevior ibat.<br>
     Ecce cruentati redeunt et, Bacchus ubi esset,<br>
 quaerenti domino Bacchum vidisse negarunt;<br>
 'hunc' dixere 'tamen comitem famulumque sacrorum<br>
 575 cepimus' et tradunt manibus post terga ligatis<br>
 sacra dei quendam Tyrrhena gente secutum.<br>
 adspicit hunc Pentheus oculis, quos ira tremendos<br>
 fecerat, et quamquam poenae vix tempora differt,<br>
 'o periture tuaque aliis documenta dature<br>
 580 morte,' ait, 'ede tuum nomen nomenque parentum<br>
 et patriam, morisque novi cur sacra frequentes!'<br>
 ille metu vacuus 'nomen mihi' dixit 'Acoetes,<br>
 patria Maeonia est, humili de plebe parentes.<br>
 non mihi quae duri colerent pater arva iuvenci,<br>
 585 lanigerosve greges, non ulla armenta reliquit;<br>
 pauper et ipse fuit linoque solebat et hamis<br>
 decipere et calamo salientis ducere pisces.<br>
 ars illi sua census erat; cum traderet artem,<br>
 "accipe, quas habeo, studii successor et heres,"<br>
 590 dixit "opes," moriensque mihi nihil ille reliquit <br>
 praeter aquas: unum hoc possum adpellare paternum.<br>
 mox ego, ne scopulis haererem semper in isdem,<br>
 addidici regimen dextra moderante carinae<br>
 flectere et Oleniae sidus pluviale capellae<br>
 595 Taygetenque Hyadasque oculis Arctonque notavi<br>
 ventorumque domos et portus puppibus aptos.<br>
 forte petens Delum Chiae telluris ad oras<br>
 adplicor et dextris adducor litora remis<br>
 doque levis saltus udaeque inmittor harenae:<br>
 600 nox ibi consumpta est; aurora rubescere primo<br>
 coeperat: exsurgo laticesque inferre recentis<br>
 admoneo monstroque viam, quae ducat ad undas;<br>
 ipse quid aura mihi tumulo promittat ab alto<br>
 prospicio comitesque voco repetoque carinam.<br>
 605 "adsumus en" inquit sociorum primus Opheltes,<br>
 utque putat, praedam deserto nactus in agro,<br>
 virginea puerum ducit per litora forma.<br>
 ille mero somnoque gravis titubare videtur<br>
 vixque sequi; specto cultum faciemque gradumque:<br>
 610 nil ibi, quod credi posset mortale, videbam.<br>
 et sensi et dixi sociis: "quod numen in isto<br>
 corpore sit, dubito; sed corpore numen in isto est!<br>
 quisquis es, o faveas nostrisque laboribus adsis;<br>
 his quoque des veniam!" "pro nobis mitte precari!"<br>
 615 Dictys ait, quo non alius conscendere summas<br>
 ocior antemnas prensoque rudente relabi.<br>
 hoc Libys, hoc flavus, prorae tutela, Melanthus,<br>
 hoc probat Alcimedon et, qui requiemque modumque<br>
 voce dabat remis, animorum hortator, Epopeus,<br>
 620 hoc omnes alii: praedae tam caeca cupido est. <br>
 "non tamen hanc sacro violari pondere pinum<br>
 perpetiar" dixi: "pars hic mihi maxima iuris"<br>
 inque aditu obsisto: furit audacissimus omni<br>
 de numero Lycabas, qui Tusca pulsus ab urbe<br>
 625 exilium dira poenam pro caede luebat;<br>
 is mihi, dum resto, iuvenali guttura pugno<br>
 rupit et excussum misisset in aequora, si non<br>
 haesissem, quamvis amens, in fune retentus.<br>
 inpia turba probat factum; tum denique Bacchus<br>
 630 (Bacchus enim fuerat), veluti clamore solutus<br>
 sit sopor aque mero redeant in pectora sensus,<br>
 "quid facitis? quis clamor?" ait "qua, dicite, nautae,<br>
 huc ope perveni? quo me deferre paratis?"<br>
 "pone metum" Proreus, "et quos contingere portus<br>
 635 ede velis!" dixit; "terra sistere petita."<br>
 "Naxon" ait Liber "cursus advertite vestros!<br>
 illa mihi domus est, vobis erit hospita tellus."<br>
 per mare fallaces perque omnia numina iurant<br>
 sic fore meque iubent pictae dare vela carinae.<br>
 640 dextera Naxos erat: dextra mihi lintea danti<br>
 "quid facis, o demens? quis te furor," inquit "Acoete,"<br>
 pro se quisque, "tenet? laevam pete!" maxima nutu<br>
 pars mihi significat, pars quid velit ore susurro.<br>
 obstipui "capiat" que "aliquis moderamina!" dixi<br>
 645 meque ministerio scelerisque artisque removi. <br>
 increpor a cunctis, totumque inmurmurat agmen;<br>
 e quibus Aethalion "te scilicet omnis in uno<br>
 nostra salus posita est!" ait et subit ipse meumque<br>
 explet opus Naxoque petit diversa relicta.<br>
 650 tum deus inludens, tamquam modo denique fraudem<br>
 senserit, e puppi pontum prospectat adunca<br>
 et flenti similis "non haec mihi litora, nautae,<br>
 promisistis" ait, "non haec mihi terra rogata est!<br>
 quo merui poenam facto? quae gloria vestra est,<br>
 655 si puerum iuvenes, si multi fallitis unum?"<br>
 iamdudum flebam: lacrimas manus inpia nostras<br>
 ridet et inpellit properantibus aequora remis.<br>
 per tibi nunc ipsum (nec enim praesentior illo<br>
 est deus) adiuro, tam me tibi vera referre<br>
 660 quam veri maiora fide: stetit aequore puppis<br>
 haud aliter, quam si siccam navale teneret.<br>
 illi admirantes remorum in verbere perstant<br>
 velaque deducunt geminaque ope currere temptant:<br>
 inpediunt hederae remos nexuque recurvo<br>
 665 serpunt et gravidis distinguunt vela corymbis.<br>
 ipse racemiferis frontem circumdatus uvis<br>
 pampineis agitat velatam frondibus hastam;<br>
 quem circa tigres simulacraque inania lyncum<br>
 pictarumque iacent fera corpora pantherarum.<br>
 670 exsiluere viri, sive hoc insania fecit<br>
 sive timor, primusque Medon nigrescere toto<br>
 corpore et expresso spinae curvamine flecti<br>
 incipit. huic Lycabas "in quae miracula" dixit<br>
 "verteris?" et lati rictus et panda loquenti <br>
 675 naris erat, squamamque cutis durata trahebat.<br>
 at Libys obstantis dum vult obvertere remos,<br>
 in spatium resilire manus breve vidit et illas<br>
 iam non esse manus, iam pinnas posse vocari.<br>
 alter ad intortos cupiens dare bracchia funes<br>
 680 bracchia non habuit truncoque repandus in undas<br>
 corpore desiluit: falcata novissima cauda est,<br>
 qualia dividuae sinuantur cornua lunae.<br>
 undique dant saltus multaque adspergine rorant<br>
 emerguntque iterum redeuntque sub aequora rursus<br>
 685 inque chori ludunt speciem lascivaque iactant<br>
 corpora et acceptum patulis mare naribus efflant.<br>
 de modo viginti (tot enim ratis illa ferebat)<br>
 restabam solus: pavidum gelidumque trementi<br>
 corpore vixque meum firmat deus "excute" dicens<br>
 690 "corde metum Diamque tene!" delatus in illam<br>
 accessi sacris Baccheaque sacra frequento.'<br>
     'Praebuimus longis' Pentheus 'ambagibus aures,'<br>
 inquit 'ut ira mora vires absumere posset.<br>
 praecipitem, famuli, rapite hunc cruciataque diris<br>
 695 corpora tormentis Stygiae demittite nocti!'<br>
 protinus abstractus solidis Tyrrhenus Acoetes<br>
 clauditur in tectis; et dum crudelia iussae<br>
 instrumenta necis ferrumque ignesque parantur,<br>
 sponte sua patuisse fores lapsasque lacertis<br>
 700 sponte sua fama est nullo solvente catenas.<br>
     Perstat Echionides, nec iam iubet ire, sed ipse<br>
 vadit, ubi electus facienda ad sacra Cithaeron<br>
 cantibus et clara bacchantum voce sonabat. <br>
 ut fremit acer equus, cum bellicus aere canoro<br>
 705 signa dedit tubicen pugnaeque adsumit amorem,<br>
 Penthea sic ictus longis ululatibus aether<br>
 movit, et audito clamore recanduit ira.<br>
     Monte fere medio est, cingentibus ultima silvis,<br>
 purus ab arboribus, spectabilis undique, campus:<br>
 710 hic oculis illum cernentem sacra profanis<br>
 prima videt, prima est insano concita cursu,<br>
 prima suum misso violavit Penthea thyrso<br>
 mater et 'o geminae' clamavit 'adeste sorores!<br>
 ille aper, in nostris errat qui maximus agris,<br>
 715 ille mihi feriendus aper.' ruit omnis in unum<br>
 turba furens; cunctae coeunt trepidumque sequuntur,<br>
 iam trepidum, iam verba minus violenta loquentem,<br>
 iam se damnantem, iam se peccasse fatentem.<br>
 saucius ille tamen 'fer opem, matertera' dixit<br>
 720 'Autonoe! moveant animos Actaeonis umbrae!'<br>
 illa, quis Actaeon, nescit dextramque precanti<br>
 abstulit, Inoo lacerata est altera raptu.<br>
 non habet infelix quae matri bracchia tendat,<br>
 trunca sed ostendens dereptis vulnera membris<br>
 725 'adspice, mater!' ait. visis ululavit Agaue<br>
 collaque iactavit movitque per aera crinem<br>
 avulsumque caput digitis conplexa cruentis<br>
 clamat: 'io comites, opus hoc victoria nostra est!'<br>
 non citius frondes autumni frigore tactas<br>
 730 iamque male haerentes alta rapit arbore ventus,<br>
 quam sunt membra viri manibus direpta nefandis.<br>
 talibus exemplis monitae nova sacra frequentant<br>
 turaque dant sanctasque colunt Ismenides aras. <br>
 </p>
 <p></p><hr>
 <center>
 <a href="metal04.htm">Next: Liber Quartus</a></center>
 </body>