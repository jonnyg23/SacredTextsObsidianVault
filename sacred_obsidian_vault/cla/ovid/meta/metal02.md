<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Ovid</a> 
 <a href="index.htm">Index</a> 
 
 <br>
 <a href="meta02.htm">English</a> 
 
 <br>
 <a href="metal01.htm">Previous</a> 
 <a href="metal03.htm">Next</a> 
 <hr><a href="https://www.amazon.com/exec/obidos/ASIN/1853267902/internetsacredte">Buy this Book at Amazon.com</a></center>
 <hr>
 <p align="CENTER"><font size="-1" color="GREEN"><i>Metamorphoses</i>, by Ovid, , tr. John Dryden, et al [1717], at sacred-texts.com</font></p><hr>
 <h1 align="CENTER">P. OVIDI NASONIS METAMORPHOSEN LIBER SECVNDVS</h1>
 <p>Regia Solis erat sublimibus alta columnis,<br>
 clara micante auro flammasque imitante pyropo,<br>
 cuius ebur nitidum fastigia summa tegebat,<br>
 argenti bifores radiabant lumine valvae.<br>
 materiam superabat opus: nam Mulciber illic               <font size="2">5</font><br>
 aequora caelarat medias cingentia terras<br>
 terrarumque orbem caelumque, quod imminet orbi.<br>
 caeruleos habet unda deos, Tritona canorum<br>
 Proteaque ambiguum ballaenarumque prementem<br>
 Aegaeona suis inmania terga lacertis               <font size="2">10</font><br>
 Doridaque et natas, quarum pars nare videtur,<br>
 pars in mole sedens viridis siccare capillos,<br>
 pisce vehi quaedam: facies non omnibus una,<br>
 non diversa tamen, qualem decet esse sororum.<br>
 terra viros urbesque gerit silvasque ferasque               <font size="2">15</font><br>
 fluminaque et nymphas et cetera numina ruris.<br>
 haec super inposita est caeli fulgentis imago,<br>
 signaque sex foribus dextris totidemque sinistris.<br>
     Quo simul adclivi Clymeneia limite proles<br>
 venit et intravit dubitati tecta parentis,               <font size="2">20</font><br>
 protinus ad patrios sua fert vestigia vultus<br>
 consistitque procul; neque enim propiora ferebat<br>
 lumina: purpurea velatus veste sedebat<br>
 in solio Phoebus claris lucente smaragdis.<br>
 a dextra laevaque Dies et Mensis et Annus               <font size="2">25</font><br>
 Saeculaque et positae spatiis aequalibus Horae<br>
 Verque novum stabat cinctum florente corona,<br>
 stabat nuda Aestas et spicea serta gerebat,<br>
 stabat et Autumnus calcatis sordidus uvis<br>
 et glacialis Hiems canos hirsuta capillos.               <font size="2">30</font><br>
     Ipse loco medius rerum novitate paventem<br>
 Sol oculis iuvenem, quibus adspicit omnia, vidit<br>
 'quae' que 'viae tibi causa? quid hac' ait 'arce petisti,<br>
 progenies, Phaethon, haud infitianda parenti?'<br>
 ille refert: 'o lux inmensi publica mundi,               <font size="2">35</font><br>
 Phoebe pater, si das usum mihi nominis huius,<br>
 nec falsa Clymene culpam sub imagine celat,<br>
 pignora da, genitor, per quae tua vera propago<br>
 credar, et hunc animis errorem detrahe nostris!'<br>
 dixerat, at genitor circum caput omne micantes               <font size="2">40</font><br>
 deposuit radios propiusque accedere iussit<br>
 amplexuque dato 'nec tu meus esse negari<br>
 dignus es, et Clymene veros' ait 'edidit ortus,<br>
 quoque minus dubites, quodvis pete munus, ut illud<br>
 me tribuente feras! promissi testis adesto               <font size="2">45</font><br>
 dis iuranda palus, oculis incognita nostris!'<br>
 vix bene desierat, currus rogat ille paternos<br>
 inque diem alipedum ius et moderamen equorum.<br>
     Paenituit iurasse patrem: qui terque quaterque<br>
 concutiens inlustre caput 'temeraria' dixit               <font size="2">50</font><br>
 'vox mea facta tua est; utinam promissa liceret<br>
 non dare! confiteor, solum hoc tibi, nate, negarem.<br>
 dissuadere licet: non est tua tuta voluntas!<br>
 magna petis, Phaethon, et quae nec viribus istis<br>
 munera conveniant nec tam puerilibus annis:               <font size="2">55</font><br>
 sors tua mortalis, non est mortale, quod optas.<br>
 plus etiam, quam quod superis contingere possit,<br>
 nescius adfectas; placeat sibi quisque licebit,<br>
 non tamen ignifero quisquam consistere in axe<br>
 me valet excepto; vasti quoque rector Olympi,               <font size="2">60</font><br>
 qui fera terribili iaculatur fulmina dextra,<br>
 non agat hos currus: et quid Iove maius habemus?<br>
 ardua prima via est et qua vix mane recentes<br>
 enituntur equi; medio est altissima caelo,<br>
 unde mare et terras ipsi mihi saepe videre               <font size="2">65</font><br>
 fit timor et pavida trepidat formidine pectus;<br>
 ultima prona via est et eget moderamine certo:<br>
 tunc etiam quae me subiectis excipit undis,<br>
 ne ferar in praeceps, Tethys solet ipsa vereri.<br>
 adde, quod adsidua rapitur vertigine caelum               <font size="2">70</font><br>
 sideraque alta trahit celerique volumine torquet.<br>
 nitor in adversum, nec me, qui cetera, vincit<br>
 inpetus, et rapido contrarius evehor orbi.<br>
 finge datos currus: quid ages? poterisne rotatis<br>
 obvius ire polis, ne te citus auferat axis?               <font size="2">75</font><br>
 forsitan et lucos illic urbesque deorum<br>
 concipias animo delubraque ditia donis<br>
 esse: per insidias iter est formasque ferarum!<br>
 utque viam teneas nulloque errore traharis,<br>
 per tamen adversi gradieris cornua tauri                <font size="2">80</font><br>
 Haemoniosque arcus violentique ora Leonis<br>
 saevaque circuitu curvantem bracchia longo<br>
 Scorpion atque aliter curvantem bracchia Cancrum.<br>
 nec tibi quadripedes animosos ignibus illis,<br>
 quos in pectore habent, quos ore et naribus efflant,               <font size="2">85</font><br>
 in promptu regere est: vix me patiuntur, ubi acres<br>
 incaluere animi cervixque repugnat habenis.<br>
 at tu, funesti ne sim tibi muneris auctor,<br>
 nate, cave, dum resque sinit tua corrige vota!<br>
 scilicet ut nostro genitum te sanguine credas,               <font size="2">90</font><br>
 pignora certa petis: do pignora certa timendo<br>
 et patrio pater esse metu probor. adspice vultus<br>
 ecce meos; utinamque oculos in pectora posses<br>
 inserere et patrias intus deprendere curas!<br>
 denique quidquid habet dives, circumspice, mundus               <font size="2">95</font><br>
 eque tot ac tantis caeli terraeque marisque<br>
 posce bonis aliquid; nullam patiere repulsam.<br>
 deprecor hoc unum, quod vero nomine poena,<br>
 non honor est: poenam, Phaethon, pro munere poscis!<br>
 quid mea colla tenes blandis, ignare, lacertis?               <font size="2">100</font><br>
 ne dubita! dabitur (Stygias iuravimus undas),<br>
 quodcumque optaris; sed tu sapientius opta!'<br>
     Finierat monitus; dictis tamen ille repugnat<br>
 propositumque premit flagratque cupidine currus.<br>
 ergo, qua licuit, genitor cunctatus ad altos               <font size="2">105</font><br>
 deducit iuvenem, Vulcania munera, currus.<br>
 aureus axis erat, temo aureus, aurea summae<br>
 curvatura rotae, radiorum argenteus ordo;<br>
 per iuga chrysolithi positaeque ex ordine gemmae<br>
 clara repercusso reddebant lumina Phoebo.               <font size="2">110</font><br>
     Dumque ea magnanimus Phaethon miratur opusque<br>
 perspicit, ecce vigil nitido patefecit ab ortu<br>
 purpureas Aurora fores et plena rosarum<br>
 atria: diffugiunt stellae, quarum agmina cogit<br>
 Lucifer et caeli statione novissimus exit.               <font size="2">115</font><br>
     Quem petere ut terras mundumque rubescere vidit<br>
 cornuaque extremae velut evanescere lunae,<br>
 iungere equos Titan velocibus imperat Horis.<br>
 iussa deae celeres peragunt ignemque vomentes,<br>
 ambrosiae suco saturos, praesepibus altis               <font size="2">120</font><br>
 quadripedes ducunt adduntque sonantia frena.<br>
 tum pater ora sui sacro medicamine nati<br>
 contigit et rapidae fecit patientia flammae<br>
 inposuitque comae radios praesagaque luctus<br>
 pectore sollicito repetens suspiria dixit:               <font size="2">125</font><br>
 'si potes his saltem monitis parere parentis<br>
 parce, puer, stimulis et fortius utere loris!<br>
 sponte sua properant, labor est inhibere volentes.<br>
 nec tibi derectos placeat via quinque per arcus!<br>
 sectus in obliquum est lato curvamine limes,               <font size="2">130</font><br>
 zonarumque trium contentus fine polumque<br>
 effugit australem iunctamque aquilonibus arcton:<br>
 hac sit itermanifesta rotae vestigia cernes<br>
 utque ferant aequos et caelum et terra calores,<br>
 nec preme nec summum molire per aethera currum!               <font size="2">135</font><br>
 altius egressus caelestia tecta cremabis,<br>
 inferius terras; medio tutissimus ibis.<br>
 neu te dexterior tortum declinet ad Anguem,<br>
 neve sinisterior pressam rota ducat ad Aram,<br>
 inter utrumque tene! Fortunae cetera mando,               <font size="2">140</font><br>
 quae iuvet et melius quam tu tibi consulat opto.<br>
 dum loquor, Hesperio positas in litore metas<br>
 umida nox tetigit; non est mora libera nobis!<br>
 poscimur: effulget tenebris Aurora fugatis.<br>
 corripe lora manu, vel, si mutabile pectus               <font size="2">145</font><br>
 est tibi, consiliis, non curribus utere nostris!<br>
 dum potes et solidis etiamnum sedibus adstas,<br>
 dumque male optatos nondum premis inscius axes,<br>
 quae tutus spectes, sine me dare lumina terris!'<br>
     Occupat ille levem iuvenali corpore currum               <font size="2">150</font><br>
 statque super manibusque leves contingere habenas<br>
 gaudet et invito grates agit inde parenti.<br>
     Interea volucres Pyrois et Eous et Aethon,<br>
 Solis equi, quartusque Phlegon hinnitibus auras<br>
 flammiferis inplent pedibusque repagula pulsant.               <font size="2">155</font><br>
 quae postquam Tethys, fatorum ignara nepotis,<br>
 reppulit, et facta est inmensi copia caeli,<br>
 corripuere viam pedibusque per aera motis<br>
 obstantes scindunt nebulas pennisque levati<br>
 praetereunt ortos isdem de partibus Euros.               <font size="2">160</font><br>
 sed leve pondus erat nec quod cognoscere possent<br>
 Solis equi, solitaque iugum gravitate carebat;<br>
 utque labant curvae iusto sine pondere naves<br>
 perque mare instabiles nimia levitate feruntur,<br>
 sic onere adsueto vacuus dat in aera saltus               <font size="2">165</font><br>
 succutiturque alte similisque est currus inani.<br>
     Quod simulac sensere, ruunt tritumque relinquunt<br>
 quadriiugi spatium nec quo prius ordine currunt.<br>
 ipse pavet nec qua commissas flectat habenas<br>
 nec scit qua sit iter, nec, si sciat, imperet illis.               <font size="2">170</font><br>
 tum primum radiis gelidi caluere Triones<br>
 et vetito frustra temptarunt aequore tingui,<br>
 quaeque polo posita est glaciali proxima Serpens,<br>
 frigore pigra prius nec formidabilis ulli,<br>
 incaluit sumpsitque novas fervoribus iras;               <font size="2">175</font><br>
 te quoque turbatum memorant fugisse, Boote,<br>
 quamvis tardus eras et te tua plaustra tenebant.<br>
     Ut vero summo despexit ab aethere terras<br>
 infelix Phaethon penitus penitusque iacentes,<br>
 palluit et subito genua intremuere timore               <font size="2">180</font><br>
 suntque oculis tenebrae per tantum lumen obortae,<br>
 et iam mallet equos numquam tetigisse paternos,<br>
 iam cognosse genus piget et valuisse rogando,<br>
 iam Meropis dici cupiens ita fertur, ut acta<br>
 praecipiti pinus borea, cui victa remisit               <font size="2">185</font><br>
 frena suus rector, quam dis votisque reliquit.<br>
 quid faciat? multum caeli post terga relictum,<br>
 ante oculos plus est: animo metitur utrumque<br>
 et modo, quos illi fatum contingere non est,<br>
 prospicit occasus, interdum respicit ortus,               <font size="2">190</font><br>
 quidque agat ignarus stupet et nec frena remittit<br>
 nec retinere valet nec nomina novit equorum.<br>
 sparsa quoque in vario passim miracula caelo<br>
 vastarumque videt trepidus simulacra ferarum.<br>
 est locus, in geminos ubi bracchia concavat arcus                <font size="2">195</font><br>
 Scorpius et cauda flexisque utrimque lacertis<br>
 porrigit in spatium signorum membra duorum:<br>
 hunc puer ut nigri madidum sudore veneni<br>
 vulnera curvata minitantem cuspide vidit,<br>
 mentis inops gelida formidine lora remisit.               <font size="2">200</font><br>
     Quae postquam summum tetigere iacentia tergum,<br>
 exspatiantur equi nulloque inhibente per auras<br>
 ignotae regionis eunt, quaque inpetus egit,<br>
 hac sine lege ruunt altoque sub aethere fixis<br>
 incursant stellis rapiuntque per avia currum               <font size="2">205</font><br>
 et modo summa petunt, modo per declive viasque<br>
 praecipites spatio terrae propiore feruntur,<br>
 inferiusque suis fraternos currere Luna<br>
 admiratur equos, ambustaque nubila fumant.<br>
 corripitur flammis, ut quaeque altissima, tellus               <font size="2">210</font><br>
 fissaque agit rimas et sucis aret ademptis;<br>
 pabula canescunt, cum frondibus uritur arbor,<br>
 materiamque suo praebet seges arida damno.<br>
 parva queror: magnae pereunt cum moenibus urbes,<br>
 cumque suis totas populis incendia gentis               <font size="2">215</font><br>
 in cinerem vertunt; silvae cum montibus ardent;<br>
 ardet Athos Taurusque Cilix et Tmolus et Oete<br>
 et tum sicca, prius creberrima fontibus, Ide<br>
 virgineusque Helicon et nondum Oeagrius Haemus:<br>
 ardet in inmensum geminatis ignibus Aetne               <font size="2">220</font><br>
 Parnasosque biceps et Eryx et Cynthus et Othrys<br>
 et tandem nivibus Rhodope caritura Mimasque<br>
 Dindymaque et Mycale natusque ad sacra Cithaeron.<br>
 nec prosunt Scythiae sua frigora: Caucasus ardet<br>
 Ossaque cum Pindo maiorque ambobus Olympus               <font size="2">225</font><br>
 aeriaeque Alpes et nubifer Appenninus.<br>
     Tum vero Phaethon cunctis e partibus orbem<br>
 adspicit accensum nec tantos sustinet aestus<br>
 ferventisque auras velut e fornace profunda<br>
 ore trahit currusque suos candescere sentit;               <font size="2">230</font><br>
 et neque iam cineres eiectatamque favillam<br>
 ferre potest calidoque involvitur undique fumo,<br>
 quoque eat aut ubi sit, picea caligine tectus<br>
 nescit et arbitrio volucrum raptatur equorum.<br>
     Sanguine tum credunt in corpora summa vocato               <font size="2">235</font><br>
 Aethiopum populos nigrum traxisse colorem;<br>
 tum facta est Libye raptis umoribus aestu<br>
 arida, tum nymphae passis fontesque lacusque<br>
 deflevere comis; quaerit Boeotia Dircen,<br>
 Argos Amymonen, Ephyre Pirenidas undas;               <font size="2">240</font><br>
 nec sortita loco distantes flumina ripas<br>
 tuta manent: mediis Tanais fumavit in undis<br>
 Peneosque senex Teuthranteusque Caicus<br>
 et celer Ismenos cum Phegiaco Erymantho<br>
 arsurusque iterum Xanthos flavusque Lycormas,               <font size="2">245</font><br>
 quique recurvatis ludit Maeandros in undis,<br>
 Mygdoniusque Melas et Taenarius Eurotas.<br>
 arsit et Euphrates Babylonius, arsit Orontes<br>
 Thermodonque citus Gangesque et Phasis et Hister;<br>
 aestuat Alpheos, ripae Spercheides ardent,               <font size="2">250</font><br>
 quodque suo Tagus amne vehit, fluit ignibus aurum,<br>
 et, quae Maeonias celebrabant carmine ripas<br>
 flumineae volucres, medio caluere Caystro;<br>
 Nilus in extremum fugit perterritus orbem<br>
 occuluitque caput, quod adhuc latet: ostia septem               <font size="2">255</font><br>
 pulverulenta vacant, septem sine flumine valles.<br>
 fors eadem Ismarios Hebrum cum Strymone siccat<br>
 Hesperiosque amnes, Rhenum Rhodanumque Padumque<br>
 cuique fuit rerum promissa potentia, Thybrin.<br>
 dissilit omne solum, penetratque in Tartara rimis               <font size="2">260</font><br>
 lumen et infernum terret cum coniuge regem;<br>
 et mare contrahitur siccaeque est campus harenae,<br>
 quod modo pontus erat, quosque altum texerat aequor,<br>
 exsistunt montes et sparsas Cycladas augent.<br>
 ima petunt pisces, nec se super aequora curvi               <font size="2">265</font><br>
 tollere consuetas audent delphines in auras;<br>
 corpora phocarum summo resupina profundo<br>
 exanimata natant: ipsum quoque Nerea fama est<br>
 Doridaque et natas tepidis latuisse sub antris.<br>
 ter Neptunus aquis cum torvo bracchia vultu               <font size="2">270</font><br>
 exserere ausus erat, ter non tulit aeris ignes.<br>
     Alma tamen Tellus, ut erat circumdata ponto,<br>
 inter aquas pelagi contractosque undique fontes,<br>
 qui se condiderant in opacae viscera matris,<br>
 sustulit oppressos collo tenus arida vultus               <font size="2">275</font><br>
 opposuitque manum fronti magnoque tremore<br>
 omnia concutiens paulum subsedit et infra,<br>
 quam solet esse, fuit fractaque ita voce locuta est:<br>
 'si placet hoc meruique, quid o tua fulmina cessant,<br>
 summe deum? liceat periturae viribus ignis               <font size="2">280</font><br>
 igne perire tuo clademque auctore levare!<br>
 vix equidem fauces haec ipsa in verba resolvo';<br>
 (presserat ora vapor) 'tostos en adspice crines<br>
 inque oculis tantum, tantum super ora favillae!<br>
 hosne mihi fructus, hunc fertilitatis honorem               <font size="2">285</font><br>
 officiique refers, quod adunci vulnera aratri<br>
 rastrorumque fero totoque exerceor anno,<br>
 quod pecori frondes alimentaque mitia, fruges<br>
 humano generi, vobis quoque tura ministro?<br>
 sed tamen exitium fac me meruisse: quid undae,               <font size="2">290</font><br>
 quid meruit frater? cur illi tradita sorte<br>
 aequora decrescunt et ab aethere longius absunt?<br>
 quodsi nec fratris nec te mea gratia tangit,<br>
 at caeli miserere tui! circumspice utrumque:<br>
 fumat uterque polus! quos si vitiaverit ignis,               <font size="2">295</font><br>
 atria vestra ruent! Atlas en ipse laborat<br>
 vixque suis umeris candentem sustinet axem!<br>
 si freta, si terrae pereunt, si regia caeli,<br>
 in chaos antiquum confundimur! eripe flammis,<br>
 si quid adhuc superest, et rerum consule summae!'               <font size="2">300</font><br>
     Dixerat haec Tellus: neque enim tolerare vaporem<br>
 ulterius potuit nec dicere plura suumque<br>
 rettulit os in se propioraque manibus antra;<br>
 at pater omnipotens, superos testatus et ipsum,<br>
 qui dederat currus, nisi opem ferat, omnia fato               <font size="2">305</font><br>
 interitura gravi, summam petit arduus arcem,<br>
 unde solet nubes latis inducere terris,<br>
 unde movet tonitrus vibrataque fulmina iactat;<br>
 sed neque quas posset terris inducere nubes<br>
 tunc habuit, nec quos caelo demitteret imbres:               <font size="2">310</font><br>
 intonat et dextra libratum fulmen ab aure<br>
 misit in aurigam pariterque animaque rotisque<br>
 expulit et saevis conpescuit ignibus ignes.<br>
 consternantur equi et saltu in contraria facto<br>
 colla iugo eripiunt abruptaque lora relinquunt:               <font size="2">315</font><br>
 illic frena iacent, illic temone revulsus<br>
 axis, in hac radii fractarum parte rotarum<br>
 sparsaque sunt late laceri vestigia currus.<br>
     At Phaethon rutilos flamma populante capillos<br>
 volvitur in praeceps longoque per aera tractu               <font size="2">320</font><br>
 fertur, ut interdum de caelo stella sereno<br>
 etsi non cecidit, potuit cecidisse videri.<br>
 quem procul a patria diverso maximus orbe<br>
 excipit Eridanus fumantiaque abluit ora.<br>
 Naides Hesperiae trifida fumantia flamma               <font size="2">325</font><br>
 corpora dant tumulo, signant quoque carmine saxum:<br>
 hic : sitvs : est : phaethon : cvrrvs : avriga : paterni<br>
 qvem : si : non : tenvit : magnis : tamen : excidit : avsis<br>
     Nam pater obductos luctu miserabilis aegro<br>
 condiderat vultus, et, si modo credimus, unum               <font size="2">330</font><br>
 isse diem sine sole ferunt: incendia lumen<br>
 praebebant aliquisque malo fuit usus in illo.<br>
 at Clymene postquam dixit, quaecumque fuerunt<br>
 in tantis dicenda malis, lugubris et amens<br>
 et laniata sinus totum percensuit orbem               <font size="2">335</font><br>
 exanimesque artus primo, mox ossa requirens<br>
 repperit ossa tamen peregrina condita ripa<br>
 incubuitque loco nomenque in marmore lectum<br>
 perfudit lacrimis et aperto pectore fovit.<br>
 nec minus Heliades fletus et, inania morti                <font size="2">340</font><br>
 munera, dant lacrimas, et caesae pectora palmis<br>
 non auditurum miseras Phaethonta querellas<br>
 nocte dieque vocant adsternunturque sepulcro.<br>
 luna quater iunctis inplerat cornibus orbem;<br>
 illae more suo (nam morem fecerat usus)               <font size="2">345</font><br>
 plangorem dederant: e quis Phaethusa, sororum<br>
 maxima, cum vellet terra procumbere, questa est<br>
 deriguisse pedes; ad quam conata venire<br>
 candida Lampetie subita radice retenta est;<br>
 tertia, cum crinem manibus laniare pararet,               <font size="2">350</font><br>
 avellit frondes; haec stipite crura teneri,<br>
 illa dolet fieri longos sua bracchia ramos,<br>
 dumque ea mirantur, conplectitur inguina cortex<br>
 perque gradus uterum pectusque umerosque manusque<br>
 ambit, et exstabant tantum ora vocantia matrem.               <font size="2">355</font><br>
 quid faciat mater, nisi, quo trahat inpetus illam,<br>
 huc eat atque illuc et, dum licet, oscula iungat?<br>
 non satis est: truncis avellere corpora temptat<br>
 et teneros manibus ramos abrumpit, at inde<br>
 sanguineae manant tamquam de vulnere guttae.               <font size="2">360</font><br>
 'parce, precor, mater,' quaecumque est saucia, clamat,<br>
 'parce, precor: nostrum laceratur in arbore corpus<br>
 iamque vale'cortex in verba novissima venit.<br>
 inde fluunt lacrimae, stillataque sole rigescunt<br>
 de ramis electra novis, quae lucidus amnis               <font size="2">365</font><br>
 excipit et nuribus mittit gestanda Latinis.<br>
     Adfuit huic monstro proles Stheneleia Cycnus,<br>
 qui tibi materno quamvis a sanguine iunctus,<br>
 mente tamen, Phaethon, propior fuit. ille relicto<br>
 (nam Ligurum populos et magnas rexerat urbes)               <font size="2">370</font><br>
 imperio ripas virides amnemque querellis<br>
 Eridanum inplerat silvamque sororibus auctam,<br>
 cum vox est tenuata viro canaeque capillos<br>
 dissimulant plumae collumque a pectore longe<br>
 porrigitur digitosque ligat iunctura rubentis,               <font size="2">375</font><br>
 penna latus velat, tenet os sine acumine rostrum.<br>
 fit nova Cycnus avis nec se caeloque Iovique<br>
 credit, ut iniuste missi memor ignis ab illo;<br>
 stagna petit patulosque lacus ignemque perosus<br>
 quae colat elegit contraria flumina flammis.               <font size="2">380</font><br>
     Squalidus interea genitor Phaethontis et expers<br>
 ipse sui decoris, qualis, cum deficit orbem,<br>
 esse solet, lucemque odit seque ipse diemque<br>
 datque animum in luctus et luctibus adicit iram<br>
 officiumque negat mundo. 'satis' inquit 'ab aevi               <font size="2">385</font><br>
 sors mea principiis fuit inrequieta, pigetque<br>
 actorum sine fine mihi, sine honore laborum!<br>
 quilibet alter agat portantes lumina currus!<br>
 si nemo est omnesque dei non posse fatentur,<br>
 ipse agat ut saltem, dum nostras temptat habenas,               <font size="2">390</font><br>
 orbatura patres aliquando fulmina ponat!<br>
 tum sciet ignipedum vires expertus equorum<br>
 non meruisse necem, qui non bene rexerit illos.'<br>
     Talia dicentem circumstant omnia Solem<br>
 numina, neve velit tenebras inducere rebus,               <font size="2">395</font><br>
 supplice voce rogant; missos quoque Iuppiter ignes<br>
 excusat precibusque minas regaliter addit.<br>
 colligit amentes et adhuc terrore paventes<br>
 Phoebus equos stimuloque dolens et verbere saevit<br>
 (saevit enim) natumque obiectat et inputat illis.               <font size="2">400</font><br>
     At pater omnipotens ingentia moenia caeli<br>
 circuit et, ne quid labefactum viribus ignis<br>
 corruat, explorat. quae postquam firma suique<br>
 roboris esse videt, terras hominumque labores<br>
 perspicit. Arcadiae tamen est inpensior illi               <font size="2">405</font><br>
 cura suae: fontesque et nondum audentia labi<br>
 flumina restituit, dat terrae gramina, frondes<br>
 arboribus, laesasque iubet revirescere silvas.<br>
 dum redit itque frequens, in virgine Nonacrina<br>
 haesit, et accepti caluere sub ossibus ignes.               <font size="2">410</font><br>
 non erat huius opus lanam mollire trahendo<br>
 nec positu variare comas; ubi fibula vestem,<br>
 vitta coercuerat neglectos alba capillos;<br>
 et modo leve manu iaculum, modo sumpserat arcum,<br>
 miles erat Phoebes: nec Maenalon attigit ulla               <font size="2">415</font><br>
 gratior hac Triviae; sed nulla potentia longa est.<br>
     Ulterius medio spatium sol altus habebat,<br>
 cum subit illa nemus, quod nulla ceciderat aetas;<br>
 exuit hic umero pharetram lentosque retendit<br>
 arcus inque solo, quod texerat herba, iacebat               <font size="2">420</font><br>
 et pictam posita pharetram cervice premebat.<br>
 Iuppiter ut vidit fessam et custode vacantem,<br>
 'hoc certe furtum coniunx mea nesciet' inquit,<br>
 'aut si rescierit, sunt, o sunt iurgia tanti!'<br>
 protinus induitur faciem cultumque Dianae               <font size="2">425</font><br>
 atque ait: 'o comitum, virgo, pars una mearum,<br>
 in quibus es venata iugis?' de caespite virgo<br>
 se levat et 'salve numen, me iudice' dixit,<br>
 'audiat ipse licet, maius Iove.' ridet et audit<br>
 et sibi praeferri se gaudet et oscula iungit,               <font size="2">430</font><br>
 nec moderata satis nec sic a virgine danda.<br>
 qua venata foret silva, narrare parantem<br>
 inpedit amplexu nec se sine crimine prodit.<br>
 illa quidem contra, quantum modo femina posset<br>
 (adspiceres utinam, Saturnia, mitior esses),               <font size="2">435</font><br>
 illa quidem pugnat, sed quem superare puella,<br>
 quisve Iovem poterat? superum petit aethera victor<br>
 Iuppiter: huic odio nemus est et conscia silva;<br>
 unde pedem referens paene est oblita pharetram<br>
 tollere cum telis et quem suspenderat arcum.               <font size="2">440</font><br>
     Ecce, suo comitata choro Dictynna per altum<br>
 Maenalon ingrediens et caede superba ferarum<br>
 adspicit hanc visamque vocat: clamata refugit<br>
 et timuit primo, ne Iuppiter esset in illa;<br>
 sed postquam pariter nymphas incedere vidit,               <font size="2">445</font><br>
 sensit abesse dolos numerumque accessit ad harum.<br>
 heu! quam difficile est crimen non prodere vultu!<br>
 vix oculos attollit humo nec, ut ante solebat,<br>
 iuncta deae lateri nec toto est agmine prima,<br>
 sed silet et laesi dat signa rubore pudoris;               <font size="2">450</font><br>
 et, nisi quod virgo est, poterat sentire Diana<br>
 mille notis culpam: nymphae sensisse feruntur.<br>
 orbe resurgebant lunaria cornua nono,<br>
 cum de venatu fraternis languida flammis,<br>
 nacta nemus gelidum dea, quo cum murmure labens               <font size="2">455</font><br>
 ibat et attritas versabat rivus harenas.<br>
 ut loca laudavit, summas pede contigit undas;<br>
 his quoque laudatis 'procul est' ait 'arbiter omnis:<br>
 nuda superfusis tinguamus corpora lymphis!'<br>
 Parrhasis erubuit; cunctae velamina ponunt;               <font size="2">460</font><br>
 una moras quaerit: dubitanti vestis adempta est,<br>
 qua posita nudo patuit cum corpore crimen.<br>
 attonitae manibusque uterum celare volenti<br>
 'i procul hinc' dixit 'nec sacros pollue fontis!'<br>
 Cynthia deque suo iussit secedere coetu.               <font size="2">465</font><br>
     Senserat hoc olim magni matrona Tonantis<br>
 distuleratque graves in idonea tempora poenas.<br>
 causa morae nulla est, et iam puer Arcas (id ipsum<br>
 indoluit Iuno) fuerat de paelice natus.<br>
 quo simul obvertit saevam cum lumine mentem,               <font size="2">470</font><br>
 'scilicet hoc etiam restabat, adultera' dixit,<br>
 'ut fecunda fores, fieretque iniuria partu<br>
 nota, Iovisque mei testatum dedecus esset.<br>
 haud inpune feres: adimam tibi namque figuram,<br>
 qua tibi, quaque places nostro, inportuna, marito.'               <font size="2">475</font><br>
 dixit et adversam prensis a fronte capillis<br>
 stravit humi pronam. tendebat bracchia supplex:<br>
 bracchia coeperunt nigris horrescere villis<br>
 curvarique manus et aduncos crescere in unguis<br>
 officioque pedum fungi laudataque quondam               <font size="2">480</font><br>
 ora Iovi lato fieri deformia rictu.<br>
 neve preces animos et verba precantia flectant,<br>
 posse loqui eripitur: vox iracunda minaxque<br>
 plenaque terroris rauco de gutture fertur;<br>
 mens antiqua tamen facta quoque mansit in ursa,               <font size="2">485</font><br>
 adsiduoque suos gemitu testata dolores<br>
 qualescumque manus ad caelum et sidera tollit<br>
 ingratumque Iovem, nequeat cum dicere, sentit.<br>
 a! quotiens, sola non ausa quiescere silva,<br>
 ante domum quondamque suis erravit in agris!               <font size="2">490</font><br>
 a! quotiens per saxa canum latratibus acta est<br>
 venatrixque metu venantum territa fugit!<br>
 saepe feris latuit visis, oblita quid esset,<br>
 ursaque conspectos in montibus horruit ursos<br>
 pertimuitque lupos, quamvis pater esset in illis.               <font size="2">495</font><br>
     Ecce Lycaoniae proles ignara parentis,<br>
 Arcas adest ter quinque fere natalibus actis;<br>
 dumque feras sequitur, dum saltus eligit aptos<br>
 nexilibusque plagis silvas Erymanthidas ambit,<br>
 incidit in matrem, quae restitit Arcade viso               <font size="2">500</font><br>
 et cognoscenti similis fuit: ille refugit<br>
 inmotosque oculos in se sine fine tenentem<br>
 nescius extimuit propiusque accedere aventi<br>
 vulnifico fuerat fixurus pectora telo:<br>
 arcuit omnipotens pariterque ipsosque nefasque               <font size="2">505</font><br>
 sustulit et pariter raptos per inania vento<br>
 inposuit caelo vicinaque sidera fecit.<br>
     Intumuit Iuno, postquam inter sidera paelex<br>
 fulsit, et ad canam descendit in aequora Tethyn<br>
 Oceanumque senem, quorum reverentia movit               <font size="2">510</font><br>
 saepe deos, causamque viae scitantibus infit:<br>
 'quaeritis, aetheriis quare regina deorum<br>
 sedibus huc adsim? pro me tenet altera caelum!<br>
 mentior, obscurum nisi nox cum fecerit orbem,<br>
 nuper honoratas summo, mea vulnera, caelo               <font size="2">515</font><br>
 videritis stellas illic, ubi circulus axem<br>
 ultimus extremum spatioque brevissimus ambit.<br>
 et vero quisquam Iunonem laedere nolit<br>
 offensamque tremat, quae prosum sola nocendo?<br>
 o ego quantum egi! quam vasta potentia nostra est!               <font size="2">520</font><br>
 esse hominem vetui: facta est dea! sic ego poenas<br>
 sontibus inpono, sic est mea magna potestas!<br>
 vindicet antiquam faciem vultusque ferinos<br>
 detrahat, Argolica quod in ante Phoronide fecit<br>
 cur non et pulsa ducit Iunone meoque               <font size="2">525</font><br>
 collocat in thalamo socerumque Lycaona sumit?<br>
 at vos si laesae tangit contemptus alumnae,<br>
 gurgite caeruleo septem prohibete triones<br>
 sideraque in caelo stupri mercede recepta<br>
 pellite, ne puro tinguatur in aequore paelex!'               <font size="2">530</font><br>
     Di maris adnuerant: habili Saturnia curru,<br>
 ingreditur liquidum pavonibus aethera pictis,<br>
 tam nuper pictis caeso pavonibus Argo,<br>
 quam tu nuper eras, cum candidus ante fuisses,<br>
 corve loquax, subito nigrantis versus in alas.               <font size="2">535</font><br>
 nam fuit haec quondam niveis argentea pennis<br>
 ales, ut aequaret totas sine labe columbas,<br>
 nec servaturis vigili Capitolia voce<br>
 cederet anseribus nec amanti flumina cycno.<br>
 lingua fuit damno: lingua faciente loquaci               <font size="2">540</font><br>
 qui color albus erat, nunc est contrarius albo<br>
     Pulchrior in tota quam Larisaea Coronis<br>
 non fuit Haemonia: placuit tibi, Delphice, certe,<br>
 dum vel casta fuit vel inobservata, sed ales<br>
 sensit adulterium Phoebeius, utque latentem               <font size="2">545</font><br>
 detegeret culpam, non exorabilis index,<br>
 ad dominum tendebat iter. quem garrula motis<br>
 consequitur pennis, scitetur ut omnia, cornix<br>
 auditaque viae causa 'non utile carpis'<br>
 inquit 'iter: ne sperne meae praesagia linguae!               <font size="2">550</font><br>
 quid fuerim quid simque vide meritumque require:<br>
 invenies nocuisse fidem. nam tempore quodam<br>
 Pallas Ericthonium, prolem sine matre creatam,<br>
 clauserat Actaeo texta de vimine cista<br>
 virginibusque tribus gemino de Cecrope natis               <font size="2">555</font><br>
 et legem dederat, sua ne secreta viderent.<br>
 abdita fronde levi densa speculabar ab ulmo,<br>
 quid facerent: commissa duae sine fraude tuentur,<br>
 Pandrosos atque Herse; timidas vocat una sorores<br>
 Aglauros nodosque manu diducit, et intus               <font size="2">560</font><br>
 infantemque vident adporrectumque draconem.<br>
 acta deae refero. pro quo mihi gratia talis<br>
 redditur, ut dicar tutela pulsa Minervae<br>
 et ponar post noctis avem! mea poena volucres<br>
 admonuisse potest, ne voce pericula quaerant.               <font size="2">565</font><br>
 at, puto, non ultro nequiquam tale rogantem<br>
 me petiit!ipsa licet hoc a Pallade quaeras:<br>
 quamvis irata est, non hoc irata negabit.<br>
 nam me Phocaica clarus tellure Coroneus<br>
 (nota loquor) genuit, fueramque ego regia virgo               <font size="2">570</font><br>
 divitibusque procis (ne me contemne) petebar:<br>
 forma mihi nocuit. nam cum per litora lentis<br>
 passibus, ut soleo, summa spatiarer harena,<br>
 vidit et incaluit pelagi deus, utque precando<br>
 tempora cum blandis absumpsit inania verbis,               <font size="2">575</font><br>
 vim parat et sequitur. fugio densumque relinquo<br>
 litus et in molli nequiquam lassor harena.<br>
 inde deos hominesque voco; nec contigit ullum<br>
 vox mea mortalem: mota est pro virgine virgo<br>
 auxiliumque tulit. tendebam bracchia caelo:               <font size="2">580</font><br>
 bracchia coeperunt levibus nigrescere pennis;<br>
 reicere ex umeris vestem molibar, at illa<br>
 pluma erat inque cutem radices egerat imas;<br>
 plangere nuda meis conabar pectora palmis,<br>
 sed neque iam palmas nec pectora nuda gerebam;               <font size="2">585</font><br>
 currebam, nec, ut ante, pedes retinebat harena,<br>
 sed summa tollebar humo; mox alta per auras<br>
 evehor et data sum comes inculpata Minervae.<br>
 quid tamen hoc prodest, si diro facta volucris<br>
 crimine Nyctimene nostro successit honori?               <font size="2">590</font><br>
 an quae per totam res est notissima Lesbon,<br>
 non audita tibi est, patrium temerasse cubile<br>
 Nyctimenen? avis illa quidem, sed conscia culpae<br>
 conspectum lucemque fugit tenebrisque pudorem<br>
 celat et a cunctis expellitur aethere toto.'               <font size="2">595</font><br>
     Talia dicenti 'tibi' ait 'revocamina' corvus<br>
 'sint, precor, ista malo: nos vanum spernimus omen.'<br>
 nec coeptum dimittit iter dominoque iacentem<br>
 cum iuvene Haemonio vidisse Coronida narrat.<br>
 laurea delapsa est audito crimine amantis,               <font size="2">600</font><br>
 et pariter vultusque deo plectrumque colorque<br>
 excidit, utque animus tumida fervebat ab ira,<br>
 arma adsueta capit flexumque a cornibus arcum<br>
 tendit et illa suo totiens cum pectore iuncta<br>
 indevitato traiecit pectora telo.               <font size="2">605</font><br>
 icta dedit gemitum tractoque a corpore ferro<br>
 candida puniceo perfudit membra cruore<br>
 et dixit: 'potui poenas tibi, Phoebe, dedisse,<br>
 sed peperisse prius; duo nunc moriemur in una.'<br>
 hactenus, et pariter vitam cum sanguine fudit;               <font size="2">610</font><br>
 corpus inane animae frigus letale secutum est.<br>
     Paenitet heu! sero poenae crudelis amantem,<br>
 seque, quod audierit, quod sic exarserit, odit;<br>
 odit avem, per quam crimen causamque dolendi<br>
 scire coactus erat, nec non arcumque manumque               <font size="2">615</font><br>
 odit cumque manu temeraria tela sagittas<br>
 conlapsamque fovet seraque ope vincere fata<br>
 nititur et medicas exercet inaniter artes.<br>
 quae postquam frustra temptata rogumque parari<br>
 vidit et arsuros supremis ignibus artus,               <font size="2">620</font><br>
 tum vero gemitus (neque enim caelestia tingui<br>
 ora licet lacrimis) alto de corde petitos<br>
 edidit, haud aliter quam cum spectante iuvenca<br>
 lactentis vituli dextra libratus ab aure<br>
 tempora discussit claro cava malleus ictu.                <font size="2">625</font><br>
 ut tamen ingratos in pectora fudit odores<br>
 et dedit amplexus iniustaque iusta peregit,<br>
 non tulit in cineres labi sua Phoebus eosdem<br>
 semina, sed natum flammis uteroque parentis<br>
 eripuit geminique tulit Chironis in antrum,               <font size="2">630</font><br>
 sperantemque sibi non falsae praemia linguae<br>
 inter aves albas vetuit consistere corvum.<br>
     Semifer interea divinae stirpis alumno<br>
 laetus erat mixtoque oneri gaudebat honore;<br>
 ecce venit rutilis umeros protecta capillis               <font size="2">635</font><br>
 filia centauri, quam quondam nympha Chariclo<br>
 fluminis in rapidi ripis enixa vocavit<br>
 Ocyroen: non haec artes contenta paternas<br>
 edidicisse fuit, fatorum arcana canebat.<br>
 ergo ubi vaticinos concepit mente furores               <font size="2">640</font><br>
 incaluitque deo, quem clausum pectore habebat,<br>
 adspicit infantem 'toto' que 'salutifer orbi<br>
 cresce, puer!' dixit; 'tibi se mortalia saepe<br>
 corpora debebunt, animas tibi reddere ademptas<br>
 fas erit, idque semel dis indignantibus ausus               <font size="2">645</font><br>
 posse dare hoc iterum flamma prohibebere avita,<br>
 eque deo corpus fies exsangue deusque,<br>
 qui modo corpus eras, et bis tua fata novabis.<br>
 tu quoque, care pater, nunc inmortalis et aevis<br>
 omnibus ut maneas nascendi lege creatus,               <font size="2">650</font><br>
 posse mori cupies, tum cum cruciabere dirae<br>
 sanguine serpentis per saucia membra recepto;<br>
 teque ex aeterno patientem numina mortis<br>
 efficient, triplicesque deae tua fila resolvent.'<br>
 restabat fatis aliquid: suspirat ab imis               <font size="2">655</font><br>
 pectoribus, lacrimaeque genis labuntur obortae,<br>
 atque ita 'praevertunt' inquit 'me fata, vetorque<br>
 plura loqui, vocisque meae praecluditur usus.<br>
 non fuerant artes tanti, quae numinis iram<br>
 contraxere mihi: mallem nescisse futura!               <font size="2">660</font><br>
 iam mihi subduci facies humana videtur,<br>
 iam cibus herba placet, iam latis currere campis<br>
 impetus est: in equam cognataque corpora vertor.<br>
 tota tamen quare? pater est mihi nempe biformis.'<br>
 talia dicenti pars est extrema querellae               <font size="2">665</font><br>
 intellecta parum confusaque verba fuerunt;<br>
 mox nec verba quidem nec equae sonus ille videtur<br>
 sed simulantis equam, parvoque in tempore certos<br>
 edidit hinnitus et bracchia movit in herbas.<br>
 tum digiti coeunt et quinos alligat ungues               <font size="2">670</font><br>
 perpetuo cornu levis ungula, crescit et oris<br>
 et colli spatium, longae pars maxima pallae<br>
 cauda fit, utque vagi crines per colla iacebant,<br>
 in dextras abiere iubas, pariterque novata est<br>
 et vox et facies; nomen quoque monstra dedere.               <font size="2">675</font><br>
     Flebat opemque tuam frustra Philyreius heros,<br>
 Delphice, poscebat. nam nec rescindere magni<br>
 iussa Iovis poteras, nec, si rescindere posses,<br>
 tunc aderas: Elin Messeniaque arva colebas.<br>
 illud erat tempus, quo te pastoria pellis               <font size="2">680</font><br>
 texit, onusque fuit baculum silvestre sinistrae,<br>
 alterius dispar septenis fistula cannis.<br>
 dumque amor est curae, dum te tua fistula mulcet,<br>
 incustoditae Pylios memorantur in agros<br>
 processisse boves: videt has Atlantide Maia               <font size="2">685</font><br>
 natus et arte sua silvis occultat abactas.<br>
 senserat hoc furtum nemo nisi notus in illo<br>
 rure senex; Battum vicinia tota vocabat.<br>
 divitis hic saltus herbosaque pascua Nelei<br>
 nobiliumque greges custos servabat equarum.               <font size="2">690</font><br>
 hunc tenuit blandaque manu seduxit et illi<br>
 'quisquis es, hospes' ait, 'si forte armenta requiret<br>
 haec aliquis, vidisse nega neu gratia facto<br>
 nulla rependatur, nitidam cape praemia vaccam!'<br>
 et dedit. accepta voces has reddidit hospes:               <font size="2">695</font><br>
 'tutus eas! lapis iste prius tua furta loquetur,'<br>
 et lapidem ostendit. simulat Iove natus abire;<br>
 mox redit et versa pariter cum voce figura<br>
 'rustice, vidisti si quas hoc limite' dixit<br>
 'ire boves, fer opem furtoque silentia deme!               <font size="2">700</font><br>
 iuncta suo pretium dabitur tibi femina tauro.'<br>
 at senior, postquam est merces geminata, 'sub illis<br>
 montibus' inquit 'erunt,' et erant sub montibus illis.<br>
 risit Atlantiades et 'me mihi, perfide, prodis?<br>
 me mihi prodis?' ait periuraque pectora vertit               <font size="2">705</font><br>
 in durum silicem, qui nunc quoque dicitur index,<br>
 inque nihil merito vetus est infamia saxo.<br>
     Hinc se sustulerat paribus caducifer alis,<br>
 Munychiosque volans agros gratamque Minervae<br>
 despectabat humum cultique arbusta Lycei.               <font size="2">710</font><br>
 illa forte die castae de more puellae<br>
 vertice supposito festas in Palladis arces<br>
 pura coronatis portabant sacra canistris.<br>
 inde revertentes deus adspicit ales iterque<br>
 non agit in rectum, sed in orbem curvat eundem:               <font size="2">715</font><br>
 ut volucris visis rapidissima miluus extis,<br>
 dum timet et densi circumstant sacra ministri,<br>
 flectitur in gyrum nec longius audet abire<br>
 spemque suam motis avidus circumvolat alis,<br>
 sic super Actaeas agilis Cyllenius arces               <font size="2">720</font><br>
 inclinat cursus et easdem circinat auras.<br>
 quanto splendidior quam cetera sidera fulget<br>
 Lucifer, et quanto quam Lucifer aurea Phoebe,<br>
 tanto virginibus praestantior omnibus Herse<br>
 ibat eratque decus pompae comitumque suarum.               <font size="2">725</font><br>
 obstipuit forma Iove natus et aethere pendens<br>
 non secus exarsit, quam cum Balearica plumbum<br>
 funda iacit: volat illud et incandescit eundo<br>
 et, quos non habuit, sub nubibus invenit ignes.<br>
 vertit iter caeloque petit terrena relicto               <font size="2">730</font><br>
 nec se dissimulat: tanta est fiducia formae.<br>
 quae quamquam iusta est, cura tamen adiuvat illam<br>
 permulcetque comas chlamydemque, ut pendeat apte,<br>
 collocat, ut limbus totumque adpareat aurum,<br>
 ut teres in dextra, qua somnos ducit et arcet,               <font size="2">735</font><br>
 virga sit, ut tersis niteant talaria plantis.<br>
     Pars secreta domus ebore et testudine cultos<br>
 tres habuit thalamos, quorum tu, Pandrose, dextrum,<br>
 Aglauros laevum, medium possederat Herse.<br>
 quae tenuit laevum, venientem prima notavit               <font size="2">740</font><br>
 Mercurium nomenque dei scitarier ausa est<br>
 et causam adventus; cui sic respondit Atlantis<br>
 Pleionesque nepos 'ego sum, qui iussa per auras<br>
 verba patris porto; pater est mihi Iuppiter ipse.<br>
 nec fingam causas, tu tantum fida sorori               <font size="2">745</font><br>
 esse velis prolisque meae matertera dici:<br>
 Herse causa viae; faveas oramus amanti.'<br>
 adspicit hunc oculis isdem, quibus abdita nuper<br>
 viderat Aglauros flavae secreta Minervae,<br>
 proque ministerio magni sibi ponderis aurum               <font size="2">750</font><br>
 postulat: interea tectis excedere cogit.<br>
     Vertit ad hanc torvi dea bellica luminis orbem<br>
 et tanto penitus traxit suspiria motu,<br>
 ut pariter pectus positamque in pectore forti<br>
 aegida concuteret: subit, hanc arcana profana               <font size="2">755</font><br>
 detexisse manu, tum cum sine matre creatam<br>
 Lemnicolae stirpem contra data foedera vidit,<br>
 et gratamque deo fore iam gratamque sorori<br>
 et ditem sumpto, quod avara poposcerat, auro.<br>
 protinus Invidiae nigro squalentia tabo               <font size="2">760</font><br>
 tecta petit: domus est imis in vallibus huius<br>
 abdita, sole carens, non ulli pervia vento,<br>
 tristis et ignavi plenissima frigoris et quae<br>
 igne vacet semper, caligine semper abundet.<br>
 huc ubi pervenit belli metuenda virago,                <font size="2">765</font><br>
 constitit ante domum (neque enim succedere tectis<br>
 fas habet) et postes extrema cuspide pulsat.<br>
 concussae patuere fores. videt intus edentem<br>
 vipereas carnes, vitiorum alimenta suorum,<br>
 Invidiam visaque oculos avertit; at illa               <font size="2">770</font><br>
 surgit humo pigre semesarumque relinquit<br>
 corpora serpentum passuque incedit inerti.<br>
 utque deam vidit formaque armisque decoram,<br>
 ingemuit vultumque una ac suspiria duxit.<br>
 pallor in ore sedet, macies in corpore toto.               <font size="2">775</font><br>
 nusquam recta acies, livent robigine dentes,<br>
 pectora felle virent, lingua est suffusa veneno;<br>
 risus abest, nisi quem visi movere dolores;<br>
 nec fruitur somno, vigilantibus excita curis,<br>
 sed videt ingratos intabescitque videndo               <font size="2">780</font><br>
 successus hominum carpitque et carpitur una<br>
 suppliciumque suum est. quamvis tamen oderat illam,<br>
 talibus adfata est breviter Tritonia dictis:<br>
 'infice tabe tua natarum Cecropis unam:<br>
 sic opus est. Aglauros ea est.' haud plura locuta               <font size="2">785</font><br>
 fugit et inpressa tellurem reppulit hasta.<br>
     Illa deam obliquo fugientem lumine cernens<br>
 murmura parva dedit successurumque Minervae<br>
 indoluit baculumque capit, quod spinea totum<br>
 vincula cingebant, adopertaque nubibus atris,               <font size="2">790</font><br>
 quacumque ingreditur, florentia proterit arva<br>
 exuritque herbas et summa cacumina carpit<br>
 adflatuque suo populos urbesque domosque<br>
 polluit et tandem Tritonida conspicit arcem<br>
 ingeniis opibusque et festa pace virentem               <font size="2">795</font><br>
 vixque tenet lacrimas, quia nil lacrimabile cernit.<br>
 sed postquam thalamos intravit Cecrope natae,<br>
 iussa facit pectusque manu ferrugine tincta<br>
 tangit et hamatis praecordia sentibus inplet<br>
 inspiratque nocens virus piceumque per ossa               <font size="2">800</font><br>
 dissipat et medio spargit pulmone venenum,<br>
 neve mali causae spatium per latius errent,<br>
 germanam ante oculos fortunatumque sororis<br>
 coniugium pulchraque deum sub imagine ponit<br>
 cunctaque magna facit; quibus inritata dolore               <font size="2">805</font><br>
 Cecropis occulto mordetur et anxia nocte<br>
 anxia luce gemit lentaque miserrima tabe<br>
 liquitur, et glacies incerto saucia sole,<br>
 felicisque bonis non lenius uritur Herses,<br>
 quam cum spinosis ignis supponitur herbis,               <font size="2">810</font><br>
 quae neque dant flammas lentoque vapore cremantur.<br>
 saepe mori voluit, ne quicquam tale videret,<br>
 saepe velut crimen rigido narrare parenti;<br>
 denique in adverso venientem limine sedit<br>
 exclusura deum. cui blandimenta precesque               <font size="2">815</font><br>
 verbaque iactanti mitissima 'desine!' dixit,<br>
 'hinc ego me non sum nisi te motura repulso.'<br>
 'stemus' ait 'pacto' velox Cyllenius 'isto!'<br>
 caelestique fores virga patefecit: at illi<br>
 surgere conanti partes, quascumque sedendo               <font size="2">820</font><br>
 flectimur, ignava nequeunt gravitate moveri:<br>
 illa quidem pugnat recto se attollere trunco,<br>
 sed genuum iunctura riget, frigusque per ungues<br>
 labitur, et pallent amisso sanguine venae;<br>
 utque malum late solet inmedicabile cancer               <font size="2">825</font><br>
 serpere et inlaesas vitiatis addere partes,<br>
 sic letalis hiems paulatim in pectora venit<br>
 vitalesque vias et respiramina clausit,<br>
 nec conata loqui est nec, si conata fuisset,<br>
 vocis habebat iter: saxum iam colla tenebat,               <font size="2">830</font><br>
 oraque duruerant, signumque exsangue sedebat;<br>
 nec lapis albus erat: sua mens infecerat illam.<br>
     Has ubi verborum poenas mentisque profanae<br>
 cepit Atlantiades, dictas a Pallade terras<br>
 linquit et ingreditur iactatis aethera pennis.               <font size="2">835</font><br>
 sevocat hunc genitor nec causam fassus amoris<br>
 'fide minister' ait 'iussorum, nate, meorum,<br>
 pelle moram solitoque celer delabere cursu,<br>
 quaeque tuam matrem tellus a parte sinistra<br>
 suspicit (indigenae Sidonida nomine dicunt),               <font size="2">840</font><br>
 hanc pete, quodque procul montano gramine pasci<br>
 armentum regale vides, ad litora verte!'<br>
 dixit, et expulsi iamdudum monte iuvenci<br>
 litora iussa petunt, ubi magni filia regis<br>
 ludere virginibus Tyriis comitata solebat.               <font size="2">845</font><br>
 non bene conveniunt nec in una sede morantur<br>
 maiestas et amor; sceptri gravitate relicta<br>
 ille pater rectorque deum, cui dextra trisulcis<br>
 ignibus armata est, qui nutu concutit orbem,<br>
 induitur faciem tauri mixtusque iuvencis               <font size="2">850</font><br>
 mugit et in teneris formosus obambulat herbis.<br>
 quippe color nivis est, quam nec vestigia duri<br>
 calcavere pedis nec solvit aquaticus auster.<br>
 colla toris exstant, armis palearia pendent,<br>
 cornua vara quidem, sed quae contendere possis               <font size="2">855</font><br>
 facta manu, puraque magis perlucida gemma.<br>
 nullae in fronte minae, nec formidabile lumen:<br>
 pacem vultus habet. miratur Agenore nata,<br>
 quod tam formosus, quod proelia nulla minetur;<br>
 sed quamvis mitem metuit contingere primo,               <font size="2">860</font><br>
 mox adit et flores ad candida porrigit ora.<br>
 gaudet amans et, dum veniat sperata voluptas,<br>
 oscula dat manibus; vix iam, vix cetera differt;<br>
 et nunc adludit viridique exsultat in herba,<br>
 nunc latus in fulvis niveum deponit harenis;               <font size="2">865</font><br>
 paulatimque metu dempto modo pectora praebet<br>
 virginea plaudenda manu, modo cornua sertis<br>
 inpedienda novis; ausa est quoque regia virgo<br>
 nescia, quem premeret, tergo considere tauri,<br>
 cum deus a terra siccoque a litore sensim               <font size="2">870</font><br>
 falsa pedum primis vestigia ponit in undis;<br>
 inde abit ulterius mediique per aequora ponti<br>
 fert praedam: pavet haec litusque ablata relictum<br>
 respicit et dextra cornum tenet, altera dorso<br>
 inposita est; tremulae sinuantur flamine vestes.<br>
 </p>
 <p></p><hr>
 <center>
 <a href="metal03.htm">Next: Liber Tertius</a></center>
 </body>