<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Ovid</a> 
 <a href="index.htm">Index</a> 
 
 <br>
 <a href="meta10.htm">English</a> 
 
 <br>
 <a href="metal09.htm">Previous</a> 
 <a href="metal11.htm">Next</a> 
 <hr><a href="https://www.amazon.com/exec/obidos/ASIN/1853267902/internetsacredte">Buy this Book at Amazon.com</a></center>
 <hr>
 <p align="CENTER"><font size="-1" color="GREEN"><i>Metamorphoses</i>, by Ovid, , tr. John Dryden, et al [1717], at sacred-texts.com</font></p><hr>
 <h1 align="CENTER">P. OVIDI NASONIS METAMORPHOSEN LIBER DECIMVS</h1>
 <p>Inde per inmensum croceo velatus amictu<br>
 aethera digreditur Ciconumque Hymenaeus ad oras<br>
 tendit et Orphea nequiquam voce vocatur.<br>
 adfuit ille quidem, sed nec sollemnia verba<br>
 nec laetos vultus nec felix attulit omen.<br>
 fax quoque, quam tenuit, lacrimoso stridula fumo<br>
 usque fuit nullosque invenit motibus ignes.<br>
 exitus auspicio gravior: nam nupta per herbas<br>
 dum nova naiadum turba comitata vagatur,<br>
 occidit in talum serpentis dente recepto.<br>
 quam satis ad superas postquam Rhodopeius auras<br>
 deflevit vates, ne non temptaret et umbras,<br>
 ad Styga Taenaria est ausus descendere porta<br>
 perque leves populos simulacraque functa sepulcro<br>
 Persephonen adiit inamoenaque regna tenentem<br>
 umbrarum dominum pulsisque ad carmina nervis<br>
 sic ait: 'o positi sub terra numina mundi,<br>
 in quem reccidimus, quicquid mortale creamur,<br>
 si licet et falsi positis ambagibus oris<br>
 vera loqui sinitis, non huc, ut opaca viderem<br>
 Tartara, descendi, nec uti villosa colubris<br>
 terna Medusaei vincirem guttura monstri:<br>
 causa viae est coniunx, in quam calcata venenum<br>
 vipera diffudit crescentesque abstulit annos.<br>
 posse pati volui nec me temptasse negabo:<br>
 vicit Amor. supera deus hic bene notus in ora est;<br>
 an sit et hic, dubito: sed et hic tamen auguror esse,<br>
 famaque si veteris non est mentita rapinae,<br>
 vos quoque iunxit Amor. per ego haec loca plena timoris,<br>
 per Chaos hoc ingens vastique silentia regni,<br>
 Eurydices, oro, properata retexite fata.<br>
 omnia debemur vobis, paulumque morati<br>
 serius aut citius sedem properamus ad unam.<br>
 tendimus huc omnes, haec est domus ultima, vosque<br>
 humani generis longissima regna tenetis.<br>
 haec quoque, cum iustos matura peregerit annos,<br>
 iuris erit vestri: pro munere poscimus usum;<br>
 quodsi fata negant veniam pro coniuge, certum est<br>
 nolle redire mihi: leto gaudete duorum.'<br>
     Talia dicentem nervosque ad verba moventem<br>
 exsangues flebant animae; nec Tantalus undam<br>
 captavit refugam, stupuitque Ixionis orbis,<br>
 nec carpsere iecur volucres, urnisque vacarunt<br>
 Belides, inque tuo sedisti, Sisyphe, saxo.<br>
 tunc primum lacrimis victarum carmine fama est<br>
 Eumenidum maduisse genas, nec regia coniunx<br>
 sustinet oranti nec, qui regit ima, negare,<br>
 Eurydicenque vocant: umbras erat illa recentes<br>
 inter et incessit passu de vulnere tardo.<br>
 hanc simul et legem Rhodopeius accipit heros,<br>
 ne flectat retro sua lumina, donec Avernas<br>
 exierit valles; aut inrita dona futura.<br>
 carpitur adclivis per muta silentia trames,<br>
 arduus, obscurus, caligine densus opaca,<br>
 nec procul afuerunt telluris margine summae:<br>
 hic, ne deficeret, metuens avidusque videndi<br>
 flexit amans oculos, et protinus illa relapsa est,<br>
 bracchiaque intendens prendique et prendere certans<br>
 nil nisi cedentes infelix arripit auras.<br>
 iamque iterum moriens non est de coniuge quicquam<br>
 questa suo (quid enim nisi se quereretur amatam?)<br>
 supremumque 'vale,' quod iam vix auribus ille<br>
 acciperet, dixit revolutaque rursus eodem est.<br>
     Non aliter stupuit gemina nece coniugis Orpheus,<br>
 quam tria qui timidus, medio portante catenas,<br>
 colla canis vidit, quem non pavor ante reliquit,<br>
 quam natura prior saxo per corpus oborto,<br>
 quique in se crimen traxit voluitque videri<br>
 Olenos esse nocens, tuque, o confisa figurae,<br>
 infelix Lethaea, tuae, iunctissima quondam<br>
 pectora, nunc lapides, quos umida sustinet Ide.<br>
 orantem frustraque iterum transire volentem<br>
 portitor arcuerat: septem tamen ille diebus<br>
 squalidus in ripa Cereris sine munere sedit;<br>
 cura dolorque animi lacrimaeque alimenta fuere.<br>
 esse deos Erebi crudeles questus, in altam<br>
 se recipit Rhodopen pulsumque aquilonibus Haemum.<br>
     Tertius aequoreis inclusum Piscibus annum<br>
 finierat Titan, omnemque refugerat Orpheus<br>
 femineam Venerem, seu quod male cesserat illi,<br>
 sive fidem dederat; multas tamen ardor habebat<br>
 iungere se vati, multae doluere repulsae.<br>
 ille etiam Thracum populis fuit auctor amorem<br>
 in teneros transferre mares citraque iuventam<br>
 aetatis breve ver et primos carpere flores.<br>
     Collis erat collemque super planissima campi<br>
 area, quam viridem faciebant graminis herbae:<br>
 umbra loco deerat; qua postquam parte resedit<br>
 dis genitus vates et fila sonantia movit,<br>
 umbra loco venit: non Chaonis afuit arbor,<br>
 non nemus Heliadum, non frondibus aesculus altis,<br>
 nec tiliae molles, nec fagus et innuba laurus,<br>
 et coryli fragiles et fraxinus utilis hastis<br>
 enodisque abies curvataque glandibus ilex<br>
 et platanus genialis acerque coloribus inpar<br>
 amnicolaeque simul salices et aquatica lotos<br>
 perpetuoque virens buxum tenuesque myricae<br>
 et bicolor myrtus et bacis caerula tinus.<br>
 vos quoque, flexipedes hederae, venistis et una<br>
 pampineae vites et amictae vitibus ulmi<br>
 ornique et piceae pomoque onerata rubenti<br>
 arbutus et lentae, victoris praemia, palmae<br>
 et succincta comas hirsutaque vertice pinus,<br>
 grata deum matri, siquidem Cybeleius Attis<br>
 exuit hac hominem truncoque induruit illo.<br>
     Adfuit huic turbae metas imitata cupressus,<br>
 nunc arbor, puer ante deo dilectus ab illo,<br>
 qui citharam nervis et nervis temperat arcum.<br>
 namque sacer nymphis Carthaea tenentibus arva<br>
 ingens cervus erat, lateque patentibus altas<br>
 ipse suo capiti praebebat cornibus umbras.<br>
 cornua fulgebant auro, demissaque in armos<br>
 pendebant tereti gemmata monilia collo.<br>
 bulla super frontem parvis argentea loris<br>
 vincta movebatur; parilesque ex aere nitebant<br>
 auribus e geminis circum cava tempora bacae;<br>
 isque metu vacuus naturalique pavore<br>
 deposito celebrare domos mulcendaque colla<br>
 quamlibet ignotis manibus praebere solebat.<br>
 sed tamen ante alios, Ceae pulcherrime gentis,<br>
 gratus erat, Cyparisse, tibi: tu pabula cervum<br>
 ad nova, tu liquidi ducebas fontis ad undam,<br>
 tu modo texebas varios per cornua flores,<br>
 nunc eques in tergo residens huc laetus et illuc<br>
 mollia purpureis frenabas ora capistris.<br>
     Aestus erat mediusque dies, solisque vapore<br>
 concava litorei fervebant bracchia Cancri:<br>
 fessus in herbosa posuit sua corpora terra<br>
 cervus et arborea frigus ducebat ab umbra.<br>
 hunc puer inprudens iaculo Cyparissus acuto<br>
 fixit et, ut saevo morientem vulnere vidit,<br>
 velle mori statuit. quae non solacia Phoebus<br>
 dixit et, ut leviter pro materiaque doleret,<br>
 admonuit! gemit ille tamen munusque supremum<br>
 hoc petit a superis, ut tempore lugeat omni.<br>
 iamque per inmensos egesto sanguine fletus<br>
 in viridem verti coeperunt membra colorem,<br>
 et, modo qui nivea pendebant fronte capilli,<br>
 horrida caesaries fieri sumptoque rigore<br>
 sidereum gracili spectare cacumine caelum.<br>
 ingemuit tristisque deus 'lugebere nobis<br>
 lugebisque alios aderisque dolentibus' inquit.<br>
     Tale nemus vates attraxerat inque ferarum<br>
 concilio, medius turbae, volucrumque sedebat.<br>
 ut satis inpulsas temptavit pollice chordas<br>
 et sensit varios, quamvis diversa sonarent,<br>
 concordare modos, hoc vocem carmine movit:<br>
 'ab Iove, Musa parens, (cedunt Iovis omnia regno)<br>
 carmina nostra move! Iovis est mihi saepe potestas<br>
 dicta prius: cecini plectro graviore Gigantas<br>
 sparsaque Phlegraeis victricia fulmina campis.<br>
 nunc opus est leviore lyra, puerosque canamus<br>
 dilectos superis inconcessisque puellas<br>
 ignibus attonitas meruisse libidine poenam.<br>
     'Rex superum Phrygii quondam Ganymedis amore<br>
 arsit, et inventum est aliquid, quod Iuppiter esse,<br>
 quam quod erat, mallet. nulla tamen alite verti<br>
 dignatur, nisi quae posset sua fulmina ferre.<br>
 nec mora, percusso mendacibus aere pennis<br>
 abripit Iliaden; qui nunc quoque pocula miscet<br>
 invitaque Iovi nectar Iunone ministrat.<br>
     'Te quoque, Amyclide, posuisset in aethere Phoebus,<br>
 tristia si spatium ponendi fata dedissent.<br>
 qua licet, aeternus tamen es, quotiensque repellit<br>
 ver hiemem, Piscique Aries succedit aquoso,<br>
 tu totiens oreris viridique in caespite flores.<br>
 te meus ante omnes genitor dilexit, et orbe<br>
 in medio positi caruerunt praeside Delphi,<br>
 dum deus Eurotan inmunitamque frequentat<br>
 Sparten, nec citharae nec sunt in honore sagittae:<br>
 inmemor ipse sui non retia ferre recusat,<br>
 non tenuisse canes, non per iuga montis iniqui<br>
 ire comes, longaque alit adsuetudine flammas.<br>
 iamque fere medius Titan venientis et actae<br>
 noctis erat spatioque pari distabat utrimque,<br>
 corpora veste levant et suco pinguis olivi<br>
 splendescunt latique ineunt certamina disci.<br>
 quem prius aerias libratum Phoebus in auras<br>
 misit et oppositas disiecit pondere nubes;<br>
 reccidit in solidam longo post tempore terram<br>
 pondus et exhibuit iunctam cum viribus artem.<br>
 protinus inprudens actusque cupidine lusus<br>
 tollere Taenarides orbem properabat, at illum<br>
 dura repercusso subiecit verbere tellus<br>
 in vultus, Hyacinthe, tuos. expalluit aeque<br>
 quam puer ipse deus conlapsosque excipit artus,<br>
 et modo te refovet, modo tristia vulnera siccat,<br>
 nunc animam admotis fugientem sustinet herbis.<br>
 nil prosunt artes: erat inmedicabile vulnus.<br>
 ut, siquis violas rigidumve papaver in horto<br>
 liliaque infringat fulvis horrentia linguis,<br>
 marcida demittant subito caput illa vietum<br>
 nec se sustineant spectentque cacumine terram:<br>
 sic vultus moriens iacet et defecta vigore<br>
 ipsa sibi est oneri cervix umeroque recumbit.<br>
 "laberis, Oebalide, prima fraudate iuventa,"<br>
 Phoebus ait "videoque tuum, mea crimina, vulnus.<br>
 tu dolor es facinusque meum: mea dextera leto<br>
 inscribenda tuo est. ego sum tibi funeris auctor.<br>
 quae mea culpa tamen, nisi si lusisse vocari<br>
 culpa potest, nisi culpa potest et amasse vocari?<br>
 atque utinam tecumque mori vitamque liceret<br>
 reddere! quod quoniam fatali lege tenemur,<br>
 semper eris mecum memorique haerebis in ore.<br>
 te lyra pulsa manu, te carmina nostra sonabunt,<br>
 flosque novus scripto gemitus imitabere nostros.<br>
 tempus et illud erit, quo se fortissimus heros<br>
 addat in hunc florem folioque legatur eodem."<br>
 talia dum vero memorantur Apollinis ore,<br>
 ecce cruor, qui fusus humo signaverat herbas,<br>
 desinit esse cruor, Tyrioque nitentior ostro<br>
 flos oritur formamque capit, quam lilia, si non<br>
 purpureus color his, argenteus esset in illis.<br>
 non satis hoc Phoebo est (is enim fuit auctor honoris):<br>
 ipse suos gemitus foliis inscribit, et AI AI<br>
 flos habet inscriptum, funestaque littera ducta est.<br>
 nec genuisse pudet Sparten Hyacinthon: honorque<br>
 durat in hoc aevi, celebrandaque more priorum<br>
 annua praelata redeunt Hyacinthia pompa.<br>
     'At si forte roges fecundam Amathunta metallis,<br>
 an genuisse velit Propoetidas, abnuat aeque<br>
 atque illos, gemino quondam quibus aspera cornu<br>
 frons erat, unde etiam nomen traxere Cerastae.<br>
 ante fores horum stabat Iovis Hospitis ara;<br>
 ignarus sceleris quam siquis sanguine tinctam<br>
 advena vidisset, mactatos crederet illic<br>
 lactantes vitulos Amathusiacasque bidentes:<br>
 hospes erat caesus! sacris offensa nefandis<br>
 ipsa suas urbes Ophiusiaque arva parabat<br>
 deserere alma Venus. "sed quid loca grata, quid urbes<br>
 peccavere meae? quod" dixit "crimen in illis?<br>
 exilio poenam potius gens inpia pendat<br>
 vel nece vel siquid medium est mortisque fugaeque.<br>
 idque quid esse potest, nisi versae poena figurae?"<br>
 dum dubitat, quo mutet eos, ad cornua vultum<br>
 flexit et admonita est haec illis posse relinqui<br>
 grandiaque in torvos transformat membra iuvencos.<br>
     'Sunt tamen obscenae Venerem Propoetides ausae<br>
 esse negare deam; pro quo sua numinis ira<br>
 corpora cum fama primae vulgasse feruntur,<br>
 utque pudor cessit, sanguisque induruit oris,<br>
 in rigidum parvo silicem discrimine versae.<br>
     'Quas quia Pygmalion aevum per crimen agentis<br>
 viderat, offensus vitiis, quae plurima menti<br>
 femineae natura dedit, sine coniuge caelebs<br>
 vivebat thalamique diu consorte carebat.<br>
 interea niveum mira feliciter arte<br>
 sculpsit ebur formamque dedit, qua femina nasci<br>
 nulla potest, operisque sui concepit amorem.<br>
 virginis est verae facies, quam vivere credas,<br>
 et, si non obstet reverentia, velle moveri:<br>
 ars adeo latet arte sua. miratur et haurit<br>
 pectore Pygmalion simulati corporis ignes.<br>
 saepe manus operi temptantes admovet, an sit<br>
 corpus an illud ebur, nec adhuc ebur esse fatetur.<br>
 oscula dat reddique putat loquiturque tenetque<br>
 et credit tactis digitos insidere membris<br>
 et metuit, pressos veniat ne livor in artus,<br>
 et modo blanditias adhibet, modo grata puellis<br>
 munera fert illi conchas teretesque lapillos<br>
 et parvas volucres et flores mille colorum<br>
 liliaque pictasque pilas et ab arbore lapsas<br>
 Heliadum lacrimas; ornat quoque vestibus artus,<br>
 dat digitis gemmas, dat longa monilia collo,<br>
 aure leves bacae, redimicula pectore pendent:<br>
 cuncta decent; nec nuda minus formosa videtur.<br>
 conlocat hanc stratis concha Sidonide tinctis<br>
 adpellatque tori sociam adclinataque colla<br>
 mollibus in plumis, tamquam sensura, reponit.<br>
     'Festa dies Veneris tota celeberrima Cypro<br>
 venerat, et pandis inductae cornibus aurum<br>
 conciderant ictae nivea cervice iuvencae,<br>
 turaque fumabant, cum munere functus ad aras<br>
 constitit et timide "si, di, dare cuncta potestis,<br>
 sit coniunx, opto," non ausus "eburnea virgo"<br>
 dicere, Pygmalion "similis mea" dixit "eburnae."<br>
 sensit, ut ipsa suis aderat Venus aurea festis,<br>
 vota quid illa velint et, amici numinis omen,<br>
 flamma ter accensa est apicemque per aera duxit.<br>
 ut rediit, simulacra suae petit ille puellae<br>
 incumbensque toro dedit oscula: visa tepere est;<br>
 admovet os iterum, manibus quoque pectora temptat:<br>
 temptatum mollescit ebur positoque rigore<br>
 subsidit digitis ceditque, ut Hymettia sole<br>
 cera remollescit tractataque pollice multas<br>
 flectitur in facies ipsoque fit utilis usu.<br>
 dum stupet et dubie gaudet fallique veretur,<br>
 rursus amans rursusque manu sua vota retractat.<br>
 corpus erat! saliunt temptatae pollice venae.<br>
 tum vero Paphius plenissima concipit heros<br>
 verba, quibus Veneri grates agat, oraque tandem<br>
 ore suo non falsa premit, dataque oscula virgo<br>
 sensit et erubuit timidumque ad lumina lumen<br>
 attollens pariter cum caelo vidit amantem.<br>
 coniugio, quod fecit, adest dea, iamque coactis<br>
 cornibus in plenum noviens lunaribus orbem<br>
 illa Paphon genuit, de qua tenet insula nomen.<br>
     'Editus hac ille est, qui si sine prole fuisset,<br>
 inter felices Cinyras potuisset haberi.<br>
 dira canam; procul hinc natae, procul este parente<br>
 aut, mea si vestras mulcebunt carmina mentes,<br>
 desit in hac mihi parte fides, nec credite factum,<br>
 vel, si credetis, facti quoque credite poenam.<br>
 si tamen admissum sinit hoc natura videri,<br>
 [gentibus Ismariis et nostro gratulor orbi,]<br>
 gratulor huic terrae, quod abest regionibus illis,<br>
 quae tantum genuere nefas: sit dives amomo<br>
 cinnamaque costumque suum sudataque ligno<br>
 tura ferat floresque alios Panchaia tellus,<br>
 dum ferat et murram: tanti nova non fuit arbor.<br>
 ipse negat nocuisse tibi sua tela Cupido,<br>
 Myrrha, facesque suas a crimine vindicat isto;<br>
 stipite te Stygio tumidisque adflavit echidnis<br>
 e tribus una soror: scelus est odisse parentem,<br>
 hic amor est odio maius scelus.Æundique lecti<br>
 te cupiunt proceres, totoque Oriente iuventus<br>
 ad thalami certamen adest: ex omnibus unum<br>
 elige, Myrrha, virum, dum ne sit in omnibus unus.<br>
 illa quidem sentit foedoque repugnat amori<br>
 et secum "quo mente feror? quid molior?" inquit<br>
 "di, precor, et pietas sacrataque iura parentum,<br>
 hoc prohibete nefas scelerique resistite nostro,<br>
 si tamen hoc scelus est. sed enim damnare negatur<br>
 hanc Venerem pietas: coeunt animalia nullo<br>
 cetera dilectu, nec habetur turpe iuvencae<br>
 ferre patrem tergo, fit equo sua filia coniunx,<br>
 quasque creavit init pecudes caper, ipsaque, cuius<br>
 semine concepta est, ex illo concipit ales.<br>
 felices, quibus ista licent! humana malignas<br>
 cura dedit leges, et quod natura remittit,<br>
 invida iura negant. gentes tamen esse feruntur,<br>
 in quibus et nato genetrix et nata parenti<br>
 iungitur, et pietas geminato crescit amore.<br>
 me miseram, quod non nasci mihi contigit illic,<br>
 fortunaque loci laedor!Æquid in ista revolvor?<br>
 spes interdictae, discedite! dignus amari<br>
 ille, sed ut pater, est.Æergo, si filia magni<br>
 non essem Cinyrae, Cinyrae concumbere possem:<br>
 nunc, quia iam meus est, non est meus, ipsaque damno<br>
 est mihi proximitas: aliena potentior essem.<br>
 ire libet procul hinc patriaeque relinquere fines,<br>
 dum scelus effugiam; retinet malus ardor euntem,<br>
 ut praesens spectem Cinyran tangamque loquarque<br>
 osculaque admoveam, si nil conceditur ultra.<br>
 ultra autem spectare aliquid potes, inpia virgo?<br>
 et quot confundas et iura et nomina, sentis?<br>
 tune eris et matris paelex et adultera patris?<br>
 tune soror nati genetrixque vocabere fratris?<br>
 nec metues atro crinitas angue sorores,<br>
 quas facibus saevis oculos atque ora petentes<br>
 noxia corda vident? at tu, dum corpore non es<br>
 passa nefas, animo ne concipe neve potentis<br>
 concubitu vetito naturae pollue foedus!<br>
 velle puta: res ipsa vetat; pius ille memorque est<br>
 morisÆet o vellem similis furor esset in illo!"<br>
     'Dixerat, at Cinyras, quem copia digna procorum,<br>
 quid faciat, dubitare facit, scitatur ab ipsa,<br>
 nominibus dictis, cuius velit esse mariti;<br>
 illa silet primo patriisque in vultibus haerens<br>
 aestuat et tepido suffundit lumina rore.<br>
 virginei Cinyras haec credens esse timoris,<br>
 flere vetat siccatque genas atque oscula iungit;<br>
 Myrrha datis nimium gaudet consultaque, qualem<br>
 optet habere virum, "similem tibi" dixit; at ille<br>
 non intellectam vocem conlaudat et "esto<br>
 tam pia semper" ait. pietatis nomine dicto<br>
 demisit vultus sceleris sibi conscia virgo.<br>
     'Noctis erat medium, curasque et corpora somnus<br>
 solverat; at virgo Cinyreia pervigil igni<br>
 carpitur indomito furiosaque vota retractat<br>
 et modo desperat, modo vult temptare, pudetque<br>
 et cupit, et, quid agat, non invenit, utque securi<br>
 saucia trabs ingens, ubi plaga novissima restat,<br>
 quo cadat, in dubio est omnique a parte timetur,<br>
 sic animus vario labefactus vulnere nutat<br>
 huc levis atque illuc momentaque sumit utroque,<br>
 nec modus et requies, nisi mors, reperitur amoris.<br>
 mors placet. erigitur laqueoque innectere fauces<br>
 destinat et zona summo de poste revincta<br>
 "care, vale, Cinyra, causamque intellege mortis!"<br>
 dixit et aptabat pallenti vincula collo.<br>
     'Murmura verborum fidas nutricis ad aures<br>
 pervenisse ferunt limen servantis alumnae.<br>
 surgit anus reseratque fores mortisque paratae<br>
 instrumenta videns spatio conclamat eodem<br>
 seque ferit scinditque sinus ereptaque collo<br>
 vincula dilaniat; tum denique flere vacavit,<br>
 tum dare conplexus laqueique requirere causam.<br>
 muta silet virgo terramque inmota tuetur<br>
 et deprensa dolet tardae conamina mortis.<br>
 instat anus canosque suos et inania nudans<br>
 ubera per cunas alimentaque prima precatur,<br>
 ut sibi committat, quicquid dolet. illa rogantem<br>
 aversata gemit; certa est exquirere nutrix<br>
 nec solam spondere fidem. "dic" inquit "opemque<br>
 me sine ferre tibi: non est mea pigra senectus.<br>
 seu furor est, habeo, quae carmine sanet et herbis;<br>
 sive aliquis nocuit, magico lustrabere ritu;<br>
 ira deum sive est, sacris placabilis ira.<br>
 quid rear ulterius? certe fortuna domusque<br>
 sospes et in cursu est: vivunt genetrixque paterque."<br>
 Myrrha patre audito suspiria duxit ab imo<br>
 pectore; nec nutrix etiamnum concipit ullum<br>
 mente nefas aliquemque tamen praesentit amorem;<br>
 propositique tenax, quodcumque est, orat, ut ipsi<br>
 indicet, et gremio lacrimantem tollit anili<br>
 atque ita conplectens infirmis membra lacertis<br>
 "sensimus," inquit "amas! et in hoc mea (pone timorem)<br>
 sedulitas erit apta tibi, nec sentiet umquam<br>
 hoc pater." exiluit gremio furibunda torumque<br>
 ore premens "discede, precor, miseroque pudori<br>
 parce!" ait; instanti "discede, aut desine" dixit<br>
 "quaerere, quid doleam! scelus est, quod scire laboras."<br>
 horret anus tremulasque manus annisque metuque<br>
 tendit et ante pedes supplex procumbit alumnae<br>
 et modo blanditur, modo, si non conscia fiat,<br>
 terret et indicium laquei coeptaeque minatur<br>
 mortis et officium commisso spondet amori.<br>
 extulit illa caput lacrimisque inplevit obortis<br>
 pectora nutricis conataque saepe fateri<br>
 saepe tenet vocem pudibundaque vestibus ora<br>
 texit et "o" dixit "felicem coniuge matrem!"<br>
 hactenus, et gemuit. gelidus nutricis in artus<br>
 ossaque (sensit enim) penetrat tremor, albaque toto<br>
 vertice canities rigidis stetit hirta capillis,<br>
 multaque, ut excuteret diros, si posset, amores,<br>
 addidit. at virgo scit se non falsa moneri;<br>
 certa mori tamen est, si non potiatur amore.<br>
 "vive," ait haec, "potiere tuo"Æet, non ausa "parente"<br>
 dicere, conticuit promissaque numine firmat.<br>
     'Festa piae Cereris celebrabant annua matres<br>
 illa, quibus nivea velatae corpora veste<br>
 primitias frugum dant spicea serta suarum<br>
 perque novem noctes venerem tactusque viriles<br>
 in vetitis numerant: turba Cenchreis in illa<br>
 regis adest coniunx arcanaque sacra frequentat.<br>
 ergo legitima vacuus dum coniuge lectus,<br>
 nacta gravem vino Cinyran male sedula nutrix,<br>
 nomine mentito veros exponit amores<br>
 et faciem laudat; quaesitis virginis annis<br>
 "par" ait "est Myrrhae." quam postquam adducere iussa est<br>
 utque domum rediit, "gaude, mea" dixit "alumna:<br>
 vicimus!" infelix non toto pectore sentit<br>
 laetitiam virgo, praesagaque pectora maerent,<br>
 sed tamen et gaudet: tanta est discordia mentis.<br>
     'Tempus erat, quo cuncta silent, interque triones<br>
 flexerat obliquo plaustrum temone Bootes:<br>
 ad facinus venit illa suum; fugit aurea caelo<br>
 luna, tegunt nigrae latitantia sidera nubes;<br>
 nox caret igne suo; primus tegis, Icare, vultus,<br>
 Erigoneque pio sacrata parentis amore.<br>
 ter pedis offensi signo est revocata, ter omen<br>
 funereus bubo letali carmine fecit:<br>
 it tamen, et tenebrae minuunt noxque atra pudorem;<br>
 nutricisque manum laeva tenet, altera motu<br>
 caecum iter explorat. thalami iam limina tangit,<br>
 iamque fores aperit, iam ducitur intus: at illi<br>
 poplite succiduo genua intremuere, fugitque<br>
 et color et sanguis, animusque relinquit euntem.<br>
 quoque suo propior sceleri est, magis horret, et ausi<br>
 paenitet, et vellet non cognita posse reverti.<br>
 cunctantem longaeva manu deducit et alto<br>
 admotam lecto cum traderet "accipe," dixit,<br>
 "ista tua est, Cinyra" devotaque corpora iunxit.<br>
 accipit obsceno genitor sua viscera lecto<br>
 virgineosque metus levat hortaturque timentem.<br>
 forsitan aetatis quoque nomine "filia" dixit,<br>
 dixit et illa "pater," sceleri ne nomina desint.<br>
     'Plena patris thalamis excedit et inpia diro<br>
 semina fert utero conceptaque crimina portat.<br>
 postera nox facinus geminat, nec finis in illa est,<br>
 cum tandem Cinyras, avidus cognoscere amantem<br>
 post tot concubitus, inlato lumine vidit<br>
 et scelus et natam verbisque dolore retentis<br>
 pendenti nitidum vagina deripit ensem;<br>
 Myrrha fugit: tenebrisque et caecae munere noctis<br>
 intercepta neci est latosque vagata per agros<br>
 palmiferos Arabas Panchaeaque rura relinquit<br>
 perque novem erravit redeuntis cornua lunae,<br>
 cum tandem terra requievit fessa Sabaea;<br>
 vixque uteri portabat onus. tum nescia voti<br>
 atque inter mortisque metus et taedia vitae<br>
 est tales conplexa preces: "o siqua patetis<br>
 numina confessis, merui nec triste recuso<br>
 supplicium, sed ne violem vivosque superstes<br>
 mortuaque exstinctos, ambobus pellite regnis<br>
 mutataeque mihi vitamque necemque negate!"<br>
 numen confessis aliquod patet: ultima certe<br>
 vota suos habuere deos. nam crura loquentis<br>
 terra supervenit, ruptosque obliqua per ungues<br>
 porrigitur radix, longi firmamina trunci,<br>
 ossaque robur agunt, mediaque manente medulla<br>
 sanguis it in sucos, in magnos bracchia ramos,<br>
 in parvos digiti, duratur cortice pellis.<br>
 iamque gravem crescens uterum perstrinxerat arbor<br>
 pectoraque obruerat collumque operire parabat:<br>
 non tulit illa moram venientique obvia ligno<br>
 subsedit mersitque suos in cortice vultus.<br>
 quae quamquam amisit veteres cum corpore sensus,<br>
 flet tamen, et tepidae manant ex arbore guttae.<br>
 est honor et lacrimis, stillataque cortice murra<br>
 nomen erile tenet nulloque tacebitur aevo.<br>
     'At male conceptus sub robore creverat infans<br>
 quaerebatque viam, qua se genetrice relicta<br>
 exsereret; media gravidus tumet arbore venter.<br>
 tendit onus matrem; neque habent sua verba dolores,<br>
 nec Lucina potest parientis voce vocari.<br>
 nitenti tamen est similis curvataque crebros<br>
 dat gemitus arbor lacrimisque cadentibus umet.<br>
 constitit ad ramos mitis Lucina dolentes<br>
 admovitque manus et verba puerpera dixit:<br>
 arbor agit rimas et fissa cortice vivum<br>
 reddit onus, vagitque puer; quem mollibus herbis<br>
 naides inpositum lacrimis unxere parentis.<br>
 laudaret faciem Livor quoque; qualia namque<br>
 corpora nudorum tabula pinguntur Amorum,<br>
 talis erat, sed, ne faciat discrimina cultus,<br>
 aut huic adde leves, aut illis deme pharetras.<br>
      'Labitur occulte fallitque volatilis aetas,<br>
 et nihil est annis velocius: ille sorore<br>
 natus avoque suo, qui conditus arbore nuper,<br>
 nuper erat genitus, modo formosissimus infans,<br>
 iam iuvenis, iam vir, iam se formosior ipso est,<br>
 iam placet et Veneri matrisque ulciscitur ignes.<br>
 namque pharetratus dum dat puer oscula matri,<br>
 inscius exstanti destrinxit harundine pectus;<br>
 laesa manu natum dea reppulit: altius actum<br>
 vulnus erat specie primoque fefellerat ipsam.<br>
 capta viri forma non iam Cythereia curat<br>
 litora, non alto repetit Paphon aequore cinctam<br>
 piscosamque Cnidon gravidamve Amathunta metallis;<br>
 abstinet et caelo: caelo praefertur Adonis.<br>
 hunc tenet, huic comes est adsuetaque semper in umbra<br>
 indulgere sibi formamque augere colendo<br>
 per iuga, per silvas dumosaque saxa vagatur<br>
 fine genus vestem ritu succincta Dianae<br>
 hortaturque canes tutaeque animalia praedae,<br>
 aut pronos lepores aut celsum in cornua cervum<br>
 aut agitat dammas; a fortibus abstinet apris<br>
 raptoresque lupos armatosque unguibus ursos<br>
 vitat et armenti saturatos caede leones.<br>
 te quoque, ut hos timeas, siquid prodesse monendo<br>
 possit, Adoni, monet, "fortis" que "fugacibus esto"<br>
 inquit; "in audaces non est audacia tuta.<br>
 parce meo, iuvenis, temerarius esse periclo,<br>
 neve feras, quibus arma dedit natura, lacesse,<br>
 stet mihi ne magno tua gloria. non movet aetas<br>
 nec facies nec quae Venerem movere, leones<br>
 saetigerosque sues oculosque animosque ferarum.<br>
 fulmen habent acres in aduncis dentibus apri,<br>
 impetus est fulvis et vasta leonibus ira,<br>
 invisumque mihi genus est." quae causa, roganti<br>
 "dicam," ait "et veteris monstrum mirabere culpae.<br>
 sed labor insolitus iam me lassavit, et, ecce,<br>
 opportuna sua blanditur populus umbra,<br>
 datque torum caespes: libet hac requiescere tecum"<br>
 (et requievit) "humo" pressitque et gramen et ipsum<br>
 inque sinu iuvenis posita cervice reclinis<br>
 sic ait ac mediis interserit oscula verbis:<br>
     '"Forsitan audieris aliquam certamine cursus<br>
 veloces superasse viros: non fabula rumor<br>
 ille fuit; superabat enim. nec dicere posses,<br>
 laude pedum formaene bono praestantior esset.<br>
 scitanti deus huic de coniuge 'coniuge' dixit<br>
 'nil opus est, Atalanta, tibi: fuge coniugis usum.<br>
 nec tamen effugies teque ipsa viva carebis.'<br>
 territa sorte dei per opacas innuba silvas<br>
 vivit et instantem turbam violenta procorum<br>
 condicione fugat, 'ne' c 'sum potiunda, nisi' inquit<br>
 'victa prius cursu. pedibus contendite mecum:<br>
 praemia veloci coniunx thalamique dabuntur,<br>
 mors pretium tardis: ea lex certaminis esto.'<br>
 illa quidem inmitis, sed (tanta potentia formae est)<br>
 venit ad hanc legem temeraria turba procorum.<br>
 sederat Hippomenes cursus spectator iniqui<br>
 et 'petitur cuiquam per tanta pericula coniunx?'<br>
 dixerat ac nimios iuvenum damnarat amores;<br>
 ut faciem et posito corpus velamine vidit,<br>
 quale meum, vel quale tuum, si femina fias,<br>
 obstipuit tollensque manus 'ignoscite,' dixit<br>
 'quos modo culpavi! nondum mihi praemia nota,<br>
 quae peteretis, erant.' laudando concipit ignes<br>
 et, ne quis iuvenum currat velocius, optat<br>
 invidiaque timet. 'sed cur certaminis huius<br>
 intemptata mihi fortuna relinquitur?' inquit<br>
 'audentes deus ipse iuvat!' dum talia secum<br>
 exigit Hippomenes, passu volat alite virgo.<br>
 quae quamquam Scythica non setius ire sagitta<br>
 Aonio visa est iuveni, tamen ille decorem<br>
 miratur magis: et cursus facit ipse decorem.<br>
 aura refert ablata citis talaria plantis,<br>
 tergaque iactantur crines per eburnea, quaeque<br>
 poplitibus suberant picto genualia limbo;<br>
 inque puellari corpus candore ruborem<br>
 traxerat, haud aliter, quam cum super atria velum<br>
 candida purpureum simulatas inficit umbras.<br>
 dum notat haec hospes, decursa novissima meta est,<br>
 et tegitur festa victrix Atalanta corona.<br>
 dant gemitum victi penduntque ex foedere poenas.<br>
     '"Non tamen eventu iuvenis deterritus horum<br>
 constitit in medio vultuque in virgine fixo<br>
 'quid facilem titulum superando quaeris inertes?<br>
 mecum confer' ait. 'seu me fortuna potentem<br>
 fecerit, a tanto non indignabere vinci:<br>
 namque mihi genitor Megareus Onchestius, illi<br>
 est Neptunus avus, pronepos ego regis aquarum,<br>
 nec virtus citra genus est; seu vincar, habebis<br>
 Hippomene victo magnum et memorabile nomen.'<br>
 talia dicentem molli Schoeneia vultu<br>
 aspicit et dubitat, superari an vincere malit,<br>
 atque ita 'quis deus hunc formosis' inquit 'iniquus<br>
 perdere vult caraeque iubet discrimine vitae<br>
 coniugium petere hoc? non sum, me iudice, tanti.<br>
 nec forma tangor, (poteram tamen hac quoque tangi)<br>
 sed quod adhuc puer est; non me movet ipse, sed aetas.<br>
 quid, quod inest virtus et mens interrita leti?<br>
 quid, quod ab aequorea numeratur origine quartus?<br>
 quid, quod amat tantique putat conubia nostra,<br>
 ut pereat, si me fors illi dura negarit?<br>
 dum licet, hospes, abi thalamosque relinque cruentos.<br>
 coniugium crudele meum est, tibi nubere nulla<br>
 nolet, et optari potes a sapiente puella.Æ<br>
 cur tamen est mihi cura tui tot iam ante peremptis?<br>
 viderit! intereat, quoniam tot caede procorum<br>
 admonitus non est agiturque in taedia vitae.Æ<br>
 occidet hic igitur, voluit quia vivere mecum,<br>
 indignamque necem pretium patietur amoris?<br>
 non erit invidiae victoria nostra ferendae.<br>
 sed non culpa mea est! utinam desistere velles,<br>
 aut, quoniam es demens, utinam velocior esses!<br>
 at quam virgineus puerili vultus in ore est!<br>
 a! miser Hippomene, nollem tibi visa fuissem!<br>
 vivere dignus eras. quodsi felicior essem,<br>
 nec mihi coniugium fata inportuna negarent,<br>
 unus eras, cum quo sociare cubilia vellem.'<br>
 dixerat, utque rudis primoque cupidine tacta,<br>
 quod facit, ignorans amat et non sentit amorem.<br>
     '"Iam solitos poscunt cursus populusque paterque,<br>
 cum me sollicita proles Neptunia voce<br>
 invocat Hippomenes 'Cytherea,' que 'conprecor, ausis<br>
 adsit' ait 'nostris et quos dedit, adiuvet ignes.'<br>
 detulit aura preces ad me non invida blandas:<br>
 motaque sum, fateor, nec opis mora longa dabatur.<br>
 est ager, indigenae Tamasenum nomine dicunt,<br>
 telluris Cypriae pars optima, quem mihi prisci<br>
 sacravere senes templisque accedere dotem<br>
 hanc iussere meis; medio nitet arbor in arvo,<br>
 fulva comas, fulvo ramis crepitantibus auro:<br>
 hinc tria forte mea veniens decerpta ferebam<br>
 aurea poma manu nullique videnda nisi ipsi<br>
 Hippomenen adii docuique, quis usus in illis.<br>
 signa tubae dederant, cum carcere pronus uterque<br>
 emicat et summam celeri pede libat harenam:<br>
 posse putes illos sicco freta radere passu<br>
 et segetis canae stantes percurrere aristas.<br>
 adiciunt animos iuveni clamorque favorque<br>
 verbaque dicentum 'nunc, nunc incumbere tempus!<br>
 Hippomene, propera! nunc viribus utere totis!<br>
 pelle moram: vinces!' dubium, Megareius heros<br>
 gaudeat an virgo magis his Schoeneia dictis.<br>
 o quotiens, cum iam posset transire, morata est<br>
 spectatosque diu vultus invita reliquit!<br>
 aridus e lasso veniebat anhelitus ore,<br>
 metaque erat longe: tum denique de tribus unum<br>
 fetibus arboreis proles Neptunia misit.<br>
 obstipuit virgo nitidique cupidine pomi<br>
 declinat cursus aurumque volubile tollit;<br>
 praeterit Hippomenes: resonant spectacula plausu.<br>
 illa moram celeri cessataque tempora cursu<br>
 corrigit atque iterum iuvenem post terga relinquit:<br>
 et rursus pomi iactu remorata secundi<br>
 consequitur transitque virum. pars ultima cursus<br>
 restabat; 'nunc' inquit 'ades, dea muneris auctor!'<br>
 inque latus campi, quo tardius illa rediret,<br>
 iecit ab obliquo nitidum iuvenaliter aurum.<br>
 an peteret, virgo visa est dubitare: coegi<br>
 tollere et adieci sublato pondera malo<br>
 inpediique oneris pariter gravitate moraque,<br>
 neve meus sermo cursu sit tardior ipso,<br>
 praeterita est virgo: duxit sua praemia victor.<br>
     '"Dignane, cui grates ageret, cui turis honorem<br>
 ferret, Adoni, fui? nec grates inmemor egit,<br>
 nec mihi tura dedit. subitam convertor in iram,<br>
 contemptuque dolens, ne sim spernenda futuris,<br>
 exemplo caveo meque ipsa exhortor in ambos:<br>
 templa, deum Matri quae quondam clarus Echion<br>
 fecerat ex voto, nemorosis abdita silvis,<br>
 transibant, et iter longum requiescere suasit;<br>
 illic concubitus intempestiva cupido<br>
 occupat Hippomenen a numine concita nostro.<br>
 luminis exigui fuerat prope templa recessus,<br>
 speluncae similis, nativo pumice tectus,<br>
 religione sacer prisca, quo multa sacerdos<br>
 lignea contulerat veterum simulacra deorum;<br>
 hunc init et vetito temerat sacraria probro.<br>
 sacra retorserunt oculos, turritaque Mater<br>
 an Stygia sontes dubitavit mergeret unda:<br>
 poena levis visa est; ergo modo levia fulvae<br>
 colla iubae velant, digiti curvantur in ungues,<br>
 ex umeris armi fiunt, in pectora totum<br>
 pondus abit, summae cauda verruntur harenae;<br>
 iram vultus habet, pro verbis murmura reddunt,<br>
 pro thalamis celebrant silvas aliisque timendi<br>
 dente premunt domito Cybeleia frena leones.<br>
 hos tu, care mihi, cumque his genus omne ferarum,<br>
 quod non terga fugae, sed pugnae pectora praebet,<br>
 effuge, ne virtus tua sit damnosa duobus!"<br>
     'Illa quidem monuit iunctisque per aera cycnis<br>
 carpit iter, sed stat monitis contraria virtus.<br>
 forte suem latebris vestigia certa secuti<br>
 excivere canes, silvisque exire parantem<br>
 fixerat obliquo iuvenis Cinyreius ictu:<br>
 protinus excussit pando venabula rostro<br>
 sanguine tincta suo trepidumque et tuta petentem<br>
 trux aper insequitur totosque sub inguine dentes<br>
 abdidit et fulva moribundum stravit harena.<br>
 vecta levi curru medias Cytherea per auras<br>
 Cypron olorinis nondum pervenerat alis:<br>
 agnovit longe gemitum morientis et albas<br>
 flexit aves illuc, utque aethere vidit ab alto<br>
 exanimem inque suo iactantem sanguine corpus,<br>
 desiluit pariterque sinum pariterque capillos<br>
 rupit et indignis percussit pectora palmis<br>
 questaque cum fatis "at non tamen omnia vestri<br>
 iuris erunt" dixit. "luctus monimenta manebunt<br>
 semper, Adoni, mei, repetitaque mortis imago<br>
 annua plangoris peraget simulamina nostri;<br>
 at cruor in florem mutabitur. an tibi quondam<br>
 femineos artus in olentes vertere mentas,<br>
 Persephone, licuit: nobis Cinyreius heros<br>
 invidiae mutatus erit?" sic fata cruorem<br>
 nectare odorato sparsit, qui tinctus ab illo<br>
 intumuit sic, ut fulvo perlucida caeno<br>
 surgere bulla solet, nec plena longior hora<br>
 facta mora est, cum flos de sanguine concolor ortus,<br>
 qualem, quae lento celant sub cortice granum,<br>
 punica ferre solent; brevis est tamen usus in illo;<br>
 namque male haerentem et nimia levitate caducum<br>
 excutiunt idem, qui praestant nomina, venti.'<br>
 </p>
 <p></p><hr>
 <center>
 <a href="metal11.htm">Next: Liber Undecimus</a></center>
 </body>