<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Ovid</a> 
 <a href="index.htm">Index</a> 
 
 <br>
 <a href="meta01.htm">English</a> 
 
 <br>
 <a href="meta15.htm">Previous</a> 
 <a href="metal02.htm">Next</a> 
 <hr><a href="https://www.amazon.com/exec/obidos/ASIN/1853267902/internetsacredte">Buy this Book at Amazon.com</a></center>
 <hr>
 <p align="CENTER"><font size="-1" color="GREEN"><i>Metamorphoses</i>, by Ovid, , tr. John Dryden, et al [1717], at sacred-texts.com</font></p><hr>
 <h1 align="CENTER">P. OVIDI NASONIS METAMORPHOSEN LIBER PRIMVS</h1>
 <p>In nova fert animus mutatas dicere formas<br>
 corpora; di, coeptis (nam vos mutastis et illas)<br>
 adspirate meis primaque ab origine mundi<br>
 ad mea perpetuum deducite tempora carmen!<br>
     Ante mare et terras et quod tegit omnia caelum                         <font size="2">5</font><br>
 unus erat toto naturae vultus in orbe,<br>
 quem dixere chaos: rudis indigestaque moles<br>
 nec quicquam nisi pondus iners congestaque eodem<br>
 non bene iunctarum discordia semina rerum.<br>
 nullus adhuc mundo praebebat lumina Titan,               <font size="2">10</font><br>
 nec nova crescendo reparabat cornua Phoebe,<br>
 nec circumfuso pendebat in aere tellus<br>
 ponderibus librata suis, nec bracchia longo<br>
 margine terrarum porrexerat Amphitrite;<br>
 utque erat et tellus illic et pontus et aer,               <font size="2">15</font><br>
 sic erat instabilis tellus, innabilis unda,<br>
 lucis egens aer; nulli sua forma manebat,<br>
 obstabatque aliis aliud, quia corpore in uno<br>
 frigida pugnabant calidis, umentia siccis,<br>
 mollia cum duris, sine pondere, habentia pondus.               <font size="2">20</font><br>
     Hanc deus et melior litem natura diremit.<br>
 nam caelo terras et terris abscidit undas <br>
 et liquidum spisso secrevit ab aere caelum.<br>
 quae postquam evolvit caecoque exemit acervo,<br>
 dissociata locis concordi pace ligavit:               <font size="2">25</font><br>
 ignea convexi vis et sine pondere caeli<br>
 emicuit summaque locum sibi fecit in arce;<br>
 proximus est aer illi levitate locoque;<br>
 densior his tellus elementaque grandia traxit<br>
 et pressa est gravitate sua; circumfluus umor               <font size="2">30</font><br>
 ultima possedit solidumque coercuit orbem.<br>
     Sic ubi dispositam quisquis fuit ille deorum<br>
 congeriem secuit sectamque in membra coegit,<br>
 principio terram, ne non aequalis ab omni<br>
 parte foret, magni speciem glomeravit in orbis.               <font size="2">35</font><br>
 tum freta diffundi rapidisque tumescere ventis<br>
 iussit et ambitae circumdare litora terrae;<br>
 addidit et fontes et stagna inmensa lacusque<br>
 fluminaque obliquis cinxit declivia ripis,<br>
 quae, diversa locis, partim sorbentur ab ipsa,               <font size="2">40</font><br>
 in mare perveniunt partim campoque recepta<br>
 liberioris aquae pro ripis litora pulsant.<br>
 iussit et extendi campos, subsidere valles,<br>
 fronde tegi silvas, lapidosos surgere montes,<br>
 utque duae dextra caelum totidemque sinistra               <font size="2">45</font><br>
 parte secant zonae, quinta est ardentior illis,<br>
 sic onus inclusum numero distinxit eodem<br>
 cura dei, totidemque plagae tellure premuntur.<br>
 quarum quae media est, non est habitabilis aestu; <br>
 nix tegit alta duas; totidem inter utramque locavit               <font size="2">50</font><br>
 temperiemque dedit mixta cum frigore flamma.<br>
     Inminet his aer, qui, quanto est pondere terrae<br>
 pondus aquae levius, tanto est onerosior igni.<br>
 illic et nebulas, illic consistere nubes<br>
 iussit et humanas motura tonitrua mentes               <font size="2">55</font><br>
 et cum fulminibus facientes fulgura ventos.<br>
     His quoque non passim mundi fabricator habendum<br>
 aera permisit; vix nunc obsistitur illis,<br>
 cum sua quisque regat diverso flamina tractu,<br>
 quin lanient mundum; tanta est discordia fratrum.               <font size="2">60</font><br>
 Eurus ad Auroram Nabataeaque regna recessit<br>
 Persidaque et radiis iuga subdita matutinis;<br>
 vesper et occiduo quae litora sole tepescunt,<br>
 proxima sunt Zephyro; Scythiam septemque triones<br>
 horrifer invasit Boreas; contraria tellus               <font size="2">65</font><br>
 nubibus adsiduis pluviaque madescit ab Austro.<br>
 haec super inposuit liquidum et gravitate carentem<br>
 aethera nec quicquam terrenae faecis habentem.<br>
     Vix ita limitibus dissaepserat omnia certis,<br>
 cum, quae pressa diu fuerant caligine caeca,               <font size="2">70</font><br>
 sidera coeperunt toto effervescere caelo;<br>
 neu regio foret ulla suis animalibus orba,<br>
 astra tenent caeleste solum formaeque deorum,<br>
 cesserunt nitidis habitandae piscibus undae,<br>
 terra feras cepit, volucres agitabilis aer.               <font size="2">75</font><br>
     Sanctius his animal mentisque capacius altae<br>
 deerat adhuc et quod dominari in cetera posset: <br>
 natus homo est, sive hunc divino semine fecit<br>
 ille opifex rerum, mundi melioris origo,<br>
 sive recens tellus seductaque nuper ab alto               <font size="2">80</font><br>
 aethere cognati retinebat semina caeli.<br>
 quam satus Iapeto, mixtam pluvialibus undis,<br>
 finxit in effigiem moderantum cuncta deorum,<br>
 pronaque cum spectent animalia cetera terram,<br>
 os homini sublime dedit caelumque videre               <font size="2">85</font><br>
 iussit et erectos ad sidera tollere vultus:<br>
 sic, modo quae fuerat rudis et sine imagine, tellus<br>
 induit ignotas hominum conversa figuras.<br>
     Aurea prima sata est aetas, quae vindice nullo,<br>
 sponte sua, sine lege fidem rectumque colebat.               <font size="2">90</font><br>
 poena metusque aberant, nec verba minantia fixo<br>
 aere legebantur, nec supplex turba timebat<br>
 iudicis ora sui, sed erant sine vindice tuti.<br>
 nondum caesa suis, peregrinum ut viseret orbem,<br>
 montibus in liquidas pinus descenderat undas,               <font size="2">95</font><br>
 nullaque mortales praeter sua litora norant;<br>
 nondum praecipites cingebant oppida fossae;<br>
 non tuba derecti, non aeris cornua flexi,<br>
 non galeae, non ensis erat: sine militis usu<br>
 mollia securae peragebant otia gentes.               <font size="2">100</font><br>
 ipsa quoque inmunis rastroque intacta nec ullis<br>
 saucia vomeribus per se dabat omnia tellus,<br>
 contentique cibis nullo cogente creatis<br>
 arbuteos fetus montanaque fraga legebant<br>
 cornaque et in duris haerentia mora rubetis               <font size="2">105</font><br>
 et quae deciderant patula Iovis arbore glandes. <br>
 ver erat aeternum, placidique tepentibus auris<br>
 mulcebant zephyri natos sine semine flores;<br>
 mox etiam fruges tellus inarata ferebat,<br>
 nec renovatus ager gravidis canebat aristis;               <font size="2">110</font><br>
 flumina iam lactis, iam flumina nectaris ibant,<br>
 flavaque de viridi stillabant ilice mella.<br>
     Postquam Saturno tenebrosa in Tartara misso<br>
 sub Iove mundus erat, subiit argentea proles,<br>
 auro deterior, fulvo pretiosior aere.               <font size="2">115</font><br>
 Iuppiter antiqui contraxit tempora veris<br>
 perque hiemes aestusque et inaequalis autumnos<br>
 et breve ver spatiis exegit quattuor annum.<br>
 tum primum siccis aer fervoribus ustus<br>
 canduit, et ventis glacies adstricta pependit;               <font size="2">120</font><br>
 tum primum subiere domos; domus antra fuerunt<br>
 et densi frutices et vinctae cortice virgae.<br>
 semina tum primum longis Cerealia sulcis<br>
 obruta sunt, pressique iugo gemuere iuvenci.<br>
     Tertia post illam successit aenea proles,               <font size="2">125</font><br>
 saevior ingeniis et ad horrida promptior arma,<br>
 non scelerata tamen; de duro est ultima ferro.<br>
 protinus inrupit venae peioris in aevum<br>
 omne nefas: fugere pudor verumque fidesque;<br>
 in quorum subiere locum fraudesque dolusque               <font size="2">130</font><br>
 insidiaeque et vis et amor sceleratus habendi.<br>
 vela dabant ventis nec adhuc bene noverat illos<br>
 navita, quaeque prius steterant in montibus altis,<br>
 fluctibus ignotis insultavere carinae,<br>
 communemque prius ceu lumina solis et auras               <font size="2">135</font><br>
 cautus humum longo signavit limite mensor.<br>
 nec tantum segetes alimentaque debita dives<br>
 poscebatur humus, sed itum est in viscera terrae,<br>
 quasque recondiderat Stygiisque admoverat umbris,<br>
 effodiuntur opes, inritamenta malorum.               <font size="2">140</font><br>
 iamque nocens ferrum ferroque nocentius aurum<br>
 prodierat, prodit bellum, quod pugnat utroque,<br>
 sanguineaque manu crepitantia concutit arma.<br>
 vivitur ex rapto: non hospes ab hospite tutus,<br>
 non socer a genero, fratrum quoque gratia rara est;               <font size="2">145</font><br>
 inminet exitio vir coniugis, illa mariti,<br>
 lurida terribiles miscent aconita novercae,<br>
 filius ante diem patrios inquirit in annos:<br>
 victa iacet pietas, et virgo caede madentis<br>
 ultima caelestum terras Astraea reliquit.               <font size="2">150</font><br>
     Neve foret terris securior arduus aether,<br>
 adfectasse ferunt regnum caeleste gigantas<br>
 altaque congestos struxisse ad sidera montis.<br>
 tum pater omnipotens misso perfregit Olympum<br>
 fulmine et excussit subiecto Pelion Ossae.               <font size="2">155</font><br>
 obruta mole sua cum corpora dira iacerent,<br>
 perfusam multo natorum sanguine Terram<br>
 immaduisse ferunt calidumque animasse cruorem<br>
 et, ne nulla suae stirpis monimenta manerent,<br>
 in faciem vertisse hominum; sed et illa propago               <font size="2">160</font><br>
 contemptrix superum saevaeque avidissima caedis<br>
 et violenta fuit: scires e sanguine natos.<br>
     Quae pater ut summa vidit Saturnius arce,<br>
 ingemit et facto nondum vulgata recenti <br>
 foeda Lycaoniae referens convivia mensae               <font size="2">165</font><br>
 ingentes animo et dignas Iove concipit iras<br>
 conciliumque vocat: tenuit mora nulla vocatos.<br>
     Est via sublimis, caelo manifesta sereno;<br>
 lactea nomen habet, candore notabilis ipso.<br>
 hac iter est superis ad magni tecta Tonantis               <font size="2">170</font><br>
 regalemque domum: dextra laevaque deorum<br>
 atria nobilium valvis celebrantur apertis.<br>
 plebs habitat diversa locis: hac parte potentes<br>
 caelicolae clarique suos posuere penates;<br>
 hic locus est, quem, si verbis audacia detur,               <font size="2">175</font><br>
 haud timeam magni dixisse Palatia caeli.<br>
     Ergo ubi marmoreo superi sedere recessu,<br>
 celsior ipse loco sceptroque innixus eburno<br>
 terrificam capitis concussit terque quaterque<br>
 caesariem, cum qua terram, mare, sidera movit.               <font size="2">180</font><br>
 talibus inde modis ora indignantia solvit:<br>
 'non ego pro mundi regno magis anxius illa<br>
 tempestate fui, qua centum quisque parabat<br>
 inicere anguipedum captivo bracchia caelo.<br>
 nam quamquam ferus hostis erat, tamen illud ab uno               <font size="2">185</font><br>
 corpore et ex una pendebat origine bellum;<br>
 nunc mihi qua totum Nereus circumsonat orbem,<br>
 perdendum est mortale genus: per flumina iuro<br>
 infera sub terras Stygio labentia luco!<br>
 cuncta prius temptanda, sed inmedicabile curae               <font size="2">190</font><br>
 ense recidendum, ne pars sincera trahatur.<br>
 sunt mihi semidei, sunt, rustica numina, nymphae<br>
 faunique satyrique et monticolae silvani;<br>
 quos quoniam caeli nondum dignamur honore, <br>
 quas dedimus, certe terras habitare sinamus.               <font size="2">195</font><br>
 an satis, o superi, tutos fore creditis illos,<br>
 cum mihi, qui fulmen, qui vos habeoque regoque,<br>
 struxerit insidias notus feritate Lycaon?'<br>
     Confremuere omnes studiisque ardentibus ausum<br>
 talia deposcunt: sic, cum manus inpia saevit               <font size="2">200</font><br>
 sanguine Caesareo Romanum exstinguere nomen,<br>
 attonitum tantae subito terrore ruinae<br>
 humanum genus est totusque perhorruit orbis;<br>
 nec tibi grata minus pietas, Auguste, tuorum<br>
 quam fuit illa Iovi. qui postquam voce manuque               <font size="2">205</font><br>
 murmura conpressit, tenuere silentia cuncti.<br>
 substitit ut clamor pressus gravitate regentis,<br>
 Iuppiter hoc iterum sermone silentia rupit:<br>
 'ille quidem poenas (curam hanc dimittite!) solvit;<br>
 quod tamen admissum, quae sit vindicta, docebo.               <font size="2">210</font><br>
 contigerat nostras infamia temporis aures;<br>
 quam cupiens falsam summo delabor Olympo<br>
 et deus humana lustro sub imagine terras.<br>
 longa mora est, quantum noxae sit ubique repertum,<br>
 enumerare: minor fuit ipsa infamia vero.               <font size="2">215</font><br>
 Maenala transieram latebris horrenda ferarum<br>
 et cum Cyllene gelidi pineta Lycaei:<br>
 Arcadis hinc sedes et inhospita tecta tyranni<br>
 ingredior, traherent cum sera crepuscula noctem.<br>
 signa dedi venisse deum, vulgusque precari               <font size="2">220</font><br>
 coeperat: inridet primo pia vota Lycaon,<br>
 mox ait "experiar deus hic discrimine aperto<br>
 an sit mortalis: nec erit dubitabile verum." <br>
 nocte gravem somno necopina perdere morte<br>
 comparat: haec illi placet experientia veri;               <font size="2">225</font><br>
 nec contentus eo, missi de gente Molossa<br>
 obsidis unius iugulum mucrone resolvit<br>
 atque ita semineces partim ferventibus artus<br>
 mollit aquis, partim subiecto torruit igni.<br>
 quod simul inposuit mensis, ego vindice flamma               <font size="2">230</font><br>
 in domino dignos everti tecta penates;<br>
 territus ipse fugit nactusque silentia ruris<br>
 exululat frustraque loqui conatur: ab ipso<br>
 colligit os rabiem solitaeque cupidine caedis<br>
 vertitur in pecudes et nunc quoque sanguine gaudet.               <font size="2">235</font><br>
 in villos abeunt vestes, in crura lacerti:<br>
 fit lupus et veteris servat vestigia formae;<br>
 canities eadem est, eadem violentia vultus,<br>
 idem oculi lucent, eadem feritatis imago est.<br>
 occidit una domus, sed non domus una perire               <font size="2">240</font><br>
 digna fuit: qua terra patet, fera regnat Erinys.<br>
 in facinus iurasse putes! dent ocius omnes,<br>
 quas meruere pati, (sic stat sententia) poenas.'<br>
     Dicta Iovis pars voce probant stimulosque frementi<br>
 adiciunt, alii partes adsensibus inplent.               <font size="2">245</font><br>
 est tamen humani generis iactura dolori<br>
 omnibus, et quae sit terrae mortalibus orbae<br>
 forma futura rogant, quis sit laturus in aras<br>
 tura, ferisne paret populandas tradere terras.<br>
 talia quaerentes (sibi enim fore cetera curae)               <font size="2">250</font><br>
 rex superum trepidare vetat subolemque priori<br>
 dissimilem populo promittit origine mira.<br>
     Iamque erat in totas sparsurus fulmina terras;<br>
 sed timuit, ne forte sacer tot ab ignibus aether<br>
 conciperet flammas longusque ardesceret axis:               <font size="2">255</font><br>
 esse quoque in fatis reminiscitur, adfore tempus,<br>
 quo mare, quo tellus correptaque regia caeli<br>
 ardeat et mundi moles obsessa laboret.<br>
 tela reponuntur manibus fabricata cyclopum;<br>
 poena placet diversa, genus mortale sub undis               <font size="2">260</font><br>
 perdere et ex omni nimbos demittere caelo.<br>
     Protinus Aeoliis Aquilonem claudit in antris<br>
 et quaecumque fugant inductas flamina nubes<br>
 emittitque Notum. madidis Notus evolat alis,<br>
 terribilem picea tectus caligine vultum;               <font size="2">265</font><br>
 barba gravis nimbis, canis fluit unda capillis;<br>
 fronte sedent nebulae, rorant pennaeque sinusque.<br>
 utque manu lata pendentia nubila pressit,<br>
 fit fragor: hinc densi funduntur ab aethere nimbi;<br>
 nuntia Iunonis varios induta colores               <font size="2">270</font><br>
 concipit Iris aquas alimentaque nubibus adfert.<br>
 sternuntur segetes et deplorata coloni<br>
 vota iacent, longique perit labor inritus anni.<br>
      Nec caelo contenta suo est Iovis ira, sed illum<br>
 caeruleus frater iuvat auxiliaribus undis.               <font size="2">275</font><br>
 convocat hic amnes: qui postquam tecta tyranni<br>
 intravere sui, 'non est hortamine longo <br>
 nunc' ait 'utendum; vires effundite vestras:<br>
 sic opus est! aperite domos ac mole remota<br>
 fluminibus vestris totas inmittite habenas!'               <font size="2">280</font><br>
 iusserat; hi redeunt ac fontibus ora relaxant<br>
 et defrenato volvuntur in aequora cursu.<br>
     Ipse tridente suo terram percussit, at illa<br>
 intremuit motuque vias patefecit aquarum.<br>
 exspatiata ruunt per apertos flumina campos               <font size="2">285</font><br>
 cumque satis arbusta simul pecudesque virosque<br>
 tectaque cumque suis rapiunt penetralia sacris.<br>
 si qua domus mansit potuitque resistere tanto<br>
 indeiecta malo, culmen tamen altior huius<br>
 unda tegit, pressaeque latent sub gurgite turres.               <font size="2">290</font><br>
 iamque mare et tellus nullum discrimen habebant:<br>
 omnia pontus erat, derant quoque litora ponto.<br>
     Occupat hic collem, cumba sedet alter adunca<br>
 et ducit remos illic, ubi nuper arabat:<br>
 ille supra segetes aut mersae culmina villae               <font size="2">295</font><br>
 navigat, hic summa piscem deprendit in ulmo.<br>
 figitur in viridi, si fors tulit, ancora prato,<br>
 aut subiecta terunt curvae vineta carinae;<br>
 et, modo qua graciles gramen carpsere capellae,<br>
 nunc ibi deformes ponunt sua corpora phocae.               <font size="2">300</font><br>
 mirantur sub aqua lucos urbesque domosque<br>
 Nereides, silvasque tenent delphines et altis<br>
 incursant ramis agitataque robora pulsant.<br>
 nat lupus inter oves, fulvos vehit unda leones,<br>
 unda vehit tigres; nec vires fulminis apro,               <font size="2">305</font><br>
 crura nec ablato prosunt velocia cervo, <br>
 quaesitisque diu terris, ubi sistere possit,<br>
 in mare lassatis volucris vaga decidit alis.<br>
 obruerat tumulos inmensa licentia ponti,<br>
 pulsabantque novi montana cacumina fluctus.               <font size="2">310</font><br>
 maxima pars unda rapitur; quibus unda pepercit,<br>
 illos longa domant inopi ieiunia victu.<br>
     Separat Aonios Oetaeis Phocis ab arvis,<br>
 terra ferax, dum terra fuit, sed tempore in illo<br>
 pars maris et latus subitarum campus aquarum.               <font size="2">315</font><br>
 mons ibi verticibus petit arduus astra duobus,<br>
 nomine Parnasos, superantque cacumina nubes.<br>
 hic ubi Deucalion (nam cetera texerat aequor)<br>
 cum consorte tori parva rate vectus adhaesit,<br>
 Corycidas nymphas et numina montis adorant               <font size="2">320</font><br>
 fatidicamque Themin, quae tunc oracla tenebat:<br>
 non illo melior quisquam nec amantior aequi<br>
 vir fuit aut illa metuentior ulla deorum.<br>
 Iuppiter ut liquidis stagnare paludibus orbem<br>
 et superesse virum de tot modo milibus unum,               <font size="2">325</font><br>
 et superesse vidit de tot modo milibus unam,<br>
 innocuos ambo, cultores numinis ambo,<br>
 nubila disiecit nimbisque aquilone remotis<br>
 et caelo terras ostendit et aethera terris.<br>
 nec maris ira manet, positoque tricuspide telo               <font size="2">330</font><br>
 mulcet aquas rector pelagi supraque profundum <br>
 exstantem atque umeros innato murice tectum<br>
 caeruleum Tritona vocat conchaeque sonanti<br>
 inspirare iubet fluctusque et flumina signo<br>
 iam revocare dato: cava bucina sumitur illi,               <font size="2">335</font><br>
 tortilis in latum quae turbine crescit ab imo,<br>
 bucina, quae medio concepit ubi aera ponto,<br>
 litora voce replet sub utroque iacentia Phoebo;<br>
 tum quoque, ut ora dei madida rorantia barba<br>
 contigit et cecinit iussos inflata receptus,               <font size="2">340</font><br>
 omnibus audita est telluris et aequoris undis,<br>
 et quibus est undis audita, coercuit omnes.<br>
 iam mare litus habet, plenos capit alveus amnes,<br>
 flumina subsidunt collesque exire videntur;<br>
 surgit humus, crescunt sola decrescentibus undis,               <font size="2">345</font><br>
 postque diem longam nudata cacumina silvae<br>
 ostendunt limumque tenent in fronde relictum<br>
     Redditus orbis erat; quem postquam vidit inanem<br>
 et desolatas agere alta silentia terras,<br>
 Deucalion lacrimis ita Pyrrham adfatur obortis:               <font size="2">350</font><br>
 'o soror, o coniunx, o femina sola superstes,<br>
 quam commune mihi genus et patruelis origo,<br>
 deinde torus iunxit, nunc ipsa pericula iungunt,<br>
 terrarum, quascumque vident occasus et ortus,<br>
 nos duo turba sumus; possedit cetera pontus.               <font size="2">355</font><br>
 haec quoque adhuc vitae non est fiducia nostrae<br>
 certa satis; terrent etiamnum nubila mentem.<br>
 quis tibi, si sine me fatis erepta fuisses,<br>
 nunc animus, miseranda, foret? quo sola timorem<br>
 ferre modo posses? quo consolante doleres!               <font size="2">360</font><br>
 namque ego (crede mihi), si te quoque pontus haberet,<br>
 te sequerer, coniunx, et me quoque pontus haberet. <br>
 o utinam possim populos reparare paternis<br>
 artibus atque animas formatae infundere terrae!<br>
 nunc genus in nobis restat mortale duobus.               <font size="2">365</font><br>
 sic visum superis: hominumque exempla manemus.'<br>
 dixerat, et flebant: placuit caeleste precari<br>
 numen et auxilium per sacras quaerere sortes.<br>
 nulla mora est: adeunt pariter Cephesidas undas,<br>
 ut nondum liquidas, sic iam vada nota secantes.               <font size="2">370</font><br>
 inde ubi libatos inroravere liquores<br>
 vestibus et capiti, flectunt vestigia sanctae<br>
 ad delubra deae, quorum fastigia turpi<br>
 pallebant musco stabantque sine ignibus arae.<br>
 ut templi tetigere gradus, procumbit uterque               <font size="2">375</font><br>
 pronus humi gelidoque pavens dedit oscula saxo<br>
 atque ita 'si precibus' dixerunt 'numina iustis<br>
 victa remollescunt, si flectitur ira deorum,<br>
 dic, Themi, qua generis damnum reparabile nostri<br>
 arte sit, et mersis fer opem, mitissima, rebus!'               <font size="2">380</font><br>
     Mota dea est sortemque dedit: 'discedite templo<br>
 et velate caput cinctasque resolvite vestes<br>
 ossaque post tergum magnae iactate parentis!'<br>
 obstupuere diu: rumpitque silentia voce<br>
 Pyrrha prior iussisque deae parere recusat,               <font size="2">385</font><br>
 detque sibi veniam pavido rogat ore pavetque<br>
 laedere iactatis maternas ossibus umbras.<br>
 interea repetunt caecis obscura latebris<br>
 verba datae sortis secum inter seque volutant.<br>
 inde Promethides placidis Epimethida dictis               <font size="2">390</font><br>
 mulcet et 'aut fallax' ait 'est sollertia nobis, <br>
 aut (pia sunt nullumque nefas oracula suadent!)<br>
 magna parens terra est: lapides in corpore terrae<br>
 ossa reor dici; iacere hos post terga iubemur.'<br>
     Coniugis augurio quamquam Titania mota est,               <font size="2">395</font><br>
 spes tamen in dubio est: adeo caelestibus ambo<br>
 diffidunt monitis; sed quid temptare nocebit?<br>
 descendunt: velantque caput tunicasque recingunt<br>
 et iussos lapides sua post vestigia mittunt.<br>
 saxa (quis hoc credat, nisi sit pro teste vetustas?)               <font size="2">400</font><br>
 ponere duritiem coepere suumque rigorem<br>
 mollirique mora mollitaque ducere formam.<br>
 mox ubi creverunt naturaque mitior illis<br>
 contigit, ut quaedam, sic non manifesta videri<br>
 forma potest hominis, sed uti de marmore coepta               <font size="2">405</font><br>
 non exacta satis rudibusque simillima signis,<br>
 quae tamen ex illis aliquo pars umida suco<br>
 et terrena fuit, versa est in corporis usum;<br>
 quod solidum est flectique nequit, mutatur in ossa,<br>
 quae modo vena fuit, sub eodem nomine mansit,               <font size="2">410</font><br>
 inque brevi spatio superorum numine saxa<br>
 missa viri manibus faciem traxere virorum<br>
 et de femineo reparata est femina iactu.<br>
 inde genus durum sumus experiensque laborum<br>
 et documenta damus qua simus origine nati.               <font size="2">415</font><br>
     Cetera diversis tellus animalia formis<br>
 sponte sua peperit, postquam vetus umor ab igne<br>
 percaluit solis, caenumque udaeque paludes<br>
 intumuere aestu, fecundaque semina rerum <br>
 vivaci nutrita solo ceu matris in alvo               <font size="2">420</font><br>
 creverunt faciemque aliquam cepere morando.<br>
 sic ubi deseruit madidos septemfluus agros<br>
 Nilus et antiquo sua flumina reddidit alveo<br>
 aetherioque recens exarsit sidere limus,<br>
 plurima cultores versis animalia glaebis               <font size="2">425</font><br>
 inveniunt et in his quaedam modo coepta per ipsum<br>
 nascendi spatium, quaedam inperfecta suisque<br>
 trunca vident numeris, et eodem in corpore saepe<br>
 altera pars vivit, rudis est pars altera tellus.<br>
 quippe ubi temperiem sumpsere umorque calorque,               <font size="2">430</font><br>
 concipiunt, et ab his oriuntur cuncta duobus,<br>
 cumque sit ignis aquae pugnax, vapor umidus omnes<br>
 res creat, et discors concordia fetibus apta est.<br>
 ergo ubi diluvio tellus lutulenta recenti<br>
 solibus aetheriis altoque recanduit aestu,               <font size="2">435</font><br>
 edidit innumeras species; partimque figuras<br>
 rettulit antiquas, partim nova monstra creavit.<br>
     Illa quidem nollet, sed te quoque, maxime Python,<br>
 tum genuit, populisque novis, incognita serpens,<br>
 terror eras: tantum spatii de monte tenebas.               <font size="2">440</font><br>
 hunc deus arcitenens, numquam letalibus armis<br>
 ante nisi in dammis capreisque fugacibus usus,<br>
 mille gravem telis exhausta paene pharetra<br>
 perdidit effuso per vulnera nigra veneno.<br>
 neve operis famam posset delere vetustas,               <font size="2">445</font><br>
 instituit sacros celebri certamine ludos,<br>
 Pythia de domitae serpentis nomine dictos.<br>
 hic iuvenum quicumque manu pedibusve rotave <br>
 vicerat, aesculeae capiebat frondis honorem.<br>
 nondum laurus erat, longoque decentia crine               <font size="2">450</font><br>
 tempora cingebat de qualibet arbore Phoebus.<br>
     Primus amor Phoebi Daphne Peneia, quem non<br>
 fors ignara dedit, sed saeva Cupidinis ira,<br>
 Delius hunc nuper, victa serpente superbus,<br>
 viderat adducto flectentem cornua nervo               <font size="2">455</font><br>
 'quid' que 'tibi, lascive puer, cum fortibus armis?'<br>
 dixerat: 'ista decent umeros gestamina nostros,<br>
 qui dare certa ferae, dare vulnera possumus hosti,<br>
 qui modo pestifero tot iugera ventre prementem<br>
 stravimus innumeris tumidum Pythona sagittis.               <font size="2">460</font><br>
 tu face nescio quos esto contentus amores<br>
 inritare tua, nec laudes adsere nostras!'<br>
 filius huic Veneris 'figat tuus omnia, Phoebe,<br>
 te meus arcus' ait; 'quantoque animalia cedunt<br>
 cuncta deo, tanto minor est tua gloria nostra.'               <font size="2">465</font><br>
 dixit et eliso percussis aere pennis<br>
 inpiger umbrosa Parnasi constitit arce<br>
 eque sagittifera prompsit duo tela pharetra<br>
 diversorum operum: fugat hoc, facit illud amorem;<br>
 quod facit, auratum est et cuspide fulget acuta,               <font size="2">470</font><br>
 quod fugat, obtusum est et habet sub harundine plumbum.<br>
 hoc deus in nympha Peneide fixit, at illo<br>
 laesit Apollineas traiecta per ossa medullas;<br>
 protinus alter amat, fugit altera nomen amantis<br>
 silvarum latebris captivarumque ferarum               <font size="2">475</font> <br>
 exuviis gaudens innuptaeque aemula Phoebes:<br>
 vitta coercebat positos sine lege capillos.<br>
 multi illam petiere, illa aversata petentes<br>
 inpatiens expersque viri nemora avia lustrat<br>
 nec, quid Hymen, quid Amor, quid sint conubia curat.               <font size="2">480</font><br>
 saepe pater dixit: 'generum mihi, filia, debes,'<br>
 saepe pater dixit: 'debes mihi, nata, nepotes';<br>
 illa velut crimen taedas exosa iugales<br>
 pulchra verecundo suffuderat ora rubore<br>
 inque patris blandis haerens cervice lacertis               <font size="2">485</font><br>
 'da mihi perpetua, genitor carissime,' dixit<br>
 'virginitate frui! dedit hoc pater ante Dianae.'<br>
 ille quidem obsequitur, sed te decor iste quod optas<br>
 esse vetat, votoque tuo tua forma repugnat:<br>
 Phoebus amat visaeque cupit conubia Daphnes,               <font size="2">490</font><br>
 quodque cupit, sperat, suaque illum oracula fallunt,<br>
 utque leves stipulae demptis adolentur aristis,<br>
 ut facibus saepes ardent, quas forte viator<br>
 vel nimis admovit vel iam sub luce reliquit,<br>
 sic deus in flammas abiit, sic pectore toto               <font size="2">495</font><br>
 uritur et sterilem sperando nutrit amorem.<br>
 spectat inornatos collo pendere capillos<br>
 et 'quid, si comantur?' ait. videt igne micantes<br>
 sideribus similes oculos, videt oscula, quae non<br>
 est vidisse satis; laudat digitosque manusque               <font size="2">500</font><br>
 bracchiaque et nudos media plus parte lacertos;<br>
 si qua latent, meliora putat. fugit ocior aura<br>
 illa levi neque ad haec revocantis verba resistit:<br>
 'nympha, precor, Penei, mane! non insequor hostis;<br>
 nympha, mane! sic agna lupum, sic cerva leonem,               <font size="2">505</font> <br>
 sic aquilam penna fugiunt trepidante columbae,<br>
 hostes quaeque suos: amor est mihi causa sequendi!<br>
 me miserum! ne prona cadas indignave laedi<br>
 crura notent sentes et sim tibi causa doloris!<br>
 aspera, qua properas, loca sunt: moderatius, oro,               <font size="2">510</font><br>
 curre fugamque inhibe, moderatius insequar ipse.<br>
 cui placeas, inquire tamen: non incola montis,<br>
 non ego sum pastor, non hic armenta gregesque<br>
 horridus observo. nescis, temeraria, nescis,<br>
 quem fugias, ideoque fugis: mihi Delphica tellus               <font size="2">515</font><br>
 et Claros et Tenedos Patareaque regia servit;<br>
 Iuppiter est genitor; per me, quod eritque fuitque<br>
 estque, patet; per me concordant carmina nervis.<br>
 certa quidem nostra est, nostra tamen una sagitta<br>
 certior, in vacuo quae vulnera pectore fecit!               <font size="2">520</font><br>
 inventum medicina meum est, opiferque per orbem<br>
 dicor, et herbarum subiecta potentia nobis.<br>
 ei mihi, quod nullis amor est sanabilis herbis<br>
 nec prosunt domino, quae prosunt omnibus, artes!'<br>
     Plura locuturum timido Peneia cursu               <font size="2">525</font><br>
 fugit cumque ipso verba inperfecta reliquit,<br>
 tum quoque visa decens; nudabant corpora venti,<br>
 obviaque adversas vibrabant flamina vestes,<br>
 et levis inpulsos retro dabat aura capillos,<br>
 auctaque forma fuga est. sed enim non sustinet ultra               <font size="2">530</font><br>
 perdere blanditias iuvenis deus, utque monebat<br>
 ipse Amor, admisso sequitur vestigia passu.<br>
 ut canis in vacuo leporem cum Gallicus arvo<br>
 vidit, et hic praedam pedibus petit, ille salutem;<br>
 alter inhaesuro similis iam iamque tenere               <font size="2">535</font><br>
 sperat et extento stringit vestigia rostro,<br>
 alter in ambiguo est, an sit conprensus, et ipsis<br>
 morsibus eripitur tangentiaque ora relinquit:<br>
 sic deus et virgo est hic spe celer, illa timore.<br>
 qui tamen insequitur pennis adiutus Amoris,               <font size="2">540</font><br>
 ocior est requiemque negat tergoque fugacis<br>
 inminet et crinem sparsum cervicibus adflat.<br>
 viribus absumptis expalluit illa citaeque<br>
 victa labore fugae spectans Peneidas undas<br>
 'fer, pater,' inquit 'opem! si flumina numen habetis,               <font size="2">545</font><br>
 qua nimium placui, mutando perde figuram!'<br>
 [quae facit ut laedar mutando perde figuram.]<br>
 vix prece finita torpor gravis occupat artus,<br>
 mollia cinguntur tenui praecordia libro,<br>
 in frondem crines, in ramos bracchia crescunt,               <font size="2">550</font><br>
 pes modo tam velox pigris radicibus haeret,<br>
 ora cacumen habet: remanet nitor unus in illa.<br>
     Hanc quoque Phoebus amat positaque in stipite dextra<br>
 sentit adhuc trepidare novo sub cortice pectus<br>
 conplexusque suis ramos ut membra lacertis               <font size="2">555</font><br>
 oscula dat ligno; refugit tamen oscula lignum.<br>
 cui deus 'at, quoniam coniunx mea non potes esse,<br>
 arbor eris certe' dixit 'mea! semper habebunt<br>
 te coma, te citharae, te nostrae, laure, pharetrae;<br>
 tu ducibus Latiis aderis, cum laeta Triumphum               <font size="2">560</font><br>
 vox canet et visent longas Capitolia pompas;<br>
 postibus Augustis eadem fidissima custos<br>
 ante fores stabis mediamque tuebere quercum, <br>
 utque meum intonsis caput est iuvenale capillis,<br>
 tu quoque perpetuos semper gere frondis honores!'               <font size="2">565</font><br>
 finierat Paean: factis modo laurea ramis<br>
 adnuit utque caput visa est agitasse cacumen.<br>
     Est nemus Haemoniae, praerupta quod undique claudit<br>
 silva: vocant Tempe; per quae Peneos ab imo<br>
 effusus Pindo spumosis volvitur undis               <font size="2">570</font><br>
 deiectuque gravi tenues agitantia fumos<br>
 nubila conducit summisque adspergine silvis<br>
 inpluit et sonitu plus quam vicina fatigat:<br>
 haec domus, haec sedes, haec sunt penetralia magni<br>
 amnis, in his residens facto de cautibus antro,               <font size="2">575</font><br>
 undis iura dabat nymphisque colentibus undas.<br>
 conveniunt illuc popularia flumina primum,<br>
 nescia, gratentur consolenturne parentem,<br>
 populifer Sperchios et inrequietus Enipeus<br>
 Apidanosque senex lenisque Amphrysos et Aeas,               <font size="2">580</font><br>
 moxque amnes alii, qui, qua tulit inpetus illos,<br>
 in mare deducunt fessas erroribus undas.<br>
 Inachus unus abest imoque reconditus antro<br>
 fletibus auget aquas natamque miserrimus Io<br>
 luget ut amissam: nescit, vitane fruatur               <font size="2">585</font><br>
 an sit apud manes; sed quam non invenit usquam,<br>
 esse putat nusquam atque animo peiora veretur.<br>
     Viderat a patrio redeuntem Iuppiter illam<br>
 flumine et 'o virgo Iove digna tuoque beatum<br>
 nescio quem factura toro, pete' dixerat 'umbras               <font size="2">590</font><br>
 altorum nemorum' (et nemorum monstraverat umbras) <br>
 'dum calet, et medio sol est altissimus orbe!<br>
 quodsi sola times latebras intrare ferarum,<br>
 praeside tuta deo nemorum secreta subibis,<br>
 nec de plebe deo, sed qui caelestia magna               <font size="2">595</font><br>
 sceptra manu teneo, sed qui vaga fulmina mitto.<br>
 ne fuge me!' fugiebat enim. iam pascua Lernae<br>
 consitaque arboribus Lyrcea reliquerat arva,<br>
 cum deus inducta latas caligine terras<br>
 occuluit tenuitque fugam rapuitque pudorem.               <font size="2">600</font><br>
     Interea medios Iuno despexit in Argos<br>
 et noctis faciem nebulas fecisse volucres<br>
 sub nitido mirata die, non fluminis illas<br>
 esse, nec umenti sensit tellure remitti;<br>
 atque suus coniunx ubi sit circumspicit, ut quae               <font size="2">605</font><br>
 deprensi totiens iam nosset furta mariti.<br>
 quem postquam caelo non repperit, 'aut ego fallor<br>
 aut ego laedor' ait delapsaque ab aethere summo<br>
 constitit in terris nebulasque recedere iussit.<br>
 coniugis adventum praesenserat inque nitentem               <font size="2">610</font><br>
 Inachidos vultus mutaverat ille iuvencam;<br>
 bos quoque formosa est. speciem Saturnia vaccae,<br>
 quamquam invita, probat nec non, et cuius et unde<br>
 quove sit armento, veri quasi nescia quaerit.<br>
 Iuppiter e terra genitam mentitur, ut auctor               <font size="2">615</font><br>
 desinat inquiri: petit hanc Saturnia munus.<br>
 quid faciat? crudele suos addicere amores,<br>
 non dare suspectum est: Pudor est, qui suadeat illinc, <br>
 hinc dissuadet Amor. victus Pudor esset Amore,<br>
 sed leve si munus sociae generisque torique               <font size="2">620</font><br>
 vacca negaretur, poterat non vacca videri!<br>
     Paelice donata non protinus exuit omnem<br>
 diva metum timuitque Iovem et fuit anxia furti,<br>
 donec Arestoridae servandam tradidit Argo.<br>
 centum luminibus cinctum caput Argus habebat               <font size="2">625</font><br>
 inde suis vicibus capiebant bina quietem,<br>
 cetera servabant atque in statione manebant.<br>
 constiterat quocumque modo, spectabat ad Io,<br>
 ante oculos Io, quamvis aversus, habebat.<br>
 luce sinit pasci; cum sol tellure sub alta est,               <font size="2">630</font><br>
 claudit et indigno circumdat vincula collo.<br>
 frondibus arboreis et amara pascitur herba.<br>
 proque toro terrae non semper gramen habenti<br>
 incubat infelix limosaque flumina potat.<br>
 illa etiam supplex Argo cum bracchia vellet               <font size="2">635</font><br>
 tendere, non habuit, quae bracchia tenderet Argo,<br>
 conatoque queri mugitus edidit ore<br>
 pertimuitque sonos propriaque exterrita voce est.<br>
 venit et ad ripas, ubi ludere saepe solebat,<br>
 Inachidas: rictus novaque ut conspexit in unda               <font size="2">640</font><br>
 cornua, pertimuit seque exsternata refugit.<br>
 naides ignorant, ignorat et Inachus ipse,<br>
 quae sit; at illa patrem sequitur sequiturque sorores<br>
 et patitur tangi seque admirantibus offert.<br>
 decerptas senior porrexerat Inachus herbas:               <font size="2">645</font><br>
 illa manus lambit patriisque dat oscula palmis<br>
 nec retinet lacrimas et, si modo verba sequantur, <br>
 oret opem nomenque suum casusque loquatur;<br>
 littera pro verbis, quam pes in pulvere duxit,<br>
 corporis indicium mutati triste peregit.               <font size="2">650</font><br>
 'me miserum!' exclamat pater Inachus inque gementis<br>
 cornibus et nivea pendens cervice iuvencae<br>
 'me miserum!' ingeminat; 'tune es quaesita per omnes<br>
 nata mihi terras? tu non inventa reperta<br>
 luctus eras levior! retices nec mutua nostris               <font size="2">655</font><br>
 dicta refers, alto tantum suspiria ducis<br>
 pectore, quodque unum potes, ad mea verba remugis!<br>
 at tibi ego ignarus thalamos taedasque parabam,<br>
 spesque fuit generi mihi prima, secunda nepotum.<br>
 de grege nunc tibi vir, nunc de grege natus habendus.               <font size="2">660</font><br>
 nec finire licet tantos mihi morte dolores;<br>
 sed nocet esse deum, praeclusaque ianua leti<br>
 aeternum nostros luctus extendit in aevum.'<br>
 talia maerenti stellatus submovet Argus<br>
 ereptamque patri diversa in pascua natam               <font size="2">665</font><br>
 abstrahit. ipse procul montis sublime cacumen<br>
 occupat, unde sedens partes speculatur in omnes.<br>
     Nec superum rector mala tanta Phoronidos ultra<br>
 ferre potest natumque vocat, quem lucida partu<br>
 Pleias enixa est letoque det imperat Argum.               <font size="2">670</font><br>
 parva mora est alas pedibus virgamque potenti<br>
 somniferam sumpsisse manu tegumenque capillis.<br>
 haec ubi disposuit, patria Iove natus ab arce<br>
 desilit in terras; illic tegumenque removit<br>
 et posuit pennas, tantummodo virga retenta est:               <font size="2">675</font><br>
 hac agit, ut pastor, per devia rura capellas <br>
 dum venit abductas, et structis cantat avenis.<br>
 voce nova captus custos Iunonius 'at tu,<br>
 quisquis es, hoc poteras mecum considere saxo'<br>
 Argus ait; 'neque enim pecori fecundior ullo               <font size="2">680</font><br>
 herba loco est, aptamque vides pastoribus umbram.'<br>
     Sedit Atlantiades et euntem multa loquendo<br>
 detinuit sermone diem iunctisque canendo<br>
 vincere harundinibus servantia lumina temptat.<br>
 ille tamen pugnat molles evincere somnos               <font size="2">685</font><br>
 et, quamvis sopor est oculorum parte receptus,<br>
 parte tamen vigilat. quaerit quoque (namque reperta<br>
 fistula nuper erat), qua sit ratione reperta.<br>
     Tum deus 'Arcadiae gelidis sub montibus' inquit<br>
 'inter hamadryadas celeberrima Nonacrinas               <font size="2">690</font><br>
 naias una fuit: nymphae Syringa vocabant.<br>
 non semel et satyros eluserat illa sequentes<br>
 et quoscumque deos umbrosaque silva feraxque<br>
 rus habet. Ortygiam studiis ipsaque colebat<br>
 virginitate deam; ritu quoque cincta Dianae               <font size="2">695</font><br>
 falleret et posset credi Latonia, si non<br>
 corneus huic arcus, si non foret aureus illi;<br>
 sic quoque fallebat.<br>
                                 Redeuntem colle Lycaeo<br>
 Pan videt hanc pinuque caput praecinctus acuta<br>
 talia verba refert -- restabat verba referre               <font size="2">700</font><br>
 et precibus spretis fugisse per avia nympham, <br>
 donec harenosi placidum Ladonis ad amnem<br>
 venerit; hic illam cursum inpedientibus undis<br>
 ut se mutarent liquidas orasse sorores,<br>
 Panaque cum prensam sibi iam Syringa putaret,               <font size="2">705</font><br>
 corpore pro nymphae calamos tenuisse palustres,<br>
 dumque ibi suspirat, motos in harundine ventos<br>
 effecisse sonum tenuem similemque querenti.<br>
 arte nova vocisque deum dulcedine captum<br>
 'hoc mihi colloquium tecum' dixisse 'manebit,'               <font size="2">710</font><br>
 atque ita disparibus calamis conpagine cerae<br>
 inter se iunctis nomen tenuisse puellae.<br>
 talia dicturus vidit Cyllenius omnes<br>
 subcubuisse oculos adopertaque lumina somno;<br>
 supprimit extemplo vocem firmatque soporem               <font size="2">715</font><br>
 languida permulcens medicata lumina virga.<br>
 nec mora, falcato nutantem vulnerat ense,<br>
 qua collo est confine caput, saxoque cruentum<br>
 deicit et maculat praeruptam sanguine rupem.<br>
 Arge, iaces, quodque in tot lumina lumen habebas,               <font size="2">720</font><br>
 exstinctum est, centumque oculos nox occupat una.<br>
     Excipit hos volucrisque suae Saturnia pennis<br>
 collocat et gemmis caudam stellantibus inplet.<br>
 protinus exarsit nec tempora distulit irae<br>
 horriferamque oculis animoque obiecit Erinyn               <font size="2">725</font><br>
 paelicis Argolicae stimulosque in pectore caecos<br>
 condidit et profugam per totum exercuit orbem.<br>
 ultimus inmenso restabas, Nile, labori;<br>
 quem simulac tetigit, positisque in margine ripae<br>
 procubuit genibus resupinoque ardua collo,               <font size="2">730</font><br>
 quos potuit solos, tollens ad sidera vultus<br>
 et gemitu et lacrimis et luctisono mugitu<br>
 cum Iove visa queri finemque orare malorum.<br>
 coniugis ille suae conplexus colla lacertis,<br>
 finiat ut poenas tandem, rogat 'in' que 'futurum               <font size="2">735</font><br>
 pone metus' inquit: 'numquam tibi causa doloris<br>
 haec erit,' et Stygias iubet hoc audire paludes.<br>
     Ut lenita dea est, vultus capit illa priores<br>
 fitque, quod ante fuit: fugiunt e corpore saetae,<br>
 cornua decrescunt, fit luminis artior orbis,               <font size="2">740</font><br>
 contrahitur rictus, redeunt umerique manusque,<br>
 ungulaque in quinos dilapsa absumitur ungues:<br>
 de bove nil superest formae nisi candor in illa.<br>
 officioque pedum nymphe contenta duorum<br>
 erigitur metuitque loqui, ne more iuvencae               <font size="2">745</font><br>
 mugiat, et timide verba intermissa retemptat.<br>
     Nunc dea linigera colitur celeberrima turba.<br>
 huic Epaphus magni genitus de semine tandem<br>
 creditur esse Iovis perque urbes iuncta parenti<br>
 templa tenet. fuit huic animis aequalis et annis               <font size="2">750</font><br>
 Sole satus Phaethon, quem quondam magna loquentem<br>
 nec sibi cedentem Phoeboque parente superbum<br>
 non tulit Inachides 'matri' que ait 'omnia demens<br>
 credis et es tumidus genitoris imagine falsi.'<br>
 erubuit Phaethon iramque pudore repressit               <font size="2">755</font><br>
 et tulit ad Clymenen Epaphi convicia matrem<br>
 'quo' que 'magis doleas, genetrix' ait, 'ille ego liber,    <br>
 ille ferox tacui! pudet haec opprobria nobis<br>
 et dici potuisse et non potuisse refelli.<br>
 at tu, si modo sum caelesti stirpe creatus,               <font size="2">760</font><br>
 ede notam tanti generis meque adsere caelo!'<br>
 dixit et inplicuit materno bracchia collo<br>
 perque suum Meropisque caput taedasque sororum<br>
 traderet oravit veri sibi signa parentis.<br>
 ambiguum Clymene precibus Phaethontis an ira               <font size="2">765</font><br>
 mota magis dicti sibi criminis utraque caelo<br>
 bracchia porrexit spectansque ad lumina solis<br>
 'per iubar hoc' inquit 'radiis insigne coruscis,<br>
 nate, tibi iuro, quod nos auditque videtque,<br>
 hoc te, quem spectas, hoc te, qui temperat orbem,               <font size="2">770</font><br>
 Sole satum; si ficta loquor, neget ipse videndum<br>
 se mihi, sitque oculis lux ista novissima nostris!<br>
 nec longus labor est patrios tibi nosse penates.<br>
 unde oritur, domus est terrae contermina nostrae:<br>
 si modo fert animus, gradere et scitabere ab ipso!'               <font size="2">775</font><br>
 emicat extemplo laetus post talia matris<br>
 dicta suae Phaethon et concipit aethera mente<br>
 Aethiopasque suos positosque sub ignibus Indos<br>
 sidereis transit patriosque adit inpiger ortus.<br>
 </p>
 <p></p><hr>
 <center>
 <a href="metal02.htm">Next: Liber Secundus</a></center>
 </body>