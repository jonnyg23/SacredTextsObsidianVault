<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Ovid</a> 
 <a href="index.htm">Index</a> 
 
 <br>
 <a href="meta05.htm">English</a> 
 
 <br>
 <a href="metal04.htm">Previous</a> 
 <a href="metal06.htm">Next</a> 
 <hr><a href="https://www.amazon.com/exec/obidos/ASIN/1853267902/internetsacredte">Buy this Book at Amazon.com</a></center>
 <hr>
 <p align="CENTER"><font size="-1" color="GREEN"><i>Metamorphoses</i>, by Ovid, , tr. John Dryden, et al [1717], at sacred-texts.com</font></p><hr>
 <h1 align="CENTER">P. OVIDI NASONIS METAMORPHOSEN LIBER QVINTVS</h1>
 <p>Dumque ea Cephenum medio Danaeius heros<br>
 agmine commemorat, fremida regalia turba<br>
 atria conplentur, nec coniugialia festa<br>
 qui canat est clamor, sed qui fera nuntiet arma;<br>
 inque repentinos convivia versa tumultus<br>
 adsimilare freto possis, quod saeva quietum<br>
 ventorum rabies motis exasperat undis.<br>
 primus in his Phineus, belli temerarius auctor,<br>
 fraxineam quatiens aeratae cuspidis hastam<br>
 'en' ait, 'en adsum praereptae coniugis ultor;<br>
 nec mihi te pennae nec falsum versus in aurum<br>
 Iuppiter eripiet!' conanti mittere Cepheus<br>
 'quid facis?' exclamat, 'quae te, germane, furentem<br>
 mens agit in facinus? meritisne haec gratia tantis<br>
 redditur? hac vitam servatae dote rependis?<br>
 quam tibi non Perseus, verum si quaeris, ademit,<br>
 sed grave Nereidum numen, sed corniger Ammon,<br>
 sed quae visceribus veniebat belua ponti<br>
 exsaturanda meis; illo tibi tempore rapta est,<br>
 quo peritura fuit, nisi si, crudelis, id ipsum<br>
 exigis, ut pereat, luctuque levabere nostro. <br>
 scilicet haud satis est, quod te spectante revincta est<br>
 et nullam quod opem patruus sponsusve tulisti;<br>
 insuper, a quoquam quod sit servata, dolebis<br>
 praemiaque eripies? quae si tibi magna videntur,<br>
 ex illis scopulis, ubi erant adfixa, petisses.<br>
 nunc sine, qui petiit, per quem haec non orba senectus,<br>
 ferre, quod et meritis et voce est pactus, eumque<br>
 non tibi, sed certae praelatum intellege morti.'<br>
     Ille nihil contra, sed et hunc et Persea vultu<br>
 alterno spectans petat hunc ignorat an illum:<br>
 cunctatusque brevi contortam viribus hastam,<br>
 quantas ira dabat, nequiquam in Persea misit.<br>
 ut stetit illa toro, stratis tum denique Perseus<br>
 exsiluit teloque ferox inimica remisso<br>
 pectora rupisset, nisi post altaria Phineus<br>
 isset: et (indignum) scelerato profuit ara.<br>
 fronte tamen Rhoeti non inrita cuspis adhaesit,<br>
 qui postquam cecidit ferrumque ex osse revulsum est<br>
 calcitrat et positas adspergit sanguine mensas.<br>
 tum vero indomitas ardescit vulgus in iras,<br>
 telaque coniciunt, et sunt, qui Cephea dicunt<br>
 cum genero debere mori; sed limine tecti<br>
 exierat Cepheus testatus iusque fidemque<br>
 hospitiique deos, ea se prohibente moveri.<br>
 bellica Pallas adest et protegit aegide fratrem<br>
 datque animos.<br>
     Erat Indus Athis, quem flumine Gange<br>
 edita Limnaee vitreis peperisse sub undis <br>
 creditur, egregius forma, quam divite cultu<br>
 augebat, bis adhuc octonis integer annis,<br>
 indutus chlamydem Tyriam, quam limbus obibat<br>
 aureus; ornabant aurata monilia collum<br>
 et madidos murra curvum crinale capillos;<br>
 ille quidem iaculo quamvis distantia misso<br>
 figere doctus erat, sed tendere doctior arcus.<br>
 tum quoque lenta manu flectentem cornua Perseus<br>
 stipite, qui media positus fumabat in ara,<br>
 perculit et fractis confudit in ossibus ora.<br>
     Hunc ubi laudatos iactantem in sanguine vultus<br>
 Assyrius vidit Lycabas, iunctissimus illi<br>
 et comes et veri non dissimulator amoris,<br>
 postquam exhalantem sub acerbo vulnere vitam<br>
 deploravit Athin, quos ille tetenderat arcus<br>
 arripit et 'mecum tibi sint certamina!' dixit;<br>
 'nec longum pueri fato laetabere, quo plus<br>
 invidiae quam laudis habes.' haec omnia nondum<br>
 dixerat: emicuit nervo penetrabile telum<br>
 vitatumque tamen sinuosa veste pependit.<br>
 vertit in hunc harpen spectatam caede Medusae<br>
 Acrisioniades adigitque in pectus; at ille<br>
 iam moriens oculis sub nocte natantibus atra<br>
 circumspexit Athin seque adclinavit ad illum<br>
 et tulit ad manes iunctae solacia mortis.<br>
     Ecce Syenites, genitus Metione, Phorbas<br>
 et Libys Amphimedon, avidi committere pugman,<br>
 sanguine, quo late tellus madefacta tepebat,<br>
 conciderant lapsi; surgentibus obstitit ensis,<br>
 alterius costis, iugulo Phorbantis adactus. <br>
     At non Actoriden Erytum, cui lata bipennis<br>
 telum erat, hamato Perseus petit ense, sed altis<br>
 exstantem signis multaeque in pondere massae<br>
 ingentem manibus tollit cratera duabus<br>
 infligitque viro; rutilum vomit ille cruorem<br>
 et resupinus humum moribundo vertice pulsat.<br>
 inde Semiramio Polydegmona sanguine cretum<br>
 Caucasiumque Abarin Sperchionidenque Lycetum<br>
 intonsumque comas Helicen Phlegyanque Clytumque<br>
 sternit et exstructos morientum calcat acervos.<br>
     Nec Phineus ausus concurrere comminus hosti<br>
 intorquet iaculum, quod detulit error in Idan,<br>
 expertem frustra belli et neutra arma secutum.<br>
 ille tuens oculis inmitem Phinea torvis<br>
 'quandoquidem in partes' ait 'abstrahor, accipe, Phineu,<br>
 quem fecisti, hostem pensaque hoc vulnere vulnus!'<br>
 iamque remissurus tractum de corpore telum<br>
 sanguine defectos cecidit conlapsus in artus.<br>
     Tum quoque Cephenum post regem primus Hodites<br>
 ense iacet Clymeni, Prothoenora percutit Hypseus,<br>
 Hypsea Lyncides. fuit et grandaevus in illis<br>
 Emathion, aequi cultor timidusque deorum,<br>
 qui, quoniam prohibent anni bellare, loquendo<br>
 pugnat et incessit scelerataque devovet arma;<br>
 huic Chromis amplexo tremulis altaria palmis<br>
 decutit ense caput, quod protinus incidit arae<br>
 atque ibi semianimi verba exsecrantia lingua<br>
 edidit et medios animam exspiravit in ignes. <br>
     Hinc gemini fratres Broteasque et caestibus Ammon<br>
 invicti, vinci si possent caestibus enses,<br>
 Phinea cecidere manu Cererisque sacerdos<br>
 Ampycus albenti velatus tempora vitta,<br>
 tu quoque, Lampetide, non hos adhibendus ad usus,<br>
 sed qui, pacis opus, citharam cum voce moveres;<br>
 iussus eras celebrare dapes festumque canendo.<br>
 quem procul adstantem plectrumque inbelle tenentem<br>
 Pedasus inridens 'Stygiis cane cetera' dixit<br>
 'manibus!' et laevo mucronem tempore fixit;<br>
 concidit et digitis morientibus ille retemptat<br>
 fila lyrae, casuque ferit miserabile carmen.<br>
 nec sinit hunc inpune ferox cecidisse Lycormas<br>
 raptaque de dextro robusta repagula posti<br>
 ossibus inlisit mediae cervicis, at ille<br>
 procubuit terrae mactati more iuvenci.<br>
 demere temptabat laevi quoque robora postis<br>
 Cinyphius Pelates; temptanti dextera fixa est<br>
 cuspide Marmaridae Corythi lignoque cohaesit;<br>
 haerenti latus hausit Abas, nec corruit ille,<br>
 sed retinente manum moriens e poste pependit.<br>
 sternitur et Melaneus, Perseia castra secutus,<br>
 et Nasamoniaci Dorylas ditissimus agri,<br>
 dives agri Dorylas, quo non possederat alter<br>
 latius aut totidem tollebat turis acervos.<br>
 huius in obliquo missum stetit inguine ferrum:<br>
 letifer ille locus. quem postquam vulneris auctor<br>
 singultantem animam et versantem lumina vidit<br>
 Bactrius Halcyoneus, 'hoc, quod premis,' inquit 'habeto<br>
 de tot agris terrae!' corpusque exsangue reliquit.<br>
 torquet in hunc hastam calido de vulnere raptam <br>
 ultor Abantiades; media quae nare recepta<br>
 cervice exacta est in partesque eminet ambas;<br>
 dumque manum Fortuna iuvat, Clytiumque Claninque,<br>
 matre satos una, diverso vulnere fudit:<br>
 nam Clytii per utrumque gravi librata lacerto<br>
 fraxinus acta femur, iaculum Clanis ore momordit.<br>
 occidit et Celadon Mendesius, occidit Astreus<br>
 matre Palaestina dubio genitore creatus,<br>
 Aethionque sagax quondam ventura videre,<br>
 tunc ave deceptus falsa, regisque Thoactes<br>
 armiger et caeso genitore infamis Agyrtes.<br>
     Plus tamen exhausto superest; namque omnibus unum<br>
 opprimere est animus, coniurata undique pugnant<br>
 agmina pro causa meritum inpugnante fidemque;<br>
 hac pro parte socer frustra pius et nova coniunx<br>
 cum genetrice favent ululatuque atria conplent,<br>
 sed sonus armorum superat gemitusque cadentum,<br>
 pollutosque simul multo Bellona penates<br>
 sanguine perfundit renovataque proelia miscet.<br>
     Circueunt unum Phineus et mille secuti<br>
 Phinea: tela volant hiberna grandine plura<br>
 praeter utrumque latus praeterque et lumen et aures.<br>
 adplicat hic umeros ad magnae saxa columnae<br>
 tutaque terga gerens adversaque in agmina versus<br>
 sustinet instantes: instabat parte sinistra<br>
 Chaonius Molpeus, dextra Nabataeus Ethemon.<br>
 tigris ut auditis diversa valle duorum<br>
 exstimulata fame mugitibus armentorum<br>
 nescit, utro potius ruat, et ruere ardet utroque,<br>
 sic dubius Perseus, dextra laevane feratur,<br>
 Molpea traiecti submovit vulnere cruris <br>
 contentusque fuga est; neque enim dat tempus Ethemon,<br>
 sed furit et cupiens alto dare vulnera collo<br>
 non circumspectis exactum viribus ensem<br>
 fregit, in extrema percussae parte columnae:<br>
 lamina dissiluit dominique in gutture fixa est.<br>
 non tamen ad letum causas satis illa valentes<br>
 plaga dedit; trepidum Perseus et inermia frustra<br>
 bracchia tendentem Cyllenide confodit harpe.<br>
     Verum ubi virtutem turbae succumbere vidit,<br>
 'auxilium' Perseus, 'quoniam sic cogitis ipsi,'<br>
 dixit 'ab hoste petam: vultus avertite vestros,<br>
 si quis amicus adest!' et Gorgonis extulit ora.<br>
 ''quaere alium, tua quem moveant miracula' dixit<br>
 Thescelus; utque manu iaculum fatale parabat<br>
 mittere, in hoc haesit signum de marmore gestu.<br>
 proximus huic Ampyx animi plenissima magni<br>
 pectora Lyncidae gladio petit: inque petendo<br>
 dextera diriguit nec citra mota nec ultra est.<br>
 at Nileus, qui se genitum septemplice Nilo<br>
 ementitus erat, clipeo quoque flumina septem<br>
 argento partim, partim caelaverat auro,<br>
 'adspice' ait 'Perseu, nostrae primordia gentis:<br>
 magna feres tacitas solacia mortis ad umbras,<br>
 a tanto cecidisse viro'; pars ultima vocis<br>
 in medio suppressa sono est, adapertaque velle<br>
 ora loqui credas, nec sunt ea pervia verbis.<br>
 increpat hos 'vitio' que 'animi, non viribus' inquit<br>
 'Gorgoneis torpetis' Eryx. 'incurrite mecum <br>
 et prosternite humi iuvenem magica arma moventem!'<br>
 incursurus erat: tenuit vestigia tellus,<br>
 inmotusque silex armataque mansit imago.<br>
     Hi tamen ex merito poenas subiere, sed unus<br>
 miles erat Persei: pro quo dum pugnat, Aconteus<br>
 Gorgone conspecta saxo concrevit oborto;<br>
 quem ratus Astyages etiamnum vivere, longo<br>
 ense ferit: sonuit tinnitibus ensis acutis.<br>
 dum stupet Astyages, naturam traxit eandem,<br>
 marmoreoque manet vultus mirantis in ore.<br>
 nomina longa mora est media de plebe virorum<br>
 dicere: bis centum restabant corpora pugnae,<br>
 Gorgone bis centum riguerunt corpora visa.<br>
     Paenitet iniusti tum denique Phinea belli;<br>
 sed quid agat? simulacra videt diversa figuris<br>
 adgnoscitque suos et nomine quemque vocatum<br>
 poscit opem credensque parum sibi proxima tangit<br>
 corpora: marmor erant; avertitur atque ita supplex<br>
 confessasque manus obliquaque bracchia tendens<br>
 'vincis' ait, 'Perseu! remove tua monstra tuaeque<br>
 saxificos vultus, quaecumque est, tolle Medusae,<br>
 tolle, precor! non nos odium regnique cupido<br>
 conpulit ad bellum, pro coniuge movimus arma!<br>
 causa fuit meritis melior tua, tempore nostra:<br>
 non cessisse piget; nihil, o fortissime, praeter<br>
 hanc animam concede mihi, tua cetera sunto!'<br>
 talia dicenti neque eum, quem voce rogabat,<br>
 respicere audenti 'quod' ait, 'timidissime Phineu, <br>
 et possum tribuisse et magnum est munus inerti,--<br>
 pone metum!--tribuam: nullo violabere ferro.<br>
 quin etiam mansura dabo monimenta per aevum,<br>
 inque domo soceri semper spectabere nostri,<br>
 ut mea se sponsi soletur imagine coniunx.'<br>
 dixit et in partem Phorcynida transtulit illam,<br>
 ad quam se trepido Phineus obverterat ore.<br>
 tum quoque conanti sua vertere lumina cervix<br>
 deriguit, saxoque oculorum induruit umor,<br>
 sed tamen os timidum vultusque in marmore supplex<br>
 submissaeque manus faciesque obnoxia mansit.<br>
     Victor Abantiades patrios cum coniuge muros<br>
 intrat et inmeriti vindex ultorque parentis<br>
 adgreditur Proetum; nam fratre per arma fugato<br>
 Acrisioneas Proetus possederat arces.<br>
 sed nec ope armorum nec, quam male ceperat, arce<br>
 torva colubriferi superavit lumina monstri.<br>
     Te tamen, o parvae rector, Polydecta, Seriphi,<br>
 nec iuvenis virtus per tot spectata labores<br>
 nec mala mollierant, sed inexorabile durus<br>
 exerces odium, nec iniqua finis in ira est;<br>
 detrectas etiam laudem fictamque Medusae<br>
 arguis esse necem. 'dabimus tibi pignora veri.<br>
 parcite luminibus!' Perseus ait oraque regis<br>
 ore Medusaeo silicem sine sanguine fecit.<br>
     Hactenus aurigenae comitem Tritonia fratri <br>
 se dedit; inde cava circumdata nube Seriphon<br>
 deserit, a dextra Cythno Gyaroque relictis,<br>
 quaque super pontum via visa brevissima, Thebas<br>
 virgineumque Helicona petit. quo monte potita<br>
 constitit et doctas sic est adfata sorores:<br>
 'fama novi fontis nostras pervenit ad aures,<br>
 dura Medusaei quem praepetis ungula rupit.<br>
 is mihi causa viae; volui mirabile factum<br>
 cernere; vidi ipsum materno sanguine nasci.'<br>
 excipit Uranie: 'quaecumque est causa videndi<br>
 has tibi, diva, domos, animo gratissima nostro es.<br>
 vera tamen fama est: est Pegasus huius origo<br>
 fontis' et ad latices deduxit Pallada sacros.<br>
 quae mirata diu factas pedis ictibus undas<br>
 silvarum lucos circumspicit antiquarum<br>
 antraque et innumeris distinctas floribus herbas<br>
 felicesque vocat pariter studioque locoque<br>
 Mnemonidas; quam sic adfata est una sororum:<br>
 'o, nisi te virtus opera ad maiora tulisset,<br>
 in partem ventura chori Tritonia nostri,<br>
 vera refers meritoque probas artesque locumque,<br>
 et gratam sortem, tutae modo simus, habemus.<br>
 sed (vetitum est adeo sceleri nihil) omnia terrent<br>
 virgineas mentes, dirusque ante ora Pyreneus<br>
 vertitur, et nondum tota me mente recepi.<br>
 Daulida Threicio Phoceaque milite rura<br>
 ceperat ille ferox iniustaque regna tenebat;<br>
 templa petebamus Parnasia: vidit euntes<br>
 nostraque fallaci veneratus numina vultu<br>
 "Mnemonides" (cognorat enim), "consistite" dixit <br>
 "nec dubitate, precor, tecto grave sidus et imbrem"<br>
 (imber erat) "vitare meo; subiere minores<br>
 saepe casas superi." dictis et tempore motae<br>
 adnuimusque viro primasque intravimus aedes.<br>
 desierant imbres, victoque aquilonibus austro<br>
 fusca repurgato fugiebant nubila caelo:<br>
 inpetus ire fuit; claudit sua tecta Pyreneus<br>
 vimque parat, quam nos sumptis effugimus alis.<br>
 ipse secuturo similis stetit arduus arce<br>
 "qua" que "via est vobis, erit et mihi" dixit "eadem"<br>
 seque iacit vecors e summae culmine turris<br>
 et cadit in vultus discussisque ossibus oris<br>
 tundit humum moriens scelerato sanguine tinctam.'<br>
     Musa loquebatur: pennae sonuere per auras,<br>
 voxque salutantum ramis veniebat ab altis.<br>
 suspicit et linguae quaerit tam certa loquentes<br>
 unde sonent hominemque putat Iove nata locutum;<br>
 ales erat. numeroque novem sua fata querentes<br>
 institerant ramis imitantes omnia picae.<br>
 miranti sic orsa deae dea 'nuper et istae<br>
 auxerunt volucrum victae certamine turbam.<br>
 Pieros has genuit Pellaeis dives in arvis,<br>
 Paeonis Euippe mater fuit; illa potentem<br>
 Lucinam noviens, noviens paritura, vocavit.<br>
 intumuit numero stolidarum turba sororum<br>
 perque tot Haemonias et per tot Achaidas urbes<br>
 huc venit et tali committit proelia voce:<br>
 "desinite indoctum vana dulcedine vulgus<br>
 fallere; nobiscum, si qua est fiducia vobis, <br>
 Thespiades, certate, deae. nec voce, nec arte<br>
 vincemur totidemque sumus: vel cedite victae<br>
 fonte Medusaeo et Hyantea Aganippe,<br>
 vel nos Emathiis ad Paeonas usque nivosos<br>
 cedemus campis! dirimant certamina nymphae."<br>
     'Turpe quidem contendere erat, sed cedere visum<br>
 turpius; electae iurant per flumina nymphae<br>
 factaque de vivo pressere sedilia saxo.<br>
 tunc sine sorte prior quae se certare professa est,<br>
 bella canit superum falsoque in honore gigantas<br>
 ponit et extenuat magnorum facta deorum;<br>
 emissumque ima de sede Typhoea terrae<br>
 caelitibus fecisse metum cunctosque dedisse<br>
 terga fugae, donec fessos Aegyptia tellus<br>
 ceperit et septem discretus in ostia Nilus.<br>
 huc quoque terrigenam venisse Typhoea narrat<br>
 et se mentitis superos celasse figuris;<br>
 "duxque gregis" dixit "fit Iuppiter: unde recurvis<br>
 nunc quoque formatus Libys est cum cornibus Ammon;<br>
 Delius in corvo, proles Semeleia capro,<br>
 fele soror Phoebi, nivea Saturnia vacca,<br>
 pisce Venus latuit, Cyllenius ibidis alis."<br>
     'Hactenus ad citharam vocalia moverat ora:<br>
 poscimur Aonides,--sed forsitan otia non sint,<br>
 nec nostris praebere vacet tibi cantibus aures.'<br>
 'ne dubita vestrumque mihi refer ordine carmen!'<br>
 Pallas ait nemorisque levi consedit in umbra;<br>
 Musa refert: 'dedimus summam certaminis uni;<br>
 surgit et inmissos hedera collecta capillos<br>
 Calliope querulas praetemptat pollice chordas <br>
 atque haec percussis subiungit carmina nervis:<br>
 "Prima Ceres unco glaebam dimovit aratro,<br>
 prima dedit fruges alimentaque mitia terris,<br>
 prima dedit leges; Cereris sunt omnia munus;<br>
 illa canenda mihi est. utinam modo dicere possim<br>
 carmina digna dea! certe dea carmine digna est.<br>
     '"Vasta giganteis ingesta est insula membris<br>
 Trinacris et magnis subiectum molibus urguet<br>
 aetherias ausum sperare Typhoea sedes.<br>
 nititur ille quidem pugnatque resurgere saepe,<br>
 dextra sed Ausonio manus est subiecta Peloro,<br>
 laeva, Pachyne, tibi, Lilybaeo crura premuntur,<br>
 degravat Aetna caput, sub qua resupinus harenas<br>
 eiectat flammamque ferox vomit ore Typhoeus.<br>
 saepe remoliri luctatur pondera terrae<br>
 oppidaque et magnos devolvere corpore montes:<br>
 inde tremit tellus, et rex pavet ipse silentum,<br>
 ne pateat latoque solum retegatur hiatu<br>
 inmissusque dies trepidantes terreat umbras.<br>
 hanc metuens cladem tenebrosa sede tyrannus<br>
 exierat curruque atrorum vectus equorum<br>
 ambibat Siculae cautus fundamina terrae.<br>
 postquam exploratum satis est loca nulla labare<br>
 depositoque metu, videt hunc Erycina vagantem<br>
 monte suo residens natumque amplexa volucrem<br>
 'arma manusque meae, mea, nate, potentia' dixit,<br>
 'illa, quibus superas omnes, cape tela, Cupido, <br>
 inque dei pectus celeres molire sagittas,<br>
 cui triplicis cessit fortuna novissima regni.<br>
 tu superos ipsumque Iovem, tu numina ponti<br>
 victa domas ipsumque, regit qui numina ponti:<br>
 Tartara quid cessant? cur non matrisque tuumque<br>
 imperium profers? agitur pars tertia mundi,<br>
 et tamen in caelo, quae iam patientia nostra est,<br>
 spernimur, ac mecum vires minuuntur Amoris.<br>
 Pallada nonne vides iaculatricemque Dianam<br>
 abscessisse mihi? Cereris quoque filia virgo,<br>
 si patiemur, erit; nam spes adfectat easdem.<br>
 at tu pro socio, si qua est ea gratia, regno<br>
 iunge deam patruo.' dixit Venus; ille pharetram<br>
 solvit et arbitrio matris de mille sagittis<br>
 unam seposuit, sed qua nec acutior ulla<br>
 nec minus incerta est nec quae magis audiat arcus,<br>
 oppositoque genu curvavit flexile cornum<br>
 inque cor hamata percussit harundine Ditem.<br>
     '"Haud procul Hennaeis lacus est a moenibus altae,<br>
 nomine Pergus, aquae: non illo plura Caystros<br>
 carmina cycnorum labentibus audit in undis.<br>
 silva coronat aquas cingens latus omne suisque<br>
 frondibus ut velo Phoebeos submovet ictus;<br>
 frigora dant rami, Tyrios humus umida flores:<br>
 perpetuum ver est. quo dum Proserpina luco<br>
 ludit et aut violas aut candida lilia carpit,<br>
 dumque puellari studio calathosque sinumque<br>
 inplet et aequales certat superare legendo,<br>
 paene simul visa est dilectaque raptaque Diti:<br>
 usque adeo est properatus amor. dea territa maesto <br>
 et matrem et comites, sed matrem saepius, ore<br>
 clamat, et ut summa vestem laniarat ab ora,<br>
 collecti flores tunicis cecidere remissis,<br>
 tantaque simplicitas puerilibus adfuit annis,<br>
 haec quoque virgineum movit iactura dolorem.<br>
 raptor agit currus et nomine quemque vocando<br>
 exhortatur equos, quorum per colla iubasque<br>
 excutit obscura tinctas ferrugine habenas,<br>
 perque lacus altos et olentia sulphure fertur<br>
 stagna Palicorum rupta ferventia terra<br>
 et qua Bacchiadae, bimari gens orta Corintho,<br>
 inter inaequales posuerunt moenia portus.<br>
     '"Est medium Cyanes et Pisaeae Arethusae,<br>
 quod coit angustis inclusum cornibus aequor:<br>
 hic fuit, a cuius stagnum quoque nomine dictum est,<br>
 inter Sicelidas Cyane celeberrima nymphas.<br>
 gurgite quae medio summa tenus exstitit alvo<br>
 adgnovitque deam 'ne' c 'longius ibitis!' inquit;<br>
 'non potes invitae Cereris gener esse: roganda,<br>
 non rapienda fuit. quodsi conponere magnis<br>
 parva mihi fas est, et me dilexit Anapis;<br>
 exorata tamen, nec, ut haec, exterrita nupsi.'<br>
 dixit et in partes diversas bracchia tendens<br>
 obstitit. haud ultra tenuit Saturnius iram<br>
 terribilesque hortatus equos in gurgitis ima<br>
 contortum valido sceptrum regale lacerto<br>
 condidit; icta viam tellus in Tartara fecit<br>
 et pronos currus medio cratere recepit. <br>
     '"At Cyane, raptamque deam contemptaque fontis<br>
 iura sui maerens, inconsolabile vulnus<br>
 mente gerit tacita lacrimisque absumitur omnis<br>
 et, quarum fuerat magnum modo numen, in illas<br>
 extenuatur aquas: molliri membra videres,<br>
 ossa pati flexus, ungues posuisse rigorem;<br>
 primaque de tota tenuissima quaeque liquescunt,<br>
 caerulei crines digitique et crura pedesque<br>
 (nam brevis in gelidas membris exilibus undas<br>
 transitus est); post haec umeri tergusque latusque<br>
 pectoraque in tenues abeunt evanida rivos;<br>
 denique pro vivo vitiatas sanguine venas<br>
 lympha subit, restatque nihil, quod prendere possis.<br>
     '"Interea pavidae nequiquam filia matri<br>
 omnibus est terris, omni quaesita profundo.<br>
 illam non udis veniens Aurora capillis<br>
 cessantem vidit, non Hesperus; illa duabus<br>
 flammiferas pinus manibus succendit ab Aetna<br>
 perque pruinosas tulit inrequieta tenebras;<br>
 rursus ubi alma dies hebetarat sidera, natam<br>
 solis ab occasu solis quaerebat ad ortus.<br>
 fessa labore sitim conceperat, oraque nulli<br>
 conluerant fontes, cum tectam stramine vidit<br>
 forte casam parvasque fores pulsavit; at inde<br>
 prodit anus divamque videt lymphamque roganti<br>
 dulce dedit, tosta quod texerat ante polenta.<br>
 dum bibit illa datum, duri puer oris et audax<br>
 constitit ante deam risitque avidamque vocavit.<br>
 offensa est neque adhuc epota parte loquentem<br>
 cum liquido mixta perfudit diva polenta:<br>
 conbibit os maculas et, quae modo bracchia gessit,<br>
 crura gerit; cauda est mutatis addita membris,<br>
 inque brevem formam, ne sit vis magna nocendi, <br>
 contrahitur, parvaque minor mensura lacerta est.<br>
 mirantem flentemque et tangere monstra parantem<br>
 fugit anum latebramque petit aptumque pudori<br>
 nomen habet variis stellatus corpora guttis.<br>
     '"Quas dea per terras et quas erraverit undas,<br>
 dicere longa mora est; quaerenti defuit orbis;<br>
 Sicaniam repetit, dumque omnia lustrat eundo,<br>
 venit et ad Cyanen. ea ni mutata fuisset,<br>
 omnia narrasset; sed et os et lingua volenti<br>
 dicere non aderant, nec, quo loqueretur, habebat;<br>
 signa tamen manifesta dedit notamque parenti,<br>
 illo forte loco delapsam in gurgite sacro<br>
 Persephones zonam summis ostendit in undis.<br>
 quam simul agnovit, tamquam tum denique raptam<br>
 scisset, inornatos laniavit diva capillos<br>
 et repetita suis percussit pectora palmis.<br>
 nescit adhuc, ubi sit; terras tamen increpat omnes<br>
 ingratasque vocat nec frugum munere dignas,<br>
 Trinacriam ante alias, in qua vestigia damni<br>
 repperit. ergo illic saeva vertentia glaebas<br>
 fregit aratra manu, parilique irata colonos<br>
 ruricolasque boves leto dedit arvaque iussit<br>
 fallere depositum vitiataque semina fecit.<br>
 fertilitas terrae latum vulgata per orbem<br>
 falsa iacet: primis segetes moriuntur in herbis,<br>
 et modo sol nimius, nimius modo corripit imber;<br>
 sideraque ventique nocent, avidaeque volucres <br>
 semina iacta legunt; lolium tribulique fatigant<br>
 triticeas messes et inexpugnabile gramen.<br>
     '"Tum caput Eleis Alpheias extulit undis<br>
 rorantesque comas a fronte removit ad aures<br>
 atque ait 'o toto quaesitae virginis orbe<br>
 et frugum genetrix, inmensos siste labores<br>
 neve tibi fidae violenta irascere terrae.<br>
 terra nihil meruit patuitque invita rapinae,<br>
 nec sum pro patria supplex: huc hospita veni.<br>
 Pisa mihi patria est et ab Elide ducimus ortus,<br>
 Sicaniam peregrina colo, sed gratior omni<br>
 haec mihi terra solo est: hos nunc Arethusa penates,<br>
 hanc habeo sedem. quam tu, mitissima, serva.<br>
 mota loco cur sim tantique per aequoris undas<br>
 advehar Ortygiam, veniet narratibus hora<br>
 tempestiva meis, cum tu curaque levata<br>
 et vultus melioris eris. mihi pervia tellus<br>
 praebet iter, subterque imas ablata cavernas<br>
 hic caput attollo desuetaque sidera cerno.<br>
 ergo dum Stygio sub terris gurgite labor,<br>
 visa tua est oculis illic Proserpina nostris:<br>
 illa quidem tristis neque adhuc interrita vultu,<br>
 sed regina tamen, sed opaci maxima mundi,<br>
 sed tamen inferni pollens matrona tyranni!'<br>
 Mater ad auditas stupuit ceu saxea voces<br>
 attonitaeque diu similis fuit, utque dolore<br>
 pulsa gravi gravis est amentia, curribus oras<br>
 exit in aetherias: ibi toto nubila vultu<br>
 ante Iovem passis stetit invidiosa capillis <br>
 'pro' que 'meo veni supplex tibi, Iuppiter,' inquit<br>
 'sanguine proque tuo: si nulla est gratia matris,<br>
 nata patrem moveat, neu sit tibi cura, precamur,<br>
 vilior illius, quod nostro est edita partu.<br>
 en quaesita diu tandem mihi nata reperta est,<br>
 si reperire vocas amittere certius, aut si<br>
 scire, ubi sit, reperire vocas. quod rapta, feremus,<br>
 dummodo reddat eam! neque enim praedone marito<br>
 filia digna tua est, si iam mea filia non est.'<br>
 Iuppiter excepit 'commune est pignus onusque<br>
 nata mihi tecum; sed si modo nomina rebus<br>
 addere vera placet, non hoc iniuria factum,<br>
 verum amor est; neque erit nobis gener ille pudori,<br>
 tu modo, diva, velis. ut desint cetera, quantum est<br>
 esse Iovis fratrem! quid, quod nec cetera desunt<br>
 nec cedit nisi sorte mihi?--sed tanta cupido<br>
 si tibi discidii est, repetet Proserpina caelum,<br>
 lege tamen certa, si nullos contigit illic<br>
 ore cibos; nam sic Parcarum foedere cautum est.'<br>
     '"Dixerat, at Cereri certum est educere natam;<br>
 non ita fata sinunt, quoniam ieiunia virgo<br>
 solverat et, cultis dum simplex errat in hortis,<br>
 puniceum curva decerpserat arbore pomum<br>
 sumptaque pallenti septem de cortice grana<br>
 presserat ore suo, solusque ex omnibus illud<br>
 Ascalaphus vidit, quem quondam dicitur Orphne,<br>
 inter Avernales haud ignotissima nymphas,<br>
 ex Acheronte suo silvis peperisse sub atris;<br>
 vidit et indicio reditum crudelis ademit. <br>
 ingemuit regina Erebi testemque profanam<br>
 fecit avem sparsumque caput Phlegethontide lympha<br>
 in rostrum et plumas et grandia lumina vertit.<br>
 ille sibi ablatus fulvis amicitur in alis<br>
 inque caput crescit longosque reflectitur ungues<br>
 vixque movet natas per inertia bracchia pennas<br>
 foedaque fit volucris, venturi nuntia luctus,<br>
 ignavus bubo, dirum mortalibus omen.<br>
     '"Hic tamen indicio poenam linguaque videri<br>
 commeruisse potest; vobis, Acheloides, unde<br>
 pluma pedesque avium, cum virginis ora geratis?<br>
 an quia, cum legeret vernos Proserpina flores,<br>
 in comitum numero, doctae Sirenes, eratis?<br>
 quam postquam toto frustra quaesistis in orbe,<br>
 protinus, et vestram sentirent aequora curam,<br>
 posse super fluctus alarum insistere remis<br>
 optastis facilesque deos habuistis et artus<br>
 vidistis vestros subitis flavescere pennis.<br>
 ne tamen ille canor mulcendas natus ad aures<br>
 tantaque dos oris linguae deperderet usum,<br>
 virginei vultus et vox humana remansit.<br>
     '"At medius fratrisque sui maestaeque sororis<br>
 Iuppiter ex aequo volventem dividit annum:<br>
 nunc dea, regnorum numen commune duorum,<br>
 cum matre est totidem, totidem cum coniuge menses.<br>
 vertitur extemplo facies et mentis et oris;<br>
 nam modo quae poterat Diti quoque maesta videri,<br>
 laeta deae frons est, ut sol, qui tectus aquosis<br>
 nubibus ante fuit, victis e nubibus exit. <br>
     '"Exigit alma Ceres nata secura recepta,<br>
 quae tibi causa fugae, cur sis, Arethusa, sacer fons.<br>
 conticuere undae, quarum dea sustulit alto<br>
 fonte caput viridesque manu siccata capillos<br>
 fluminis Elei veteres narravit amores.<br>
 'pars ego nympharum, quae sunt in Achaide,' dixit<br>
 'una fui, nec me studiosius altera saltus<br>
 legit nec posuit studiosius altera casses.<br>
 sed quamvis formae numquam mihi fama petita est,<br>
 quamvis fortis eram, formosae nomen habebam,<br>
 nec mea me facies nimium laudata iuvabat,<br>
 quaque aliae gaudere solent, ego rustica dote<br>
 corporis erubui crimenque placere putavi.<br>
 lassa revertebar (memini) Stymphalide silva;<br>
 aestus erat, magnumque labor geminaverat aestum:<br>
 invenio sine vertice aquas, sine murmure euntes,<br>
 perspicuas ad humum, per quas numerabilis alte<br>
 calculus omnis erat, quas tu vix ire putares.<br>
 cana salicta dabant nutritaque populus unda<br>
 sponte sua natas ripis declivibus umbras.<br>
 accessi primumque pedis vestigia tinxi,<br>
 poplite deinde tenus; neque eo contenta, recingor<br>
 molliaque inpono salici velamina curvae<br>
 nudaque mergor aquis. quas dum ferioque trahoque<br>
 mille modis labens excussaque bracchia iacto,<br>
 nescio quod medio sensi sub gurgite murmur<br>
 territaque insisto propioris margine ripae.<br>
 "quo properas, Arethusa?" suis Alpheos ab undis,<br>
 "quo properas?" iterum rauco mihi dixerat ore. <br>
 sicut eram, fugio sine vestibus (altera vestes<br>
 ripa meas habuit): tanto magis instat et ardet,<br>
 et quia nuda fui, sum visa paratior illi.<br>
 sic ego currebam, sic me ferus ille premebat,<br>
 ut fugere accipitrem penna trepidante columbae,<br>
 ut solet accipiter trepidas urguere columbas.<br>
 usque sub Orchomenon Psophidaque Cyllenenque<br>
 Maenaliosque sinus gelidumque Erymanthon et Elin<br>
 currere sustinui, nec me velocior ille;<br>
 sed tolerare diu cursus ego viribus inpar<br>
 non poteram, longi patiens erat ille laboris.<br>
 per tamen et campos, per opertos arbore montes,<br>
 saxa quoque et rupes et, qua via nulla, cucurri.<br>
 sol erat a tergo: vidi praecedere longam<br>
 ante pedes umbram, nisi si timor illa videbat;<br>
 sed certe sonitusque pedum terrebat et ingens<br>
 crinales vittas adflabat anhelitus oris.<br>
 fessa labore fugae "fer opem, deprendimur," inquam<br>
 "armigerae, Diana, tuae, cui saepe dedisti<br>
 ferre tuos arcus inclusaque tela pharetra!"<br>
 mota dea est spissisque ferens e nubibus unam<br>
 me super iniecit: lustrat caligine tectam<br>
 amnis et ignarus circum cava nubila quaerit<br>
 bisque locum, quo me dea texerat, inscius ambit<br>
 et bis "io Arethusa" vocavit, "io Arethusa!"<br>
 quid mihi tunc animi miserae fuit? anne quod agnae est,<br>
 si qua lupos audit circum stabula alta frementes,<br>
 aut lepori, qui vepre latens hostilia cernit<br>
 ora canum nullosque audet dare corpore motus?<br>
 non tamen abscedit; neque enim vestigia cernit<br>
 longius ulla pedum: servat nubemque locumque.<br>
 occupat obsessos sudor mihi frigidus artus,<br>
 caeruleaeque cadunt toto de corpore guttae, <br>
 quaque pedem movi, manat lacus, eque capillis<br>
 ros cadit, et citius, quam nunc tibi facta renarro,<br>
 in latices mutor. sed enim cognoscit amatas<br>
 amnis aquas positoque viri, quod sumpserat, ore<br>
 vertitur in proprias, et se mihi misceat, undas.<br>
 Delia rupit humum, caecisque ego mersa cavernis<br>
 advehor Ortygiam, quae me cognomine divae<br>
 grata meae superas eduxit prima sub auras.'<br>
     '"Hac Arethusa tenus; geminos dea fertilis angues<br>
 curribus admovit frenisque coercuit ora<br>
 et medium caeli terraeque per aera vecta est<br>
 atque levem currum Tritonida misit in urbem<br>
 Triptolemo partimque rudi data semina iussit<br>
 spargere humo, partim post tempora longa recultae.<br>
 iam super Europen sublimis et Asida terram<br>
 vectus erat iuvenis: Scythicas advertitur oras.<br>
 rex ibi Lyncus erat; regis subit ille penates.<br>
 qua veniat, causamque viae nomenque rogatus<br>
 et patriam, 'patria est clarae mihi' dixit 'Athenae;<br>
 Triptolemus nomen; veni nec puppe per undas,<br>
 nec pede per terras: patuit mihi pervius aether.<br>
 dona fero Cereris, latos quae sparsa per agros<br>
 frugiferas messes alimentaque mitia reddant.'<br>
 barbarus invidit tantique ut muneris auctor<br>
 ipse sit, hospitio recipit somnoque gravatum<br>
 adgreditur ferro: conantem figere pectus <br>
 lynca Ceres fecit rursusque per aera iussit<br>
 Mopsopium iuvenem sacros agitare iugales."<br>
     'Finierat doctos e nobis maxima cantus;<br>
 at nymphae vicisse deas Helicona colentes<br>
 concordi dixere sono: convicia victae<br>
 cum iacerent, "quoniam" dixi "certamine vobis<br>
 supplicium meruisse parum est maledictaque culpae<br>
 additis et non est patientia libera nobis,<br>
 ibimus in poenas et, qua vocat ira, sequemur."<br>
 rident Emathides spernuntque minacia verba,<br>
 conantesque loqui et magno clamore protervas<br>
 intentare manus pennas exire per ungues<br>
 adspexere suos, operiri bracchia plumis,<br>
 alteraque alterius rigido concrescere rostro<br>
 ora videt volucresque novas accedere silvis;<br>
 dumque volunt plangi, per bracchia mota levatae<br>
 aere pendebant, nemorum convicia, picae.<br>
 Nunc quoque in alitibus facundia prisca remansit<br>
 raucaque garrulitas studiumque inmane loquendi.'<br>
 </p>
 <p></p><hr>
 <center>
 <a href="metal06.htm">Next: Liber Sextus</a></center>
 </body>