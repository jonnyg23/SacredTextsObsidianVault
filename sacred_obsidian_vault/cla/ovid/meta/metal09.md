<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Ovid</a> 
 <a href="index.htm">Index</a> 
 
 <br>
 <a href="meta09.htm">English</a> 
 
 <br>
 <a href="metal08.htm">Previous</a> 
 <a href="metal10.htm">Next</a> 
 <hr><a href="https://www.amazon.com/exec/obidos/ASIN/1853267902/internetsacredte">Buy this Book at Amazon.com</a></center>
 <hr>
 <p align="CENTER"><font size="-1" color="GREEN"><i>Metamorphoses</i>, by Ovid, , tr. John Dryden, et al [1717], at sacred-texts.com</font></p><hr>
 <h1 align="CENTER">P. OVIDI NASONIS METAMORPHOSEN LIBER NONVS</h1>
 <p>Quae gemitus truncaeque deo Neptunius heros<br>
 causa rogat frontis; cui sic Calydonius amnis<br>
 coepit inornatos redimitus harundine crines:<br>
 'triste petis munus. quis enim sua proelia victus<br>
 commemorare velit? referam tamen ordine, nec tam<br>
 turpe fuit vinci, quam contendisse decorum est,<br>
 magnaque dat nobis tantus solacia victor.<br>
 nomine siqua suo fando pervenit ad aures<br>
 Deïanira tuas, quondam pulcherrima virgo<br>
 multorumque fuit spes invidiosa procorum.<br>
 cum quibus ut soceri domus est intrata petiti,<br>
 "accipe me generum," dixi "Parthaone nate":<br>
 dixit et Alcides. alii cessere duobus.<br>
 ille Iovem socerum dare se, famamque laborum,<br>
 et superata suae referebat iussa novercae.<br>
 contra ego "turpe deum mortali cedere" dixi--<br>
 nondum erat ille deus--"dominum me cernis aquarum <br>
 cursibus obliquis inter tua regna fluentum.<br>
 nec gener externis hospes tibi missus ab oris,<br>
 sed popularis ero et rerum pars una tuarum.<br>
 tantum ne noceat, quod me nec regia Iuno<br>
 odit, et omnis abest iussorum poena laborum.<br>
 nam, quo te iactas, Alcmena nate, creatum,<br>
 Iuppiter aut falsus pater est, aut crimine verus.<br>
 matris adulterio patrem petis. elige, fictum<br>
 esse Iovem malis, an te per dedecus ortum."<br>
 talia dicentem iamdudum lumine torvo<br>
 spectat, et accensae non fortiter imperat irae,<br>
 verbaque tot reddit: "melior mihi dextera lingua.<br>
 dummodo pugnando superem, tu vince loquendo"<br>
 congrediturque ferox. puduit modo magna locutum<br>
 cedere: reieci viridem de corpore vestem,<br>
 bracchiaque opposui, tenuique a pectore varas<br>
 in statione manus et pugnae membra paravi.<br>
 ille cavis hausto spargit me pulvere palmis,<br>
 inque vicem fulvae tactu flavescit harenae.<br>
 et modo cervicem, modo crura, modo ilia captat,<br>
 aut captare putes, omnique a parte lacessit.<br>
 me mea defendit gravitas frustraque petebar;<br>
 haud secus ac moles, magno quam murmure fluctus<br>
 oppugnant; manet illa, suoque est pondere tuta.<br>
 digredimur paulum, rursusque ad bella coimus,<br>
 inque gradu stetimus, certi non cedere, eratque<br>
 cum pede pes iunctus, totoque ego pectore pronus<br>
 et digitos digitis et frontem fronte premebam.<br>
 non aliter vidi fortes concurrere tauros, <br>
 cum, pretium pugnae, toto nitidissima saltu<br>
 expetitur coniunx: spectant armenta paventque<br>
 nescia, quem maneat tanti victoria regni.<br>
 ter sine profectu voluit nitentia contra<br>
 reicere Alcides a se mea pectora; quarto<br>
 excutit amplexus, adductaque bracchia solvit,<br>
 inpulsumque manu--certum est mihi vera fateri--<br>
 protinus avertit, tergoque onerosus inhaesit.<br>
 siqua fides,--neque enim ficta mihi gloria voce<br>
 quaeritur--inposito pressus mihi monte videbar.<br>
 vix tamen inserui sudore fluentia multo<br>
 bracchia, vix solvi duros a corpore nexus.<br>
 instat anhelanti, prohibetque resumere vires,<br>
 et cervice mea potitur. tum denique tellus<br>
 pressa genu nostro est, et harenas ore momordi.<br>
 inferior virtute, meas devertor ad artes,<br>
 elaborque viro longum formatus in anguem.<br>
 qui postquam flexos sinuavi corpus in orbes,<br>
 cumque fero movi linguam stridore bisulcam,<br>
 risit, et inludens nostras Tirynthius artes<br>
 "cunarum labor est angues superare mearum,"<br>
 dixit "et ut vincas alios, Acheloe, dracones,<br>
 pars quota Lernaeae serpens eris unus echidnae?<br>
 vulneribus fecunda suis erat illa, nec ullum<br>
 de centum numero caput est inpune recisum,<br>
 quin gemino cervix herede valentior esset.<br>
 hanc ego ramosam natis e caede colubris<br>
 crescentemque malo domui, domitamque reclusi.<br>
 quid fore te credis, falsum qui versus in anguem <br>
 arma aliena moves, quem forma precaria celat?"<br>
 dixerat, et summo digitorum vincula collo<br>
 inicit: angebar, ceu guttura forcipe pressus,<br>
 pollicibusque meas pugnabam evellere fauces.<br>
 sic quoque devicto restabat tertia tauri<br>
 forma trucis. tauro mutatus membra rebello.<br>
 induit ille toris a laeva parte lacertos,<br>
 admissumque trahens sequitur, depressaque dura<br>
 cornua figit humo, meque alta sternit harena.<br>
 nec satis hoc fuerat: rigidum fera dextera cornu<br>
 dum tenet, infregit, truncaque a fronte revellit.<br>
 naides hoc, pomis et odoro flore repletum,<br>
 sacrarunt; divesque meo Bona Copia cornu est.'<br>
     Dixerat: et nymphe ritu succincta Dianae,<br>
 una ministrarum, fusis utrimque capillis,<br>
 incessit totumque tulit praedivite cornu<br>
 autumnum et mensas, felicia poma, secundas.<br>
 lux subit; et primo feriente cacumina sole<br>
 discedunt iuvenes, neque enim dum flumina pacem<br>
 et placidos habeant lapsus totaeque residant<br>
 opperiuntur aquae. vultus Achelous agrestes<br>
 et lacerum cornu mediis caput abdidit undis.<br>
     Huic tamen ablati doluit iactura decoris,<br>
 cetera sospes habet. capitis quoque fronde saligna<br>
 aut superinposita celatur harundine damnum.<br>
 at te, Nesse ferox, eiusdem virginis ardor<br>
 perdiderat volucri traiectum terga sagitta.<br>
 namque nova repetens patrios cum coniuge muros <br>
 venerat Eueni rapidas Iove natus ad undas.<br>
 uberior solito, nimbis hiemalibus auctus,<br>
 verticibusque frequens erat atque inpervius amnis.<br>
 intrepidum pro se, curam de coniuge agentem<br>
 Nessus adit, membrisque valens scitusque vadorum,<br>
 'officio' que 'meo ripa sistetur in illa<br>
 haec,' ait 'Alcide. tu viribus utere nando!'<br>
 pallentemque metu, fluviumque ipsumque timentem<br>
 tradidit Aonius pavidam Calydonida Nesso.<br>
 mox, ut erat, pharetraque gravis spolioque leonis--<br>
 nam clavam et curvos trans ripam miserat arcus--<br>
 'quandoquidem coepi, superentur flumina' dixit,<br>
 nec dubitat nec, qua sit clementissimus amnis,<br>
 quaerit, et obsequio deferri spernit aquarum.<br>
 iamque tenens ripam, missos cum tolleret arcus,<br>
 coniugis agnovit vocem Nessoque paranti<br>
 fallere depositum 'quo te fiducia' clamat<br>
 'vana pedum, violente, rapit? tibi, Nesse biformis,<br>
 dicimus. exaudi, nec res intercipe nostras.<br>
 si te nulla mei reverentia movit, at orbes<br>
 concubitus vetitos poterant inhibere paterni.<br>
 haud tamen effugies, quamvis ope fidis equina;<br>
 vulnere, non pedibus te consequar.' ultima dicta<br>
 re probat, et missa fugientia terga sagitta<br>
 traicit. exstabat ferrum de pectore aduncum. <br>
 quod simul evulsum est, sanguis per utrumque foramen<br>
 emicuit mixtus Lernaei tabe veneni.<br>
 excipit hunc Nessus 'ne' que enim 'moriemur<br>
 inulti' secum ait, et calido velamina tincta cruore<br>
 dat munus raptae velut inritamen amoris.<br>
     Longa fuit medii mora temporis, actaque magni<br>
 Herculis inplerant terras odiumque novercae.<br>
 victor ab Oechalia Cenaeo sacra parabat<br>
 vota Iovi, cum Fama loquax praecessit ad aures,<br>
 Deianira, tuas, quae veris addere falsa<br>
 gaudet, et e minimo sua per mendacia crescit,<br>
 Amphitryoniaden Ioles ardore teneri.<br>
 credit amans, venerisque novae perterrita fama<br>
 indulsit primo lacrimis, flendoque dolorem<br>
 diffudit miseranda suum. mox deinde 'quid autem<br>
 flemus?' ait 'paelex lacrimis laetabitur istis.<br>
 quae quoniam adveniet, properandum aliquidque novandum est, <br>
 dum licet, et nondum thalamos tenet altera nostros.<br>
 conquerar, an sileam? repetam Calydona, morerne?<br>
 excedam tectis? an, si nihil amplius, obstem?<br>
 quid si me, Meleagre, tuam memor esse sororem<br>
 forte paro facinus, quantumque iniuria possit<br>
 femineusque dolor, iugulata paelice testor?'<br>
 in cursus animus varios abit. omnibus illis<br>
 praetulit inbutam Nesseo sanguine vestem <br>
 mittere, quae vires defecto reddat amori,<br>
 ignaroque Lichae, quid tradat, nescia, luctus<br>
 ipsa suos tradit blandisque miserrima verbis,<br>
 dona det illa viro, mandat. capit inscius heros,<br>
 induiturque umeris Lernaeae virus echidnae.<br>
     Tura dabat primis et verba precantia flammis,<br>
 vinaque marmoreas patera fundebat in aras:<br>
 incaluit vis illa mali, resolutaque flammis<br>
 Herculeos abiit late dilapsa per artus.<br>
 dum potuit, solita gemitum virtute repressit.<br>
 victa malis postquam est patientia, reppulit aras,<br>
 inplevitque suis nemorosam vocibus Oeten.<br>
 nec mora, letiferam conatur scindere vestem:<br>
 qua trahitur, trahit illa cutem, foedumque relatu,<br>
 aut haeret membris frustra temptata revelli,<br>
 aut laceros artus et grandia detegit ossa.<br>
 ipse cruor, gelido ceu quondam lammina candens<br>
 tincta lacu, stridit coquiturque ardente veneno.<br>
 nec modus est, sorbent avidae praecordia flammae,<br>
 caeruleusque fluit toto de corpore sudor,<br>
 ambustique sonant nervi, caecaque medullis<br>
 tabe liquefactis tollens ad sidera palmas<br>
 'cladibus,' exclamat 'Saturnia, pascere nostris:<br>
 pascere, et hanc pestem specta, crudelis, ab alto,<br>
 corque ferum satia. vel si miserandus et hosti,<br>
 hoc est, si tibi sum, diris cruciatibus aegram<br>
 invisamque animam natamque laboribus aufer.<br>
 mors mihi munus erit; decet haec dare dona novercam. <br>
 ergo ego foedantem peregrino templa cruore<br>
 Busirin domui? saevoque alimenta parentis<br>
 Antaeo eripui? nec me pastoris Hiberi<br>
 forma triplex, nec forma triplex tua, Cerbere, movit?<br>
 vosne, manus, validi pressistis cornua tauri?<br>
 vestrum opus Elis habet, vestrum Stymphalides undae,<br>
 Partheniumque nemus? vestra virtute relatus<br>
 Thermodontiaco caelatus balteus auro,<br>
 pomaque ab insomni concustodita dracone?<br>
 nec mihi centauri potuere resistere, nec mi<br>
 Arcadiae vastator aper? nec profuit hydrae<br>
 crescere per damnum geminasque resumere vires?<br>
 quid, cum Thracis equos humano sanguine pingues<br>
 plenaque corporibus laceris praesepia vidi,<br>
 visaque deieci, dominumque ipsosque peremi?<br>
 his elisa iacet moles Nemeaea lacertis:<br>
 hac caelum cervice tuli. defessa iubendo est<br>
 saeva Iovis coniunx: ego sum indefessus agendo.<br>
 sed nova pestis adest, cui nec virtute resisti<br>
 nec telis armisque potest. pulmonibus errat<br>
 ignis edax imis, perque omnes pascitur artus.<br>
 at valet Eurystheus! et sunt, qui credere possint<br>
 esse deos?' dixit, perque altam saucius Oeten<br>
 haud aliter graditur, quam si venabula taurus<br>
 corpore fixa gerat, factique refugerit auctor.<br>
 saepe illum gemitus edentem, saepe frementem,<br>
 saepe retemptantem totas infringere vestes<br>
 sternentemque trabes irascentemque videres<br>
 montibus aut patrio tendentem bracchia caelo. <br>
     Ecce Lichan trepidum latitantem rupe cavata<br>
 aspicit, utque dolor rabiem conlegerat omnem,<br>
 'tune, Licha,' dixit 'feralia dona dedisti?<br>
 tune meae necis auctor eris?' tremit ille, pavetque<br>
 pallidus, et timide verba excusantia dicit.<br>
 dicentem genibusque manus adhibere parantem<br>
 corripit Alcides, et terque quaterque rotatum<br>
 mittit in Euboicas tormento fortius undas.<br>
 ille per aërias pendens induruit auras:<br>
 utque ferunt imbres gelidis concrescere ventis,<br>
 inde nives fieri, nivibus quoque molle rotatis<br>
 astringi et spissa glomerari grandine corpus,<br>
 sic illum validis iactum per inane lacertis<br>
 exsanguemque metu nec quicquam umoris habentem<br>
 in rigidos versum silices prior edidit aetas.<br>
 nunc quoque in Euboico scopulus brevis eminet alto<br>
 gurgite et humanae servat vestigia formae,<br>
 quem, quasi sensurum, nautae calcare verentur,<br>
 appellantque Lichan. at tu, Iovis inclita proles,<br>
 arboribus caesis, quas ardua gesserat Oete,<br>
 inque pyram structis arcum pharetramque capacem<br>
 regnaque visuras iterum Troiana sagittas<br>
 ferre iubes Poeante satum, quo flamma ministro<br>
 subdita. dumque avidis comprenditur ignibus agger,<br>
 congeriem silvae Nemeaeo vellere summam<br>
 sternis, et inposita clavae cervice recumbis,<br>
 haud alio vultu, quam si conviva iaceres<br>
 inter plena meri redimitus pocula sertis. <br>
     Iamque valens et in omne latus diffusa sonabat,<br>
 securosque artus contemptoremque petebat<br>
 flamma suum. timuere dei pro vindice terrae.<br>
 quos ita, sensit enim, laeto Saturnius ore<br>
 Iuppiter adloquitur: 'nostra est timor iste voluptas,<br>
 o superi, totoque libens mihi pectore grator,<br>
 quod memoris populi dicor rectorque paterque<br>
 et mea progenies vestro quoque tuta favore est.<br>
 nam quamquam ipsius datur hoc inmanibus actis,<br>
 obligor ipse tamen. sed enim nec pectora vano<br>
 fida metu paveant. Oetaeas spernite flammas!<br>
 omnia qui vicit, vincet, quos cernitis, ignes;<br>
 nec nisi materna Vulcanum parte potentem<br>
 sentiet. aeternum est a me quod traxit, et expers<br>
 atque inmune necis, nullaque domabile flamma.<br>
 idque ego defunctum terra caelestibus oris<br>
 accipiam, cunctisque meum laetabile factum<br>
 dis fore confido. siquis tamen Hercule, siquis<br>
 forte deo doliturus erit, data praemia nolet,<br>
 sed meruisse dari sciet, invitusque probabit.'<br>
 adsensere dei. coniunx quoque regia visa est<br>
 cetera non duro, duro tamen ultima vultu<br>
 dicta tulisse Iovis, seque indoluisse notatam.<br>
 interea quodcumque fuit populabile flammae,<br>
 Mulciber abstulerat, nec cognoscenda remansit<br>
 Herculis effigies, nec quicquam ab imagine ductum<br>
 matris habet, tantumque Iovis vestigia servat.<br>
 utque novus serpens posita cum pelle senecta<br>
 luxuriare solet, squamaque nitere recenti, <br>
 sic ubi mortales Tirynthius exuit artus,<br>
 parte sui meliore viget, maiorque videri<br>
 coepit et augusta fieri gravitate verendus.<br>
 quem pater omnipotens inter cava nubila raptum<br>
 quadriiugo curru radiantibus intulit astris.<br>
     Sensit Atlas pondus. neque adhuc Stheneleïus iras<br>
 solverat Eurystheus, odiumque in prole paternum<br>
 exercebat atrox. at longis anxia curis<br>
 Argolis Alcmene, questus ubi ponat aniles,<br>
 cui referat nati testatos orbe labores,<br>
 cuive suos casus, Iolen habet. Herculis illam<br>
 imperiis thalamoque animoque receperat Hyllus,<br>
 inpleratque uterum generoso semine; cui sic<br>
 incipit Alcmene: 'faveant tibi numina saltem,<br>
 conripiantque moras tum cum matura vocabis<br>
 praepositam timidis parientibus Ilithyiam,<br>
 quam mihi difficilem Iunonis gratia fecit.<br>
 namque laboriferi cum iam natalis adesset<br>
 Herculis et decimum premeretur sidere signum,<br>
 tendebat gravitas uterum mihi, quodque ferebam,<br>
 tantum erat, ut posses auctorem dicere tecti<br>
 ponderis esse Iovem. nec iam tolerare labores<br>
 ulterius poteram. quin nunc quoque frigidus artus,<br>
 dum loquor, horror habet, parsque est meminisse doloris.<br>
 septem ego per noctes, totidem cruciata diebus,<br>
 fessa malis, tendensque ad caelum bracchia, magno<br>
 Lucinam Nixosque pares clamore vocabam.<br>
 illa quidem venit, sed praecorrupta, meumque<br>
 quae donare caput Iunoni vellet iniquae. <br>
 utque meos audit gemitus, subsedit in illa<br>
 ante fores ara, dextroque a poplite laevum<br>
 pressa genu et digitis inter se pectine iunctis<br>
 sustinuit partus. tacita quoque carmina voce<br>
 dixit, et inceptos tenuerunt carmina partus.<br>
 nitor, et ingrato facio convicia demens<br>
 vana Iovi, cupioque mori, moturaque duros<br>
 verba queror silices. matres Cadmeïdes adsunt,<br>
 votaque suscipiunt, exhortanturque dolentem.<br>
 una ministrarum, media de plebe, Galanthis,<br>
 flava comas, aderat, faciendis strenua iussis,<br>
 officiis dilecta suis. ea sensit iniqua<br>
 nescio quid Iunone geri, dumque exit et intrat<br>
 saepe fores, divam residentem vidit in ara<br>
 bracchiaque in genibus digitis conexa tenentem,<br>
 et "quaecumque es," ait "dominae gratare. levata est<br>
 Argolis Alcmene, potiturque puerpera voto."<br>
 exsiluit, iunctasque manus pavefacta remisit<br>
 diva potens uteri: vinclis levor ipsa remissis.<br>
 numine decepto risisse Galanthida fama est.<br>
 ridentem prensamque ipsis dea saeva capillis<br>
 traxit, et e terra corpus relevare volentem<br>
 arcuit, inque pedes mutavit bracchia primos.<br>
 strenuitas antiqua manet; nec terga colorem<br>
 amisere suum: forma est diversa priori.<br>
 quae quia mendaci parientem iuverat ore,<br>
 ore parit nostrasque domos, ut et ante, frequentat.'<br>
     Dixit, et admonitu veteris commota ministrae <br>
 ingemuit. quam sic nurus est affata dolentem:<br>
 'te tamen, o genetrix, alienae sanguine nostro<br>
 rapta movet facies. quid si tibi mira sororis<br>
 fata meae referam? quamquam lacrimaeque dolorque<br>
 impediunt, prohibentque loqui. fuit unica matri--<br>
 me pater ex alia genuit--notissima forma<br>
 Oechalidum, Dryope. quam virginitate carentem<br>
 vimque dei passam Delphos Delonque tenentis<br>
 excipit Andraemon, et habetur coniuge felix.<br>
 est lacus, adclivis devexo margine formam<br>
 litoris efficiens, summum myrteta coronant.<br>
 venerat huc Dryope fatorum nescia, quoque<br>
 indignere magis, nymphis latura coronas,<br>
 inque sinu puerum, qui nondum impleverat annum,<br>
 dulce ferebat onus tepidique ope lactis alebat.<br>
 haut procul a stagno Tyrios imitata colores<br>
 in spem bacarum florebat aquatica lotos.<br>
 carpserat hinc Dryope, quos oblectamina nato<br>
 porrigeret, flores, et idem factura videbar--<br>
 namque aderam--vidi guttas e flore cruentas<br>
 decidere et tremulo ramos horrore moveri.<br>
 scilicet, ut referunt tardi nunc denique agrestes,<br>
 Lotis in hanc nymphe, fugiens obscena Priapi,<br>
 contulerat versos, servato nomine, vultus.<br>
     'Nescierat soror hoc. quae cum perterrita retro<br>
 ire et adoratis vellet discedere nymphis,<br>
 haeserunt radice pedes. convellere pugnat,<br>
 nec quicquam, nisi summa movet. subcrescit ab imo,<br>
 totaque paulatim lentus premit inguina cortex. <br>
 ut vidit, conata manu laniare capillos,<br>
 fronde manum implevit: frondes caput omne tenebant.<br>
 at puer Amphissos (namque hoc avus Eurytus illi<br>
 addiderat nomen) materna rigescere sentit<br>
 ubera; nec sequitur ducentem lacteus umor.<br>
 spectatrix aderam fati crudelis, opemque<br>
 non poteram tibi ferre, soror, quantumque valebam,<br>
 crescentem truncum ramosque amplexa morabar,<br>
 et, fateor, volui sub eodem cortice condi.<br>
     'Ecce vir Andraemon genitorque miserrimus adsunt,<br>
 et quaerunt Dryopen: Dryopen quaerentibus illis<br>
 ostendi loton. tepido dant oscula ligno,<br>
 adfusique suae radicibus arboris haerent.<br>
 nil nisi iam faciem, quod non foret arbor, habebat<br>
 cara soror: lacrimae misero de corpore factis<br>
 inrorant foliis, ac, dum licet, oraque praestant<br>
 vocis iter, tales effundit in aëra questus:<br>
 "siqua fides miseris, hoc me per numina iuro<br>
 non meruisse nefas. patior sine crimine poenam.<br>
 viximus innocuae. si mentior, arida perdam<br>
 quas habeo frondes, et caesa securibus urar.<br>
 hunc tamen infantem maternis demite ramis,<br>
 et date nutrici, nostraque sub arbore saepe<br>
 lac facitote bibat, nostraque sub arbore ludat.<br>
 cumque loqui poterit, matrem facitote salutet,<br>
 et tristis dicat 'latet hoc in stipite mater.'<br>
 stagna tamen timeat, nec carpat ab arbore flores, <br>
 et frutices omnes corpus putet esse dearum.<br>
 care vale coniunx, et tu, germana, paterque!<br>
 qui, siqua est pietas, ab acutae vulnere falcis,<br>
 a pecoris morsu frondes defendite nostras.<br>
 et quoniam mihi fas ad vos incumbere non est,<br>
 erigite huc artus, et ad oscula nostra venite,<br>
 dum tangi possum, parvumque attollite natum!<br>
 plura loqui nequeo. nam iam per candida mollis<br>
 colla liber serpit, summoque cacumine condor.<br>
 ex oculis removete manus. sine munere vestro<br>
 contegat inductus morientia lumina cortex!"<br>
 desierant simul ora loqui, simul esse. diuque<br>
 corpore mutato rami caluere recentes.'<br>
     Dumque refert Iole factum mirabile, dumque<br>
 Eurytidos lacrimas admoto pollice siccat<br>
 Alcmene (flet et ipsa tamen) compescuit omnem<br>
 res nova tristitiam. nam limine constitit alto<br>
 paene puer dubiaque tegens lanugine malas,<br>
 ora reformatus primos Iolaus in annos.<br>
 hoc illi dederat Iunonia muneris Hebe,<br>
 victa viri precibus. quae cum iurare pararet,<br>
 dona tributuram post hunc se talia nulli,<br>
 non est passa Themis: 'nam iam discordia Thebae<br>
 bella movent,' dixit 'Capaneusque nisi ab Iove vinci<br>
 haud poterit, fientque pares in vulnere fratres,<br>
 subductaque suos manes tellure videbit <br>
 vivus adhuc vates; ultusque parente parentem<br>
 natus erit facto pius et sceleratus eodem<br>
 attonitusque malis, exul mentisque domusque,<br>
 vultibus Eumenidum matrisque agitabitur umbris,<br>
 donec eum coniunx fatale poposcerit aurum,<br>
 cognatumque latus Phegeïus hauserit ensis.<br>
 tum demum magno petet hos Acheloia supplex<br>
 ab Iove Calliroe natis infantibus annos<br>
 addat, neve necem sinat esse ultoris inultam.<br>
 Iuppiter his motus privignae dona nurusque<br>
 praecipiet, facietque viros inpubibus annis.'<br>
     Haec ubi faticano venturi praescia dixit<br>
 ore Themis, vario superi sermone fremebant,<br>
 et, cur non aliis eadem dare dona liceret,<br>
 murmur erat. queritur veteres Pallantias annos<br>
 coniugis esse sui, queritur canescere mitis<br>
 Iäsiona Ceres, repetitum Mulciber aevum<br>
 poscit Ericthonio, Venerem quoque cura futuri<br>
 tangit, et Anchisae renovare paciscitur annos.<br>
 cui studeat, deus omnis habet; crescitque favore<br>
 turbida seditio, donec sua Iuppiter ora<br>
 solvit, et 'o! nostri siqua est reverentia,' dixit<br>
 'quo ruitis? tantumne aliquis sibi posse videtur,<br>
 fata quoque ut superet? fatis Iolaus in annos,<br>
 quos egit, rediit. fatis iuvenescere debent <br>
 Calliroe geniti, non ambitione nec armis.<br>
 vos etiam, quoque hoc animo meliore feratis,<br>
 me quoque fata regunt. quae si mutare valerem,<br>
 nec nostrum seri curvarent Aeacon anni,<br>
 perpetuumque aevi florem Rhadamanthus haberet<br>
 cum Minoe meo, qui propter amara senectae<br>
 pondera despicitur, nec quo prius ordine regnat.'<br>
      Dicta Iovis movere deos; nec sustinet ullus,<br>
 cum videat fessos Rhadamanthon et Aeacon annis<br>
 et Minoa, queri. qui, dum fuit integer aevi,<br>
 terruerat magnas ipso quoque nomine gentes;<br>
 tunc erat invalidus, Deïonidenque iuventae<br>
 robore Miletum Phoeboque parente superbum<br>
 pertimuit, credensque suis insurgere regnis,<br>
 haut tamen est patriis arcere penatibus ausus.<br>
 sponte fugis, Milete, tua, celerique carina<br>
 Aegaeas metiris aquas, et in Aside terra<br>
 moenia constituis positoris habentia nomen.<br>
 hic tibi, dum sequitur patriae curvamina ripae,<br>
 filia Maeandri totiens redeuntis eodem<br>
 cognita Cyanee, praestanti corpora forma,<br>
 Byblida cum Cauno, prolem est enixa gemellam.<br>
     Byblis in exemplo est, ut ament concessa puellae,<br>
 Byblis Apollinei correpta cupidine fratris;<br>
 non soror ut fratrem, nec qua debebat, amabat.<br>
 illa quidem primo nullos intellegit ignes,<br>
 nec peccare putat, quod saepius oscula iungat,<br>
 quod sua fraterno circumdet bracchia collo; <br>
 mendacique diu pietatis fallitur umbra.<br>
 paulatim declinat amor, visuraque fratrem<br>
 culta venit, nimiumque cupit formosa videri<br>
 et siqua est illic formosior, invidet illi.<br>
 sed nondum manifesta sibi est, nullumque sub illo<br>
 igne facit votum, verumtamen aestuat intus.<br>
 iam dominum appellat, iam nomina sanguinis odit,<br>
 Byblida iam mavult, quam se vocet ille sororem.<br>
     Spes tamen obscenas animo demittere non est<br>
 ausa suo vigilans; placida resoluta quiete<br>
 saepe videt quod amat: visa est quoque iungere fratri<br>
 corpus et erubuit, quamvis sopita iacebat.<br>
 somnus abit; silet illa diu repetitque quietis<br>
 ipsa suae speciem dubiaque ita mente profatur:<br>
 'me miseram! tacitae quid vult sibi noctis imago?<br>
 quam nolim rata sit! cur haec ego somnia vidi?<br>
 ille quidem est oculis quamvis formosus iniquis<br>
 et placet, et possim, si non sit frater, amare,<br>
 et me dignus erat. verum nocet esse sororem.<br>
 dummodo tale nihil vigilans committere temptem,<br>
 saepe licet simili redeat sub imagine somnus!<br>
 testis abest somno, nec abest imitata voluptas.<br>
 pro Venus et tenera volucer cum matre Cupido,<br>
 gaudia quanta tuli! quam me manifesta libido<br>
 contigit! ut iacui totis resoluta medullis!<br>
 ut meminisse iuvat! quamvis brevis illa voluptas<br>
 noxque fuit praeceps et coeptis invida nostris.<br>
     'O ego, si liceat mutato nomine iungi, <br>
 quam bene, Caune, tuo poteram nurus esse parenti!<br>
 quam bene, Caune, meo poteras gener esse parenti!<br>
 omnia, di facerent, essent communia nobis,<br>
 praeter avos: tu me vellem generosior esses!<br>
 nescioquam facies igitur, pulcherrime, matrem;<br>
 at mihi, quae male sum, quos tu, sortita parentes,<br>
 nil nisi frater eris. quod obest, id habebimus unum.<br>
 quid mihi significant ergo mea visa? quod autem<br>
 somnia pondus habent? an habent et somnia pondus?<br>
 di melius! di nempe suas habuere sorores.<br>
 sic Saturnus Opem iunctam sibi sanguine duxit,<br>
 Oceanus Tethyn, Iunonem rector Olympi.<br>
 sunt superis sua iura! quid ad caelestia ritus<br>
 exigere humanos diversaque foedera tempto?<br>
 aut nostro vetitus de corde fugabitur ardor,<br>
 aut hoc si nequeo, peream, precor, ante toroque<br>
 mortua componar, positaeque det oscula frater.<br>
 et tamen arbitrium quaerit res ista duorum!<br>
 finge placere mihi: scelus esse videbitur illi.<br>
     'At non Aeolidae thalamos timuere sororum!<br>
 unde sed hos novi? cur haec exempla paravi?<br>
 quo feror? obscenae procul hinc discedite flammae<br>
 nec, nisi qua fas est germanae, frater ametur!<br>
 si tamen ipse mei captus prior esset amore,<br>
 forsitan illius possem indulgere furori.<br>
 ergo ego, quae fueram non reiectura petentem,<br>
 ipsa petam! poterisne loqui? poterisne fateri?<br>
 coget amor, potero! vel, si pudor ora tenebit,<br>
 littera celatos arcana fatebitur ignes.' <br>
     Hoc placet, haec dubiam vicit sententia mentem.<br>
 in latus erigitur cubitoque innixa sinistro<br>
 'viderit: insanos' inquit 'fateamur amores!<br>
 ei mihi, quo labor? quem mens mea concipit ignem?'<br>
 et meditata manu componit verba trementi.<br>
 dextra tenet ferrum, vacuam tenet altera ceram.<br>
 incipit et dubitat, scribit damnatque tabellas,<br>
 et notat et delet, mutat culpatque probatque<br>
 inque vicem sumptas ponit positasque resumit.<br>
 quid velit ignorat; quicquid factura videtur,<br>
 displicet. in vultu est audacia mixta pudori.<br>
 scripta 'soror' fuerat; visum est delere sororem<br>
 verbaque correctis incidere talia ceris:<br>
 'quam, nisi tu dederis, non est habitura salutem,<br>
 hanc tibi mittit amans: pudet, a, pudet edere nomen,<br>
 et si quid cupiam quaeris, sine nomine vellem<br>
 posset agi mea causa meo, nec cognita Byblis<br>
 ante forem, quam spes votorum certa fuisset.<br>
     'Esse quidem laesi poterat tibi pectoris index<br>
 et color et macies et vultus et umida saepe<br>
 lumina nec causa suspiria mota patenti<br>
 et crebri amplexus, et quae, si forte notasti,<br>
 oscula sentiri non esse sororia possent.<br>
 ipsa tamen, quamvis animo grave vulnus habebam,<br>
 quamvis intus erat furor igneus, omnia feci<br>
 (sunt mihi di testes), ut tandem sanior essem,<br>
 pugnavique diu violenta Cupidinis arma<br>
 effugere infelix, et plus, quam ferre puellam<br>
 posse putes, ego dura tuli. superata fateri <br>
 cogor, opemque tuam timidis exposcere votis.<br>
 tu servare potes, tu perdere solus amantem:<br>
 elige, utrum facias. non hoc inimica precatur,<br>
 sed quae, cum tibi sit iunctissima, iunctior esse<br>
 expetit et vinclo tecum propiore ligari.<br>
 iura senes norint, et quid liceatque nefasque<br>
 fasque sit, inquirant, legumque examina servent.<br>
 conveniens Venus est annis temeraria nostris.<br>
 quid liceat, nescimus adhuc, et cuncta licere<br>
 credimus, et sequimur magnorum exempla deorum.<br>
 nec nos aut durus pater aut reverentia famae<br>
 aut timor impediet: tantum sit causa timendi,<br>
 dulcia fraterno sub nomina furta tegemus.<br>
 est mihi libertas tecum secreta loquendi,<br>
 et damus amplexus, et iungimus oscula coram.<br>
 quantum est, quod desit? miserere fatentis amorem,<br>
 et non fassurae, nisi cogeret ultimus ardor,<br>
 neve merere meo subscribi causa sepulchro.'<br>
     Talia nequiquam perarantem plena reliquit<br>
 cera manum, summusque in margine versus adhaesit.<br>
 protinus inpressa signat sua crimina gemma,<br>
 quam tinxit lacrimis (linguam defecerat umor):<br>
 deque suis unum famulis pudibunda vocavit,<br>
 et pavidum blandita 'fer has, fidissime, nostro'<br>
 dixit, et adiecit longo post tempore 'fratri.'<br>
 cum daret, elapsae manibus cecidere tabellae.<br>
 omine turbata est, misit tamen. apta minister <br>
 tempora nactus adit traditque latentia verba.<br>
 attonitus subita iuvenis Maeandrius ira<br>
 proicit acceptas lecta sibi parte tabellas,<br>
 vixque manus retinens trepidantis ab ore ministri,<br>
 'dum licet, o vetitae scelerate libidinis auctor,<br>
 effuge!' ait 'qui, si nostrum tua fata pudorem<br>
 non traherent secum, poenas mihi morte dedisses.'<br>
 ille fugit pavidus, dominaeque ferocia Cauni<br>
 dicta refert. palles audita, Bybli, repulsa,<br>
 et pavet obsessum glaciali frigore corpus.<br>
 mens tamen ut rediit, pariter rediere furores,<br>
 linguaque vix tales icto dedit aëre voces:<br>
 'et merito! quid enim temeraria vulneris huius<br>
 indicium feci? quid, quae celanda fuerunt,<br>
 tam cito commisi properatis verba tabellis?<br>
 ante erat ambiguis animi sententia dictis<br>
 praetemptanda mihi. ne non sequeretur euntem,<br>
 parte aliqua veli, qualis foret aura, notare<br>
 debueram, tutoque mari decurrere, quae nunc<br>
 non exploratis inplevi lintea ventis.<br>
 auferor in scopulos igitur, subversaque toto<br>
 obruor oceano, neque habent mea vela recursus.<br>
     'Quid quod et ominibus certis prohibebar amori<br>
 indulgere meo, tum cum mihi ferre iubenti<br>
 excidit et fecit spes nostras cera caducas?<br>
 nonne vel illa dies fuerat, vel tota voluntas,<br>
 sed potius mutanda dies? deus ipse monebat<br>
 signaque certa dabat, si non male sana fuissem.<br>
 et tamen ipsa loqui, nec me committere cerae <br>
 debueram, praesensque meos aperire furores.<br>
 vidisset lacrimas, vultum vidisset amantis;<br>
 plura loqui poteram, quam quae cepere tabellae.<br>
 invito potui circumdare bracchia collo,<br>
 et, si reicerer, potui moritura videri<br>
 amplectique pedes, adfusaque poscere vitam.<br>
 omnia fecissem, quorum si singula duram<br>
 flectere non poterant, potuissent omnia, mentem.<br>
 forsitan et missi sit quaedam culpa ministri:<br>
 non adiit apte, nec legit idonea, credo,<br>
 tempora, nec petiit horamque animumque vacantem.<br>
     'Haec nocuere mihi. neque enim est de tigride natus<br>
 nec rigidas silices solidumve in pectore ferrum<br>
 aut adamanta gerit, nec lac bibit ille leaenae.<br>
 vincetur! repetendus erit, nec taedia coepti<br>
 ulla mei capiam, dum spiritus iste manebit.<br>
 nam primum, si facta mihi revocare liceret,<br>
 non coepisse fuit: coepta expugnare secundum est.<br>
 quippe nec ille potest, ut iam mea vota relinquam,<br>
 non tamen ausorum semper memor esse meorum.<br>
 et, quia desierim, leviter voluisse videbor,<br>
 aut etiam temptasse illum insidiisque petisse,<br>
 vel certe non hoc, qui plurimus urget et urit<br>
 pectora nostra, deo, sed victa libidine credar;<br>
 denique iam nequeo nil commisisse nefandum.<br>
 et scripsi et petii: reserata est nostra voluntas;<br>
 ut nihil adiciam, non possum innoxia dici. <br>
 quod superest, multum est in vota, in crimina parvum.'<br>
 dixit, et (incertae tanta est discordia mentis),<br>
 cum pigeat temptasse, libet temptare. modumque<br>
 exit et infelix committit saepe repelli.<br>
 mox ubi finis abest, patriam fugit ille nefasque,<br>
 inque peregrina ponit nova moenia terra.<br>
     Tum vero maestam tota Miletida mente<br>
 defecisse ferunt, tum vero a pectore vestem<br>
 diripuit planxitque suos furibunda lacertos;<br>
 iamque palam est demens, inconcessaeque fatetur<br>
 spem veneris, siquidem patriam invisosque penates<br>
 deserit, et profugi sequitur vestigia fratris.<br>
 utque tuo motae, proles Semeleïa, thyrso<br>
 Ismariae celebrant repetita triennia bacchae,<br>
 Byblida non aliter latos ululasse per agros<br>
 Bubasides videre nurus. quibus illa relictis<br>
 Caras et armiferos Lelegas Lyciamque pererrat.<br>
 iam Cragon et Limyren Xanthique reliquerat undas,<br>
 quoque Chimaera iugo mediis in partibus ignem,<br>
 pectus et ora leae, caudam serpentis habebat.<br>
 deficiunt silvae, cum tu lassata sequendo<br>
 concidis, et dura positis tellure capillis,<br>
 Bybli, iaces, frondesque tuo premis ore caducas.<br>
 saepe illam nymphae teneris Lelegeïdes ulnis<br>
 tollere conantur, saepe, ut medeatur amori,<br>
 praecipiunt, surdaeque adhibent solacia menti.<br>
 muta iacet, viridesque suis tenet unguibus herbas<br>
 Byblis, et umectat lacrimarum gramina rivo. <br>
 naidas his venam, quae numquam arescere posset,<br>
 subposuisse ferunt. quid enim dare maius habebant?<br>
 protinus, ut secto piceae de cortice guttae,<br>
 utve tenax gravida manat tellure bitumen;<br>
 utve sub adventu spirantis lene favoni<br>
 sole remollescit quae frigore constitit unda;<br>
 sic lacrimis consumpta suis Phoebeïa Byblis<br>
 vertitur in fontem, qui nunc quoque vallibus illis<br>
 nomen habet dominae, nigraque sub ilice manat.<br>
     Fama novi centum Cretaeas forsitan urbes<br>
 implesset monstri, si non miracula nuper<br>
 Iphide mutata Crete propiora tulisset.<br>
 proxima Cnosiaco nam quondam Phaestia regno<br>
 progenuit tellus ignotum nomine Ligdum,<br>
 ingenua de plebe virum, nec census in illo<br>
 nobilitate sua maior, sed vita fidesque<br>
 inculpata fuit. gravidae qui coniugis aures<br>
 vocibus his monuit, cum iam prope partus adesset.<br>
 'quae voveam, duo sunt: minimo ut relevere dolore,<br>
 utque marem parias. onerosior altera sors est,<br>
 et vires fortuna negat. quod abominor, ergo<br>
 edita forte tuo fuerit si femina partu,--<br>
 invitus mando; pietas, ignosce!--necetur.'<br>
 dixerat, et lacrimis vultum lavere profusis,<br>
 tam qui mandabat, quam cui mandata dabantur.<br>
 sed tamen usque suum vanis Telethusa maritum <br>
 sollicitat precibus, ne spem sibi ponat in arto.<br>
 certa sua est Ligdo sententia. iamque ferendo<br>
 vix erat illa gravem maturo pondere ventrem,<br>
 cum medio noctis spatio sub imagine somni<br>
 Inachis ante torum, pompa comitata sacrorum,<br>
 aut stetit aut visa est. inerant lunaria fronti<br>
 cornua cum spicis nitido flaventibus auro<br>
 et regale decus; cum qua latrator Anubis,<br>
 sanctaque Bubastis, variusque coloribus Apis,<br>
 quique premit vocem digitoque silentia suadet;<br>
 sistraque erant, numquamque satis quaesitus Osiris,<br>
 plenaque somniferis serpens peregrina venenis.<br>
 tum velut excussam somno et manifesta videntem<br>
 sic adfata dea est: 'pars o Telethusa mearum,<br>
 pone graves curas, mandataque falle mariti.<br>
 nec dubita, cum te partu Lucina levarit,<br>
 tollere quicquid erit. dea sum auxiliaris opemque<br>
 exorata fero; nec te coluisse quereris<br>
 ingratum numen.' monuit, thalamoque recessit.<br>
 laeta toro surgit, purasque ad sidera supplex<br>
 Cressa manus tollens, rata sint sua visa, precatur.<br>
     Ut dolor increvit, seque ipsum pondus in auras<br>
 expulit, et nata est ignaro femina patre,<br>
 iussit ali mater puerum mentita. fidemque<br>
 res habuit, neque erat ficti nisi conscia nutrix. <br>
 vota pater solvit, nomenque inponit avitum:<br>
 Iphis avus fuerat. gavisa est nomine mater,<br>
 quod commune foret, nec quemquam falleret illo.<br>
 inde incepta pia mendacia fraude latebant.<br>
 cultus erat pueri; facies, quam sive puellae,<br>
 sive dares puero, fuerat formosus uterque.<br>
      Tertius interea decimo successerat annus:<br>
 cum pater, Iphi, tibi flavam despondet Ianthen,<br>
 inter Phaestiadas quae laudatissima formae<br>
 dote fuit virgo, Dictaeo nata Teleste.<br>
 par aetas, par forma fuit, primasque magistris<br>
 accepere artes, elementa aetatis, ab isdem.<br>
 hinc amor ambarum tetigit rude pectus, et aequum<br>
 vulnus utrique dedit, sed erat fiducia dispar:<br>
 coniugium pactaeque exspectat tempora taedae,<br>
 quamque virum putat esse, virum fore credit Ianthe;<br>
 Iphis amat, qua posse frui desperat, et auget<br>
 hoc ipsum flammas, ardetque in virgine virgo,<br>
 vixque tenens lacrimas 'quis me manet exitus,' inquit<br>
 'cognita quam nulli, quam prodigiosa novaeque<br>
 cura tenet Veneris? si di mihi parcere vellent,<br>
 parcere debuerant; si non, et perdere vellent,<br>
 naturale malum saltem et de more dedissent.<br>
 nec vaccam vaccae, nec equas amor urit equarum:<br>
 urit oves aries, sequitur sua femina cervum.<br>
 sic et aves coeunt, interque animalia cuncta <br>
 femina femineo conrepta cupidine nulla est.<br>
 vellem nulla forem! ne non tamen omnia Crete<br>
 monstra ferat, taurum dilexit filia Solis,<br>
 femina nempe marem. meus est furiosior illo,<br>
 si verum profitemur, amor. tamen illa secuta est<br>
 spem Veneris; tamen illa dolis et imagine vaccae<br>
 passa bovem est, et erat, qui deciperetur, adulter.<br>
 huc licet ex toto sollertia confluat orbe,<br>
 ipse licet revolet ceratis Daedalus alis,<br>
 quid faciet? num me puerum de virgine doctis<br>
 artibus efficiet? num te mutabit, Ianthe?<br>
     'Quin animum firmas, teque ipsa recolligis, Iphi,<br>
 consiliique inopes et stultos excutis ignes?<br>
 quid sis nata, vide, nisi te quoque decipis ipsam,<br>
 et pete quod fas est, et ama quod femina debes!<br>
 spes est, quae faciat, spes est, quae pascat amorem.<br>
 hanc tibi res adimit. non te custodia caro<br>
 arcet ab amplexu, nec cauti cura mariti,<br>
 non patris asperitas, non se negat ipsa roganti,<br>
 nec tamen est potiunda tibi, nec, ut omnia fiant,<br>
 esse potes felix, ut dique hominesque laborent.<br>
 nunc quoque votorum nulla est pars vana meorum,<br>
 dique mihi faciles, quicquid valuere, dederunt;<br>
 quodque ego, vult genitor, vult ipsa, socerque futurus.<br>
 at non vult natura, potentior omnibus istis,<br>
 quae mihi sola nocet. venit ecce optabile tempus,<br>
 luxque iugalis adest, et iam mea fiet Ianthe--<br>
 nec mihi continget: mediis sitiemus in undis. <br>
 pronuba quid Iuno, quid ad haec, Hymenaee, venitis<br>
 sacra, quibus qui ducat abest, ubi nubimus ambae?'<br>
 pressit ab his vocem. nec lenius altera virgo<br>
 aestuat, utque celer venias, Hymenaee, precatur.<br>
 quae petit, haec Telethusa timens modo tempora differt,<br>
 nunc ficto languore moram trahit, omina saepe<br>
 visaque causatur. sed iam consumpserat omnem<br>
 materiam ficti, dilataque tempora taedae<br>
 institerant, unusque dies restabat. at illa<br>
 crinalem capiti vittam nataeque sibique<br>
 detrahit, et passis aram complexa capillis<br>
 'Isi, Paraetonium Mareoticaque arva Pharonque<br>
 quae colis, et septem digestum in cornua Nilum:<br>
 fer, precor,' inquit 'opem, nostroque medere timori!<br>
 te, dea, te quondam tuaque haec insignia vidi<br>
 cunctaque cognovi, sonitum comitantiaque aera<br>
 sistrorum, memorique animo tua iussa notavi.<br>
 quod videt haec lucem, quod non ego punior, ecce<br>
 consilium munusque tuum est. miserere duarum,<br>
 auxilioque iuva!' lacrimae sunt verba secutae.<br>
 visa dea est movisse suas (et moverat) aras,<br>
 et templi tremuere fores, imitataque lunam<br>
 cornua fulserunt, crepuitque sonabile sistrum.<br>
 non secura quidem, fausto tamen omine laeta<br>
 mater abit templo. sequitur comes Iphis euntem,<br>
 quam solita est, maiore gradu, nec candor in ore<br>
 permanet, et vires augentur, et acrior ipse est<br>
 vultus, et incomptis brevior mensura capillis, <br>
 plusque vigoris adest, habuit quam femina. nam quae<br>
 femina nuper eras, puer es! date munera templis,<br>
 nec timida gaudete fide! dant munera templis,<br>
 addunt et titulum: titulus breve carmen habebat:<br>
 DONA PUER SOVLIT QUAE FEMINA VOVERAT IPHIS<br>
 postera lux radiis latum patefecerat orbem,<br>
 cum Venus et Iuno sociosque Hymenaeus ad ignes<br>
 conveniunt, potiturque sua puer Iphis Ianthe.<br>
 </p>
 <p></p><hr>
 <center>
 <a href="metal10.htm">Next: Liber Decimus</a></center>
 </body>