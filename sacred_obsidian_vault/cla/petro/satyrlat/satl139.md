<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Petronius</a> 
 <a href="../satyr/index.htm">Index (English)</a> 
 <a href="index.htm">Index (Latin)</a> 
 <a href="../satyr/sat18.htm#CXXXIX">English</a> 
 <a href="satl138.htm">Previous</a> 
 <a href="satl140.htm">Next</a> 
 </center>
 <hr>
 <p>[CXXXIX] Torum frequenti tractatione vexavi, amoris mei quasi quandam imaginem &lt;. . .&gt;</p><dir>
 <dir>
 
 <p>Non solum me numen et implacabile fatum<br>
 persequitur. Prius Inachia Tirynthius ira<br>
 exagitatus onus caeli tulit, ante profanam<br>
 Iunonem Pelias sensit, tulit inscius arma<br>
 Laomedon, gemini satiavit numinis iram<br>
 Telephus, et regnum Neptuni pavit Vlixes.<br>
 Me quoque per terras, per cani Nereos aequor<br>
 Hellespontiaci sequitur gravis ira Priapi.</p></dir>
 </dir>
 
 <p>&lt;. . .&gt; Quaerere a Gitone meo coepi, num aliquis me quaesisset. "Nemo, inquit, hodie. Sed hesterno die mulier quaedam haud inculta ianuam intravit, cumque diu mecum esset locuta et me accersito sermone lassasset, ultimo coepit dicere, te noxam meruisse daturumque serviles poenas, si laesus in querela perseverasset." &lt;. . .&gt;</p>
 <p>Nondum querelam finieram, cum Chrysis intervenit amplexuque effusissimo me invasit et: "Teneo te, inquit, qualem speraveram: tu desiderium meum, tu voluptas mea, nunquam finies hunc ignem, nisi sanguine extinxeris." &lt;. . .&gt;</p>
 <p>Vnus ex noviciis &lt;Eumolpi&gt; servulis subito accurrit et mihi dominum iratissimum esse affirmavit, quod biduo iam officio defuissem. Recte ergo me facturum, si excusationem aliquam idoneam praeparassem: vix enim posse fieri, ut rabies irascentis sine verbere consideret. &lt;. . .&gt;</p>
 <hr>
 <center>
 <a href="satl140.htm">Next: CXL</a></center>
 </body>