<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Petronius</a> 
 <a href="../satyr/index.htm">Index (English)</a> 
 <a href="index.htm">Index (Latin)</a> 
 <a href="../satyr/sat15.htm#CXX">English</a> 
 <a href="satl119.htm">Previous</a> 
 <a href="satl121.htm">Next</a> 
 </center>
 <hr>
 <p>[CXX] "Tres tulerat Fortuna duces, quos obruit omnes<br>
 armorum strue diversa feralis Enyo.<br>
 Crassum Parthus habet, Libyco iacet aequore Magnus,<br>
 Iulius ingratam perfudit sanguine Romam,<br>
 et quasi non posset tot tellus ferre sepulcra,<br>
 divisit cineres. Hos gloria reddit honores.<br>
 Est locus exciso penitus demersus hiatu<br>
 Parthenopen inter magnaeque Dicarchidos arva,<br>
 Cocyti perfusus aqua; nam spiritus, extra<br>
 qui furit effusus, funesto spargitur aestu.<br>
 Non haec autumno tellus viret aut alit herbas<br>
 caespite laetus ager, non verno persona cantu<br>
 mollia discordi strepitu virgulta locuntur,<br>
 sed chaos et nigro squalentia pumice saxa<br>
 gaudent ferali circum tumulata cupressu.<br>
 Has inter sedes Ditis pater extulit ora<br>
 bustorum flammis et cana sparsa favilla,<br>
 ac tali volucrem Fortunam voce lacessit:<br>
 'Rerum humanarum divinarumque potestas,<br>
 Fors, cui nulla placet nimium secura potestas,<br>
 quae nova semper amas et mox possessa relinquis,<br>
 ecquid Romano sentis te pondere victam,<br>
 nec posse ulterius perituram extollere molem?<br>
 Ipsa suas vires odit Romana iuventus<br>
 et quas struxit opes, male sustinet. Aspice late<br>
 luxuriam spoliorum et censum in damna furentem.<br>
 Aedificant auro sedesque ad sidera mittunt,<br>
 expelluntur aquae saxis, mare nascitur arvis,<br>
 et permutata rerum statione rebellant.<br>
 En etiam mea regna petunt. Perfossa dehiscit<br>
 molibus insanis tellus, iam montibus haustis<br>
 antra gemunt, et dum vanos lapis invenit usus,<br>
 inferni manes caelum sperare fatentur.<br>
 Quare age, Fors, muta pacatum in proelia vultum,<br>
 Romanosque cie, ac nostris da funera regnis.<br>
 Iam pridem nullo perfundimus ora cruore,<br>
 nec mea Tisiphone sitientis perluit artus,<br>
 ex quo Sullanus bibit ensis et horrida tellus<br>
 extulit in lucem nutritas sanguine fruges.'</p>
 <p> </p>
 <hr>
 <center>
 <a href="satl121.htm">Next: CXXI</a></center>
 </body>