<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Petronius</a> 
 <a href="../satyr/index.htm">Index (English)</a> 
 <a href="index.htm">Index (Latin)</a> 
 <a href="../satyr/sat15.htm#CXXIII">English</a> 
 <a href="satl122.htm">Previous</a> 
 <a href="satl124.htm">Next</a> 
 </center>
 <hr>
 <p>[CXXIII] "Fortior ominibus movit Mavortia signa<br>
 Caesar, et insolitos gressu prior occupat ausus.<br>
 Prima quidem glacies et cana vincta pruina<br>
 non pugnavit humus mitique horrore quievit.<br>
 Sed postquam turmae nimbos fregere ligatos<br>
 et pavidus quadrupes undarum vincula rupit,<br>
 incalvere nives. Mox flumina montibus altis<br>
 undabant modo nata, sed haec quoque--iussa putares --<br>
 stabant, et vincta fluctus stupuere ruina,<br>
 et paulo ante lues iam concidenda iacebat.<br>
 Tum vero male fida prius vestigia lusit<br>
 decepitque pedes; pariter turmaeque virique<br>
 armaque congesta strue deplorata iacebant.<br>
 Ecce etiam rigido concussae flamine nubes<br>
 exonerabantur, nec rupti turbine venti<br>
 derant, aut tumida confractum grandine caelum.<br>
 Ipsae iam nubes ruptae super arma cadebant,<br>
 et concreta gelu ponti velut unda ruebat.<br>
 Victa erat ingenti tellus nive victaque caeli<br>
 sidera, victa suis haerentia flumina ripis:<br>
 nondum Caesar erat; sed magnam nixus in hastam<br>
 horrida securis frangebat gressibus arva,<br>
 qualis Caucasea decurrens arduus arce<br>
 Amphitryoniades, aut torvo Iuppiter ore,<br>
 cum se verticibus magni demisit Olympi<br>
 et periturorum deiecit tela Gigantum.<br>
 "Dum Caesar tumidas iratus deprimit arces,<br>
 interea volucer molis conterrita pinnis<br>
 Fama volat summique petit iuga celsa Palati,<br>
 atque hoc Romano tonitru ferit omnia signa:<br>
 iam classes fluitare mari totasque per Alpes<br>
 fervere Germano perfusas sanguine turmas.<br>
 Arma, cruor, caedes, incendia totaque bella<br>
 ante oculos volitant. Ergo pulsata tumultu<br>
 pectora perque duas scinduntur territa causas.<br>
 Huic fuga per terras, illi magis unda probatur,<br>
 et patria pontus iam tutior. Est magis arma<br>
 qui temptare velit fatisque iubentibus uti.<br>
 Quantum quisque timet, tantum fugit. Ocior ipse<br>
 hos inter motus populus, miserable visu,<br>
 quo mens icta iubet, deserta ducitur urbe.<br>
 Gaudet Roma fuga, debellatique Quirites<br>
 rumoris sonitu maerentia tecta relinquunt.<br>
 Ille manu pavida natos tenet, ille penates<br>
 occultat gremio deploratumque relinquit<br>
 limen, et absentem votis interficit hostem.<br>
 Sunt qui coniugibus maerentia pectora iungant,<br>
 grandaevosque patres onerisque ignara iuventus.<br>
 Id pro quo metuit, tantum trahit. Omnia secum<br>
 hic vehit imprudens praedamque in proelia ducit:<br>
 ac velut ex alto cum magnus inhorruit auster<br>
 et pulsas evertit aquas, non arma ministris,<br>
 non regumen prodest, ligat alter pondera pinus,<br>
 alter tuta sinus tranquillaque litora quaerit:<br>
 hic dat vela fugae Fortunaeque omnia credit.<br>
 Quid tam parva queror? Gemino cum consule Magnus<br>
 ille tremor Ponti saevique repertor Hydaspis<br>
 et piratarum scopulus, modo quem ter ovantem<br>
 Iuppiter horruerat, quem tracto gurgite Pontus<br>
 et veneratus erat submissa Bosporos unda,<br>
 pro pudor! imperii deserto nomine fugit,<br>
 ut Fortuna levis Magni quoque terga videret.</p>
 <p> </p>
 <hr>
 <center>
 <a href="satl124.htm">Next: CXXIV</a></center>
 </body>