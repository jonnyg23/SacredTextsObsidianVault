<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Petronius</a> 
 <a href="../satyr/index.htm">Index (English)</a> 
 <a href="index.htm">Index (Latin)</a> 
 <a href="../satyr/sat15.htm#CXXII">English</a> 
 <a href="satl121.htm">Previous</a> 
 <a href="satl123.htm">Next</a> 
 </center>
 <hr>
 <p>[CXXII] "Vixdum finierat, cum fulgure rupta corusco<br>
 intremuit nubes elisosque abscidit ignes.<br>
 Subsedit pater umbrarum, gremioque reducto,<br>
 telluris pavitans fraternos palluit ictus.<br>
 Continuo clades hominum venturaque damna<br>
 auspiciis patuere deum. Namque ore cruento<br>
 deformis Titan vultum caligine texit:<br>
 civiles acies iam tum spirare putares.<br>
 Parte alia plenos extinxit Cynthia vultus<br>
 et lucem sceleri subduxit. Rupta tonabant<br>
 verticibus lapsis montis iuga, nec vaga passim<br>
 flumina per notas ibant morientia ripas.<br>
 Armorum strepitu caelum furit et tuba Martem<br>
 sideribus tremefacta ciet, iamque Aetna voratur<br>
 ignibus insolitis, et in aethera fulmina mittit.<br>
 Ecce inter tumulos atque ossa carentia bustis<br>
 umbrarum facies diro stridore minantur.<br>
 Fax stellis comitata novis incendia ducit,<br>
 sanguineoque recens descendit Iuppiter imbre.<br>
 Haec ostenta brevi soluit deus. Exuit omnes<br>
 quippe moras Caesar, vindictaeque actus amore<br>
 Gallica proiecit, civilia sustulit arma.<br>
 "Alpibus aeriis, ubi Graio numine pulsae<br>
 descendunt rupes et se patiuntur adiri,<br>
 est locus Herculeis aris sacer: hunc nive dura<br>
 claudit hiemps canoque ad sidera vertice tollit.<br>
 Caelum illinc cecidisse putes: non solis adulti<br>
 mansuescit radiis, non verni temporis aura,<br>
 sed glacie concreta rigent hiemisque pruinis:<br>
 totum ferre potest umeris minitantibus orbem.<br>
 Haec ubi calcavit Caesar iuga milite laeto<br>
 optavitque locum, summo de vertice montis<br>
 Hesperiae campos late prospexit, et ambas<br>
 intentans cum voce manus ad sidera dixit:<br>
 'Iuppiter omnipotens, et tu, Saturnia tellus,<br>
 armis laeta meis olimque onerata triumphis,<br>
 testor ad has acies invitum arcessere Martem,<br>
 invitas me ferre manus. Sed vulnere cogor,<br>
 pulsus ab urbe mea, dum Rhenum sanguine tingo,<br>
 dnm Gallos iterum Capitolia nostra petentes<br>
 Alpibus excludo, vincendo certior exul.<br>
 Sanguine Germano sexagintaque triumphis<br>
 esse nocens coepi. Quamquam quos gloria terret,<br>
 aut qui sunt qui bella vident? Mercedibus emptae<br>
 ac viles operae, quorum est mea Roma noverca.<br>
 At reor, haud impune, nec hanc sine vindice dextram<br>
 vinciet ignavus. Victores ite furentes,<br>
 ite mei comites, et causam dicite ferro.<br>
 Iamque omnes unum crimen vocat, omnibus una<br>
 impendet clades. Reddenda est gratia vobis,<br>
 non solus vici. Quare, quia poena tropaeis<br>
 imminet, et sordes meruit victoria nostra,<br>
 iudice Fortuna cadat alea. Sumite bellum<br>
 et temptate manus. Certe mea causa peracta est:<br>
 inter tot fortes armatus nescio vinci.'<br>
 Haec ubi personuit, de caelo Delphicus ales<br>
 omina laeta dedit pepulitque meatibus auras.<br>
 Nec non horrendi nemoris de parte sinistra<br>
 insolitae voces flamma sonuere sequenti.<br>
 Ipse nitor Phoebi vulgato laetior orbe<br>
 crevit, et aurato praecinxit fulgure vultus.</p>
 <p> </p>
 <hr>
 <center>
 <a href="satl123.htm">Next: CXXIII</a></center>
 </body>