<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Petronius</a> 
 <a href="../satyr/index.htm">Index (English)</a> 
 <a href="index.htm">Index (Latin)</a> 
 <a href="../satyr/sat09.htm#LII">English</a> 
 <a href="satl051.htm">Previous</a> 
 <a href="satl053.htm">Next</a> 
 </center>
 <hr>
 <p>[LII] "In argento plane studiosus sum. Habeo scyphos urnales plus minus &lt;C&gt; &lt;. . . videtur&gt; quemadmodum Cassandra occidit filios suos, et pueri mortui iacent sic uti vivere putes. Habeo capidem quam &lt;mi&gt; reliquit patronorum &lt;meorum&gt; unus, ubi Daedalus Niobam in equum Troianum includit. Nam Hermerotis pugnas et Petraitis in poculis habeo, omnia ponderosa; meum enim intelligere nulla pecunia vendo."</p>
 <p>Haec dum refert, puer calicem proiecit. Ad quem respiciens Trimalchio: "Cito, inquit, te ipsum caede, quia nugax es." Statim puer demisso labro orare. At ille: "Quid me, inquit, rogas? Tanquam ego tibi molestus sim. Suadeo, a te impetres, ne sis nugax." Tandem ergo exoratus a nobis missionem dedit puero. Ille dimissus circa mensam percucurrit. Et "Aquam foras, vinum intro " clamavit &lt;Trimalchio&gt;. Excipimus urbanitatem iocantis, et ante omnes Agamemnon, qui sciebat quibus meritis revocaretur ad cenam. Ceterum laudatus Trimalchio hilarius bibit et iam ebrio proximus: "Nemo, inquit, vestrum rogat Fortunatam meam, ut saltet? Credite mihi: cordacem nemo melius ducit".</p>
 <p>Atque ipse erectis super frontem manibus Syrum histrionem exhibebat concinente tota familia: "madeia perimadeia." Et prodisset in medium, nisi Fortunata ad aurem accessisset; et credo, dixerit non decere gravitatem eius tam humiles ineptias. Nihil autem tam inaequale erat; nam modo Fortunatam suam &lt;verebatur&gt;, revertebat modo ad naturam.</p>
 <hr>
 <center>
 <a href="satl053.htm">Next: LIII</a></center>
 </body>