<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Petronius</a> 
 <a href="../satyr/index.htm">Index (English)</a> 
 <a href="index.htm">Index (Latin)</a> 
 <a href="../satyr/sat15.htm#CXIX">English</a> 
 <a href="satl118.htm">Previous</a> 
 <a href="satl120.htm">Next</a> 
 </center>
 <hr>
 <p>[CXIX] "Orbem iam totum victor Romanus habebat,<br>
 qua mare, qua terrae, qua sidus currit utrumque;<br>
 nec satiatus erat. Gravidis freta pulsa carinis<br>
 iam peragebantur; si quis sinus abditus ultra,<br>
 si qua foret tellus, quae fuluum mitteret aurum,<br>
 hostis erat, fatisque in tristia bella paratis<br>
 quaerebantur opes. Non vulgo nota placebant<br>
 gaudia, non usu plebeio trita voluptas.<br>
 Aes Ephyreiacum laudabat miles in unda;<br>
 quaesitus tellure nitor certaverat ostro;<br>
 Hinc Numidae accusant, illinc nova vellera Seres<br>
 atque Arabum populus sua despoliaverat arva.<br>
 Ecce aliae clades et laesae vulnera pacis.<br>
 Quaeritur in silvis auro fera, et ultimus Hammon<br>
 Afrorum excutitur, ne desit belua dente<br>
 ad mortes pretiosa; fame premit advena classes,<br>
 tigris et aurata gradiens vectatur in aula,<br>
 ut bibat humanum populo plaudente cruorem.<br>
 Heu, pudet effari perituraque prodere fata,<br>
 Persarum ritu male pubescentibus annis<br>
 surripuere viros, exsectaque viscera ferro<br>
 in venerem fregere, atque ut fuga mobilis aevi<br>
 circumscripta mora properantes differat annos,<br>
 quaerit se natura nec invenit. Omnibus ergo<br>
 scorta placent fractique enerui corpore gressus<br>
 et laxi crines et tot nova nomina vestis,<br>
 quaeque virum quaerunt. Ecce Afris eruta terris<br>
 citrea mensa greges servorum ostrumque renidens,<br>
 ponitur ac maculis imitatur vilius aurum<br>
 quae sensum trahat. Hoc sterile ac male nobile lignum<br>
 turba sepulta mero circum venit, omniaque orbis<br>
 praemia correptis miles vagus esurit armis.<br>
 Ingeniosa gula est. Siculo scarus aequore mersus<br>
 ad mensam vivus perducitur, atque Lucrinis<br>
 eruta litoribus vendunt conchylia cenas,<br>
 ut renovent per damna famem. Iam Phasidos unda<br>
 orbata est avibus, mutoque in litore tantum<br>
 solae desertis adspirant frondibus aurae.<br>
 Nec minor in Campo furor est, emptique Quirites<br>
 ad praedam strepitumque lucri suffragia vertunt.<br>
 Venalis populus, venalis curia patrum:<br>
 est favor in pretio. Senibus quoque libera virtus<br>
 exciderat, sparsisque opibus conversa potestas<br>
 ipsaque maiestas auro corrupta iacebat.<br>
 Pellitur a populo victus Cato; tristior ille est,<br>
 qui vicit, fascesque pudet rapuisse Catoni.<br>
 Namque--hoc dedecoris populo morumque ruina --<br>
 non homo pulsus erat, sed in uno victa potestas<br>
 Romanumque decus. Quare tam perdita Roma<br>
 ipsa sui merces erat et sine vindice praeda.<br>
 Praeterea gemino deprensam gurgite plebem<br>
 faenoris inluvies ususque exederat aeris.<br>
 Nulla est certa domus, nullum sine pignore corpus,<br>
 sed veluti tabes tacitis concepta medullis<br>
 intra membra furens curis latrantibus errat.<br>
 Arma placent miseris, detritaque commoda luxu<br>
 vulneribus reparantur. Inops audacia tuta est.<br>
 Hoc mersam caeno Romam somnoque iacentem<br>
 quae poterant artes sana ratione movere,<br>
 ni furor et bellum ferroque excita libido?</p>
 <p> </p>
 <hr>
 <center>
 <a href="satl120.htm">Next: CXX</a></center>
 </body>