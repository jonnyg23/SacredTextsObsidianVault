<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Virgil</a> 
 <a href="index.htm">Index</a> 
 <a href="geo03.htm">English</a> 
 <a href="geol02.htm">Previous</a> 
 <a href="geol04.htm">Next</a> 
 </center>
 <hr>
 <h1 align="CENTER">GEORGICS III</h1>
 
 
 <font size="4">
 Te quoque, magna Pales, et te memorande canemus<br>
 pastor ab Amphryso, vos, silvae amnesque Lycaei.<br>
 Cetera, quae vacuas tenuissent carmine mentes,<br>
 omnia iam volgata: quis aut Eurysthea durum<br>
 </font><font size="2">5
 </font><font size="4">aut inlaudati nescit Busiridis aras?<br>
 Cui non dictus Hylas puer et Latonia Delos<br>
 Hippodameque umeroque Pelops insignis eburno,<br>
 acer equis? Temptanda via est, qua me quoque possim<br>
 tollere humo victorque virum volitare per ora.<br>
 </font><font size="2">10
 </font><font size="4">Primus ego in patriam mecum, modo vita supersit,<br>
 Aonio rediens deducam vertice Musas;<br>
 primus Idumaeas referam tibi, Mantua, palmas,<br>
 et viridi in campo templum de marmore ponam<br>
 propter aquam. Tardis ingens ubi flexibus errat<br>
 </font><font size="2">15
 </font><font size="4">Mincius et tenera praetexit arundine ripas.<br>
 In medio mihi Caesar erit templumque tenebit:<br>
 illi victor ego et Tyrio conspectus in ostro<br>
 centum quadriiugos agitabo ad flumina currus.<br>
 Cuncta mihi Alpheum linquens lucosque Molorchi<br>
 </font><font size="2">20
 </font><font size="4">cursibus et crudo decernet Graecia caestu.<br>
 Ipse caput tonsae foliis ornatus olivae<br>
 dona feram. Iam nunc sollemnis ducere pompas<br>
 ad delubra iuvat caesosque videre iuvencos,<br>
 vel scaena ut versis discedat frontibus utque<br>
 </font><font size="2">25
 </font><font size="4">purpurea intexti tollant aulaea Britanni.<br>
 In foribus pugnam ex auro solidoque elephanto<br>
 Gangaridum faciam victorisque arma Quirini,<br>
 atque hic undantem bello magnumque fluentem<br>
 Nilum ac navali surgentis aere columnas.<br>
 </font><font size="2">30
 </font><font size="4">Addam urbes Asiae domitas pulsumque Niphaten<br>
 fidentemque fuga Parthum versisque sagittis,<br>
 et duo rapta manu diverso ex hoste tropaea<br>
 bisque triumphatas utroque ab litore gentes.<br>
 Stabunt et Parii lapides, spirantia signa,<br>
 </font><font size="2">35
 </font><font size="4">Assaraci proles demissaeque ab Iove gentis<br>
 nomina, Trosque parens et Troiae Cynthius auctor.<br>
 Invidia infelix Furias amnemque severum<br>
 Cocyti metuet tortosque Ixionis anguis<br>
 immanemque rotam et non exsuperabile saxum.<br>
 </font><font size="2">40
 </font><font size="4">Interea Dryadum silvas saltusque sequamur<br>
 intactos, tua, Maecenas, haud mollia iussa.<br>
 Te sine nil altum mens incohat; en age segnis<br>
 rumpe moras; vocat ingenti clamore Cithaeron<br>
 Taygetique canes domitrixque Epidaurus equorum<br>
 </font><font size="2">45
 </font><font size="4">et vox adsensu nemorum ingeminata remugit.<br>
 Mox tamen ardentis accingar dicere pugnas<br>
 Caesaris et nomen fama tot ferre per annos,<br>
 Tithoni prima quot abest ab origine Caesar.<br>
 Seu quis Olympiacae miratus praemia palmae<br>
 </font><font size="2">50
 </font><font size="4">pascit equos seu quis fortis ad aratra iuvencos,<br>
 corpora praecipue matrum legat. Optuma torvae<br>
 forma bovis, cui turpe caput, cui plurima cervix,<br>
 et crurum tenus a mento palearia pendent;<br>
 tum longo nullus lateri modus; omnia magna,<br>
 </font><font size="2">55
 </font><font size="4">pes etiam; et camuris hirtae sub cornibus aures.<br>
 Nec mihi displiceat maculis insignis et albo,<br>
 aut iuga detractans interdumque aspera cornu<br>
 et faciem tauro propior, quaeque ardua tota,<br>
 et gradiens ima verrit vestigia cauda,<br>
 </font><font size="2">60
 </font><font size="4">Aetas Lucinam iustosque pati hymenaeos<br>
 desinit ante decem, post quattuor incipit annos;<br>
 cetera nec feturae habilis nec fortis aratris.<br>
 Interea, superat gregibus dum laeta iuventas,<br>
 solve mares; mitte in Venerem pecuaria primus,<br>
 </font><font size="2">65
 </font><font size="4">atque aliam ex alia generando suffice prolem.<br>
 Optuma quaeque dies miseris mortalibus aevi<br>
 prima fugit; subeunt morbi tristisque senectus<br>
 et labor, et durae rapit inclementia mortis.<br>
 Semper erunt, quarum mutari corpora malis:<br>
 </font><font size="2">70
 </font><font size="4">semper enim refice ac, ne post amissa requiras,<br>
 ante veni et subolem armento sortire quotannis.<br>
 Nec non et pecori est idem dilectus equino.<br>
 Tu modo, quos in spem statues submittere gentis,<br>
 praecipuum iam inde a teneris impende laborem.<br>
 </font><font size="2">75
 </font><font size="4">Continuo pecoris generosi pullus in arvis<br>
 altius ingreditur et mollia crura reponit;<br>
 primus et ire viam et fluvios temptare minaces<br>
 audet et ignoto sese committere ponti<br>
 nec vanos horret strepitus. Illi ardua cervix<br>
 </font><font size="2">80
 </font><font size="4">argutumque caput, brevis alvus obesaque terga,<br>
 luxuriatque toris animosum pectus. Honesti<br>
 spadices glaucique, color deterrimus albis<br>
 et gilvo. Tum, si qua sonum procul arma dedere<br>
 stare loco nescit, micat auribus et tremit artus<br>
 </font><font size="2">85
 </font><font size="4">collectumque premens volvit sub naribus ignem.<br>
 Densa iuba, et dextro iactata recumbit in armo;<br>
 at duplex agitur per lumbos spina, cavatque<br>
 tellurem et solido graviter sonat ungula cornu.<br>
 Talis Amyclaei domitus Pollucis habenis<br>
 </font><font size="2">90
 </font><font size="4">Cyllarus et, quorum Grai meminere poetae,<br>
 Martis equi biiuges et magni currus Achilli.<br>
 Talis et ipse iubam cervice effundit equina<br>
 coniugis adventu pernix Saturnus et altum<br>
 Pelion hinnitu fugiens implevit acuto.<br>
 </font><font size="2">95
 </font><font size="4">Hunc quoque, ubi aut morbo gravis aut iam segnior annis<br>
 deficit, abde domo nec turpi ignosce senectae.<br>
 frigidus in Venerem senior, frustraque laborem<br>
 ingratum trahit, et, si quando ad proelia ventum est,<br>
 ut quondam in stipulis magnus sine viribus ignis,<br>
 </font><font size="2">100
 </font><font size="4">incassum furit. Ergo animos aevumque notabis<br>
 praecipue; hinc alias artis prolemque parentum<br>
 et quis cuique dolor victo, quae gloria palmae.<br>
 Nonne vides, cum praecipiti certamine campum<br>
 corripuere ruuntque effusi carcere currus,<br>
 </font><font size="2">105
 </font><font size="4">cum spes arrectae iuvenum, exsultantiaque haurit<br>
 corda pavor pulsans? Illi instant verbere torto<br>
 et proni dant lora, volat vi fervidus axis;<br>
 iamque humiles, iamque elati sublime videntur<br>
 aera per vacuum ferri atque adsurgere in auras;<br>
 </font><font size="2">110
 </font><font size="4">nec mora nec requies; at fulvae nimbus harenae<br>
 tollitur, umescunt spumis flatuque sequentum:<br>
 tantus amor laudum, tantae est victoria curae.<br>
 Primus Erichthonius currus et quattuor ausus<br>
 iungere equos rapidusque rotis insistere victor<br>
 </font><font size="2">115
 </font><font size="4">Frena Pelethronii Lapithae gyrosque dedere<br>
 impositi dorso atque equitem docuere sub armis<br>
 insultare solo et gressus glomerare superbos.<br>
 Aequus uterque labor, aeque iuvenemque magistri<br>
 exquirunt calidumque animis et cursibus acrem,<br>
 </font><font size="2">120
 </font><font size="4">quamvis saepe fuga versos ille egerit hostis<br>
 et patriam Epirum referat fortisque Mycenas<br>
 Neptunique ipsa deducat origine gentem.<br>
 His animadversis instant sub tempus et omnis<br>
 impendunt curas denso distendere pingui,<br>
 </font><font size="2">125
 </font><font size="4">quem legere ducem et pecori dixere maritum;<br>
 florentisque secant herbas fluviosque ministrant<br>
 farraque, ne blando nequeat superesse labori<br>
 invalidique patrum referant ieiunia nati.<br>
 Ipsa autem macie tenuant armenta volentes,<br>
 </font><font size="2">130
 </font><font size="4">atque, ubi concubitus primos iam nota voluptas<br>
 sollicitat, frondesque negant et fontibus arcent.<br>
 Saepe etiam cursu quatiunt et sole fatigant,<br>
 cum graviter tunsis gemit area frugibus et cum<br>
 surgentem ad Zephyrum paleae iactantur inanes.<br>
 </font><font size="2">135
 </font><font size="4">Hoc faciunt, nimio ne luxu obtunsior usus<br>
 sit genitali arvo et sulcos oblimet inertis,<br>
 sed rapiat sitiens Venerem interiusque recondat.<br>
 Rursus cura patrum cadere et succedere matrum<br>
 incipit. Exactis gravidae cum mensibus errant,<br>
 </font><font size="2">140
 </font><font size="4">non illas gravibus quisquam iuga ducere plaustris,<br>
 non saltu superare viam sit passus et acri<br>
 carpere prata fuga fluviosque innare rapacis.<br>
 Saltibus in vacuis pascunt et plena secundum<br>
 flumina, muscus ubi et viridissima gramine ripa,<br>
 </font><font size="2">145
 </font><font size="4">speluncaeque tegant et saxea procubet umbra.<br>
 Est lucos Silari circa ilicibusque; virentem<br>
 plurimus Alburnum volitans, cui nomen asilo<br>
 Romanum est, oestrum Grai vertere vocantes,<br>
 asper, acerba sonans, quo tota exterrita silvis<br>
 </font><font size="2">150
 </font><font size="4">diffugiunt armenta; furit mugitibus aether<br>
 concussus silvaeque et sicci ripa Tanagri.<br>
 Hoc quondam monstro horribilis exercuit iras<br>
 Inachiae Iuno pestem meditata iuvencae.<br>
 Hunc quoque, nam mediis fervoribus acrior instat,<br>
 </font><font size="2">155
 </font><font size="4">arcebis gravido pecori, armentaque pasces<br>
 sole recens orto aut noctem ducentibus astris.<br>
 Post partum cura in vitulos traducitur omnis,<br>
 continuoque notas et nomina gentis inurunt<br>
 et quos aut pecori malint submittere habendo<br>
 </font><font size="2">160
 </font><font size="4">aut aris servare sacros aut scindere terram<br>
 et campum horrentem fractis invertere glaebis.<br>
 Cetera pascuntur viridis armenta per herbas:<br>
 Tu quos ad studium atque usum formabis agrestem,<br>
 iam vitulos hortare viamque insiste domandi,<br>
 </font><font size="2">165
 </font><font size="4">dum faciles animi iuvenum, dum mobilis aetas.<br>
 Ac primum laxos tenui de vimine circlos<br>
 cervici subnecte; dehinc, ubi libera colla<br>
 servitio adsuerint, ipsis e torquibus aptos<br>
 iunge pares et coge gradum conferre iuvencos;<br>
 </font><font size="2">170
 </font><font size="4">atque illis iam saepe rotae ducantur inanes<br>
 per terram et summo vestigia pulvere signent;<br>
 post valido nitens sub pondere faginus axis<br>
 instrepat et iunctos temo trahat aereus orbes.<br>
 Interea pubi indomitae non gramina tantum<br>
 </font><font size="2">175
 </font><font size="4">nec vescas salicum frondes ulvamque palustrem,<br>
 sed frumenta manu carpes sata; nec tibi fetae<br>
 more patrum nivea implebunt mulctraria vaccae,<br>
 sed tota in dulcis consument ubera natos.<br>
 Sin ad bella magis studium turmasque ferocis,<br>
 </font><font size="2">180
 </font><font size="4">aut Alphea rotis praelabi flumina Pisae<br>
 et Iovis in luco currus agitare volantis:<br>
 primus equi labor est, animos atque arma videre<br>
 bellantum lituosque pati tractuque gementem<br>
 ferre rotam et stabulo frenos audire sonantis;<br>
 </font><font size="2">185
 </font><font size="4">tum magis atque magis blandis gaudere magistri<br>
 laudibus et plausae sonitum cervicis amare.<br>
 Atque haec iam primo depulsus ab ubere matris<br>
 audeat, inque vicem det mollibus ora capistris<br>
 invalidus etiamque tremens, etiam inscius aevi.<br>
 </font><font size="2">190
 </font><font size="4">At tribus exactis ubi quarta accesserit aestas,<br>
 carpere mox gyrum incipiat gradibusque sonare<br>
 compositis sinuetque alterna volumina crurum<br>
 sitque laboranti similis; tum cursibus auras,<br>
 tum vocet, ac per aperta volans ceu liber habenis<br>
 </font><font size="2">195
 </font><font size="4">aequora vix summa vestigia ponat harena;<br>
 qualis Hyperboreis Aquilo cum densus ab oris<br>
 incubuit, Scythiaeque hiemes atque arida differt<br>
 nubila: tum segetes altae campique natantes<br>
 lenibus horrescunt flabris summaeque sonorem<br>
 </font><font size="2">200
 </font><font size="4">dant silvae longique urgent ad litora fluctus;<br>
 ille volat simul arva fuga, simul aequora verrens<br>
 Hinc vel ad Elei metas et maxuma campi<br>
 sudabit spatia et spumas aget ore cruentas,<br>
 Belgica vel molli melius feret esseda collo.<br>
 </font><font size="2">205
 </font><font size="4">Tum demum crassa magnum farragine corpus<br>
 crescere iam domitis sinito: namque ante domandum<br>
 ingentis tollent animos prensique negabunt<br>
 verbera lenta pati et duris parere lupatis.<br>
 Sed non ulla magis viris industria firmat,<br>
 </font><font size="2">210
 </font><font size="4">quam Venerem et caeci stimulos avertere amoris,<br>
 sive boum sive est cui gratior usus equorum.<br>
 Atque ideo tauros procul atque in sola relegant<br>
 pascua post montem oppositum et trans flumina lata,<br>
 aut intus clausos satura ad praesepia servant.<br>
 </font><font size="2">215
 </font><font size="4">Carpit enim viris paulatim uritque videndo<br>
 femina nec nemorum patitur meminisse nec herbae<br>
 dulcibus illa quidem inlecebris, et saepe superbos<br>
 cornibus inter se subigit decernere amantis.<br>
 Pascitur in magna Sila formosa iuvenca:<br>
 </font><font size="2">220
 </font><font size="4">illi alternantes multa vi proelia miscent<br>
 volneribus crebris, lavit ater corpora sanguis,<br>
 versaque in obnixos urguentur cornua vasto<br>
 cum gemitu, reboant silvaeque et longus Olympus<br>
 Nec mos bellantis una stabulare, sed alter<br>
 </font><font size="2">225
 </font><font size="4">victus abit longeque ignotis exulat oris,<br>
 multa gemens ignominiam plagasque superbi<br>
 victoris, tum, quos amisit inultus, amores;<br>
 et stabula aspectans regnis excessit avitis.<br>
 Ergo omni cura viris exercet et inter<br>
 </font><font size="2">230
 </font><font size="4">dura iacet pernix instrato saxa cubili<br>
 frondibus hirsutis et carice pastus acuta,<br>
 et temptat sese atque irasci in cornua discit<br>
 arboris obnixus trunco ventosque lacessit<br>
 ictibus et sparsa ad pugnam proludit harena.<br>
 </font><font size="2">235
 </font><font size="4">Post ubi collectum robur viresque refectae<br>
 signa movet praecepsque oblitum fertur in hostem:<br>
 fluctus uti medio coepit cum albescere ponto<br>
 longius ex altoque sinum trahit, utque volutus<br>
 ad terras immane sonat per saxa neque ipso<br>
 </font><font size="2">240
 </font><font size="4">monte minor procumbit, at ima exaestuat unda<br>
 verticibus nigramque alte subiectat harenam.<br>
 Omne adeo genus in terris hominumque ferarumque,<br>
 et genus aequoreum, pecudes pictaeque volucres,<br>
 in furias. ignemque ruunt. Amor omnibus idem.<br>
 </font><font size="2">245
 </font><font size="4">Tempore non alio catulorum oblita leaena<br>
 saevior erravit campis, nec funera volgo<br>
 tam multa informes ursi stragemque dedere<br>
 per silvas; tum saevus aper, tum pessima tigris;<br>
 heu male tum Libyae solis erratur in agris.<br>
 </font><font size="2">250
 </font><font size="4">Nonne vides, ut tota tremor pertemptet equorum<br>
 corpora, si tantum notas odor attulit auras?<br>
 Ac neque eos iam frena virum neque verbera saeva<br>
 non scopuli rupesque cavae atque obiecta retardant<br>
 flumina correptosque unda torquentia montis.<br>
 </font><font size="2">255
 </font><font size="4">Ipse ruit dentesque Sabellicus exacuit sus<br>
 et pede prosubigit terram, fricat arbore costas<br>
 atque hinc atque illinc umeros ad volnera durat.<br>
 Quid iuvenis, magnum cui versat in ossibus ignem<br>
 durus amor? Nempe abruptis turbata procellis<br>
 </font><font size="2">260
 </font><font size="4">nocte natat caeca serus freta; quem super ingens<br>
 porta tonat caeli et scopulis inlisa reclamant<br>
 aequora; nec miseri possunt revocare parentes<br>
 nec moritura super crudeli funere virgo.<br>
 Quid lynces Bacchi variae et genus acre luporum<br>
 </font><font size="2">265
 </font><font size="4">atque canum? Quid, quae imbelles dant proelia cervi?<br>
 Scilicet ante omnis furor est insignis equarum;<br>
 et mentem Venus ipsa dedit, quo tempore Glauci<br>
 Potniades malis membra absumpsere quadrigae.<br>
 Illas ducit amor trans Gargara transque sonantem<br>
 </font><font size="2">270
 </font><font size="4">Ascanium; superant montis et flumina tranant.<br>
 Continuoque avidis ubi subdita flamma medullis,<br>
 vere magis, quia vere calor redit ossibus: illae<br>
 ore omnes versae in Zephyrum stant rupibus altis,<br>
 exceptantque levis auras et saepe sine ullis<br>
 </font><font size="2">275
 </font><font size="4">coniugiis vento gravidae, mirabile dictu,<br>
 saxa per et scopulos et depressas convallis<br>
 diffugiunt, non, Eure, tuos, neque solis ad ortus,<br>
 in Borean caurumque, aut unde nigerrimus auster<br>
 nascitur et pluvio contristat frigore caelum.<br>
 </font><font size="2">280
 </font><font size="4">Hic demum, hippomanes vero quod nomine dicunt<br>
 pastores, lentum destillat ab inguine virus,<br>
 hippomanes, quod saepe malae legere novercae<br>
 miscueruntque herbas et non innoxia verba.<br>
 Sed fugit interea, fugit inreparabile tempus,<br>
 </font><font size="2">285
 </font><font size="4">singula dum capti circumvectamur amore.<br>
 Hoc satis armentis: superat pars altera curae,<br>
 lanigeros agitare greges hirtasque capellas.<br>
 Hic labor, hinc laudem fortes sperate coloni.<br>
 Nec sum animi dubius, verbis ea vincere magnum<br>
 </font><font size="2">290
 </font><font size="4">quam sit, et angustis hunc addere rebus honorem;<br>
 sed me Parnasi deserta per ardua dulcis<br>
 raptat amor; iuvat ire iugis, qua nulla priorum<br>
 Castaliam molli devertitur orbita clivo.<br>
 Nunc, veneranda Pales, magno nunc ore sonandum<br>
 </font><font size="2">295
 </font><font size="4">Incipiens stabulis edico in mollibus herbam<br>
 carpere ovis, dum mox frondosa reducitur aestas,<br>
 et multa duram stipula filicumque maniplis<br>
 sternere subter humum, glacies ne frigida laedat<br>
 molle pecus scabiemque ferat turpisque podagras.<br>
 </font><font size="2">300
 </font><font size="4">Post hinc digressus iubeo frondentia capris<br>
 arbuta sufficere et fluvios praebere recentis<br>
 et stabula a ventis hiberno opponere soli<br>
 ad medium conversa diem, cum frigidus olim<br>
 iam cadit extremoque inrorat Aquarius anno.<br>
 </font><font size="2">305
 </font><font size="4">Haec quoque non cura nobis leviore tuendae,<br>
 nec minor usus erit, quamvis Milesia magno<br>
 vellera mutentur Tyrios incocta rubores:<br>
 densior hinc suboles, hinc largi copia lactis;<br>
 quam magis exhausto spumaverit ubere mulctra,<br>
 </font><font size="2">310
 </font><font size="4">laeta magis pressis manabunt flumina mammis.<br>
 Nec minus interea barbas incanaque menta<br>
 Cinyphii tondent hirci saetasque comantis<br>
 usum in castrorum et miseris velamina nautis.<br>
 Pascuntur vero silvas et summa Lycaei<br>
 </font><font size="2">315
 </font><font size="4">horrentisque rubos et amantis ardua dumos:<br>
 atque ipsae memores redeunt in tecta suosque<br>
 ducunt et gravido superant vix ubere limen.<br>
 Ergo omni studio glaciem ventosque nivalis<br>
 quo minor est illis curae mortalis egestas,<br>
 </font><font size="2">320
 </font><font size="4">avertes victumque feres et virgea laetus<br>
 pabula, nec tota claudes faenilia bruma.<br>
 At vero Zephyris cum laeta vocantibus aestas<br>
 in saltus utrumque gregem atque in pascua mittet,<br>
 Luciferi primo cum sidere frigida rura<br>
 </font><font size="2">325
 </font><font size="4">carpamus, dum mane novum, dum gramina canent,<br>
 et ros in tenera pecori gratissimus herba.<br>
 Inde ubi quarta sitim caeli collegerit hora<br>
 et cantu querulae rumpent arbusta cicadae,<br>
 ad puteos aut alta greges ad stagna iubebo<br>
 </font><font size="2">330
 </font><font size="4">currentem ilignis potare canalibus undam;<br>
 aestibus at mediis umbrosam exquirere vallem,<br>
 sicubi magna Iovis antiquo robore quercus<br>
 ingentis tendat ramos, aut sicubi nigrum<br>
 ilicibus crebris sacra nemus accubet umbra;<br>
 </font><font size="2">335
 </font><font size="4">tum tenuis dare rursus aquas et pascere rursus<br>
 solis ad occasum, cum frigidus aëra vesper<br>
 temperat et saltus reficit iam roscida luna<br>
 litoraque alcyonem resonant, acalanthida dumi.<br>
 Quid tibi pastores Libyae, quid pascua versu<br>
 </font><font size="2">340
 </font><font size="4">prosequar et raris habitata mapalia tectis?<br>
 Saepe diem noctemque et totum ex ordine mensem<br>
 pascitur itque pecus longa in deserta sine ullis<br>
 hospitiis: tantum campi iacet. Omnia secum<br>
 armentarius Afer agit, tectumque laremque<br>
 </font><font size="2">345
 </font><font size="4">armaque Amyclaeumque canem Cressamque pharetram;<br>
 non secus ac patriis acer Romanus in armis<br>
 iniusto sub fasce viam cum carpit et hosti<br>
 ante expectatum positis stat in agmine castris.<br>
 At non, qua Scythiae gentes Maeotiaque unda,<br>
 </font><font size="2">350
 </font><font size="4">turbidus et torquens flaventis Hister harenas,<br>
 quaque redit medium Rhodope porrecta sub axem.<br>
 Illic clausa tenent stabulis armenta, neque ullae<br>
 aut herbae campo apparent aut arbore frondes;<br>
 sed iacet aggeribus niveis informis et alto<br>
 </font><font size="2">355
 </font><font size="4">terra gelu late septemque adsurgit in ulnas.<br>
 Semper hiemps, semper spirantes frigora cauri.<br>
 Tum Sol pallentis haud umquam discutit umbras,<br>
 nec cum invectus equis altum petit aethera, nec cum<br>
 praecipitem Oceani rubro lavit aequore currum.<br>
 </font><font size="2">360
 </font><font size="4">Concrescunt subitae currenti in flumine crustae<br>
 undaque iam tergo ferratos sustinet orbis,<br>
 puppibus illa prius, patulis nunc hospita plaustris;<br>
 aeraque dissiliunt vulgo vestesque rigescunt<br>
 indutae caeduntque securibus umida vina<br>
 </font><font size="2">365
 </font><font size="4">et totae solidam in glaciem vertere lacunae<br>
 stiriaque impexis induruit horrida barbis.<br>
 Interea toto non setius aëre ninguit:<br>
 intereunt pecudes, stant circumfusa pruinis<br>
 corpora magna boum, confertoque agmine cervi<br>
 </font><font size="2">370
 </font><font size="4">torpent mole nova et summis vix cornibus extant.<br>
 Hos non immissis canibus, non cassibus ullis<br>
 puniceaeve agitant pavidos formidine pennae,<br>
 sed frustra oppositum trudentis pectore montem<br>
 comminus obtruncant ferro graviterque rudentis<br>
 </font><font size="2">375
 </font><font size="4">caedunt et magno laeti clamore reportant.<br>
 Ipsi in defossis specubus secura sub alta<br>
 otia agunt terra congestaque robora totasque<br>
 advolvere focis ulmos ignique dedere.<br>
 Hic noctem ludo ducunt et pocula laeti<br>
 </font><font size="2">380
 </font><font size="4">fermento atque acidis imitantur vitea sorbis.<br>
 Talis Hyperboreo septem subiecta trioni<br>
 gens effrena virum Rhiphaeo tunditur euro<br>
 et pecudum fulvis velatur corpora saetis.<br>
 Si tibi lanitium curae, primum aspera silva,<br>
 </font><font size="2">385
 </font><font size="4">lappaeque tribolique, absint; fuge pabula laeta;<br>
 Continuoque greges villis lege mollibus albos.<br>
 Illum autem, quamvis aries sit candidus ipse,<br>
 nigra subest udo tantum cui lingua palato,<br>
 reice, ne maculis infuscet vellera pullis<br>
 </font><font size="2">390
 </font><font size="4">nascentum, plenoque alium circumspice campo.<br>
 Munere sic niveo lanae, si credere dignum est,<br>
 Pan deus Arcadiae captam te, Luna, fefellit<br>
 in nemora alta vocans; nec tu aspernata vocantem.<br>
 At cui lactis amor, cytisum lotosque frequentis<br>
 </font><font size="2">395
 </font><font size="4">ipse manu salsasque ferat praesepibus herbas.<br>
 Hinc et amant fluvios magis et magis ubera tendunt<br>
 et salis occultum referunt in lacte saporem.<br>
 Multi iam excretos prohibent a matribus haedos<br>
 primaque ferratis praefigunt ora capistris.<br>
 </font><font size="2">400
 </font><font size="4">Quod surgente die mulsere horisque diurnis,<br>
 nocte premunt; quod iam tenebris et sole cadente,<br>
 sub lucem exportant calathis adit oppida pastor;<br>
 aut parco sale contingunt hiemique reponunt.<br>
 Nec tibi cura canum fuerit postrema, sed una<br>
 </font><font size="2">405
 </font><font size="4">velocis Spartae catulos acremque Molossum<br>
 pasce sero pingui. Numquam custodibus illis<br>
 nocturnum stabulis furem incursusque luporum<br>
 aut impacatos a tergo horrebis Hiberos.<br>
 Saepe etiam cursu timidos agitabis onagros<br>
 </font><font size="2">410
 </font><font size="4">et canibus leporem, canibus venabere dammas,<br>
 saepe volutabris pulsos silvestribus apros<br>
 latratu turbabis agens montisque per altos<br>
 ingentem clamore premes ad retia cervum.<br>
 Disce et odoratam stabulis accendere cedrum<br>
 </font><font size="2">415
 </font><font size="4">galbaneoque agitare gravis nidore chelydros.<br>
 saepe sub immotis praesepibus aut mala tactu<br>
 vipera delituit caelumque exterrita fugit,<br>
 aut tecto adsuetus coluber succedere et umbrae,<br>
 pestis acerba boum, pecorique aspergere virus,<br>
 </font><font size="2">420
 </font><font size="4">fovit humum. Cape saxa manu, cape robora, pastor,<br>
 tollentemque minas et sibila colla tumentem<br>
 deice. Iamque fuga timidum caput abdidit alte,<br>
 cum medii nexus extremaeque agmina caudae<br>
 solvuntur, tardosque trahit sinus ultimus orbis.<br>
 </font><font size="2">425
 </font><font size="4">Est etiam ille malus Calabris in saltibus anguis,<br>
 squamea convolvens sublato pectore terga<br>
 atque notis longam maculosus grandibus alvum<br>
 qui, dum amnes ulli rumpuntur fontibus et dum<br>
 vere madent udo terrae ac pluvialibus austris<br>
 </font><font size="2">430
 </font><font size="4">stagna colit, ripisque habitans hic piscibus atram<br>
 improbus ingluviem ranisque loquacibus explet;<br>
 postquam exusta palus, terraeque ardore dehiscunt,<br>
 exsilit in siccum et flammantia lumina torquens<br>
 saevit agris asperque siti atque exterritus aestu.<br>
 </font><font size="2">435
 </font><font size="4">Ne mihi tum mollis sub divo carpere somnos<br>
 neu dorso nemoris libeat iacuisse per herbas,<br>
 cum positis novus exuviis nitidusque iuventa<br>
 volvitur, aut catulos tectis aut ova relinquens<br>
 arduus ad solem et linguis micat ore trisulcis.<br>
 </font><font size="2">440
 </font><font size="4">Morborum quoque te causas et signa docebo.<br>
 Turpis ovis temptat scabies, ubi frigidus imber<br>
 altius ad vivum persedit et horrida cano<br>
 bruma gelu, vel cum tonsis inlotus adhaesit<br>
 sudor et hirsuti secuerunt corpora vepres.<br>
 </font><font size="2">445
 </font><font size="4">Dulcibus idcirco fluviis pecus omne magistri<br>
 perfundunt, udisque aries in gurgite villis<br>
 mersatur missusque secundo defluit amni;<br>
 aut tonsum tristi contingunt corpus amurca<br>
 et spumas miscent argenti et sulfura viva<br>
 </font><font size="2">450
 </font><font size="4">Idaeasque pices et pinguis unguine ceras<br>
 scillamque elleborosque gravis nigrumque bitumen.<br>
 Non tamen ulla magis praesens fortuna laborum est,<br>
 quam si quis ferro potuit rescindere summum<br>
 ulceris os: alitur vitium vivitque tegendo,<br>
 </font><font size="2">455
 </font><font size="4">dum medicas adhibere manus ad volnera pastor<br>
 abnegat et meliora deos sedet omnia poscens.<br>
 Quin etiam, ima dolor balantum lapsus ad ossa<br>
 cum furit atque artus depascitur arida febris,<br>
 profuit incensos aestus avertere et inter<br>
 </font><font size="2">460
 </font><font size="4">ima ferire pedis salientem sanguine venam,<br>
 Bisaltae quo more solent acerque Gelonus;<br>
 cum fugit in Rhodopen atque in deserta Getarum<br>
 et lac concretum cum sanguine potat equino.<br>
 Quam procul aut molli succedere saepius umbrae<br>
 </font><font size="2">465
 </font><font size="4">videris aut summas carpentem ignavius herbas<br>
 extremamque sequi aut medio procumbere campo<br>
 pascentem et serae solam decedere nocti:<br>
 continuo culpam ferro compesce, prius quam<br>
 dira per incautum serpant contagia volgus.<br>
 </font><font size="2">470
 </font><font size="4">Non tam creber agens hiemem ruit aequore turbo,<br>
 quam multae pecudum pestes. Nec singula morbi<br>
 corpora corripiunt, sed tota aestiva repente,<br>
 spemque gregemque simul cunctamque ab origine gentem.<br>
 Tum sciat, aerias Alpis et Norica si quis<br>
 </font><font size="2">475
 </font><font size="4">castella in tumulis et Iapydis arva Timavi<br>
 nunc quoque post tanto videat desertaque regna<br>
 pastorum et longe saltus lateque vacantis.<br>
 Hic quondam morbo caeli miseranda coorta est<br>
 tempestas totoque autumni incanduit aestu<br>
 </font><font size="2">480
 </font><font size="4">et genus omne neci pecudum dedit, omne ferarum,<br>
 corrupitque lacus, infecit pabula tabo.<br>
 Nec via mortis erat simplex, sed ubi ignea venis<br>
 omnibus acta sitis miseros adduxerat artus,<br>
 rursus abundabat fluidus liquor omniaque in se<br>
 </font><font size="2">485
 </font><font size="4">ossa minutatim morbo collapsa trahebat.<br>
 Saepe in honore deum medio stans hostia ad aram<br>
 lanea dum nivea circumdatur infula vitta,<br>
 inter cunctantis cecidit moribunda ministros.<br>
 Aut si quam ferro mactaverat ante sacerdos<br>
 </font><font size="2">490
 </font><font size="4">inde neque impositis ardent altaria fibris<br>
 nec responsa potest consultus reddere vates,<br>
 ac vix suppositi tinguntur sanguine cultri<br>
 summaque ieiuna sanie infuscatur harena.<br>
 Hinc laetis vituli volgo moriuntur in herbis<br>
 </font><font size="2">495
 </font><font size="4">et dulcis animas plena ad praesepia reddunt;<br>
 hinc canibus blandis rabies venit et quatit aegros<br>
 tussis anhela sues ac faucibus angit obesis.<br>
 Labitur infelix studiorum atque immemor herbae<br>
 victor equus fontisque avertitur et pede terram<br>
 </font><font size="2">500
 </font><font size="4">crebra ferit; demissae aures, incertus ibidem<br>
 sudor et ille quidem morituris frigidus, aret<br>
 pellis et ad tactum tractanti dura resistit.<br>
 Haec ante exitium primis dant signa diebus;<br>
 sin in processu coepit crudescere morbus,<br>
 </font><font size="2">505
 </font><font size="4">tum vero ardentes oculi atque attractus ab alto<br>
 spiritus, interdum gemitu gravis, imaque longo<br>
 ilia singultu tendunt, it naribus ater<br>
 sanguis et obsessas fauces premit aspera lingua.<br>
 Profuit inserto latices infundere cornu<br>
 </font><font size="2">510
 </font><font size="4">Lenaeos; ea visa salus morientibus una;<br>
 mox erat hoc ipsum exitio, furiisque refecti<br>
 ardebant ipsique suos iam morte sub aegra,<br>
 di meliora piis erroremque hostibus illum,<br>
 discissos nudis laniabant dentibus artus.<br>
 </font><font size="2">515
 </font><font size="4">Ecce autem duro fumans sub vomere taurus<br>
 concidit et mixtum spumis vomit ore cruorem<br>
 extremosque ciet gemitus. It tristis arator<br>
 maerentem abiungens fraterna morte iuvencum,<br>
 atque opere in medio defixa relinquit aratra.<br>
 </font><font size="2">520
 </font><font size="4">Non umbrae altorum nemorum, non mollia possunt<br>
 prata movere animum, non qui per saxa volutus<br>
 purior electro campum petit amnis; at ima<br>
 solvuntur latera atque oculos stupor urguet inertis<br>
 ad terramque fluit devexo pondere cervix.<br>
 </font><font size="2">525
 </font><font size="4">Quid labor aut benefacta iuvant? Quid vomere terras<br>
 invertisse gravis? Atqui non Massica Bacchi<br>
 munera, non illis epulae nocuere repostae:<br>
 frondibus et victu pascuntur simplicis herbae,<br>
 pocula sunt fontes liquidi atque exercita cursu<br>
 </font><font size="2">530
 </font><font size="4">flumina, nec somnos abrumpit cura salubris.<br>
 Tempore non alio dicunt regionibus illis<br>
 quaesitas ad sacra boves Iunonis et uris<br>
 imparibus ductos alta ad donaria currus.<br>
 Ergo aegre rastris terram rimantur et ipsis<br>
 </font><font size="2">535
 </font><font size="4">unguibus infodiunt fruges montisque per altos<br>
 contenta cervice trahunt stridentia plaustra.<br>
 Non lupus insidias explorat ovilia circum<br>
 nec gregibus nocturnus obambulat; acrior illum<br>
 cura domat; timidi dammae cervique fugaces<br>
 </font><font size="2">540
 </font><font size="4">nunc interque canes et circum tecta vagantur.<br>
 Iam maris immensi prolem et genus omne natantum<br>
 litore in extremo, ceu naufraga corpora, fluctus<br>
 proluit; insolitae fugiunt in flumina phocae.<br>
 Interit et curvis frustra defensa latebris<br>
 </font><font size="2">545
 </font><font size="4">vipera et attoniti squamis adstantibus hydri.<br>
 Ipsis est aër avibus non aequus et illae<br>
 praecipites alta vitam sub nube relinquunt.<br>
 Praeterea iam nec mutari pabula refert<br>
 artes nocent quaesitaeque; cessere magistri<br>
 </font><font size="2">550
 </font><font size="4">Phillyrides Chiron Amythaoniusque Melampus.<br>
 Saevit et in lucem Stygiis emissa tenebris<br>
 pallida Tisiphone Morbos agit ante Metumque,<br>
 inque dies avidum surgens caput altius effert:<br>
 Balatu pecorum et crebris mugitibus amnes<br>
 </font><font size="2">555
 </font><font size="4">arentesque sonant ripae collesque supini:<br>
 Iamque catervatim dat stragem atque aggerat ipsis<br>
 in stabulis turpi dilapsa cadavera tabo<br>
 donec humo tegere ac foveis abscondere discunt.<br>
 Nam neque erat coriis usus nec viscera quisquam<br>
 </font><font size="2">560
 </font><font size="4">aut undis abolere potest aut vincere flamma;<br>
 ne tondere quidem morbo inluvieque peresa<br>
 vellera nec telas possunt attingere putris;<br>
 verum etiam invisos si quis temptarat amictus,<br>
 ardentes papulae atque immundus olentia sudor<br>
 </font><font size="2">565
 </font><font size="4">membra sequebatur nec longo deinde moranti<br>
 tempore contactos artus sacer ignis edebat.<br>
 
 <p> </p>
 
 
 </font><hr>
 <center>
 <a href="geol04.htm">Next: Fourth Book</a></center>
 </body>