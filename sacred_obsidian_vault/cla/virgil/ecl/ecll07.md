<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Virgil</a> 
 <a href="index.htm">Index</a> 
 <a href="ecl07.htm">English</a> 
 <a href="ecll06.htm">Previous</a> 
 <a href="ecll08.htm">Next</a> 
 </center>
 <hr>
 <h1 align="CENTER">VII</h1>
 <h3 align="CENTER">Meliboeus, Corydon, Thyrsis</h3>
 <p>M. Forte sub arguta consederat ilice Daphnis,<br>
 compulerantque greges Corydon et Thyrsis in unum,<br>
 Thyrsis ovis, Corydon distentas lacte capellas,<br>
 ambo florentes aetatibus, Arcades ambo,<br>
 et cantare pares et respondere parati.<br>
 huc mihi, dum teneras defendo a frigore myrtos,<br>
 vir gregis ipse caper deerraverat atque ego Daphnin<br>
 aspicio. ille ubi me contra videt, 'ocius' inquit<br>
 'huc ades, o Meliboee; caper tibi salvus et haedi;<br>
 et, si quid cessare potes, requiesce sub umbra.<br>
 huc ipsi potum venient per prata iuvenci,<br>
 hic viridis tenera praetexit harundine ripas<br>
 Mincius eque sacra resonant examina quercu.'<br>
 quid facerem ? neque ego Alcippen nec Phyllida habebam<br>
 depulsos a lacte domi quae clauderet agnos,<br>
 et certamen erat, Corydon cum Thyrside, magnum;<br>
 posthabui tamen illorum mea seria ludo.<br>
 alternis igitur contendere versibus ambo<br>
 coepere; alternos Musae meminisse volebant.<br>
 hos Corydon, illos referabat in ordine Thyrsis.</p>
 <p>C. Nymphae, noster amor, Libethrides, aut mihi carmen<br>
 quale meo Codro concedite - proxima Phoebi<br>
 versibus ille facit - aut, si non possumus omnes,<br>
 hic arguta sacra pendebit fistula pinu.</p>
 <p>T. Pastores, hedera crescentem ornate poetam,<br>
 Arcades, invidia rumpantur ut ilia Codro;<br>
 aut, si ultra placitum laudarit, baccare frontem<br>
 cingite, ne vati noceat mala lingua futuro.</p>
 <p>C. Saetosi caput hoc apri tibi, Delia, parvus<br>
 et ramosa Micon vivacis cornua cervi.<br>
 si proprium hoc fuerit, levi de marmore tota<br>
 puniceo stabis suras evincta coturno.</p>
 <p>T. Sinum lactis et haec te liba, Priape, quot annis<br>
 exspectare sat est; custos es pauperis horti.<br>
 nunc te marmoreum pro tempore fecimus; at tu,<br>
 si fetura gregem suppleverit, aureus esto.</p>
 <p>C. Nereine Galatea, thymo mihi dulcior Hyblae,<br>
 candidior cycnis, hedera formosior alba,<br>
 cum primum pasti repetent praesaepia tauri,<br>
 si qua tui Corydonos habet te cura, venito.</p>
 <p>T. Immo ego Sardoniis videar tibi amarior herbis,<br>
 horridior rusco, proiecta vilior alga,<br>
 si mihi non haec lux toto iam longior anno est.<br>
 ite domum pasti, si quis pudor, ite iuvenci.</p>
 <p>C. Muscosi fontes et somno mollior herba,<br>
 et quae vos rara viridis tegit arbutus umbra,<br>
 solstitium pecori defendite: iam venit aestas<br>
 torrida, iam lento turgent in palmite gemmae.</p>
 <p>T. Hic focus et taedae pingues, hic plurimus ignis<br>
 semper, et adsidua postes fuligine nigri.<br>
 hic tantum Boreae curamus frigora quantum<br>
 aut numerum lupus aut torrentia flumina ripas.</p>
 <p>C. Stant et iuniperi et castaneae hirsutae,<br>
 strata iacent passim sua quaeque sub arbore poma,<br>
 omnia nunc rident. at si formosus Alexis<br>
 montibus his abeat, videas et flumina sicca.</p>
 <p>T. Aret ager, vitio moriens sitit aeris herba,<br>
 Liber pampineas invidit collibus umbras.<br>
 Phyllidos adventu nostrae nemus omne virebit,<br>
 Iuppiter et laeto descendet plurimus imbri.</p>
 <p>C. Populus Alcidae gratissima, vitis Iaccho,<br>
 formosae myrtus Veneri, sua laurea Phoebo;<br>
 Phyllis amat corylos; illas dum Phyllis amabit,<br>
 nec myrtus vincet corylos nec laurea Phoebi.</p>
 <p>T. Fraxinus in silvis pulcherrima, pinus in hortis,<br>
 populus in fluviis, abies in montibus altis;<br>
 saepius at si me, Lycida formose, revisas,<br>
 fraxinus in silvis cedat tibi, pinus in hortis.</p>
 <p>M. Haec memini, et victum frustra contendere Thyrsin.<br>
 ex illo Corydon, Corydon est tempore nobis.</p>
 <hr>
 <center>
 <a href="ecll08.htm">Next: Eclogue VIII.--The Sorceress</a></center>
 </body>