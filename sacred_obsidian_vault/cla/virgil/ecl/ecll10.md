<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Virgil</a> 
 <a href="index.htm">Index</a> 
 <a href="ecl10.htm">English</a> 
 <a href="ecll09.htm">Previous</a> 
 </center>
 <hr>
 <h1 align="CENTER">X</h1>
 <p>Extremum hunc, Arethusa, mihi concede laborem.<br>
 pauca meo Gallo sed quae legat ipsa Lycoris<br>
 carmina sunt dicenda. neget quis carmina Gallo ?<br>
 sic tibi, cum fluctus subterlabere Sicanos,<br>
 Doris amara suam non intermisceat undam,<br>
 incipe. sollicitos Galli dicamus amores,<br>
 dum tenera attondent simae virgulta capellae.<br>
 non canimus surdis, respondent omnia silvae.</p>
 <p>Quae nemora aut qui vos saltus habuere, puellae<br>
 Naides, indigno cum Gallus amore peribat ?<br>
 nam neque Parnasi vobis iuga, nam neque Pindi<br>
 ulla moram fecere neque Aonie Aganippe.<br>
 illum etiam lauri, etiam flevere myricae,<br>
 pinifer illum etiam sola sub rupe iacentem<br>
 Maenalus et gelidi fleverunt saxa Lycaei.<br>
 stant et oves circum; nostri nec paenitet illas<br>
 nec te paeniteat pecoris, divine poeta:<br>
 et formosus ovis ad flumina pavit Adonis.<br>
 venit et upilio, tardi venere subulci,<br>
 uvidus hiberna venit de glande Menalcas.<br>
 omnes 'unde amor iste' rogant 'tibi?' venit Apollo:<br>
 'Galle, quid insanis?' inquit. 'tua cura Lycoris<br>
 perque nives alium perque horrida castra secuta est.'<br>
 venit et agresti capitis Silvanus honore,<br>
 florentes ferulas et grandia lilia quassans.<br>
 Pan deus Arcadiae venit, quem vidimus ipsi<br>
 sanguineis ebuli bacis minioque rubentem.<br>
 'ecquis erit modus?' inquit. 'Amor non talia curat<br>
 nec lacrimis crudelis Amor nec gramina rivis<br>
 nec cytiso saturantur apes nec fronde capellae.'</p>
 <p>Tristis at ille 'tamen cantabitis, Arcades,' inquit<br>
 'montibus haec vestris, soli cantare periti<br>
 Arcades. o mihi tum quam molliter ossa quiescant,<br>
 vestra meos olim si fistula dicat amores !<br>
 atque utinam ex vobis unus vestrique fuissem<br>
 aut custos gregis aut maturae vinitor uvae !<br>
 certe sive mihi Phyllis sive esset Amyntas<br>
 seu quicumque furor - quid tum, si fuscus Amyntas ?<br>
 et nigrae violae sunt et vaccinia nigra -<br>
 mecum inter salices lenta sub vite iaceret;<br>
 serta mihi Phyllis legeret, cantaret Amyntas.</p>
 <p>Hic gelidi fontes, hic mollia prata, Lycori,<br>
 hic nemus; hic ipso tecum consumerer aevo.<br>
 nunc insanus Amor duri me Martis in armis<br>
 tela inter media atque adversos detinet hostis.<br>
 tu procul a patria - nec sit mihi credere tantum -<br>
 Alpinas, a, dura nives et frigora Rheni<br>
 me sine sola vides. a, te ne frigora laedant !<br>
 a, tibi ne teneras glacies secet aspera plantas !</p>
 <p>Ibo et Chalcidico quae sunt mihi condita versu<br>
 carmina pastoris Siculi modulabor avena.<br>
 certum est in silvis inter spelaea ferarum<br>
 malle pati tenerisque meos incidere amores<br>
 arboribus. crescent illae, crescetis, amores.<br>
 interea mixtis lustrabo Maenala Nymphis<br>
 aut acris venabor apros. non me ulla vetabunt<br>
 frigora Parthenios canibus circumdare saltus.<br>
 iam mihi per rupes videor lucosque sonantis<br>
 ire; libet Partho torquere Cydonea cornu<br>
 spicula - tamquam haec sit nostri medicina furoris<br>
 aut deus ille malis hominum mitescere discat.</p>
 <p>Iam neque Hamadryades rursum nec carmina nobis<br>
 ipsa placent; ipsae rursum concedite silvae.<br>
 non illum nostri possunt mutare labores,<br>
 nec si frigoribus mediis Hebrumque bibamus<br>
 Sithoniasque nives hiemis subeamus aquosae<br>
 nec si, cum moriens alta liber aret in ulmo,<br>
 Aethiopum versemus ovis sub sidere Cancri.<br>
 omnia vincit Amor, et nos cedamus Amori.'</p>
 <p>Haec sat erit, divae, vestrum cecinisse poetam,<br>
 dum sedet et gracili fiscellam texit hibisco,<br>
 Pierides. vos haec facietis maxima Gallo,<br>
 Gallo, cuius amor tantum mihi crescit in horas<br>
 quantum vere novo viridis se subicit alnus.<br>
 surgamus; solet esse gravis cantantibus umbra,<br>
 iuniperi gravis umbra; nocent et frugibus umbrae.<br>
 ite domum saturae, venit Hesperus, ite capellae.</p></body>