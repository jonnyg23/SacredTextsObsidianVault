<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Virgil</a> 
 <a href="index.htm">Index</a> 
 <a href="ecl08.htm">English</a> 
 <a href="ecll07.htm">Previous</a> 
 <a href="ecll09.htm">Next</a> 
 </center>
 <hr>
 <h1 align="CENTER">VIII</h1>
 <p>Pastorum Musam Damonos et Alphesiboei,<br>
 immemor herbarum quos est mirata iuvenca<br>
 certantis, quorum stupefactae carmine lynces,<br>
 et mutata suos requierunt flumina cursus,<br>
 Damonos Musam dicemus et Alphesiboei.<br>
 tu mihi seu magni superas iam saxa Timavi<br>
 sive oram Illyrici legis aequoris, en erit umquam<br>
 ille dies mihi cum liceat tua dicere facta ?<br>
 en erit ut liceat totum mihi ferre per orbem<br>
 sola Sophocleo tua carmina digna coturno ?<br>
 a te principium, tibi desinam. accipe iussis<br>
 carmina coepta tuis atque hanc sine tempora circum<br>
 intra victrices hederam tibi serpere lauros.</p>
 <p>Frigida vix caelo noctis decesserat umbra,<br>
 cum ros in tenera pecori gratissimus herba.<br>
 incumbens tereti Damon sic coepit olivae.</p>
 <p>D. Nascere praeque diem veniens age, Lucifer, almum,<br>
 coniugis indigno Nysae deceptus amore<br>
 dum queror et divos, quamquam nil testibus illis<br>
 profeci, extrema moriens tamen adloquor hora.</p>
 <p>incipe Maenalios mecum, mea tibia, versus.</p>
 <p>Maenalus argutumque nemus pinusque loquentis<br>
 semper habet, semper pastorum ille audit amores<br>
 Panaque, qui primus calamos non passus inertes.</p>
 <p>incipe Maenalios mecum, mea tibia, versus.</p>
 <p>Mopso Nysa datur. quid non speremus amantes ?<br>
 iungentur iam grypes equis aevoque sequenti<br>
 cum canibus timidi venient ad pocula dammae.</p>
 <p>incipe Maenalios mecum, mea tibia, versus.</p>
 <p>Mopse, novas incide faces; tibi ducitur uxor.<br>
 sparge, marite, nuces; tibi deserit Hesperus Oetan.</p>
 <p>incipe Maenalios mecum, mea tibia, versus.</p>
 <p>o digno coniuncta viro, dum despicis omnis<br>
 dumque tibi est odio mea fistula dumque capellae<br>
 hirsutumque supercilium promissaque barba,<br>
 nec curare deum credis mortalia quemquam.</p>
 <p>incipe Maenalios mecum, mea tibia, versus.</p>
 <p>saepibus in nostris parvam te roscida mala<br>
 - dux ego vester eram - vidi cum matre legentem.<br>
 alter ab undecimo tum me iam acceperat annus,<br>
 iam fragilis poteram a terra contingere ramos.<br>
 ut vidi, ut perii, ut me malus abstulit error !</p>
 <p>incipe Maenalios mecum, mea tibia, versus.</p>
 <p>nunc scio quid sit Amor; duris in cotibus illum<br>
 aut Tmaros aut Rhodope aut extremi Garamantes<br>
 nec generis nostri puerum nec sanguinis edunt.</p>
 <p>incipe Maenalios mecum, mea tibia, versus.</p>
 <p>saevus Amor docuit natorum sanguine matrem<br>
 commaculare manus. crudelis tu quoque, mater.<br>
 crudelis mater magis, an puer improbus ille ?<br>
 improbus ille puer; crudelis tu quoque, mater.</p>
 <p>incipe Maenalios mecum, mea tibia, versus.</p>
 <p>nunc et ovis ultro fugiat lupus, aurea durae<br>
 mala ferant quercus, narcisso floreat alnus,<br>
 pinguia corticibus sudent electra myricae,<br>
 certent et cycnis ululae, sit Tityrus Orpheus,<br>
 Orpheus in silvis, inter delphinas Arion.</p>
 <p>incipe Maenalios mecum, mea tibia, versus.</p>
 <p>omnia vel medium fiat mare. vivite silvae.<br>
 praeceps aerii specula de montis in undas<br>
 deferar; extremum hoc munus morientis habeto.</p>
 <p>desine Maenalios, iam desine, tibia, versus.</p>
 <p>Haec Damon. vos quae responderit Alphesiboeus<br>
 dicite, Pierides; non omnia possumus omnes.</p>
 <p>A. Effer aquam et molli cinge haec altaria vitta<br>
 verbenasque adole pinguis et mascula tura,<br>
 coniugis ut magicis sanos avertere sacris<br>
 experiar sensus. nihil hic nisi carmina desunt.</p>
 <p>ducite ab urbe domum, mea carmina, ducite Daphnin.</p>
 <p>carmina vel caelo possunt deducere lunam,<br>
 carminibus Circe socios mutavit Ulixi,<br>
 frigidus in pratis cantando rumpitur anguis.</p>
 <p>ducite ab urbe domum, mea carmina, ducite Daphnin.</p>
 <p>terna tibi haec primum triplici diversa colore<br>
 licia circumdo terque haec altaria circum<br>
 effigiem duco. numero deus impare gaudet.</p>
 <p>ducite ab urbe domum, mea carmina, ducite Daphnin.</p>
 <p>necte tribus nodis ternos, Amarylli, colores;<br>
 necte, Amarylli, modo et 'Veneris' dic 'vincula necto.'</p>
 <p>ducite ab urbe domum, mea carmina ducite Daphnin.</p>
 <p>limus ut hic durescit et haec ut cera liquescit<br>
 uno eodemque igni, sic nostro Daphnis amore.<br>
 sparge molam et fragilis incende bitumine laurus;<br>
 Daphnis me malus urit, ego hanc in Daphnide laurum.</p>
 <p>ducite ab urbe domum, mea carmina, ducite Daphnin.</p>
 <p>talis amor Daphnin qualis cum fessa iuvencum<br>
 per nemora atque altos quaerendo bucula lucos<br>
 propter aquae rivum viridi procumbit in ulva<br>
 perdita nec serae meminit decedere nocti,<br>
 talis amor teneat nec sit mihi cura mederi.</p>
 <p>ducite ab urbe domum, mea carmina, ducite Daphnin.</p>
 <p>has olim exuvias mihi perfidus ille reliquit,<br>
 pignora cara sui, quae nunc ego limine in ipso,<br>
 Terra, tibi mando; debent haec pignora Daphnin.</p>
 <p>ducite ab urbe domum, mea carmina, ducite Daphnin.</p>
 <p>has herbas atque haec Ponto mihi lecta venena<br>
 ipse dedit Moeris - nascuntur plurima Ponto.<br>
 his ego saepe lupum fieri et se condere silvis<br>
 Moerin, saepe animas imis excire sepulcris<br>
 atque satas alio vidi traducere messis.</p>
 <p>ducite ab urbe domum, mea carmina, ducite Daphnin.</p>
 <p>fer cineres, Amarylli, foras rivoque fluenti<br>
 transque caput iace, nec respexeris. his ego Daphnin<br>
 adgrediar; nihil ille deos, nil carmina curat.</p>
 <p>ducite ab urbe domum, mea carmina, ducite Daphnin.</p>
 <p>aspice, corripuit tremulis altaria flammis<br>
 sponte sua, dum ferre moror, cinis ipse. bonum sit !<br>
 nescio quid certe est et Hylax in limine latrat.<br>
 credimus ? an qui amant ipsi sibi somnia fingunt ?</p>
 <p>parcite, ab urbe venit, iam parcite carmina, Daphnis.</p>
 <hr>
 <center>
 <a href="ecll09.htm">Next: Eclogue IX.--Moeris</a></center>
 </body>