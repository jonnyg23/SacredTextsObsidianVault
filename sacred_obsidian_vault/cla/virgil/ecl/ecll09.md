<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Virgil</a> 
 <a href="index.htm">Index</a> 
 <a href="ecl09.htm">English</a> 
 <a href="ecll08.htm">Previous</a> 
 <a href="ecll10.htm">Next</a> 
 </center>
 <hr>
 <h1 align="CENTER">IX</h1>
 <p align="CENTER">Lycidas, Moeris</p>
 <p>L. Quo te, Moeri, pedes ? an, quo via ducit, in urbem ?</p>
 <p>M. O Lycida, vivi pervenimus, advena nostri<br>
 - quod numquam veriti sumus - ut possessor agelli<br>
 diceret: 'haec mea sunt; veteres migrate coloni.'<br>
 nunc victi, tristes, quoniam fors omnia versat,<br>
 hos illi - quod nec bene vertat - mittimus haedos.</p>
 <p>L. Certe equidem audieram, qua se subducere colles<br>
 incipiunt mollique iugum demittere clivo<br>
 usque ad aquam et veteres, iam fracta cacumina, fagos,<br>
 omnia carminibus vestrum servasse Menalcan.</p>
 <p>M. Audieras et fama fuit; sed carmina tantum<br>
 nostra valent, Lycida, tela inter Martia quantum<br>
 Chaonias dicunt aquila veniente columbas.<br>
 quod nisi me quacumque novas incidere lites<br>
 ante sinistra cava monuisset ab ilice cornix,<br>
 nec tuus hic Moeris nec viveret ipse Menalcas.</p>
 <p>L. Heu, cadit in quemquam tantum scelus ? heu, tua nobis<br>
 paene simul tecum solacia rapta, Menalca !<br>
 quis caneret Nymphas ? quis humum florentibus herbis<br>
 spargeret aut viridi fontes induceret umbra ?<br>
 vel quae sublegi tacitus tibi carmina nuper,<br>
 cum te ad delicias ferres Amaryllida nostras ?<br>
 'Tityre, dum redeo - brevis est via - pasce capellas<br>
 et potum pastas age, Tityre, et inter agendum<br>
 occursare capro - cornu ferit ille - caveto.'</p>
 <p>M. Immo haec, quae Varo necdum perfecta canebat:<br>
 'Vare, tuum nomen, superet modo Mantua nobis,<br>
 Mantua vae miserae nimium vicina Cremonae,<br>
 cantantes sublime ferent ad sidera cycni.'</p>
 <p>L. Sic tua Cyrneas fugiant examina taxos,<br>
 sic cytiso pastae distendant ubera vaccae;<br>
 incipe, si quid habes. et me fecere poetam<br>
 Pierides, sunt et mihi carmina, me quoque dicunt<br>
 vatem pastores, sed non ego credulus illis.<br>
 nam neque adhuc Vario videor nec dicere Cinna<br>
 digna sed argutos inter strepere anser olores.</p>
 <p>M. Id quidem ago et tacitus, Lycida, mecum ipse voluto,<br>
 si valeam meminisse; neque est ignobile carmen.<br>
 'huc ades, o Galatea; quis est nam ludus in undis ?<br>
 hic ver purpureum, varios hic flumina circum<br>
 fundit humus flores, hic candida populus antro<br>
 imminet et lentae texunt umbracula vites.<br>
 huc ades; insani feriant sine litora fluctus.'<br>
 quid quae te pura solum sub nocte canentem<br>
 audieram ? numeros memini, si verba tenerem.</p>
 <p>L. 'Daphni, quid antiquos signorum suspicis ortus ?<br>
 ecce Dionaei processit Caesaris astrum,<br>
 astrum quo segetes gauderent frugibus et quo<br>
 duceret apricis in collibus uva colorem.<br>
 insere, Daphni, piros; carpent tua poma nepotes.'</p>
 <p>M. Omnia fert aetas, animum quoque. saepe ego longos<br>
 cantando puerum memini me condere soles.<br>
 nunc oblita mihi tot carmina, vox quoque Moerin<br>
 iam fugit ipsa; lupi Moerin videre priores.<br>
 sed tamen ista satis referet tibi saepe Menalcas.</p>
 <p>L. Causando nostros in longum ducis amores.<br>
 et nunc omne tibi stratum silet aequor et omnes,<br>
 aspice, ventosi ceciderunt murmuris aurae.<br>
 hinc adeo media est nobis via; namque sepulcrum<br>
 incipit apparere Bianoris. hic, ubi densas<br>
 agricolae stringunt frondis, hic, Moeri, canamus;<br>
 hic haedos depone, tamen veniemus in urbem.<br>
 aut si nox pluviam ne colligat ante veremur,<br>
 cantantes licet usque - minus via laedet - eamus;<br>
 cantantes ut eamus, ego hoc te fasce levabo.</p>
 <p>M. Desine plura, puer, et quod nunc instat agamus.<br>
 carmina tum melius, cum venerit ipse, canemus.</p>
 <hr>
 <center>
 <a href="ecll10.htm">Next: Eclogue X.--Gallus</a></center>
 </body>