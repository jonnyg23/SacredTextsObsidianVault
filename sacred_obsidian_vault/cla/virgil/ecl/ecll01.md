<body>
 
 
 <center>
 <a href="../../../index.htm">Sacred Texts</a> 
 <a href="../../index.htm">Classics</a> 
 <a href="../index.htm">Virgil</a> 
 <a href="index.htm">Index</a> 
 <a href="ecl01.htm">English</a> 
 <a href="ecll00.htm">Previous</a> 
 <a href="ecll02.htm">Next</a> 
 </center>
 <hr>
 <h1 align="CENTER">I.</h1>
 <h3 align="CENTER">Tityrus, Meliboeus</h3>
 <p>M. Tityre, tu patulae recubans sub tegmine fagi<br>
 silvestrem tenui Musam meditaris avena;<br>
 nos patriae finis et dulcia linquimus arva.<br>
 nos patriam fugimus; tu, Tityre, lentus in umbra<br>
 formosam resonare doces Amaryllida silvas.</p>
 <p>T. O Meliboee, deus nobis haec otia fecit.<br>
 namque erit ille mihi semper deus, illius aram<br>
 saepe tener nostris ab ovilibus imbuet agnus.<br>
 ille meas errare boves, ut cernis, et ipsum<br>
 ludere quae vellem calamo permisit agresti.</p>
 <p>M. Non equidem invideo, miror magis; undique totis<br>
 usque adeo turbatur agris. en ipse capellas<br>
 protinus aeger ago; hanc etiam vix, Tityre, duco.<br>
 hic inter densas corylos modo namque gemellos,<br>
 spem gregis, a, silice in nuda conixa reliquit.<br>
 saepe malum hoc nobis, si mens non laeva fuisset,<br>
 de caelo tactas memini praedicere quercus.<br>
 sed tamen iste deus qui sit da, Tityre, nobis.</p>
 <p>T. Urbem quam dicunt Romam, Meliboee, putavi<br>
 stultus ego huic nostrae similem, cui saepe solemus<br>
 pastores ovium teneros depellere fetus.<br>
 sic canibus catulos similes, sic matribus haedos<br>
 noram, sic parvis componere magna solebam.<br>
 verum haec tantum alias inter caput extulit urbes<br>
 quantum lenta solent inter viburna cupressi.</p>
 <p>M. Et quae tanta fuit Romam tibi causa videndi?</p>
 <p>T. Libertas, quae sera tamen respexit inertem,<br>
 candidior postquam tondenti barba cadebat,<br>
 respexit tamen et longo post tempore venit,<br>
 postquam nos Amaryllis habet, Galatea reliquit.<br>
 namque - fatebor enim - dum me Galatea tenebat,<br>
 nec spes libertatis erat nec cura peculi.<br>
 quamvis multa meis exiret victima saeptis<br>
 pinguis et ingratae premeretur caseus urbi,<br>
 non umquam gravis aere domum mihi dextra redibat.</p>
 <p>M. Mirabar quid maesta deos, Amarylli, vocares,<br>
 cui pendere sua patereris in arbore poma.<br>
 Tityrus hinc aberat. ipsae te, Tityre, pinus,<br>
 ipsi te fontes, ipsa haec arbusta vocabant.</p>
 <p>T. Quid facerem? neque servitio me exire licebat<br>
 nec tam praesentis alibi cognoscere divos.<br>
 hic illum vidi iuvenem, Meliboee, quot annis<br>
 bis senos cui nostra dies altaria fumant,<br>
 hic mihi responsum primus dedit ille petenti:<br>
 'pascite ut ante boves, pueri, submittite tauros.'</p>
 <p>M. Fortunate senex, ergo tua rura manebunt<br>
 et tibi magna satis, quamvis lapis omnia nudus<br>
 limosoque palus obducat pascua iunco.<br>
 non insueta gravis temptabunt pabula fetas<br>
 nec mala vicini pecoris contagia laedent.<br>
 fortunate senex, hic inter flumina nota<br>
 et fontis sacros frigus captabis opacum;<br>
 hinc tibi, quae semper, vicino ab limite saepes<br>
 Hyblaeis apibus florem depasta salicti<br>
 saepe levi somnum suadebit inire susurro;<br>
 hinc alta sub rupe canet frondator ad auras,<br>
 nec tamen interea raucae, tua cura, palumbes<br>
 nec gemere aeria cessabit turtur ab ulmo.</p>
 <p>T. Ante leves ergo pascentur in aethere cervi<br>
 et freta destituent nudos in litore pisces,<br>
 ante pererratis amborum finibus exsul<br>
 aut Ararim Parthus bibet aut Germania Tigrim,<br>
 quam nostro illius labatur pectore vultus.</p>
 <p>M. At nos hinc alii sitientis ibimus Afros,<br>
 pars Scythiam et rapidum cretae veniemus Oaxen<br>
 et penitus toto divisos orbe Britannos.<br>
 en umquam patrios longo post tempore finis<br>
 pauperis et tuguri congestum caespite culmen,<br>
 post aliquot, mea regna, videns mirabor aristas?<br>
 impius haec tam culta novalia miles habebit,<br>
 barbarus has segetes. en quo discordia civis<br>
 produxit miseros; his nos consevimus agros!<br>
 insere nunc, Meliboee, piros, pone ordine vites.<br>
 ite meae, felix quondam pecus, ite capellae.<br>
 non ego vos posthac viridi proiectus in antro<br>
 dumosa pendere procul de rupe videbo;<br>
 carmina nulla canam; non me pascente, capellae,<br>
 florentem cytisum et salices carpetis amaras.</p>
 <p>T. Hic tamen hanc mecum poteras requiescere noctem<br>
 fronde super viridi. sunt nobis mitia poma,<br>
 castaneae molles et pressi copia lactis,<br>
 et iam summa procul villarum culmina fumant<br>
 maioresque cadunt altis de montibus umbrae.</p>
 <hr>
 <center>
 <a href="ecll02.htm">Next: Eclogue II.--Alexis</a></center>
 </body>