<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_19.htm">Previous</a> 
 <a href="a06_21.htm">Next</a> 
 </center>
 <hr>
 <h1>The Meters of Boethius: Meter 20</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Eala, min drihten,      þæt þu eart ælmihtig, <br>
 micel, modilic,      mærþum gefræge, <br>
 and wundorlic      witena gehwylcum. <br>
 Hwæt, ðu, ece god,      ealra gesceafta <br>
 </dd>
 <dt>5</dt>
 <dd>
 wundorlice      wel gesceope, <br>
 ungesewenlica,      and eac swa same <br>
 gesewenlicra      softe wealdest <br>
 scirra gesceafta      mid gesceadwisum <br>
 mægne and cræfte.      þu þysne middangeard <br>
 </dd>
 <dt>10</dt>
 <dd>
 from fruman ærest      forð oð ende <br>
 tidum totældes,      swa hit getæsost wæs, <br>
 endebyrdes,      þæt hi æghwæðer <br>
 ge ær farað      ge eft cumað. <br>
 þu þe unstilla      agna gesceafta <br>
 </dd>
 <dt>15</dt>
 <dd>
 to ðinum willan      wislice astyrest, <br>
 and þe self wunæst      swiðe stille <br>
 unanwendendlic      a forð simle. <br>
 Nis nan mihtigra      ne nan mærra <br>
 ne geond ealle þa gesceaft      efnlica þin, <br>
 </dd>
 <dt>20</dt>
 <dd>
 ne þe ænig nedþearf      næs æfre giet <br>
 ealra þara weorca      þe þu geworht hafast; <br>
 ac mid þinum willan      þu hit worhtes eall, <br>
 and mid anwalde      þinum agenum <br>
 weorulde geworhtest      and wuhta gehwæt, <br>
 </dd>
 <dt>25</dt>
 <dd>
 þeah ðe nænegu      nedðearf wære <br>
 eallra þara mærþa.      Is ðæt micel gecynd <br>
 þines goodes,      þencð ymb se ðe wile, <br>
 forðon hit is eall an      ælces þincges, <br>
 þu and þæt ðin good.      Hit is þin agen, <br>
 </dd>
 <dt>30</dt>
 <dd>
 forðæm hit his utan      ne com auht to ðe, <br>
 ac ic georne wat      þæt ðin goodnes is, <br>
 ælmihtig good,      eall mid ðe selfum. <br>
 Hit is ungelic      urum gecynde; <br>
 us is utan cymen      eall þa we habbað <br>
 </dd>
 <dt>35</dt>
 <dd>
 gooda on grundum      from gode selfum. <br>
 Næfst þu to ænegum      andan genumenne, <br>
 forðam þe nan þing nis      þin gelica, <br>
 ne huru ænig      ælcræftigre, <br>
 forðæm þu ealgood      anes geþeahte <br>
 </dd>
 <dt>40</dt>
 <dd>
 þines geþohtest,      and hi þa worhtest. <br>
 Næs <strong>æror</strong> ðe      ænegu gesceaft <br>
 þe auht oððe nauht      auðer worhte, <br>
 ac ðu butan bysne,      brego moncynnes, <br>
 <strong>ælmihtig</strong> god,      eall geworhtest <br>
 </dd>
 <dt>45</dt>
 <dd>
 þing þearle good;      eart þe selfa <br>
 þæt hehste good.      Hwæt, ðu, halig fæder, <br>
 æfter þinum willan      woruld gesceope, <br>
 ðisne middangeard,      meahtum þinum, <br>
 weorada drihten,      swa þu woldest self, <br>
 </dd>
 <dt>50</dt>
 <dd>
 and mid ðinum willan      wealdest ealles; <br>
 forðæm þu, soða god,      selfa dælest <br>
 gooda æghwilc.      Forðæm þu geara ær <br>
 ealla gesceafta      ærest gesceope <br>
 swiðe gelice,      sumes hwæðre þeah <br>
 </dd>
 <dt>55</dt>
 <dd>
 ungelice,      nemdest eall swa ðeah <br>
 mid ane noman      ealle togædre <br>
 woruld under wolcnum.      Hwæt, þu, wuldres god, <br>
 þone anne naman      eft todældes, <br>
 fæder, on feower;      wæs þara folde an <br>
 </dd>
 <dt>60</dt>
 <dd>
 and wæter oðer      worulde dæles, <br>
 and fyr is þridde      and feowerðe lyft; <br>
 þæt is eall weoruld      eft togædere. <br>
 Habbað þeah þa feower      frumstol hiora, <br>
 æghwilc hiora      agenne stede, <br>
 </dd>
 <dt>65</dt>
 <dd>
 þeah anra hwilc      wið oðer sie <br>
 miclum gemenged,      and mid mægne eac <br>
 fæder ælmihtiges      fæste gebunden <br>
 gesiblice      softe togædre <br>
 mid bebode þine,      bilewit fæder, <br>
 </dd>
 <dt>70</dt>
 <dd>
 þætte heora ænig      oðres ne dorste <br>
 mearce ofergangan      for metodes ege; <br>
 ac geþweorod sint      ðegnas togædre, <br>
 cyninges cempan,      cele wið hæto, <br>
 wæt wið drygum,      winnað hwæðre. <br>
 </dd>
 <dt>75</dt>
 <dd>
 Wæter and eorðe      wæstmas brengað; <br>
 þa sint on gecynde      cealda ba twa, <br>
 wæter wæt and ceald.      Wangas ymbelicgað, <br>
 eorðe ælgreno,      eac hwæðre ceald. <br>
 Lyft is gemenged,      forþæm hio on middum wunað; <br>
 </dd>
 <dt>80</dt>
 <dd>
 nis þæt nan wundor      þæt hio sie wearm and ceald, <br>
 wæt wolcnes tier,      winde geblonden, <br>
 forðæm hio is on midle,      mine gefræge, <br>
 fyres and eorðan.      Fela monna wat <br>
 þætte yfemest is      eallra gesceafta <br>
 </dd>
 <dt>85</dt>
 <dd>
 fyr ofer eorðan,      folde neoðemest. <br>
 Is þæt wundorlic,      weroda drihten, <br>
 þæt ðu mid geþeahte      þinum wyrcest <br>
 þæt ðu þæm gesceaftum      swa gesceadlice <br>
 mearce gesettest,      and hi <strong>gemengdest</strong> eac. <br>
 </dd>
 <dt>90</dt>
 <dd>
 Hwæt, ðu þæm wættere      wætum and cealdum <br>
 foldan to flore      fæste gesettest, <br>
 forðæm hit unstille      æghwider wolde <br>
 wide toscriðan      wac and hnesce. <br>
 Ne meahte hit on him selfum,      soð ic geare wat, <br>
 </dd>
 <dt>95</dt>
 <dd>
 æfre gestandan,      ac hit sio eorðe hylt <br>
 and swelgeð eac      be sumum dæle, <br>
 þæt hio siðþan mæg      for ðæm sype weorðan <br>
 geleht lyftum.      Forðæm leaf and gærs <br>
 bræd geond Bretene,      bloweð and groweð <br>
 </dd>
 <dt>100</dt>
 <dd>
 eldum to are.      Eorðe sio cealde <br>
 brengð wæstma fela      wundorlicra, <br>
 forðæm hio mid þæm wætere      weorðað geþawened. <br>
 Gif þæt nære,      þonne hio wære <br>
 fordrugod to duste      and todrifen siððan <br>
 </dd>
 <dt>105</dt>
 <dd>
 wide mid winde,      swa nu weorðað oft <br>
 axe giond eorðan      eall toblawen. <br>
 Ne meahte on ðære eorðan      awuht libban, <br>
 ne wuhte þon ma      wætres brucan, <br>
 on eardian      ænige cræfte <br>
 </dd>
 <dt>110</dt>
 <dd>
 for cele anum,      gif þu, cyning engla, <br>
 wið fyre hwæthwugu      foldan and lagustream <br>
 <strong>ne</strong> mengdest togædre,      and gemetgodest <br>
 cele and hæto      cræfte þine, <br>
 þæt þæt fyr ne mæg      foldan and merestream <br>
 </dd>
 <dt>115</dt>
 <dd>
 blate forbærnan,      þeah hit wið ba twa sie <br>
 fæste gefeged,      fæder ealdgeweorc. <br>
 Ne þincð me þæt wundur      wuhte þe læsse <br>
 þæt ðios eorðe mæg      and egorstream, <br>
 swa ceald gesceaft,      cræfta nane <br>
 </dd>
 <dt>120</dt>
 <dd>
 ealles adwæscan      þæt þæt him on innan sticað <br>
 fyres gefeged      mid frean cræfte. <br>
 þæt is agen cræft      <strong>eagorstreames,</strong> <br>
 wætres and eorþan,      and on wolcnum eac, <br>
 and efne swa same      uppe ofer rodere. <br>
 </dd>
 <dt>125</dt>
 <dd>
 þonne is þæs fyres      frumstol on riht, <br>
 eard ofer eallum      oðrum gesceaftum <br>
 gesewenlicum      geond þisne sidan grund; <br>
 þeah hit wið ealla sie      eft gemenged <br>
 weoruldgesceafta,      þeah waldan ne mot <br>
 </dd>
 <dt>130</dt>
 <dd>
 þæt hit ænige      eallunga fordo <br>
 butan þæs leafe      þe us þis lif tiode, <br>
 þæt is se eca      and se ælmihtga. <br>
 Eorðe is hefigre      oðrum gesceaftum, <br>
 þicre geþuren,      <strong>forðæm</strong> hio þrage stod <br>
 </dd>
 <dt>135</dt>
 <dd>
 ealra gesceafta      under niðemæst, <br>
 buton þæm rodere,      þe þas ruman gesceaft <br>
 æghwylce dæge      utan ymbhwyrfeð, <br>
 and þeah þære eorðan      æfre ne oðrineð, <br>
 ne hire on nanre ne mot      near þonne on oðre <br>
 </dd>
 <dt>140</dt>
 <dd>
 stowe gestæppan;      striceð ymbutan <br>
 ufane and neoðane,      efenneah gehwæðer. <br>
 æghwilc gesceaft      þe we ymb sprecað <br>
 hæfð his agenne      eard onsundran, <br>
 bið þeah wið þæm oðrum      eac gemenged. <br>
 </dd>
 <dt>145</dt>
 <dd>
 Ne mæg hira ænig      butan oðrum bion. <br>
 þeah hi unsweotole      somod eardien, <br>
 swa nu eorðe and wæter      earfoðtæcne <br>
 unwisra gehwæm      wuniað on fyre, <br>
 þeah hi <strong>sindan</strong>      sweotole þæm wisum. <br>
 </dd>
 <dt>150</dt>
 <dd>
 Is þæt fyr swa same      fæst on þæm wætre <br>
 and on stanum eac      stille geheded <br>
 earfoðhawe,      is hwæðre þær. <br>
 Hafað fæder engla      fyr gebunden <br>
 efne to þon fæste      þæt hit fiolan ne mæg <br>
 </dd>
 <dt>155</dt>
 <dd>
 eft æt his eðle,      þær þæt oðer fyr <br>
 up ofer eall þis      eardfæst wunað. <br>
 Sona hit forlæteð      þas lænan gesceaft, <br>
 mid cele ofercumen,      gif hit on cyððe gewit, <br>
 and þeah wuhta gehwilc      wilnað þiderweard <br>
 </dd>
 <dt>160</dt>
 <dd>
 þær his mægðe bið      mæst ætgædre. <br>
 þu gestaðoladest      þurh þa strongan meaht, <br>
 weroda wuldorcyning,      wundorlice <br>
 eorðan swa fæste      þæt hio on ænige <br>
 healfe ne heldeð;      ne mæg hio hider ne þider <br>
 </dd>
 <dt>165</dt>
 <dd>
 sigan þe swiðor      þe hio symle dyde. <br>
 Hwæt, hi þeah eorðlices      auht ne haldeð, <br>
 is þeah efneðe      up and of dune <br>
 to feallanne      foldan ðisse, <br>
 þæm anlicost      þe on æge bið, <br>
 </dd>
 <dt>170</dt>
 <dd>
 gioleca on middan,      glideð hwæðre <br>
 æg ymbutan.      Swa stent eall weoruld <br>
 stille on tille,      streamas ymbutan, <br>
 lagufloda gelac,      lyfte and tungla, <br>
 and sio scire scell      scriðeð ymbutan <br>
 </dd>
 <dt>175</dt>
 <dd>
 dogora gehwilce;      dyde lange swa. <br>
 Hwæt, þu, ðioda god,      ðriefalde on us <br>
 sawle gesettest,      and hi siððan eac <br>
 styrest and stihtest      þurh ða strongan meaht, <br>
 þæt hire þy læsse      on ðæm lytlan ne bið <br>
 </dd>
 <dt>180</dt>
 <dd>
 anum fingre      þe hire on eallum bið <br>
 þæm lichoman.      Forðæm ic lytle ær <br>
 sweotole sæde      þæt sio sawl wære <br>
 þriefald gesceaft      þegna gehwilces, <br>
 forðæm uðwitan      ealle seggað <br>
 </dd>
 <dt>185</dt>
 <dd>
 ðætte an gecynd      ælcre saule <br>
 irsung sie,      oðer wilnung; <br>
 is sio ðridde gecynd      þæm twæm betere, <br>
 sio gesceadwisnes.      Nis ðæt scandlic cræft, <br>
 forðæm hit nænig hafað      neat buton monnum. <br>
 </dd>
 <dt>190</dt>
 <dd>
 Hæfð þa oðra twa      unrim wuhta; <br>
 hæfð þa wilnunga      welhwilc neten <br>
 and þa yrsunga      eac swa selfe. <br>
 Forðy men habbæð      geond middangeard <br>
 eorðgesceafta      ealla oferþungen, <br>
 </dd>
 <dt>195</dt>
 <dd>
 forðæm ðe hi habbað,      þæs ðe hi nabbað, <br>
 þone ænne cræft      þe we ær nemdon. <br>
 Sio gesceadwisnes      sceal on gehwelcum <br>
 þære wilnunge      waldan semle, <br>
 and irsunge      eac swa selfe; <br>
 </dd>
 <dt>200</dt>
 <dd>
 hio sceal mid geþeahte      þegnes mode, <br>
 mid andgite,      ealles waldan. <br>
 Hio is þæt mæste mægen      monnes saule <br>
 and se selesta      sundorcræfta. <br>
 Hwæt, þu ða saule,      sigora waldend, <br>
 </dd>
 <dt>205</dt>
 <dd>
 þeoda þrymcyning,      þus gesceope, <br>
 þæt hio hwearfode      on hire selfre <br>
 hire utan ymb,      swa swa eal deð <br>
 rineswifte rodor,      <strong>recene</strong> ymbscriðeð <br>
 dogora gehwilce      drihtnes meahtum <br>
 </dd>
 <dt>210</dt>
 <dd>
 þisne middangeard.      Swa deð monnes saul, <br>
 hweole gelicost,      hwærfeð ymbe hy selfe, <br>
 oft smeagende      ymb ðas eorðlican <br>
 drihtnes gesceafta      dagum and nihtum. <br>
 Hwilum <strong>ymb</strong> hi selfe      secende smeað, <br>
 </dd>
 <dt>215</dt>
 <dd>
 hwilum eft smeað      ymb þone ecan god, <br>
 sceppend hire.      Scriðende færð, <br>
 hweole gelicost,      hwærfð ymb hi selfe. <br>
 þonne hio ymb hire scyppend      mid gescead smeað, <br>
 hio bið up ahæfen      ofer hi selfe, <br>
 </dd>
 <dt>220</dt>
 <dd>
 ac hio bið eallunga      an hire selfre, <br>
 þonne hio ymb hi selfe      secende smeað; <br>
 hio bið swiðe fior      hire selfre beneoðan, <br>
 þonne hio þæs lænan      lufað and wundrað <br>
 eorðlicu þing      ofer ecne ræd. <br>
 </dd>
 <dt>225</dt>
 <dd>
 Hwæt, þu, ece god,      eard forgeafe <br>
 saulum on heofonum,      selest weorðlica <br>
 ginfæsta gifa,      god ælmihtig, <br>
 be geearnunga      anra gehwelcre. <br>
 Ealle hi scinað      ðurh þa sciran neaht <br>
 </dd>
 <dt>230</dt>
 <dd>
 hadre on heofonum,      na hwæðre þeah <br>
 ealle efenbeorhte.      Hwæt, we oft gesioð <br>
 hadrum nihtum      þætte heofonsteorran <br>
 ealle efenbeorhte      æfre ne scinað. <br>
 Hwæt, þu, ece god,      eac gemengest <br>
 </dd>
 <dt>235</dt>
 <dd>
 þa heofoncundan      hider wið eorðan, <br>
 saula wið lice;      siððan wuniað <br>
 þis eorðlice      and þæt ece samod, <br>
 saul in flæsce.      Hwæt, hi simle to ðe <br>
 <strong>hionan</strong> fundiað;      forðæm hi hider of ðe <br>
 </dd>
 <dt>240</dt>
 <dd>
 æror comon,      sculon eft to ðe. <br>
 Sceal se lichama      last weardigan <br>
 eft on eorðan,      forðæm he ær of hire <br>
 weox on weorulde.      Wunedon ætsomne <br>
 efen swa lange      swa him lyfed wæs <br>
 </dd>
 <dt>245</dt>
 <dd>
 from þæm ælmihtigan,      þe hi æror gio <br>
 gesomnade,      þæt is soð cining. <br>
 Se þas foldan gesceop      and hi gefylde þa <br>
 swiðe mislicum,      mine gefræge, <br>
 neata cynnum,      nergend user. <br>
 </dd>
 <dt>250</dt>
 <dd>
 He hi siððan asiow      sæda monegum <br>
 wuda and wyrta      weorulde sceatum. <br>
 Forgif nu, ece god,      urum modum, <br>
 þæt hi moten to þe,      metod alwuhta, <br>
 þurg þas earfoðu      up astigan, <br>
 </dd>
 <dt>255</dt>
 <dd>
 and of þisum bysegum,      bilewit fæder, <br>
 þeoda waldend,      to ðe cuman, <br>
 and þonne mid openum      eagum moten <br>
 modes ures,      ðurh ðinra mægna sped, <br>
 æwelm gesion      eallra gooda, <br>
 </dd>
 <dt>260</dt>
 <dd>
 þæt þu eart selfa      sigedrihten god, <br>
 ge þa eagan hal      ures modes, <br>
 þæt we hi on ðe selfum      siððan moten <br>
 afæstnian.      Fæder engla, todrif <br>
 þone þiccan mist      þe þrage nu <br>
 </dd>
 <dt>265</dt>
 <dd>
 wið þa eagan foran      usses modes <br>
 hangode hwyle,      hefig and þystre. <br>
 Onliht nu þa eagan      usses modes <br>
 mid þinum leohte,      lifes waldend, <br>
 forðæm þu eart sio birhtu,      bilewit fæder, <br>
 </dd>
 <dt>270</dt>
 <dd>
 soðes leohtes,      and þu selfa eart <br>
 sio fæste ræst,      fæder ælmihtig, <br>
 eallra soðfæstra.      Hwæt, þu softe gedest <br>
 þæt hi ðe selfne      gesion moten. <br>
 þu eart eallra þinga,      þeoda waldend, <br>
 </dd>
 <dt>275</dt>
 <dd>
 fruma and ende.      Hwæt, þu, fæder engla, <br>
 eall þing birest      eðelice <br>
 buton geswince.      þu eart selfa weg <br>
 and latteow eac      lifgendra gehwæs, <br>
 and sio wlitige stow      þe se weg to ligð, <br>
 </dd>
 <dt>280</dt>
 <dd>
 þe ealle to      a fundiað <br>
 men of moldan      on þa mæran gesceaft. <br>
 </dd>
 </dl>
 </body>