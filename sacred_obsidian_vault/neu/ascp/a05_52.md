<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_51.htm">Previous</a> 
 <a href="a05_53.htm">Next</a> 
 </center>
 <hr>
 <h1>The Paris Psalter: Psalm 52</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 On his heortan cwæð      unhydig sum, <br>
 ungleawlice,      þætte god nære; <br>
 heo onsceoniendlice      syndon <strong>gewordene</strong> <br>
 and heora willan      wraðe besmitene. <br>
 </dd>
 <dt>5</dt>
 <dd>
 Næs þa goddoend      se þe god wiste, <br>
 ne an furðum      ealra wære. <br>
 þa of heofenum beseah      halig drihten <br>
 ofer manna bearn,      hwæðer his mihta ða <br>
 andgyt ænig      ealra hæfde, <br>
 </dd>
 <dt>10</dt>
 <dd>
 oððe god wolde      georne secan. <br>
 Ealle heo on ane      idelnesse <br>
 symle besegan;      þa wæs <strong>soð</strong> <strong>nan</strong> mann <br>
 þe god wolde      georne wyrcan; <br>
 ne an furþum      ealra wære. <br>
 </dd>
 <dt>15</dt>
 <dd>
 Ac ge þæs ealle ne magon      andgyt habban <br>
 þe unrihtes      elne wyrceað <br>
 and min folc fretað      swa fælne hlaf, <br>
 ne hio god wyllað      georne ciegan; <br>
 þær hio forhtigað,      frecnes egesan <br>
 </dd>
 <dt>20</dt>
 <dd>
 æniges ne þurfon.      <br>
 Forþam manna ban      mihtig drihten <br>
 <strong>liste</strong> tosceadeð,      þa him liciað; <br>
 beoð þa <strong>gehyrwede</strong>      þe forhycggeað god. <br>
 Hwylc Israela      ece hælu <br>
 </dd>
 <dt>25</dt>
 <dd>
 syleð of Sione      nymðe sylfa god, <br>
 þonne he his folc      fægere alyseð <br>
 of hæftnyde,      halig drihten? <br>
 þonne Iacob byð      on glædum sælum <br>
 and Israelas      ealle bliðe. <br>
 </dd>
 </dl>
 </body>