<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_07.htm">Previous</a> 
 <a href="a06_09.htm">Next</a> 
 </center>
 <hr>
 <h1>The Meters of Boethius: Meter 8</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Sona swa se wisdom      þas word hæfde <br>
 swetole areahte,      he þa siððan ongan <br>
 singan soðcwidas,      and þus selfa cwæð: <br>
 Hwæt, sio forme eld      foldbuendum <br>
 </dd>
 <dt>5</dt>
 <dd>
 geond eorðan sceat      æghwam dohte, <br>
 þa þa anra gehwæm      on eorðwæstmum <br>
 genoh ðuhte.      Nis hit nu ða swelc! <br>
 Næron þa geond weorulde      welige hamas, <br>
 ne mislice      mettas ne drincas, <br>
 </dd>
 <dt>10</dt>
 <dd>
 ne hi þara hrægla      huru ne gemdon <br>
 þe nu drihtguman      diorost lætað. <br>
 Forðæm hiora nænig      næs þa gieta, <br>
 ne hi ne gesawon      sundbuende, <br>
 ne ymbutan hi      awer ne herdon. <br>
 </dd>
 <dt>15</dt>
 <dd>
 Hwæt, hi firenlusta      frece ne wæron, <br>
 buton swa hi meahton      gemetlicost <br>
 ða gecynd began      þe him Crist gesceop, <br>
 and hi æne on dæge      æton symle <br>
 on æfentid      eorðan wæstmas, <br>
 </dd>
 <dt>20</dt>
 <dd>
 wudes and wyrta,      nalles win druncon <br>
 scir of steape.      Næs þa scealca nan <br>
 þe mete oððe drinc      mængan cuðe, <br>
 wæter wið hunige,      ne heora wæda þon ma <br>
 sioloce siowian,      ne hi siarocræftum <br>
 </dd>
 <dt>25</dt>
 <dd>
 godweb giredon,      ne hi gimreced <br>
 setton searolice,      ac hi simle him <br>
 eallum tidum      ute slepon <br>
 under beamsceade,      druncon burnan wæter, <br>
 calde wyllan.      Nænig cepa ne seah <br>
 </dd>
 <dt>30</dt>
 <dd>
 ofer eargeblond      ellendne wearod, <br>
 ne huru ymbe sciphergas      <strong>scealcas</strong> ne herdon, <br>
 ne furðum fira nan      ymb gefeoht sprecan. <br>
 Næs ðeos eorðe besmiten      awer þa geta <br>
 beornes blode      þe hine bill rude, <br>
 </dd>
 <dt>35</dt>
 <dd>
 ne furðum wundne wer      weoruldbuende <br>
 gesawan under sunnan.      Nænig siððan wæs <br>
 weorð on weorulde,      gif mon his willan ongeat <br>
 yfelne mid eldum;      he wæs æghwæm lað. <br>
 Eala, þær hit wurde      oððe wolde god <br>
 </dd>
 <dt>40</dt>
 <dd>
 þæt on eorðan nu      ussa tida <br>
 geond þas widan weoruld      wæren æghwæs <br>
 swelce under sunnan.      Ac hit is sæmre nu, <br>
 þæt ðeos gitsunc hafað      gumena gehwelces <br>
 mod amerred,      þæt he maran ne recð, <br>
 </dd>
 <dt>45</dt>
 <dd>
 ac hit on witte      weallende byrnð. <br>
 Efne sio gitsung      þe nænne grund hafað <br>
 swearte swæfeð      sumes onlice <br>
 efne þam munte      þe nu monna bearn <br>
 Etne hatað.      Se on iglonde <br>
 </dd>
 <dt>50</dt>
 <dd>
 Sicilia      swefle byrneð, <br>
 þæt mon helle fyr      hateð wide, <br>
 forþæm hit symle bið      sinbyrnende, <br>
 and ymbutan hit      oðra stowa <br>
 blate forbærnð      biteran lege. <br>
 </dd>
 <dt>55</dt>
 <dd>
 Eala, hwæt se forma      feohgitsere <br>
 wære on worulde,      se þas wongstedas <br>
 grof æfter golde      and æfter gimcynnum. <br>
 Hwæt, he frecnu gestreon      funde mænegum <br>
 bewrigen on weorulde,      wætere oððe eorðan. <br>
 </dd>
 </dl>
 </body>