<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a01_01.htm">Previous</a> 
 <a href="a01_03.htm">Next</a> 
 </center>
 <hr>
 <h1>Exodus</h1>
 <p><cite>Verse Indeterminate Unknown</cite></p>
 <dl compact>
 <dt></dt>
 <dd>
 Hwæt! We feor and neah      gefrigen habað <br>
 ofer middangeard      Moyses domas, <br>
 wræclico wordriht,      wera cneorissum,-- <br>
 in uprodor      eadigra gehwam <br>
 </dd>
 <dt>5</dt>
 <dd>
 æfter bealusiðe      bote lifes, <br>
 lifigendra gehwam      langsumne ræd,-- <br>
 hæleðum secgan.      Gehyre se ðe wille! <br>
 þone on westenne      <strong>weroda</strong> drihten, <br>
 soðfæst cyning,      mid his sylfes miht <br>
 </dd>
 <dt>10</dt>
 <dd>
 gewyrðode,      and him wundra fela, <br>
 ece alwalda,      in æht forgeaf. <br>
 He wæs leof gode,      leoda aldor, <br>
 horsc and hreðergleaw,      herges wisa, <br>
 freom folctoga.      Faraones cyn, <br>
 </dd>
 <dt>15</dt>
 <dd>
 godes <strong>andsacan,</strong>      gyrdwite band, <br>
 þær him gesealde      sigora waldend, <br>
 modgum <strong>magoræswan,</strong>      his maga feorh, <br>
 onwist eðles,      Abrahames sunum. <br>
 Heah wæs þæt handlean      and him hold frea, <br>
 </dd>
 <dt>20</dt>
 <dd>
 gesealde wæpna geweald      wið wraðra gryre, <br>
 ofercom mid þy campe      cneomaga fela, <br>
 <strong>feonda</strong> folcriht.      ða wæs forma sið <br>
 þæt hine weroda god      wordum nægde, <br>
 þær he him gesægde      soðwundra fela, <br>
 </dd>
 <dt>25</dt>
 <dd>
 hu þas woruld worhte      witig drihten, <br>
 eorðan ymbhwyrft      and uprodor, <br>
 gesette sigerice,      and his sylfes naman, <br>
 ðone yldo bearn      ær ne cuðon, <br>
 frod fædera cyn,      þeah hie fela wiston. <br>
 </dd>
 <dt>30</dt>
 <dd>
 Hæfde he þa geswiðed      soðum cræftum <br>
 and gewurðodne      werodes aldor, <br>
 Faraones feond,      on forðwegas. <br>
 þa wæs ingere      ealdum witum <br>
 deaðe gedrenced      drihtfolca mæst; <br>
 </dd>
 <dt>35</dt>
 <dd>
 hordwearda hryre      heaf wæs geniwad, <br>
 swæfon seledreamas,      since berofene. <br>
 Hæfde mansceaðan      æt middere niht <br>
 frecne gefylled,      frumbearna fela, <br>
 abrocene burhweardas.      Bana wide scrað, <br>
 </dd>
 <dt>40</dt>
 <dd>
 lað leodhata,      land <strong>drysmyde</strong> <br>
 deadra hræwum,      dugoð forð gewat, <br>
 wop wæs wide,      worulddreama lyt. <br>
 Wæron hleahtorsmiðum      handa belocene, <br>
 alyfed laðsið      leode gretan; <br>
 </dd>
 <dt>45</dt>
 <dd>
 folc ferende,      <strong>feond</strong> wæs bereafod, <br>
 hergas on helle.      <strong>Heofung</strong> þider becom, <br>
 druron deofolgyld.      Dæg wæs mære <br>
 ofer middangeard      þa seo mengeo for. <br>
 Swa þæs fæsten dreah      fela missera, <br>
 </dd>
 <dt>50</dt>
 <dd>
 ealdwerige,      Egypta folc, <br>
 þæs þe hie wideferð      wyrnan þohton <br>
 Moyses magum,      gif hie metod lete, <br>
 on langne lust      leofes siðes. <br>
 Fyrd wæs gefysed,      from se ðe lædde, <br>
 </dd>
 <dt>55</dt>
 <dd>
 modig <strong>magoræswa,</strong>      mægburh heora. <br>
 Oferfor he mid þy folce      fæstena worn, <br>
 land and leodweard      laðra manna, <br>
 enge anpaðas,      uncuð gelad, <br>
 oðþæt hie on Guðmyrce      gearwe bæron, <br>
 </dd>
 <dt>60</dt>
 <dd>
 (wæron land heora      lyfthelme beþeaht), <br>
 mearchofu morheald.      Moyses ofer þa, <br>
 fela meoringa,      fyrde gelædde. <br>
 Heht þa ymb twa niht      <strong>tirfæste</strong> hæleð, <br>
 siððan hie feondum      oðfaren hæfdon, <br>
 </dd>
 <dt>65</dt>
 <dd>
 ymbwicigean      werodes bearhtme <br>
 mid ælfere      æthanes byrig, <br>
 mægnes mæste      mearclandum on. <br>
 Nearwe genyddon      on norðwegas, <br>
 wiston him be suðan      Sigelwara land, <br>
 </dd>
 <dt>70</dt>
 <dd>
 forbærned burhhleoðu,      brune leode, <br>
 hatum heofoncolum.      þær halig god <br>
 wið færbryne      folc gescylde, <br>
 bælce oferbrædde      byrnendne heofon, <br>
 halgan nette      hatwendne lyft. <br>
 </dd>
 <dt>75</dt>
 <dd>
 Hæfde wederwolcen      widum fæðmum <br>
 eorðan and uprodor      efne gedæled, <br>
 lædde leodwerod,      ligfyr adranc, <br>
 hate heofontorht.      Hæleð wafedon, <br>
 drihta gedrymost.      <strong>Dægsceades</strong> hleo <br>
 </dd>
 <dt>80</dt>
 <dd>
 wand ofer wolcnum;      hæfde witig god <br>
 sunnan siðfæt      <strong>segle</strong> ofertolden, <br>
 swa þa mæstrapas      men ne cuðon, <br>
 ne ða seglrode      geseon meahton, <br>
 eorðbuende      ealle cræfte, <br>
 </dd>
 <dt>85</dt>
 <dd>
 hu afæstnod wæs      feldhusa mæst, <br>
 siððan he mid wuldre      geweorðode <br>
 þeodenholde.      þa wæs þridda wic <br>
 folce to frofre.      Fyrd eall geseah <br>
 hu þær hlifedon      halige seglas, <br>
 </dd>
 <dt>90</dt>
 <dd>
 lyftwundor leoht;      leode ongeton, <br>
 dugoð Israhela,      þæt þær drihten cwom <br>
 weroda drihten,      wicsteal metan. <br>
 Him beforan foran      fyr and wolcen <br>
 in beorhtrodor,      beamas twegen, <br>
 </dd>
 <dt>95</dt>
 <dd>
 þara æghwæðer      efngedælde <br>
 heahþegnunga      haliges gastes, <br>
 deormodra sið      dagum and nihtum. <br>
 þa ic on morgen gefrægn      modes rofan <br>
 hebban herebyman      hludan stefnum, <br>
 </dd>
 <dt>100</dt>
 <dd>
 wuldres woman.      Werod eall aras, <br>
 modigra mægen,      swa him Moyses bebead, <br>
 mære magoræswa,      metodes folce, <br>
 fus fyrdgetrum.      Forð gesawon <br>
 lifes latþeow      lifweg metan; <br>
 </dd>
 <dt>105</dt>
 <dd>
 swegl siðe weold,      sæmen æfter <br>
 foron flodwege.      Folc wæs on salum, <br>
 hlud <strong>herges</strong> cyrm.      Heofonbeacen astah <br>
 æfena gehwam,      oðer wundor, <br>
 syllic æfter sunnan      setlrade beheold, <br>
 </dd>
 <dt>110</dt>
 <dd>
 ofer leodwerum      lige scinan, <br>
 byrnende beam.      Blace stodon <br>
 ofer sceotendum      scire leoman; <br>
 scinon scyldhreoðan,      <strong>sceado</strong> swiðredon, <br>
 neowle nihtscuwan      neah ne mihton <br>
 </dd>
 <dt>115</dt>
 <dd>
 heolstor ahydan;      heofoncandel barn. <br>
 Niwe nihtweard      nyde sceolde <br>
 wician ofer weredum,      þy læs him westengryre, <br>
 har <strong>hæðbroga,</strong>      holmegum wederum <br>
 <strong>on</strong> ferclamme      ferhð <strong>getwæfde.</strong> <br>
 </dd>
 <dt>120</dt>
 <dd>
 Hæfde foregenga      fyrene loccas, <br>
 blace beamas;      bellegsan hweop <br>
 in þam hereþreate,      hatan lige, <br>
 þæt he on westenne      werod forbærnde, <br>
 nymðe hie modhwate      Moyses hyrde. <br>
 </dd>
 <dt>125</dt>
 <dd>
 Scean scir werod,      scyldas lixton, <br>
 gesawon randwigan      rihte stræte, <br>
 segn ofer sweoton,      oðþæt sæfæsten <br>
 landes æt ende      <strong>leodmægne</strong> forstod, <br>
 fus on forðweg.      Fyrdwic aras; <br>
 </dd>
 <dt>130</dt>
 <dd>
 wyrpton hie werige,      wiste genægdon <br>
 modige meteþegnas,      hyra mægen beton. <br>
 Bræddon æfter beorgum,      siððan byme sang, <br>
 flotan feldhusum.      þa wæs feorðe wic, <br>
 randwigena ræst,      be þan readan sæ. <br>
 </dd>
 <dt>135</dt>
 <dd>
 ðær on fyrd hyra      færspell becwom, <br>
 oht inlende.      Egsan stodan, <br>
 wælgryre weroda;      wræcmon gebad <br>
 laðne lastweard,      se ðe him lange ær <br>
 eðelleasum      onnied gescraf, <br>
 </dd>
 <dt>140</dt>
 <dd>
 wean witum fæst.      Wære ne gymdon, <br>
 ðeah þe se yldra cyning      ær ge... <br>
 þa wearð yrfeweard      ingefolca, <br>
 manna æfter maðmum,      þæt he swa miceles geðah. <br>
 Ealles þæs forgeton      siððan grame wurdon <br>
 </dd>
 <dt>145</dt>
 <dd>
 Egypta cyn      <strong>ymbe</strong> antwig; <br>
 ða <strong>heo</strong> his mægwinum      morðor fremedon, <br>
 wroht berenedon,      wære fræton. <br>
 Wæron heaðowylmas      heortan getenge, <br>
 mihtmod wera;      manum treowum <br>
 </dd>
 <dt>150</dt>
 <dd>
 woldon hie þæt feorhlean      facne gyldan, <br>
 þætte <strong>hie</strong> þæt dægweorc      dreore gebohte, <br>
 Moyses leode,      þær him mihtig god <br>
 on ðam spildsiðe      spede forgefe. <br>
 þa him eorla mod      ortrywe wearð <br>
 </dd>
 <dt>155</dt>
 <dd>
 siððan hie gesawon      of suðwegum <br>
 fyrd Faraonis      forð ongangan, <br>
 oferholt wegan,      eored lixan, <br>
 (garas trymedon,      guð hwearfode, <br>
 blicon bordhreoðan,      byman sungon), <br>
 </dd>
 <dt>160</dt>
 <dd>
 þufas þunian,      þeod mearc tredan, <br>
 on hwæl      <br>
 <strong>Hreopon</strong> herefugolas,      hilde grædige, <br>
 deawigfeðere      ofer drihtneum, <br>
 wonn wælceasega.      Wulfas sungon <br>
 </dd>
 <dt>165</dt>
 <dd>
 atol æfenleoð      ætes on wenan, <br>
 carleasan deor,      cwyldrof beodan <br>
 on laðra last      leodmægnes <strong>fyl.</strong> <br>
 Hreopon mearcweardas      middum nihtum, <br>
 fleah fæge gast,      folc wæs gehæged. <br>
 </dd>
 <dt>170</dt>
 <dd>
 Hwilum of þam werode      wlance þegnas <br>
 mæton milpaðas      meara bogum. <br>
 Him þær segncyning      wið þone segn foran, <br>
 manna þengel,      mearcþreate rad; <br>
 guðweard gumena      grimhelm gespeon, <br>
 </dd>
 <dt>175</dt>
 <dd>
 cyning cinberge,      (cumbol lixton), <br>
 wiges on wenum,      wælhlencan <strong>sceoc,</strong> <br>
 het his hereciste      healdan georne <br>
 fæst <strong>fyrdgetrum.</strong>      Freond <strong>onsegon</strong> <br>
 laðum eagan      landmanna cyme. <br>
 </dd>
 <dt>180</dt>
 <dd>
 Ymb hine wægon      wigend unforhte, <br>
 hare <strong>heorowulfas</strong>      hilde gretton, <br>
 þurstige þræcwiges,      þeodenholde. <br>
 Hæfde him alesen      leoda dugeðe <br>
 tireadigra      twa þusendo, <br>
 </dd>
 <dt>185</dt>
 <dd>
 þæt wæron cyningas      and cneowmagas, <br>
 on þæt eade riht,      æðelum deore. <br>
 Forðon anra gehwilc      ut alædde <br>
 wæpnedcynnes,      wigan æghwilcne <br>
 þara þe he on ðam fyrste      findan mihte. <br>
 </dd>
 <dt>190</dt>
 <dd>
 Wæron ingemen      ealle ætgædere, <br>
 cyningas on corðre.      Cuð oft gebad <br>
 horn on heape      to hwæs hægstealdmen, <br>
 guðþreat gumena,      gearwe bæron. <br>
 Swa þær eorp werod,      ecan læddon, <br>
 </dd>
 <dt>195</dt>
 <dd>
 lað æfter laðum,      leodmægnes worn, <br>
 þusendmælum;      þider wæron fuse. <br>
 Hæfdon hie gemynted      to þam mægenheapum <br>
 to þam ærdæge      Israhela cynn <br>
 billum abreotan      on hyra broðorgyld. <br>
 </dd>
 <dt>200</dt>
 <dd>
 Forþon wæs in wicum      wop up ahafen, <br>
 atol æfenleoð,      egesan stodon, <br>
 weredon wælnet,      þa se woma cwom. <br>
 Flugon frecne spel,      feond wæs anmod, <br>
 werud wæs wigblac,      oðþæt wlance forsceaf <br>
 </dd>
 <dt>205</dt>
 <dd>
 mihtig engel,      se ða menigeo beheold, <br>
 þæt þær gelaðe mid him      leng ne mihton <br>
 geseon tosomne;      sið wæs gedæled. <br>
 Hæfde nydfara      nihtlangne fyrst, <br>
 þeah ðe him on healfa gehwam      hettend seomedon, <br>
 </dd>
 <dt>210</dt>
 <dd>
 mægen oððe merestream;      nahton maran hwyrft. <br>
 Wæron orwenan      eðelrihtes, <br>
 sæton æfter beorgum      in blacum reafum, <br>
 wean on wenum;      wæccende bad <br>
 eall seo sibgedriht      somod ætgædere <br>
 </dd>
 <dt>215</dt>
 <dd>
 maran mægenes,      oð Moyses bebead <br>
 eorlas on uhttid      ærnum <strong>bemum</strong> <br>
 folc somnigean,      frecan arisan, <br>
 habban heora hlencan,      hycgan on ellen, <br>
 beran beorht searo,      beacnum cigean <br>
 </dd>
 <dt>220</dt>
 <dd>
 sweot sande near.      Snelle gemundon <br>
 weardas wigleoð,      werod wæs gefysed, <br>
 brudon ofer burgum,      (byman gehyrdon), <br>
 flotan feldhusum,      fyrd wæs on ofste. <br>
 Siððan hie getealdon      wið þam teonhete <br>
 </dd>
 <dt>225</dt>
 <dd>
 on þam forðherge      feðan twelfe <br>
 <strong>moderofra;</strong>      mægen wæs onhrered. <br>
 Wæs on anra gehwam      æðelan cynnes <br>
 alesen under lindum      leoda duguðe <br>
 on folcgetæl      fiftig cista; <br>
 </dd>
 <dt>230</dt>
 <dd>
 hæfde cista gehwilc      cuðes werodes <br>
 garberendra,      guðfremmendra, <br>
 <em>X</em> hund geteled,      tireadigra. <br>
 þæt wæs wiglic werod;      <strong>wace</strong> ne gretton <br>
 in þæt rincgetæl      ræswan herges, <br>
 </dd>
 <dt>235</dt>
 <dd>
 þa þe for geoguðe      gyt ne mihton <br>
 under bordhreoðan      breostnet wera <br>
 wið flane feond      folmum werigean, <br>
 ne him bealubenne      gebiden hæfdon <br>
 ofer linde lærig,      licwunde swor, <br>
 </dd>
 <dt>240</dt>
 <dd>
 gylpplegan gares.      Gamele ne moston, <br>
 hare heaðorincas,      hilde onþeon, <br>
 gif him modheapum      mægen swiðrade, <br>
 ac hie be wæstmum      <strong>on</strong> wig curon, <br>
 hu in leodscipe      læstan wolde <br>
 </dd>
 <dt>245</dt>
 <dd>
 mod mid aran,      eac þan mægnes cræft, <br>
 garbeames feng.      <br>
 þa wæs handrofra      here ætgædere, <br>
 fus forðwegas.      Fana up <strong>gerad,</strong> <br>
 beama beorhtost;      <strong>bidon</strong> ealle þa gen <br>
 </dd>
 <dt>250</dt>
 <dd>
 hwonne siðboda      sæstreamum neah <br>
 leoht ofer lindum      lyftedoras bræc. <br>
 Ahleop þa for hæleðum      hildecalla, <br>
 bald beohata,      bord up ahof, <br>
 heht þa folctogan      fyrde gestillan, <br>
 </dd>
 <dt>255</dt>
 <dd>
 þenden modiges meðel      monige gehyrdon. <br>
 Wolde reordigean      rices hyrde <br>
 ofer hereciste      halgan stefne, <br>
 werodes wisa      wurðmyndum spræc: <br>
 "Ne beoð ge þy forhtran,      þeah þe Faraon brohte <br>
 </dd>
 <dt>260</dt>
 <dd>
 sweordwigendra      side hergas, <br>
 eorla unrim!      Him eallum wile <br>
 mihtig drihten      þurh mine hand <br>
 to dæge þissum      dædlean gyfan, <br>
 þæt hie lifigende      leng ne moton <br>
 </dd>
 <dt>265</dt>
 <dd>
 ægnian mid yrmðum      Israhela cyn. <br>
 Ne willað eow andrædan      deade feðan, <br>
 fæge ferhðlocan,      fyrst is æt ende <br>
 lænes lifes.      Eow is lar godes <br>
 abroden of breostum.      Ic on beteran ræd, <br>
 </dd>
 <dt>270</dt>
 <dd>
 þæt ge gewurðien      wuldres aldor, <br>
 and eow liffrean      lissa bidde, <br>
 sigora gesynto,      þær ge siðien. <br>
 þis is se ecea      Abrahames god, <br>
 frumsceafta frea,      se ðas fyrd wereð, <br>
 </dd>
 <dt>275</dt>
 <dd>
 modig and mægenrof,      mid þære miclan hand." <br>
 Hof ða for hergum      hlude stefne <br>
 lifigendra <strong>leod,</strong>      þa he to leodum spræc: <br>
 "Hwæt, ge nu eagum to      on lociað, <br>
 folca leofost,      færwundra sum, <br>
 </dd>
 <dt>280</dt>
 <dd>
 hu ic sylfa sloh      and þeos swiðre hand <br>
 grene tacne      garsecges deop. <br>
 Yð up færeð,      ofstum wyrceð <br>
 wæter <strong>wealfæsten.</strong>      Wegas syndon dryge, <br>
 haswe herestræta,      holm gerymed, <br>
 </dd>
 <dt>285</dt>
 <dd>
 ealde staðolas,      þa ic ær ne gefrægn <br>
 ofer middangeard      men geferan, <br>
 fage feldas,      þa forð heonon <br>
 in ece <strong>tid</strong>      yðe þeahton, <br>
 sælde sægrundas.      Suðwind fornam <br>
 </dd>
 <dt>290</dt>
 <dd>
 bæðweges blæst,      <strong>brim</strong> is areafod, <br>
 sand sæcir <strong>spaw.</strong>      Ic wat soð gere <br>
 þæt eow mihtig god      miltse gecyðde, <br>
 eorlas ærglade.      Ofest is selost <br>
 þæt ge of feonda      fæðme weorðen, <br>
 </dd>
 <dt>295</dt>
 <dd>
 nu se agend      up arærde <br>
 reade streamas      in randgebeorh. <br>
 Syndon þa foreweallas      fægre gestepte, <br>
 wrætlicu wægfaru,      oð wolcna hrof." <br>
 æfter þam wordum      werod eall aras, <br>
 </dd>
 <dt>300</dt>
 <dd>
 modigra mægen.      Mere stille bad. <br>
 Hofon herecyste      hwite linde, <br>
 segnas on sande.      Sæweall astah, <br>
 uplang gestod      wið Israhelum <br>
 andægne fyrst.      Wæs seo eorla gedriht <br>
 </dd>
 <dt>305</dt>
 <dd>
 anes modes,      <br>
 fæstum fæðmum      freoðowære heold. <br>
 Nalles hige gehyrdon      haliges lare, <br>
 siððan leofes leoþ      læste near <br>
 sweg swiðrode      and sances bland. <br>
 </dd>
 <dt>310</dt>
 <dd>
 þa þæt feorðe cyn      fyrmest eode, <br>
 wod on wægstream,      wigan on heape, <br>
 ofer grenne grund,      Iudisc feða <br>
 <strong>on</strong> orette      <strong>on</strong> uncuð gelad <br>
 for his mægwinum.      Swa him mihtig god <br>
 </dd>
 <dt>315</dt>
 <dd>
 þæs dægweorces      deop lean forgeald, <br>
 siððan him gesælde      sigorworca hreð, <br>
 þæt he ealdordom      agan sceolde <br>
 ofer cynericu,      cneowmaga blæd. <br>
 Hæfdon him to segne,      þa hie on sund stigon, <br>
 </dd>
 <dt>320</dt>
 <dd>
 ofer bordhreoðan      beacen aræred <br>
 in þam garheape,      gyldenne <strong>leon,</strong> <br>
 drihtfolca mæst,      deora cenost. <br>
 Be þam herewisan      hynðo ne woldon <br>
 be him lifigendum      lange þolian, <br>
 </dd>
 <dt>325</dt>
 <dd>
 þonne hie to guðe      garwudu rærdon <br>
 ðeoda ænigre.      <strong>þracu</strong> wæs on ore, <br>
 heard handplega,      hægsteald modige <br>
 wæpna wælslihtes,      wigend unforhte, <br>
 bilswaðu blodige,      beadumægnes ræs, <br>
 </dd>
 <dt>330</dt>
 <dd>
 grimhelma gegrind,      þær Iudas for. <br>
 æfter þære fyrde      flota modgade, <br>
 Rubenes sunu.      Randas bæron <br>
 sæwicingas      ofer sealtne mersc, <br>
 <strong>manna</strong> menio;      micel angetrum <br>
 </dd>
 <dt>335</dt>
 <dd>
 eode unforht.      He his ealdordom <br>
 synnum aswefede,      þæt he siðor for <br>
 on leofes last.      Him on leodsceare <br>
 frumbearnes riht      freobroðor oðþah, <br>
 ead and æðelo;      he wæs gearu swa þeah. <br>
 </dd>
 <dt>340</dt>
 <dd>
 þær <strong>forð</strong> æfter him      folca þryðum <br>
 sunu Simeones      sweotum comon; <br>
 þridde þeodmægen      (þufas wundon <br>
 ofer garfare)      guðcyste onþrang <br>
 deawig sceaftum.      Dægwoma becwom <br>
 </dd>
 <dt>345</dt>
 <dd>
 ofer <strong>garsecge,</strong>      godes beacna sum, <br>
 morgen mæretorht;      mægen forð gewat. <br>
 þa þær folcmægen      for æfter oðrum, <br>
 isernhergum.      An wisode <br>
 mægenþrymmum mæst,      þy he mære wearð, <br>
 </dd>
 <dt>350</dt>
 <dd>
 on forðwegas      folc æfter wolcnum, <br>
 cynn æfter cynne.      Cuðe æghwilc <br>
 mægburga riht,      swa him Moises bead, <br>
 eorla æðelo.      Him wæs an fæder, <br>
 leof leodfruma,      landriht geþah, <br>
 </dd>
 <dt>355</dt>
 <dd>
 frod on ferhðe,      freomagum leof. <br>
 Cende cneowsibbe      cenra manna <br>
 heahfædera sum,      halige þeode, <br>
 Israela cyn,      onriht godes, <br>
 swa þæt orþancum      ealde reccað <br>
 </dd>
 <dt>360</dt>
 <dd>
 þa þe mægburge      mæst gefrunon, <br>
 frumcyn feora,      fæderæðelo gehwæs. <br>
 Niwe flodas      Noe oferlað, <br>
 þrymfæst þeoden,      mid his þrim sunum, <br>
 þone deopestan      <strong>drencefloda</strong> <br>
 </dd>
 <dt>365</dt>
 <dd>
 þara ðe gewurde      on woruldrice. <br>
 Hæfde him on hreðre      halige treowa; <br>
 forþon he gelædde      ofer lagustreamas <br>
 maðmhorda mæst,      mine <strong>gefræge.</strong> <br>
 On feorhgebeorh      foldan hæfde <br>
 </dd>
 <dt>370</dt>
 <dd>
 eallum eorðcynne      ece lafe, <br>
 frumcneow <strong>gehwæs,</strong>      fæder and moder <br>
 tuddorteondra,      geteled rime <br>
 mismicelra      þonne men cunnon, <br>
 snottor sæleoda.      Eac þon sæda gehwilc <br>
 </dd>
 <dt>375</dt>
 <dd>
 on bearm scipes      beornas feredon, <br>
 þara þe under      heofonum hæleð bryttigað. <br>
 Swa þæt wise men      wordum secgað <br>
 þæt from Noe      nigoða wære <br>
 fæder Abrahames      on folctale. <br>
 </dd>
 <dt>380</dt>
 <dd>
 þæt is se Abraham      se him engla god <br>
 naman niwan asceop;      eac þon neah and feor <br>
 halige heapas      in gehyld bebead, <br>
 werþeoda geweald;      he on wræce lifde. <br>
 Siððan he gelædde      leofost feora <br>
 </dd>
 <dt>385</dt>
 <dd>
 haliges hæsum;      heahlond stigon <br>
 sibgemagas,      on Seone beorh. <br>
 Wære hie þær fundon,      wuldor gesawon, <br>
 halige heahtreowe,      swa hæleð gefrunon. <br>
 þær eft se snottra      sunu Dauides, <br>
 </dd>
 <dt>390</dt>
 <dd>
 wuldorfæst cyning,      witgan larum <br>
 getimbrede      tempel gode, <br>
 <strong>alh</strong> haligne,      eorðcyninga <br>
 se wisesta      on woruldrice, <br>
 heahst and haligost,      hæleðum gefrægost, <br>
 </dd>
 <dt>395</dt>
 <dd>
 mæst and mærost,      þara þe manna bearn, <br>
 fira æfter foldan,      folmum geworhte. <br>
 To þam meðelstede      magan gelædde <br>
 Abraham Isaac.      Adfyr onbran; <br>
 fyrst ferhðbana      no þy <strong>fægenra</strong> wæs. <br>
 </dd>
 <dt>400</dt>
 <dd>
 Wolde þone lastweard      lige gesyllan, <br>
 in bælblyse      beorna selost, <br>
 his swæsne sunu      to sigetibre, <br>
 angan ofer eorðan      yrfelafe, <br>
 feores frofre,      ða he swa forð gebad, <br>
 </dd>
 <dt>405</dt>
 <dd>
 leodum to lafe,      langsumne hiht. <br>
 He þæt gecyðde,      þa he þone cniht genam <br>
 fæste mid folmum,      folccuð geteag <br>
 ealde lafe,      (ecg grymetode), <br>
 þæt he him lifdagas      leofran ne wisse <br>
 </dd>
 <dt>410</dt>
 <dd>
 þonne he hyrde      heofoncyninge. <br>
 Up aræmde      <strong>Abraham</strong> <strong>þa;</strong> <br>
 se eorl wolde slean      eaferan sinne <br>
 unweaxenne,      <strong>ecgum</strong> reodan <br>
 magan mid mece,      gif hine <strong>metod</strong> lete. <br>
 </dd>
 <dt>415</dt>
 <dd>
 Ne wolde him beorht fæder      bearn ætniman, <br>
 halig tiber,      ac mid handa befeng. <br>
 þa him styran cwom      stefn of heofonum, <br>
 wuldres hleoðor,      word æfter spræc: <br>
 "Ne sleh þu, Abraham,      þin agen bearn, <br>
 </dd>
 <dt>420</dt>
 <dd>
 sunu mid sweorde!      Soð is gecyðed, <br>
 nu þin cunnode      cyning alwihta, <br>
 þæt þu wið waldend      wære heolde, <br>
 fæste treowe,      seo þe freoðo sceal <br>
 in lifdagum      lengest weorðan, <br>
 </dd>
 <dt>425</dt>
 <dd>
 awa to aldre      unswiciendo. <br>
 Hu þearf mannes sunu      maran treowe? <br>
 Ne behwylfan mæg      heofon and eorðe <br>
 his wuldres word,      widdra and siddra <br>
 þonne befæðman mæge      foldan sceattas, <br>
 </dd>
 <dt>430</dt>
 <dd>
 eorðan ymbhwyrft      and uprodor, <br>
 garsecges gin      and þeos geomre lyft. <br>
 <strong>He</strong> að swereð,      engla þeoden, <br>
 wyrda waldend      and wereda god, <br>
 soðfæst sigora,      þurh his sylfes lif, <br>
 </dd>
 <dt>435</dt>
 <dd>
 þæt þines cynnes      and cneowmaga, <br>
 randwiggendra,      rim ne cunnon, <br>
 yldo ofer eorðan,      ealle cræfte <br>
 to gesecgenne      soðum wordum, <br>
 nymðe hwylc þæs snottor      in sefan weorðe <br>
 </dd>
 <dt>440</dt>
 <dd>
 þæt he ana mæge      ealle geriman <br>
 stanas on eorðan,      steorran on heofonum, <br>
 sæbeorga <strong>sand,</strong>      sealte yða; <br>
 ac hie gesittað      be sæm tweonum <br>
 oð Egipte      incaðeode <br>
 </dd>
 <dt>445</dt>
 <dd>
 land Cananea,      leode þine, <br>
 freobearn fæder,      folca selost." <br>
 Folc wæs afæred,      flodegsa becwom <br>
 gastas geomre,      geofon deaðe hweop. <br>
 Wæron beorhhliðu      blode bestemed, <br>
 </dd>
 <dt>450</dt>
 <dd>
 holm heolfre spaw,      hream wæs on yðum, <br>
 wæter wæpna ful,      wælmist astah. <br>
 Wæron Egypte      eft oncyrde, <br>
 flugon forhtigende,      fær ongeton, <br>
 woldon herebleaðe      hamas findan, <br>
 </dd>
 <dt>455</dt>
 <dd>
 gylp wearð gnornra.      Him ongen genap <br>
 atol yða gewealc,      ne ðær ænig becwom <br>
 herges to hame,      ac behindan beleac <br>
 wyrd mid wæge.      þær ær wegas lagon, <br>
 mere modgode,      mægen wæs adrenced. <br>
 </dd>
 <dt>460</dt>
 <dd>
 Streamas stodon,      storm up gewat <br>
 heah to heofonum,      herewopa mæst. <br>
 Laðe cyrmdon,      (lyft up geswearc), <br>
 fægum stæfnum,      flod blod gewod. <br>
 Randbyrig wæron rofene,      rodor swipode <br>
 </dd>
 <dt>465</dt>
 <dd>
 meredeaða mæst,      modige swulton, <br>
 cyningas on corðre,      cyre swiðrode <br>
 sæs æt ende.      Wigbord scinon <br>
 heah ofer hæleðum,      holmweall astah, <br>
 merestream modig.      Mægen wæs on cwealme <br>
 </dd>
 <dt>470</dt>
 <dd>
 fæste gefeterod,      forðganges <strong>weg</strong> <br>
 searwum æsæled,      sand <strong>basnodon,</strong> <br>
 witodre fyrde,      hwonne waðema stream, <br>
 sincalda sæ,      sealtum yðum <br>
 æflastum gewuna      ece staðulas, <br>
 </dd>
 <dt>475</dt>
 <dd>
 nacud nydboda,      neosan come, <br>
 fah feðegast,      se ðe feondum geneop. <br>
 Wæs seo hæwene lyft      heolfre geblanden, <br>
 brim berstende      blodegesan hweop, <br>
 sæmanna sið,      oðþæt soð metod <br>
 </dd>
 <dt>480</dt>
 <dd>
 þurh Moyses hand      modge rymde, <br>
 wide wæðde,      wælfæðmum sweop. <br>
 Flod famgode,      fæge crungon, <br>
 lagu land gefeol,      lyft wæs onhrered, <br>
 wicon weallfæsten,      wægas burston, <br>
 </dd>
 <dt>485</dt>
 <dd>
 multon meretorras,      þa se mihtiga sloh <br>
 mid halige hand,      heofonrices weard, <br>
 <strong>on</strong> werbeamas.      Wlance ðeode <br>
 ne mihton forhabban      helpendra pað, <br>
 merestreames mod,      ac he manegum gesceod <br>
 </dd>
 <dt>490</dt>
 <dd>
 gyllende gryre.      Garsecg wedde, <br>
 up ateah, on sleap.      Egesan stodon, <br>
 weollon wælbenna.      Witrod gefeol <br>
 heah of heofonum      handweorc godes, <br>
 famigbosma      flodwearde sloh, <br>
 </dd>
 <dt>495</dt>
 <dd>
 unhleowan wæg,      alde mece, <br>
 þæt ðy deaðdrepe      drihte swæfon, <br>
 synfullra sweot.      Sawlum lunnon <br>
 fæste befarene,      flodblac here, <br>
 siððan hie on <strong>bugon</strong>      brun yppinge, <br>
 </dd>
 <dt>500</dt>
 <dd>
 modewæga mæst.      Mægen eall gedreas <br>
 ða <strong>gedrencte</strong> <strong>wæron</strong>      dugoð Egypta, <br>
 Faraon mid his folcum.      He <strong>onfond</strong> hraðe, <br>
 siððan <strong>grund</strong> gestah      godes andsaca, <br>
 þæt wæs mihtigra      mereflodes weard; <br>
 </dd>
 <dt>505</dt>
 <dd>
 wolde <strong>heorufæðmum</strong>      hilde gesceadan, <br>
 yrre and egesfull.      Egyptum wearð <br>
 þæs dægweorces      deop lean gesceod, <br>
 forðam þæs heriges      ham eft ne com <br>
 ealles ungrundes      ænig to lafe, <br>
 </dd>
 <dt>510</dt>
 <dd>
 þætte sið <strong>heora</strong>      secgan moste, <br>
 bodigean æfter burgum      bealospella mæst, <br>
 hordwearda hryre,      hæleða cwenum, <br>
 ac þa mægenþreatas      meredeað geswealh, <br>
 spelbodan <strong>eac.</strong>      Se ðe sped ahte, <br>
 </dd>
 <dt>515</dt>
 <dd>
 ageat gylp wera.      Hie wið god wunnon! <br>
 þanon Israhelum      ece rædas <br>
 on merehwearfe      <strong>Moyses</strong> sægde, <br>
 heahþungen wer,      halige spræce, <br>
 deop ærende.      <strong>Dægword</strong> nemnað <br>
 </dd>
 <dt>520</dt>
 <dd>
 swa gyt werðeode,      on gewritum findað <br>
 doma gehwilcne,      þara ðe him drihten bebead <br>
 on þam siðfate      soðum wordum, <br>
 gif onlucan wile      lifes wealhstod, <br>
 beorht in breostum,      banhuses weard, <br>
 </dd>
 <dt>525</dt>
 <dd>
 ginfæsten god      gastes cægon. <br>
 Run bið gerecenod,      ræd forð gæð, <br>
 hafað wislicu      word on fæðme, <br>
 wile meagollice      modum tæcan <br>
 þæt we gesne ne syn      godes þeodscipes, <br>
 </dd>
 <dt>530</dt>
 <dd>
 metodes miltsa.      He us ma onlyhð, <br>
 nu us boceras      beteran secgað <br>
 lengran <strong>lifwynna.</strong>      þis is læne dream, <br>
 wommum awyrged,      wreccum alyfed, <br>
 earmra anbid.      Eðellease <br>
 </dd>
 <dt>535</dt>
 <dd>
 þysne gystsele      gihðum <strong>healdað,</strong> <br>
 murnað on mode,      manhus witon <br>
 fæst under foldan,      þær bið fyr and wyrm, <br>
 open ece scræf.      Yfela <strong>gehwylces</strong> <br>
 swa nu regnþeofas      rice dælað, <br>
 </dd>
 <dt>540</dt>
 <dd>
 yldo oððe ærdeað.      Eftwyrd cymð, <br>
 mægenþrymma mæst      ofer middangeard, <br>
 dæg dædum fah.      Drihten sylfa <br>
 on þam meðelstede      manegum demeð, <br>
 þonne he soðfæstra      sawla lædeð, <br>
 </dd>
 <dt>545</dt>
 <dd>
 eadige gastas,      on uprodor, <br>
 þær <strong>is</strong> leoht and lif,      eac þon lissa blæd; <br>
 dugoð on dreame      drihten herigað, <br>
 weroda wuldorcyning,      to widan feore. <br>
 Swa reordode      ræda gemyndig <br>
 </dd>
 <dt>550</dt>
 <dd>
 manna mildost,      mihtum swiðed, <br>
 hludan stefne;      here stille bad <br>
 witodes willan,      wundor ongeton, <br>
 modiges muðhæl;      he to mænegum spræc: <br>
 "Micel is þeos menigeo,      mægenwisa trum, <br>
 </dd>
 <dt>555</dt>
 <dd>
 fullesta mæst,      se ðas fare lædeð; <br>
 hafað <strong>us</strong> on Cananea      cyn gelyfed <br>
 burh and beagas,      brade rice; <br>
 wile nu gelæstan      þæt he lange gehet <br>
 mid aðsware,      engla drihten, <br>
 </dd>
 <dt>560</dt>
 <dd>
 in fyrndagum      fæderyncynne, <br>
 gif ge gehealdað      halige lare, <br>
 þæt ge feonda gehwone      forð ofergangað, <br>
 gesittað sigerice      be sæm tweonum, <br>
 beorselas beorna.      Bið eower blæd micel!" <br>
 </dd>
 <dt>565</dt>
 <dd>
 æfter þam wordum      werod wæs on salum, <br>
 sungon sigebyman,      (segnas stodon), <br>
 on fægerne sweg;      folc wæs on lande, <br>
 hæfde wuldres beam      werud gelæded, <br>
 halige heapas,      on hild godes. <br>
 </dd>
 <dt>570</dt>
 <dd>
 Life <strong>gefegon</strong>      þa hie oðlæded hæfdon <br>
 feorh of feonda dome,      þeah ðe hie hit frecne geneðdon, <br>
 weras under wætera hrofas.      Gesawon hie þær weallas standan, <br>
 ealle him brimu blodige þuhton,      þurh þa heora beadosearo wægon. <br>
 Hreðdon hildespelle,      siððan hie þam <strong>herge</strong> wiðforon; <br>
 </dd>
 <dt>575</dt>
 <dd>
 hofon hereþreatas      hlude stefne, <br>
 for þam dædweorce      drihten heredon, <br>
 weras wuldres sang;      wif on oðrum, <br>
 folcsweota mæst,      fyrdleoð <strong>golan</strong> <br>
 aclum stefnum,      eallwundra fela. <br>
 </dd>
 <dt>580</dt>
 <dd>
 þa wæs eðfynde      Afrisc meowle <br>
 on geofones staðe      golde geweorðod. <br>
 Handa hofon      halswurðunge, <br>
 bliðe wæron,      bote gesawon, <br>
 heddon herereafes,      hæft wæs onsæled. <br>
 </dd>
 <dt>585</dt>
 <dd>
 Ongunnon sælafe      segnum dælan <br>
 on yðlafe,      ealde madmas, <br>
 reaf and randas.      Heo on riht <strong>sceodon</strong> <br>
 gold and godweb,      Iosepes gestreon, <br>
 wera wuldorgesteald.      Werigend lagon <br>
 </dd>
 <dt>590</dt>
 <dd>
 on deaðstede,      drihtfolca <strong>mæst.</strong> <br>
 </dd>
 </dl>
 </body>