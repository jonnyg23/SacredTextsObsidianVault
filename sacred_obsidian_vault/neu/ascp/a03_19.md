<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_18.htm">Previous</a> 
 <a href="a03_20.htm">Next</a> 
 </center>
 <hr>
 <h1>Soul and Body II</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Huru, ðæs behofaþ      hæleþa æghwylc <br>
 þæt he his sawle sið      sylfa bewitige, <br>
 hu þæt bið deoplic      þonne se deað cymeð, <br>
 asundrað þa sibbe,      þa þe ær somud wæron, <br>
 </dd>
 <dt>5</dt>
 <dd>
 lic ond <strong>sawle!</strong>      Long bið siþþan <br>
 þæt se gæst nimeð      æt gode sylfum <br>
 swa wite swa wuldor,      swa him in worulde ær <br>
 efne þæt eorðfæt      ær geworhte. <br>
 Sceal se gæst cuman      gehþum hremig, <br>
 </dd>
 <dt>10</dt>
 <dd>
 symle ymb seofon niht      sawle findan <br>
 þone lichoman      þe heo ær longe wæg, <br>
 þreo hund wintra,      <br>
 butan ær wyrce      ece dryhten, <br>
 ælmihtig god,      ende worlde. <br>
 </dd>
 <dt>15</dt>
 <dd>
 Cleopað þonne swa cearful      caldan reorde, <br>
 spriceð grimlice      gæst to þam duste: <br>
 "Hwæt, <strong>drug</strong> þu dreorga,      to hwon dreahtest þu me, <br>
 eorþan fylnes      eal forweornast, <br>
 lames gelicnes!      Lyt þu geþohtes <br>
 </dd>
 <dt>20</dt>
 <dd>
 to won þinre sawle sið      siþþan wurde, <br>
 siþþan heo of lichoman      læded wære! <br>
 Hwæt, wite þu me, werga!      Hwæt, þu huru wyrma gifl <br>
 lyt geþohtes,      hu þis is long hider, <br>
 ond þe þurh engel      ufan of roderum <br>
 </dd>
 <dt>25</dt>
 <dd>
 sawle onsende      þurh his sylfes hond, <br>
 meotud ælmihtig,      of his mægenþrymme, <br>
 ond þe þa gebohte      blode þy halgan, <br>
 ond þu me þy heardan      hungre gebunde <br>
 ond gehæftnadest      helle witum! <br>
 </dd>
 <dt>30</dt>
 <dd>
 <strong>Eardode</strong> ic þe in innan.      No ic þe of meahte, <br>
 flæsce bifongen,      ond me firenlustas <br>
 þine geþrungon.      þæt me þuhte ful oft <br>
 þæt wære þritig      þusend wintra <br>
 to þinum deaðdæge.      Hwæt, ic uncres gedales bad <br>
 </dd>
 <dt>35</dt>
 <dd>
 earfoðlice.      Nis nu se ende to god! <br>
 Wære þu þe wiste wlonc      ond wines sæd, <br>
 þrymful þunedest,      ond ic ofþyrsted wæs <br>
 godes lichoman,      gæstes drinces. <br>
 þær þu þonne hogode      her on life, <br>
 </dd>
 <dt>40</dt>
 <dd>
 þenden ic þe in worulde      wunian sceolde, <br>
 þæt þu wære þurh flæsc      ond þurh firenlustas <br>
 <strong>stronge</strong> gestyred      ond gestaþelad þurh mec, <br>
 ond ic wæs gæst on þe      from gode sended, <br>
 næfre þu me swa heardra      helle wita <br>
 </dd>
 <dt>45</dt>
 <dd>
 <strong>ned</strong> gearwode      þurh þinra neoda lust. <br>
 Scealt þu nu hwæþre minra gescenta      scome þrowian <br>
 on þam miclan dæge,      þonne monna cynn <br>
 se ancenda      ealle gegædrað. <br>
 Ne eart þu nu þon leofre      nængum lifgendra, <br>
 </dd>
 <dt>50</dt>
 <dd>
 menn to gemæccan,      ne medder ne fæder, <br>
 ne nængum gesibbra,      þonne se swearta hrefn, <br>
 siþþan ic ana of þe      ut siþade <br>
 þurh þæs sylfes hond      þe ic ær onsended wæs. <br>
 Ne magon þe nu heonan adon      hyrste þa readan, <br>
 </dd>
 <dt>55</dt>
 <dd>
 ne gold ne sylfor      ne þinra goda nan, <br>
 ac her sculon abidan      ban bireafod, <br>
 besliten seonwum,      ond þe þin sawl sceal <br>
 minum unwillan      oft gesecan, <br>
 wemman mid wordum,      swa þu worhtest to me. <br>
 </dd>
 <dt>60</dt>
 <dd>
 Eart þu dumb ond deaf,      ne sindan þine dreamas wiht. <br>
 Sceal ic þe nihtes seþeah      nyde gesecan, <br>
 synnum gesargad,      ond eft sona from ðe <br>
 hweorfan on honcred,      þonne halege menn <br>
 gode lifgendum      lofsong doð, <br>
 </dd>
 <dt>65</dt>
 <dd>
 secan þa hamas      þe þu me ær scrife, <br>
 ond þa arleasan      eardungstowe, <br>
 ond þe sculon moldwyrmas      monige ceowan, <br>
 seonowum beslitan      swearte wihte, <br>
 gifre ond grædge.      Ne sindon þine geahþe wiht, <br>
 </dd>
 <dt>70</dt>
 <dd>
 þa þu her on moldan      monnum eawdest. <br>
 Forþon þe wære selle      swiþe micle <br>
 þonne þe wæran ealle      eorþan spede, <br>
 (butan þu hy gedælde      dryhtne sylfum), <br>
 þær þu wurde æt frumsceafte fugel      oþþe fisc on sæ, <br>
 </dd>
 <dt>75</dt>
 <dd>
 oððe eorþan neat      ætes tiolode, <br>
 feldgongende      feoh butan snyttro, <br>
 ge on westenne      wildra deora <br>
 þæt grimmeste,      þær swa god wolde, <br>
 ge þeah þu wære wyrmcynna      þæt wyrreste, <br>
 </dd>
 <dt>80</dt>
 <dd>
 þonne þu æfre on moldan      mon gewurde, <br>
 oþþe æfre fulwihte      onfon sceolde. <br>
 þonne þu for unc bu      ondwyrdan scealt <br>
 on þam miclan dæge,      þonne eallum monnum beoð <br>
 wunde onwrigene,      þa þe in worulde ær <br>
 </dd>
 <dt>85</dt>
 <dd>
 firenfulle menn      fyrn geworhton, <br>
 ðonne wile dryhten sylf      dæda gehyran, <br>
 æt ealra monna gehwam      muþes reorde <br>
 wunde wiþerlean.      Ac hwæt wilt þu þær <br>
 on domdæge      dryhtne secgan? <br>
 </dd>
 <dt>90</dt>
 <dd>
 þonne ne bið nænig to þæs lytel lið      on lime geweaxen, <br>
 þæt þu ne scyle for æghwylc      anra onsundran <br>
 ryht agieldan,      ðonne reþe bið <br>
 dryhten æt dome.      Ac hwæt do wit unc, <br>
 þonne he unc hafað geedbyrded      oþre siþe? <br>
 </dd>
 <dt>95</dt>
 <dd>
 Sculon wit þonne ætsomne      siþþan brucan <br>
 swylcra yrmþa,      swa þu unc ær scrife." <br>
 Firenaþ þus þæt flæschord,      sceal þonne feran on weg, <br>
 secan helle grund,      nales heofondreamas, <br>
 dædum gedrefed.      Ligeð dust þær hit wæs, <br>
 </dd>
 <dt>100</dt>
 <dd>
 ne mæg him ondsware      ænige secgan, <br>
 ne þær edringe      ænge gehatan <br>
 gæste geomrum,      geoce oþþe frofre. <br>
 Biþ þæt heafod tohliden,      honda tohleoþode, <br>
 geaflas toginene,      goman toslitene, <br>
 </dd>
 <dt>105</dt>
 <dd>
 seonwe beoð asogene,      sweora bicowen; <br>
 rib reafiað      reþe wyrmas, <br>
 drincað hloþum hra,      heolfres þurstge. <br>
 Bið seo tunge totogen      on tyn healfe <br>
 hungrum to hroþor.      Forþon heo ne mæg horsclice <br>
 </dd>
 <dt>110</dt>
 <dd>
 wordum wrixlan      wið þone wergan gæst. <br>
 Gifer hatte se wyrm,      þam þa geaflas beoð <br>
 nædle scearpran.      Se geneþeð to <br>
 ærest ealra      on þam eorðscræfe; <br>
 he þa tungan totyhð      ond þa toþas þurhsmyhð, <br>
 </dd>
 <dt>115</dt>
 <dd>
 ond to ætwelan      oþrum gerymeð, <br>
 ond þa <strong>eagan</strong> þurhiteð      ufon on þæt heafod <br>
 wyrmum to wiste,      þonne biþ þæt werge <br>
 lic acolad      þæt he longe ær <br>
 werede mid wædum.      Bið þonne wyrmes giefl, <br>
 </dd>
 <dt>120</dt>
 <dd>
 æt on eorþan.      þæt mæg æghwylcum <br>
 men to gemyndum      modsnotterra. <br>
 </dd>
 </dl>
 </body>