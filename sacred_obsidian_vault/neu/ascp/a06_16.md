<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_15.htm">Previous</a> 
 <a href="a06_17.htm">Next</a> 
 </center>
 <hr>
 <h1>The Meters of Boethius: Meter 16</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Se þe wille anwald agon,      ðonne sceal he ærest tilian <br>
 þæt he his selfes      on sefan age <br>
 anwald innan,      þy læs he æfre sie <br>
 his unþeawum      eall underðyded, <br>
 </dd>
 <dt>5</dt>
 <dd>
 ado of his mode      mislicra fela <br>
 þara ymbhogona      þe him unnet sie, <br>
 læte sume hwile      siofunga <strong>ana</strong> <br>
 ermða <strong>sinra.</strong>      þeah him eall sie <br>
 þes middangeard,      swa swa merestreamas <br>
 </dd>
 <dt>10</dt>
 <dd>
 utan belicgað,      on æht gifen, <br>
 efne swa wide      swa swa westmest nu <br>
 an iglond ligð      ut on garsecg, <br>
 þær nængu bið      niht on sumera <br>
 ne wuhte þon ma      on wintra dæg <br>
 </dd>
 <dt>15</dt>
 <dd>
 toteled tidum,      þæt is Tile haten; <br>
 þeah nu anra hwa      ealles wealde <br>
 þæs iglandes,      and eac þonan <br>
 oð Indeas      eastewearde; <br>
 þeah he nu þæt eall      agan mote, <br>
 </dd>
 <dt>20</dt>
 <dd>
 hwy bið his anwald      auhte ðy mara, <br>
 gif he siððan nah      his selfes geweald <br>
 ingeðances,      and hine eorneste <br>
 wel ne bewarenað      wordum and dædum <br>
 wið ða unþeawas      þe we ymb sprecað? <br>
 </dd>
 </dl>
 </body>