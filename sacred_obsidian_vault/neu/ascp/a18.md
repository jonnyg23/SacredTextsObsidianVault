<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a17.htm">Previous</a> 
 <a href="a19.htm">Next</a> 
 </center>
 <hr>
 <h1>An Exhortation to Christian Living</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Nu lære ic þe      swa man leofne sceal. <br>
 Gif þu wille þæt blowende      rice gestigan, <br>
 þænne beo þu eadmod      and ælmesgeorn, <br>
 wis on wordum,      and wæccan lufa <br>
 </dd>
 <dt>5</dt>
 <dd>
 on hyge halgum      on þas hwilwendan tid, <br>
 bliðe mode,      and gebedum filige <br>
 oftost symle      þær þu ana sy. <br>
 Forðan þæt halige gebed      and seo hluttre lufu <br>
 godes and manna      and seo ælmessylen <br>
 </dd>
 <dt>10</dt>
 <dd>
 and se miccla hopa      to þinum hælende, <br>
 þæt he þine synna      adwæscan wylle, <br>
 and eac oþera fela      <br>
 godra weorca      glengað and bringað <br>
 þa soðfæstan      sauwle to reste <br>
 </dd>
 <dt>15</dt>
 <dd>
 on þa uplican      eadignesse. <br>
 Wyrc þæt þu wyrce,      word oððe dæda, <br>
 hafa metodes ege      on gemang symle; <br>
 þæt is witodlice      wisdomes ord, <br>
 þæt þu þæt ece leoht      eal ne forleose. <br>
 </dd>
 <dt>20</dt>
 <dd>
 þeos woruld is æt ende,      and we synd wædlan gyt <br>
 heofena rices;      þæt is hefig byrden. <br>
 And þeah þu æfter þinum ende      eall gesylle <br>
 þæt þu on eorðan      ær gestryndes <br>
 goda gehwylces,      wylle gode cweman, <br>
 </dd>
 <dt>25</dt>
 <dd>
 ne mihtu mid þæm eallum      sauwle þine <br>
 ut alysan,      gif heo inne wyrð <br>
 feondum befangen,      frofre bedæled, <br>
 welena forwyrned;      ac þu wuldres god, <br>
 ece ælmihtigne,      ealninga bidde <br>
 </dd>
 <dt>30</dt>
 <dd>
 þæt he þe ne forlæte      laðum to handa, <br>
 feondum to frofre,      ac þu fleoh þanan, <br>
 syle ælmessan      oft and gelome <br>
 digolice;      þæt bið drihtnes lac <br>
 gumena gehwylces      þe on god gelyfð. <br>
 </dd>
 <dt>35</dt>
 <dd>
 Ceapa þe mid æhtum      eces leohtes, <br>
 þy læs þu forweorðe,      þænne þu hyra geweald nafast <br>
 to syllanne.      Hit bið swiðe yfel <br>
 manna gehwilcum      þæt he micel age, <br>
 gif he him god ne ondræt      <br>
 </dd>
 <dt>40</dt>
 <dd>
 swiðor micle      þonne his sylfes gewil. <br>
 Warna þe georne      wið þære wambe fylle, <br>
 forþan heo þa unþeawas      ealle gesomnað <br>
 þe þære saule      swiðost deriað, <br>
 þæt is druncennes      and dyrnegeligere, <br>
 </dd>
 <dt>45</dt>
 <dd>
 ungemet wilnung      ætes and slæpes; <br>
 þa man mæg mid fæstenum      <br>
 and forhæfdnessum      heonon adrifan, <br>
 and mid cyricsocnum      cealdum wederum <br>
 eadmodlice      ealluncga biddan <br>
 </dd>
 <dt>50</dt>
 <dd>
 heofena drihten      þæt he þe hæl gife, <br>
 milde mundbora,      swa him gemet þince. <br>
 And ondræd þu ðe      dihle wisan, <br>
 nearwe geþancas,      þe on niht becumað, <br>
 synlustas foroft      swiðe fremman <br>
 </dd>
 <dt>55</dt>
 <dd>
 earfoðlice,      þy þu earhlice scealt <br>
 gyltas þine      swiðe bemurnan, <br>
 har hilderinc;      hefie þe ðincaþ <br>
 synna þine.      Forþam þu sylf ongyte <br>
 þæt þu alætan scealt      læne staþelas, <br>
 </dd>
 <dt>60</dt>
 <dd>
 eard and eþel.      Uncuð bið þe þænne <br>
 tohwan þe þin drihten      gedon wille, <br>
 þænne þu lengc ne most      lifes brucan, <br>
 eardes on eþle,      swa þu ær dydest, <br>
 blissum hremi.      Nu þu ðe beorgan scealt, <br>
 </dd>
 <dt>65</dt>
 <dd>
 and wið feonda gehwæne      fæste healdan <br>
 sauwle þine;      a hi winnað <br>
 embe þæt      <br>
 dæges and nihtes      ongean drihtnes lif. <br>
 þu miht hy gefleman,      gif þu filian wilt <br>
 </dd>
 <dt>70</dt>
 <dd>
 larum minum,      swa ic lære þe <br>
 digollice      þæt þu on dægred oft <br>
 ymbe þinre sauwle ræd      swiðe smeage, <br>
 hu þu þæt ece leoht      æfre begytan mæge, <br>
 siðe gesecan;      þu scealt glædlice swiðe swincan <br>
 </dd>
 <dt>75</dt>
 <dd>
 wið þæs uplican      eþelrices <br>
 dæges and nihtes,      þu scealt druncen fleon <br>
 and þa oferfylle      ealle forlætan. <br>
 Gif þu wilt þa upplican      eardwic ceosan, <br>
 þænne scealt þu hit on eorðan      ær geþencan, <br>
 </dd>
 <dt>80</dt>
 <dd>
 and þu þe sylfne      swiðe <strong>gebindan</strong> <br>
 and þa unþeawas      ealle forlætan <br>
 þe þu on þis life ær      lufedest and feddest. <br>
 </dd>
 </dl>
 </body>