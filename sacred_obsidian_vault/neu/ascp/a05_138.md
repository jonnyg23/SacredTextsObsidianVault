<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_137.htm">Previous</a> 
 <a href="a05_139.htm">Next</a> 
 </center>
 <hr>
 <h1>The Paris Psalter: Psalm 138</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 þu min costadest      cynnum, drihten, <br>
 and me ongeate      gleawe mode; <br>
 þu min setl      swylce oncneowe, <br>
 and minne ærist      æfter gecyðdest. <br>
 </dd>
 <dt>5</dt>
 <dd>
 And mine geðohtas eac      þriste oncneowe, <br>
 feorran ongeate      fore mine, <br>
 and mine gangas      gearwe atreddest <br>
 and ealle mine wegas      wel foresawe, <br>
 forþan me inwit næs      ahwær on tungan. <br>
 </dd>
 <dt>10</dt>
 <dd>
 Efne þu, drihten,      eall oncneowe <br>
 þa ærestan,      eac þa nehstan; <br>
 þu <strong>me</strong> gehiwadest      handa þinre, <br>
 me ofer heafod      holde gesettest. <br>
 Wundorlic is geworden      þin wisdom eall, <br>
 </dd>
 <dt>15</dt>
 <dd>
 se is beutan me      eac gestrangod; <br>
 ne mæg ic him on neode      a neah cuman. <br>
 Hwider mæg ic fram þinum gaste      gangan ahwær, <br>
 oþþe þinne andwlitan befleon      eorðan dæles? <br>
 Gif ic on heofenas up      hea astige, <br>
 </dd>
 <dt>20</dt>
 <dd>
 þu me þær on efn      andweard sittest; <br>
 gif ic on helle gedo      hwyrft ænigne, <br>
 þu me æt byst      efne rihte. <br>
 Gif ic mine fiðeru gefo,      fleoge ær leohte, <br>
 oþþæt ic beutan wese      eallum sæwum, <br>
 </dd>
 <dt>25</dt>
 <dd>
 Hwæt, me þin hand þyder      ofer holma begang <br>
 lædeð lustum,      and me lungre eft <br>
 þin seo swiðre      þær gehendeð. <br>
 Ic on mode cwæð      minum swylce: <br>
 "Wen is, þæt me þystru      ðearle forgripen <br>
 </dd>
 <dt>30</dt>
 <dd>
 and me on nihte      neode onlihte, <br>
 þæt ic minum bleom      bregde neahhige." <br>
 Ne beoð þeostru deorc      butan þinre miht; <br>
 þurh þa onlihtest niht,      þæt heo byð dæge gelic. <br>
 Swa þragum gæð      þeostru wið leohte, <br>
 </dd>
 <dt>35</dt>
 <dd>
 forþon þu hi settest      swylce, drihten; <br>
 canst mine ædre      ealle gearuwe, <br>
 onfenge me fægere,      swa ic furðum wæs <br>
 of <strong>modur</strong> hrife      <strong>minre</strong> acenned. <br>
 Ic þe <strong>andette,</strong>      <strong>ece</strong> drihten, <br>
 </dd>
 <dt>40</dt>
 <dd>
 forþon þu mid egesan eart      eall gewuldrad, <br>
 and þine weorc wæron      wræclice swyþe, <br>
 þa min saul oncneow      sona georne. <br>
 Nis min ban wið þe      deope behyded, <br>
 þæt þu wislice      worhtest on diglum, <br>
 </dd>
 <dt>45</dt>
 <dd>
 þeh min lichama      lytle ðrage <br>
 on niðerdælum      eorðan wunige. <br>
 <strong>Eagan</strong> þine gesawon      þæt ic ealles wæs <br>
 unfrom on ferhþe;      eall þæt forð heonan <br>
 on þinum wisbocum      awriten standeð. <br>
 </dd>
 <dt>50</dt>
 <dd>
 Dagas syndon trymede,      swa hi drihten gesceop, <br>
 ne mæg ænig on þam      awa lifigean; <br>
 me synd arwyrðe      ealle swiðe, <br>
 þe þine frynd wærun      fæste, drihten, <br>
 is heora ealdordom      ungemete swiðe <br>
 </dd>
 <dt>55</dt>
 <dd>
 on cneorissum      cuð gestrangod. <br>
 Gif ic hi recene nu      riman onginne, <br>
 hi beoð ofer sandcorn      sniome manige; <br>
 syþþan ic arise      and recene nu gyt <br>
 mid þe sylfum eom,      gif þu syþþan wylt <br>
 </dd>
 <dt>60</dt>
 <dd>
 þa firenfullan      fyllan mid deaðe. <br>
 Blodhreowe weras,      ge bebugað me, <br>
 þe þæt on geþohtum      þenceað cweðende: <br>
 "Wutun þurh idel searu      ealle tiligean, <br>
 þæt we heora burh      tobrecan moton." <br>
 </dd>
 <dt>65</dt>
 <dd>
 Ealle þa þe feodan      þurh facen god, <br>
 ic hi feode nu      fæste mid niðe, <br>
 and ofer þine feondas beo      facne gebolgen. <br>
 Swa ic hi mid rihte      recene feoge, <br>
 forþon hi me feondas      fæcne wurdan. <br>
 </dd>
 <dt>70</dt>
 <dd>
 Costa min, god,      swa hit cyn wese, <br>
 and minre heortan gehygd      her gesceawa, <br>
 þone fælan geþanc;      frine me syþþan <br>
 and mine stige ongit      gestaðelode. <br>
 And þu sylfa geseoh,      gif ic on swiculne weg <br>
 </dd>
 <dt>75</dt>
 <dd>
 oþþe on unrihte      ahwær eode; <br>
 gelæd me þonne,      lifes ealdor, <br>
 þæt ic on ecne weg      æghwær gange. <br>
 </dd>
 </dl>
 </body>