<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_112.htm">Previous</a> 
 <a href="a05_114.htm">Next</a> 
 </center>
 <hr>
 <h1>The Paris Psalter: Psalm 113</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 þa ut eode      Israheles cynn <br>
 and of ægyptum      ealle foran <br>
 Iacobes hus      of gramum folce, <br>
 þa elreordige      ealle wæron. <br>
 </dd>
 <dt>5</dt>
 <dd>
 þa wæs geworden      werude Iudea, <br>
 þæt heo hæl gehlutan      haliges syþþan; <br>
 hæfdan ealdurdom      ofer Israhelas, <br>
 mihta mære      and mycel rice. <br>
 Swa heo sæ geseah,      he hio sniome fleah, <br>
 </dd>
 <dt>10</dt>
 <dd>
 for him Iordanen      gengde on hinder. <br>
 Hæfdan þær beorgas      bliðe sæle <br>
 and rammum þa      restan gelice; <br>
 wæron geswyru      swyðe on blisse, <br>
 swa on sceapum beoð      sceone lambru. <br>
 </dd>
 <dt>15</dt>
 <dd>
 Hwæt wæs þe, sæ swiþa?      Forhwan fluge þu swa? <br>
 Oððe þu, Iordanen,      for hwi gengdest on bæcling? <br>
 Beorgas wæron bliðe,      gebærdon swa rammas; <br>
 wurdan <strong>gesweoru</strong>      on seledreame, <br>
 swa on sceapum beoð      sceone lambru. <br>
 </dd>
 <dt>20</dt>
 <dd>
 For ansyne      ecan dryhtnes <br>
 þeos eorþe sceal      eall abifigan <br>
 and for Iacobes gode      geara forhtigean. <br>
 He wendeð stan      on widne mere, <br>
 and clifu cyrreð      on cwicu swylce <br>
 </dd>
 <dt>25</dt>
 <dd>
 wæteres wellan      mid his gewealdendre hand. <br>
 Nalæs us, nalæs us,      nergend dryhten, <br>
 ac we naman þinum      neode secgeað <br>
 wuldur wide      geond woruldricu, <br>
 For ðinre þære myclan      mildheortnysse <br>
 </dd>
 <dt>30</dt>
 <dd>
 and for þinre soðfæstnysse      samed ætgædere, <br>
 þy læs þæt æfre cweðan      oðre þeode: <br>
 "Hwær is heora agen god      ahwær nu ða?" <br>
 Ys ure se halga god      on heofondreame <br>
 uppe mid englum,      and he eall gedeð, <br>
 </dd>
 <dt>35</dt>
 <dd>
 swa his willa byð,      on woruldrice. <br>
 þa wæron deofulgild      deorce hæþenra <br>
 golde and seolfre,      þa her geara menn <br>
 worhtan wigsmiðas      wræste mid folmum. <br>
 þa muð habbað,      and ne magon hwæþere <br>
 </dd>
 <dt>40</dt>
 <dd>
 wiht hleoðrian      ne word sprecan; <br>
 beoð onforan eagan,      ne magon feor geseon. <br>
 Earan habbað swylce      and opene nose, <br>
 ne magon eþian,      awyht gehyran. <br>
 Handa hi habbað,      ne <strong>hio</strong> hwæðere magon <br>
 </dd>
 <dt>45</dt>
 <dd>
 gegrapian      godes awiht, <br>
 and fet habbað,      ne magon feala gangan. <br>
 Ne cleopigað hi care,      þeah þe hi ceolan habban, <br>
 ne him hluttur gast      on hracan eardað. <br>
 Ac heo wæron þam wyrcendum      wel gelice <br>
 </dd>
 <dt>50</dt>
 <dd>
 and æghwylcum,      þe him on treowað. <br>
 Israhela hus      ærest on drihten <br>
 helpe gehogedan,      holdne begeaton <br>
 fælne fultum;      he hi wið feondum geheold. <br>
 Aarones hus      eac on dryhten <br>
 </dd>
 <dt>55</dt>
 <dd>
 leofne gelyfdan;      he him liðe wearð <br>
 and him fultum gestod      fæste æt þearfe. <br>
 þa ðe a wegen      egsan dryhtnes, <br>
 hio hyht heora      habban on drihten, <br>
 he him fultum      fæste gestandeð <br>
 </dd>
 <dt>60</dt>
 <dd>
 and him scyldend byð      symble æt þearfe. <br>
 Weorð þu ure gemyndig,      mihtig dryhten, <br>
 and þine bletsunge      bring ofer us; <br>
 þu gebletsudest      bearn Israheles, <br>
 Aarones hus      eac gebletsadest; <br>
 </dd>
 <dt>65</dt>
 <dd>
 þu gebletsadest      bliðe mode <br>
 ealle þa þe on ðe      egsan hæfdan, <br>
 mycle and mæte      ofer middangeard. <br>
 Gemænigfealdige þis      mihtig dryhten <br>
 ofer eow ealle      and ofer agene bearn. <br>
 </dd>
 <dt>70</dt>
 <dd>
 Wesað ge fram gode      geara gebletsade, <br>
 þam þe heofon worhte,      hrusan swylce; <br>
 heofonas healdeð      halig dryhten, <br>
 sealde þas moldan      manna bearnum. <br>
 Næfre þe, dryhten,      deade heriað, <br>
 </dd>
 <dt>75</dt>
 <dd>
 ne ealle þa þe heonan      helle seceað. <br>
 Ac we lifigende      leofne dryhten <br>
 balde bletsigað,      ne þæs blinnað nu <br>
 of ðyssan forð      awa to worulde. <br>
 </dd>
 </dl>
 </body>