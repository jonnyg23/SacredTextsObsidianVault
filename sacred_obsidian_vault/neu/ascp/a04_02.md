<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a04_01.htm">Previous</a> 
 </center>
 <hr>
 <h1>Judith</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
      tweode <br>
 gifena in ðys ginnan grunde.      Heo ðar ða gearwe funde <br>
 mundbyrd æt ðam mæran þeodne,      þa heo ahte mæste þearfe, <br>
 hyldo þæs hehstan deman,      þæt he hie wið þæs hehstan brogan <br>
 </dd>
 <dt>5</dt>
 <dd>
 gefriðode, frymða waldend.      Hyre ðæs fæder on roderum <br>
 torhtmod tiðe gefremede,      þe heo ahte trumne geleafan <br>
 a to ðam ælmihtigan.      Gefrægen ic ða Holofernus <br>
 winhatan wyrcean georne      ond eallum wundrum þrymlic <br>
 girwan up swæsendo.      To ðam het se gumena baldor <br>
 </dd>
 <dt>10</dt>
 <dd>
 ealle ða yldestan ðegnas;      hie ðæt ofstum miclum <br>
 ræfndon, rondwiggende,      comon to ðam rican þeodne <br>
 feran, folces ræswan.      þæt wæs þy feorðan dogore <br>
 þæs ðe Iudith hyne,      gleaw on geðonce, <br>
 ides ælfscinu,      ærest gesohte. <br>
 </dd>
 <dt>15</dt>
 <dd>
 Hie ða to ðam symle      sittan eodon, <br>
 wlance to wingedrince,      ealle his weagesiðas, <br>
 bealde byrnwiggende.      þær wæron bollan steape <br>
 boren æfter bencum gelome,      swylce eac bunan ond orcas <br>
 fulle fletsittendum;      hie þæt fæge þegon, <br>
 </dd>
 <dt>20</dt>
 <dd>
 rofe rondwiggende,      þeah ðæs se rica ne wende, <br>
 egesful eorla dryhten.      ða wearð Holofernus, <br>
 goldwine gumena,      on gytesalum, <br>
 hloh ond hlydde,      hlynede ond dynede, <br>
 þæt mihten fira bearn      feorran gehyran <br>
 </dd>
 <dt>25</dt>
 <dd>
 hu se stiðmoda      styrmde ond gylede, <br>
 modig ond medugal,      manode geneahhe <br>
 bencsittende      þæt hi gebærdon wel. <br>
 Swa se inwidda      ofer ealne dæg <br>
 dryhtguman sine      drencte mid wine, <br>
 </dd>
 <dt>30</dt>
 <dd>
 swiðmod sinces brytta,      oðþæt hie on swiman lagon, <br>
 oferdrencte his duguðe ealle,      swylce hie wæron deaðe geslegene, <br>
 agotene goda gehwylces.      Swa het se gumena aldor <br>
 fylgan fletsittendum,      oðþæt fira bearnum <br>
 nealæhte niht seo þystre.      Het ða niða geblonden <br>
 </dd>
 <dt>35</dt>
 <dd>
 þa eadigan mægð      ofstum fetigan <br>
 to his bedreste      beagum gehlæste, <br>
 hringum gehrodene.      Hie hraðe fremedon, <br>
 anbyhtscealcas,      swa him heora ealdor bebead, <br>
 byrnwigena brego,      bearhtme stopon <br>
 </dd>
 <dt>40</dt>
 <dd>
 to ðam gysterne,      þær hie Iudithðe <br>
 fundon ferhðgleawe,      ond ða fromlice <br>
 lindwiggende      lædan ongunnon <br>
 þa torhtan mægð      to træfe þam hean, <br>
 þær se rica hyne      reste on symbel <br>
 </dd>
 <dt>45</dt>
 <dd>
 nihtes inne,      nergende lað, <br>
 Holofernus.      þær wæs eallgylden <br>
 fleohnet fæger      <strong>ymbe</strong> þæs folctogan <br>
 bed ahongen,      þæt se bealofulla <br>
 mihte wlitan þurh,      wigena baldor, <br>
 </dd>
 <dt>50</dt>
 <dd>
 on æghwylcne      þe ðær inne com <br>
 hæleða bearna,      ond on hyne nænig <br>
 monna cynnes,      nymðe se modiga hwæne <br>
 niðe rofra      him þe near hete <br>
 rinca to rune gegangan.      Hie ða on reste gebrohton <br>
 </dd>
 <dt>55</dt>
 <dd>
 snude ða snoteran idese;      eodon ða stercedferhðe, <br>
 hæleð heora hearran cyðan      þæt wæs seo halige meowle <br>
 gebroht on his burgetelde.      þa wearð se brema on mode <br>
 bliðe, burga ealdor,      þohte ða beorhtan idese <br>
 mid widle ond mid womme besmitan.      Ne wolde þæt wuldres dema <br>
 </dd>
 <dt>60</dt>
 <dd>
 geðafian, þrymmes hyrde,      ac he him þæs ðinges gestyrde, <br>
 dryhten, dugeða waldend.      Gewat ða se deofulcunda, <br>
 galferhð gumena ðreate      <br>
 bealofull his beddes neosan,      þær he sceolde his blæd forleosan <br>
 ædre binnan anre nihte;      hæfde ða his ende gebidenne <br>
 </dd>
 <dt>65</dt>
 <dd>
 on eorðan unswæslicne,      swylcne he ær æfter worhte, <br>
 þearlmod ðeoden gumena,      þenden he on ðysse worulde <br>
 wunode under wolcna hrofe.      Gefeol ða wine swa druncen <br>
 se rica on his reste middan,      swa he nyste ræda nanne <br>
 on gewitlocan.      Wiggend stopon <br>
 </dd>
 <dt>70</dt>
 <dd>
 ut of ðam inne      ofstum miclum, <br>
 weras winsade,      þe ðone wærlogan, <br>
 laðne leodhatan,      læddon to bedde <br>
 nehstan siðe.      þa wæs nergendes <br>
 þeowen þrymful,      þearle gemyndig <br>
 </dd>
 <dt>75</dt>
 <dd>
 hu heo þone atolan      eaðost mihte <br>
 ealdre benæman      ær se unsyfra, <br>
 womfull, onwoce.      Genam ða wundenlocc <br>
 scyppendes mægð      scearpne mece, <br>
 scurum heardne,      ond of sceaðe abræd <br>
 </dd>
 <dt>80</dt>
 <dd>
 swiðran folme;      ongan ða swegles weard <br>
 be naman nemnan,      nergend ealra <br>
 woruldbuendra,      ond þæt word acwæð: <br>
 "Ic ðe, frymða god      ond frofre gæst, <br>
 bearn alwaldan,      biddan wylle <br>
 </dd>
 <dt>85</dt>
 <dd>
 miltse þinre      me <strong>þearfendre,</strong> <br>
 ðrynesse ðrym.      þearle ys me nu ða <br>
 <strong>heorte</strong> onhæted      ond hige geomor, <br>
 swyðe mid sorgum gedrefed.      Forgif me, swegles ealdor, <br>
 sigor ond soðne geleafan,      þæt ic mid þys sweorde mote <br>
 </dd>
 <dt>90</dt>
 <dd>
 geheawan þysne morðres bryttan;      geunne me minra gesynta, <br>
 þearlmod þeoden gumena.      Nahte ic þinre næfre <br>
 miltse þon maran þearfe.      Gewrec nu, mihtig dryhten, <br>
 torhtmod tires brytta,      þæt me ys þus torne on mode, <br>
 hate on hreðre minum."      Hi ða se hehsta dema <br>
 </dd>
 <dt>95</dt>
 <dd>
 ædre mid elne onbryrde,      swa he deð anra gehwylcne <br>
 herbuendra      þe hyne him to helpe seceð <br>
 mid ræde ond mid rihte geleafan.      þa wearð hyre rume on mode, <br>
 haligre hyht geniwod;      genam ða þone hæðenan mannan <br>
 fæste be feaxe sinum,      teah hyne folmum wið hyre weard <br>
 </dd>
 <dt>100</dt>
 <dd>
 bysmerlice,      ond þone bealofullan <br>
 listum alede,      laðne mannan, <br>
 swa heo ðæs unlædan      eaðost mihte <br>
 wel gewealdan.      Sloh ða wundenlocc <br>
 þone feondsceaðan      fagum mece, <br>
 </dd>
 <dt>105</dt>
 <dd>
 heteþoncolne,      þæt heo healfne forcearf <br>
 þone sweoran him,      þæt he on swiman læg, <br>
 druncen ond dolhwund.      Næs ða dead þa gyt, <br>
 ealles orsawle;      sloh ða eornoste <br>
 ides ellenrof      oðre siðe <br>
 </dd>
 <dt>110</dt>
 <dd>
 þone hæðenan hund,      þæt him þæt heafod wand <br>
 forð on ða flore.      Læg se fula leap <br>
 gesne beæftan,      gæst ellor hwearf <br>
 under neowelne næs      ond ðær genyðerad wæs, <br>
 susle gesæled      syððan æfre, <br>
 </dd>
 <dt>115</dt>
 <dd>
 wyrmum bewunden,      witum gebunden, <br>
 hearde gehæfted      in hellebryne <br>
 æfter hinsiðe.      Ne ðearf he hopian no, <br>
 þystrum forðylmed,      þæt he ðonan mote <br>
 of ðam wyrmsele,      ac ðær wunian sceal <br>
 </dd>
 <dt>120</dt>
 <dd>
 awa to aldre      butan ende forð <br>
 in ðam heolstran ham,      hyhtwynna leas. <br>
 Hæfde ða gefohten      foremærne blæd <br>
 Iudith æt guðe,      swa hyre god uðe, <br>
 swegles ealdor,      þe hyre sigores onleah. <br>
 </dd>
 <dt>125</dt>
 <dd>
 þa seo snotere mægð      snude gebrohte <br>
 þæs herewæðan      heafod swa blodig <br>
 on ðam fætelse      þe hyre foregenga, <br>
 blachleor ides,      hyra begea nest, <br>
 ðeawum geðungen,      þyder on lædde, <br>
 </dd>
 <dt>130</dt>
 <dd>
 ond hit þa swa heolfrig      hyre on hond ageaf, <br>
 higeðoncolre,      ham to berenne, <br>
 Iudith gingran sinre.      Eodon ða gegnum þanonne <br>
 þa idesa ba      ellenþriste, <br>
 oðþæt <strong>hie</strong> becomon,      collenferhðe, <br>
 </dd>
 <dt>135</dt>
 <dd>
 eadhreðige mægð,      ut of ðam herige, <br>
 þæt hie sweotollice      geseon mihten <br>
 þære wlitegan byrig      weallas blican, <br>
 Bethuliam.      Hie ða beahhrodene <br>
 feðelaste      forð onettan, <br>
 </dd>
 <dt>140</dt>
 <dd>
 oð hie glædmode      gegan hæfdon <br>
 to ðam wealgate.      Wiggend sæton, <br>
 weras wæccende      wearde <strong>heoldon</strong> <br>
 in ðam fæstenne,      swa ðam folce ær <br>
 geomormodum      <strong>Iudith</strong> bebead, <br>
 </dd>
 <dt>145</dt>
 <dd>
 searoðoncol mægð,      þa heo on sið gewat, <br>
 ides ellenrof.      Wæs ða eft cumen <br>
 leof to leodum,      ond ða lungre het <br>
 gleawhydig wif      gumena sumne <br>
 of ðære ginnan byrig      hyre togeanes gan, <br>
 </dd>
 <dt>150</dt>
 <dd>
 ond hi ofostlice      in forleton <br>
 þurh ðæs wealles geat,      ond þæt word acwæð <br>
 to ðam sigefolce:      "Ic eow secgan mæg <br>
 þoncwyrðe þing,      þæt ge ne þyrfen leng <br>
 murnan on mode.      Eow ys metod bliðe, <br>
 </dd>
 <dt>155</dt>
 <dd>
 cyninga wuldor;      þæt gecyðed wearð <br>
 geond woruld wide,      þæt eow ys wuldorblæd <br>
 torhtlic toweard      ond tir gifeðe <br>
 þara læðða      þe ge lange drugon." <br>
 þa wurdon bliðe      burhsittende, <br>
 </dd>
 <dt>160</dt>
 <dd>
 syððan hi gehyrdon      hu seo halige spræc <br>
 ofer heanne weall.      Here wæs on lustum. <br>
 Wið þæs fæstengeates      folc onette, <br>
 weras wif somod,      wornum ond heapum, <br>
 ðreatum ond ðrymmum      þrungon ond urnon <br>
 </dd>
 <dt>165</dt>
 <dd>
 ongean ða <strong>þeodnes</strong> mægð      þusendmælum, <br>
 ealde ge geonge.      æghwylcum wearð <br>
 men on ðære medobyrig      mod areted, <br>
 syððan hie ongeaton      þæt wæs Iudith cumen <br>
 eft to eðle,      ond ða ofostlice <br>
 </dd>
 <dt>170</dt>
 <dd>
 hie mid eaðmedum      in forleton. <br>
 þa seo gleawe het,      golde gefrætewod, <br>
 hyre ðinenne      þancolmode <br>
 þæs herewæðan      heafod onwriðan <br>
 ond hyt to behðe      blodig ætywan <br>
 </dd>
 <dt>175</dt>
 <dd>
 þam burhleodum,      hu hyre æt beaduwe gespeow. <br>
 Spræc ða seo æðele      to <strong>eallum</strong> <strong>þam</strong> folce: <br>
 "Her ge magon sweotole,      sigerofe hæleð, <br>
 leoda ræswan,      on ðæs laðestan <br>
 hæðenes heaðorinces      heafod <strong>starian,</strong> <br>
 </dd>
 <dt>180</dt>
 <dd>
 Holofernus      unlyfigendes, <br>
 þe us monna mæst      morðra gefremede, <br>
 sarra sorga,      ond þæt swyðor gyt <br>
 ycan wolde,      ac him ne uðe god <br>
 lengran lifes,      þæt he mid læððum us <br>
 </dd>
 <dt>185</dt>
 <dd>
 eglan moste;      ic him ealdor oðþrong <br>
 þurh godes fultum.      Nu ic gumena gehwæne <br>
 þyssa burgleoda      biddan wylle, <br>
 randwiggendra,      þæt ge recene eow <br>
 fysan to gefeohte.      Syððan frymða god, <br>
 </dd>
 <dt>190</dt>
 <dd>
 arfæst cyning,      eastan sende <br>
 leohtne leoman,      berað linde forð, <br>
 bord for breostum      ond byrnhomas, <br>
 scire helmas      in sceaðena gemong, <br>
 fyllan folctogan      fagum sweordum, <br>
 </dd>
 <dt>195</dt>
 <dd>
 fæge frumgaras.      Fynd syndon eowere <br>
 gedemed to deaðe,      ond ge dom agon, <br>
 tir æt tohtan,      swa eow getacnod hafað <br>
 mihtig dryhten      þurh mine hand." <br>
 þa wearð snelra werod      snude gegearewod, <br>
 </dd>
 <dt>200</dt>
 <dd>
 cenra to campe.      Stopon cynerofe <br>
 secgas ond gesiðas,      bæron <strong>sigeþufas,</strong> <br>
 foron to gefeohte      forð on gerihte, <br>
 hæleð under helmum,      of ðære haligan byrig <br>
 on ðæt dægred sylf.      Dynedan scildas, <br>
 </dd>
 <dt>205</dt>
 <dd>
 hlude hlummon.      þæs se hlanca gefeah <br>
 wulf in walde,      ond se wanna hrefn, <br>
 wælgifre fugel.      <strong>Wistan</strong> begen <br>
 þæt him ða þeodguman      þohton tilian <br>
 fylle on fægum;      ac him fleah on last <br>
 </dd>
 <dt>210</dt>
 <dd>
 earn ætes georn,      urigfeðera, <br>
 salowigpada      sang hildeleoð, <br>
 hyrnednebba.      Stopon heaðorincas, <br>
 beornas to beadowe,      bordum beðeahte, <br>
 hwealfum lindum,      þa ðe hwile ær <br>
 </dd>
 <dt>215</dt>
 <dd>
 elðeodigra      edwit þoledon, <br>
 hæðenra hosp.      Him þæt hearde wearð <br>
 æt ðam æscplegan      eallum forgolden, <br>
 Assyrium,      syððan Ebreas <br>
 under guðfanum      gegan hæfdon <br>
 </dd>
 <dt>220</dt>
 <dd>
 to ðam fyrdwicum.      Hie ða fromlice <br>
 leton forð fleogan      flana scuras, <br>
 hildenædran,      of hornbogan, <br>
 strælas stedehearde;      styrmdon hlude <br>
 grame guðfrecan,      garas sendon <br>
 </dd>
 <dt>225</dt>
 <dd>
 in heardra gemang.      Hæleð wæron yrre, <br>
 landbuende,      laðum cynne, <br>
 stopon styrnmode,      stercedferhðe, <br>
 wrehton unsofte      ealdgeniðlan <br>
 medowerige;      mundum brugdon <br>
 </dd>
 <dt>230</dt>
 <dd>
 scealcas of sceaðum      scirmæled swyrd, <br>
 ecgum gecoste,      slogon eornoste <br>
 Assiria      oretmæcgas, <br>
 niðhycgende,      nanne ne sparedon <br>
 þæs herefolces,      heanne ne <strong>ricne,</strong> <br>
 </dd>
 <dt>235</dt>
 <dd>
 cwicera manna      þe hie ofercuman mihton. <br>
 Swa ða magoþegnas      on ða morgentid <br>
 ehton elðeoda      ealle þrage, <br>
 oðþæt ongeaton      ða ðe grame wæron, <br>
 ðæs herefolces      heafodweardas, <br>
 </dd>
 <dt>240</dt>
 <dd>
 þæt him swyrdgeswing      swiðlic eowdon <br>
 weras Ebrisce.      Hie wordum þæt <br>
 þam yldestan      ealdorþegnum <br>
 cyðan eodon,      wrehton cumbolwigan <br>
 ond him forhtlice      færspel bodedon, <br>
 </dd>
 <dt>245</dt>
 <dd>
 medowerigum      morgencollan, <br>
 atolne ecgplegan.      þa ic ædre gefrægn <br>
 slegefæge hæleð      slæpe tobredon <br>
 ond wið þæs bealofullan      burgeteldes <br>
 <strong>werigferhðe</strong>      hwearfum þringan, <br>
 </dd>
 <dt>250</dt>
 <dd>
 Holofernus.      Hogedon aninga <br>
 hyra hlaforde      <strong>hilde</strong> bodian, <br>
 ærðon ðe him se egesa      on ufan sæte, <br>
 mægen Ebrea.      Mynton ealle <br>
 þæt se beorna brego      ond seo beorhte mægð <br>
 </dd>
 <dt>255</dt>
 <dd>
 in ðam wlitegan træfe      wæron ætsomne, <br>
 Iudith seo æðele      ond se galmoda, <br>
 egesfull ond afor.      Næs ðeah eorla nan <br>
 þe ðone wiggend      aweccan dorste <br>
 oððe gecunnian      hu ðone cumbolwigan <br>
 </dd>
 <dt>260</dt>
 <dd>
 wið ða halgan mægð      hæfde geworden, <br>
 metodes meowlan.      Mægen nealæhte, <br>
 folc Ebrea,      fuhton þearle <br>
 heardum heoruwæpnum,      hæfte guldon <br>
 hyra fyrngeflitu,      fagum swyrdum, <br>
 </dd>
 <dt>265</dt>
 <dd>
 ealde æfðoncan;      Assyria wearð <br>
 on ðam dægeweorce      dom geswiðrod, <br>
 bælc forbiged.      Beornas stodon <br>
 ymbe hyra þeodnes træf      þearle gebylde, <br>
 sweorcendferhðe.      Hi ða somod ealle <br>
 </dd>
 <dt>270</dt>
 <dd>
 ongunnon cohhetan,      cirman hlude <br>
 ond gristbitian,      gode orfeorme, <br>
 mid toðon torn þoligende.      þa wæs hyra tires æt ende, <br>
 eades ond ellendæda.      Hogedon þa eorlas aweccan <br>
 hyra winedryhten;      him wiht ne speow. <br>
 </dd>
 <dt>275</dt>
 <dd>
 þa wearð sið ond late      sum to ðam arod <br>
 þara beadorinca,      þæt he in þæt burgeteld <br>
 niðheard neðde,      swa hyne nyd fordraf. <br>
 Funde ða on bedde      blacne licgan <br>
 his goldgifan      gæstes gesne, <br>
 </dd>
 <dt>280</dt>
 <dd>
 lifes belidenne.      He þa lungre gefeoll <br>
 freorig to foldan,      ongan his feax teran, <br>
 hreoh on mode,      ond his hrægl somod, <br>
 ond þæt word acwæð      to ðam wiggendum <br>
 þe ðær unrote      ute wæron: <br>
 </dd>
 <dt>285</dt>
 <dd>
 "Her ys geswutelod      ure sylfra forwyrd, <br>
 toweard getacnod      þæt þære tide ys <br>
 mid niðum neah geðrungen,      þe we sculon <strong>nyde</strong> losian, <br>
 somod æt sæcce forweorðan.      Her lið sweorde geheawen, <br>
 beheafdod healdend ure."      Hi ða hreowigmode <br>
 </dd>
 <dt>290</dt>
 <dd>
 wurpon hyra wæpen of dune,      gewitan him werigferhðe <br>
 on fleam sceacan.      Him mon feaht on last, <br>
 mægeneacen folc,      oð se mæsta dæl <br>
 þæs heriges læg      hilde gesæged <br>
 on ðam sigewonge,      sweordum geheawen, <br>
 </dd>
 <dt>295</dt>
 <dd>
 wulfum to willan      ond eac wælgifrum <br>
 fuglum to frofre.      Flugon ða ðe lyfdon, <br>
 laðra <strong>lindwerod.</strong>      Him on laste for <br>
 sweot Ebrea      sigore geweorðod, <br>
 dome gedyrsod;      him feng dryhten god <br>
 </dd>
 <dt>300</dt>
 <dd>
 fægre on fultum,      frea ælmihtig. <br>
 Hi ða fromlice      fagum swyrdum, <br>
 hæleð higerofe,      herpað worhton <br>
 þurh laðra gemong,      linde heowon, <br>
 scildburh scæron.      Sceotend wæron <br>
 </dd>
 <dt>305</dt>
 <dd>
 guðe gegremede,      guman Ebrisce; <br>
 þegnas on ða tid      þearle gelyste <br>
 gargewinnes.      þær on greot gefeoll <br>
 se hyhsta dæl      heafodgerimes <br>
 Assiria      ealdorduguðe, <br>
 </dd>
 <dt>310</dt>
 <dd>
 laðan cynnes.      Lythwon becom <br>
 cwicera to cyððe.      Cirdon cynerofe, <br>
 wiggend on wiðertrod,      wælscel on innan, <br>
 reocende hræw.      Rum wæs to nimanne <br>
 londbuendum      on ðam laðestan, <br>
 </dd>
 <dt>315</dt>
 <dd>
 hyra ealdfeondum      unlyfigendum <br>
 heolfrig herereaf,      hyrsta scyne, <br>
 bord ond bradswyrd,      brune helmas, <br>
 dyre madmas.      Hæfdon domlice <br>
 on ðam folcstede      fynd oferwunnen <br>
 </dd>
 <dt>320</dt>
 <dd>
 eðelweardas,      ealdhettende <br>
 swyrdum aswefede.      Hie on swaðe reston, <br>
 þa ðe him to life      laðost wæron <br>
 cwicera cynna.      þa seo cneoris eall, <br>
 mægða mærost,      anes monðes fyrst, <br>
 </dd>
 <dt>325</dt>
 <dd>
 wlanc, wundenlocc,      wagon ond læddon <br>
 to ðære beorhtan byrig,      Bethuliam, <br>
 helmas ond hupseax,      hare byrnan, <br>
 guðsceorp gumena      golde gefrætewod, <br>
 mærra madma      þonne mon ænig <br>
 </dd>
 <dt>330</dt>
 <dd>
 asecgan mæge      searoþoncelra; <br>
 eal þæt ða ðeodguman      þrymme geeodon, <br>
 cene under cumblum      <strong>on</strong> compwige <br>
 þurh Iudithe      gleawe lare, <br>
 mægð modigre.      Hi to mede hyre <br>
 </dd>
 <dt>335</dt>
 <dd>
 of ðam siðfate      sylfre brohton, <br>
 eorlas æscrofe,      Holofernes <br>
 sweord ond swatigne helm,      swylce eac side byrnan <br>
 gerenode readum golde,      ond eal þæt se rinca baldor <br>
 swiðmod sinces ahte      oððe sundoryrfes, <br>
 </dd>
 <dt>340</dt>
 <dd>
 beaga ond beorhtra maðma,      hi þæt þære beorhtan idese <br>
 ageafon gearoþoncolre.      Ealles ðæs Iudith sægde <br>
 wuldor weroda dryhtne,      þe hyre weorðmynde geaf, <br>
 mærðe on moldan rice,      swylce eac mede on heofonum, <br>
 sigorlean in swegles wuldre,      þæs þe heo ahte soðne geleafan <br>
 </dd>
 <dt>345</dt>
 <dd>
 to ðam ælmihtigan;      huru æt þam ende ne tweode <br>
 þæs leanes þe heo lange gyrnde.      ðæs sy ðam leofan drihtne <br>
 wuldor to widan aldre,      þe gesceop wind ond lyfte, <br>
 roderas ond rume grundas,      swylce eac reðe streamas <br>
 ond swegles dreamas,      ðurh his sylfes miltse. <br>
 </dd>
 </dl>
 </body>