<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_107.htm">Previous</a> 
 <a href="a05_109.htm">Next</a> 
 </center>
 <hr>
 <h1>The Paris Psalter: Psalm 108</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Nelle ic lofes þines,      lifigende god, <br>
 geswigian,      þeah þe me synfulra <br>
 inwitfulra muðas      on ganian. <br>
 Hio þa innwit feala      ywdan on tungan, <br>
 </dd>
 <dt>5</dt>
 <dd>
 and me wraðra wearn      worda spræcon, <br>
 fæcne firenlicu,      and afuhtan me <br>
 ealle earwunga      ungemete swyðe. <br>
 Hi me wið lufan      laþum dædum <br>
 torne telnysse      <strong>teodan</strong> mænige; <br>
 </dd>
 <dt>10</dt>
 <dd>
 ic him a gebæd      ungemete georne. <br>
 Hi me yfel settan      a wið goode <br>
 and feounge      for minre lufan. <br>
 Gesete him synnfulle      symble to ealdrum, <br>
 stande him on þa swyþeran hand      swylce deoful. <br>
 </dd>
 <dt>15</dt>
 <dd>
 Gange of dome gehwam      deope gehyned, <br>
 and him his gebed      hweorfe to fyrenum. <br>
 Gewurðe him weste      eall his onwunung <br>
 and on hys eardungstowe      næfre gewurþe <br>
 þæt þær on gewunige      awiht lifigendes. <br>
 </dd>
 <dt>20</dt>
 <dd>
 Wesan him dagas deorce      and dimme and feawe, <br>
 and his bisceophad      brucan feondas. <br>
 Weorðan his agene bearn      ealle steopcild <br>
 and his wif wyrðe      wydewe hreowlic. <br>
 Syn his bearn swylce      toboren wide, <br>
 </dd>
 <dt>25</dt>
 <dd>
 and he ut weorpe      earme þearfan, <br>
 þonne hi to his huse      hleowes wilnian. <br>
 Ealle his æhta      unholde fynd <br>
 rice reðemann      rycene gedæle, <br>
 and his feoh onfon      fremde handa. <br>
 </dd>
 <dt>30</dt>
 <dd>
 Ne him ahwær wese      ænig fultum, <br>
 ne his steopcildum      stande to helpe. <br>
 Gangan ealle his bearn      on ece forwyrd, <br>
 and on anum cneowe      eall gewyrðe <br>
 his nama nyhsta      nede adilgad. <br>
 </dd>
 <dt>35</dt>
 <dd>
 Eall þæt unriht      þe his ealdras ær <br>
 manes gefremedan,      on gemynd cume <br>
 and on ansyne      ures drihtnes; <br>
 ne adilgode wesan      deorce fyrene, <br>
 þa his modur ær      mane fremede. <br>
 </dd>
 <dt>40</dt>
 <dd>
 Wesan hi wið drihtne      dædum swylce, <br>
 and hine adilgie      dome ealne <br>
 of ðysse eorðan      awa to feore. <br>
 Næs him milde gemynd      on modsefan, <br>
 and he þearfendra      ðriste ehte; <br>
 </dd>
 <dt>45</dt>
 <dd>
 symble þæt on heortan      hogode <strong>geornust,</strong> <br>
 hu he mid searuwe      swylce acwealde. <br>
 He wolde wergðu      wyrcean georne, <br>
 and hine seo ylce on      eft gesette; <br>
 nolde he bletsunge      biddan ne tilian, <br>
 </dd>
 <dt>50</dt>
 <dd>
 forðon hio him wæs afyrred      of ferhðcofan. <br>
 He hine gegyrede      mid grame wyrgðu, <br>
 swa he hine wædum      wræstum geteode, <br>
 and sio his innað      <strong>ywde</strong> swylce <br>
 wan wætere gelic      and wynele, <br>
 </dd>
 <dt>55</dt>
 <dd>
 se þe banes byrst      beteð and hæleð. <br>
 Wese he hrægle gelic      þe her hraðe ealdað, <br>
 and gyrdelse,      <strong>ðe</strong> hine man gelome gyrt. <br>
 þis is weorc þara      þe oft wraðe me <br>
 trage tældan;      tyne hine dryhten <br>
 </dd>
 <dt>60</dt>
 <dd>
 þam þe sar sprece      sawle minre. <br>
 And þu, min drihten god,      do me þine nu <br>
 mycle mildheortnesse      for þinum þam mæran naman, <br>
 swa ðu oft þin milde mod      manegum cyðdest. <br>
 Alys me, lifes weard,      forþan ic eom lama þearfa; <br>
 </dd>
 <dt>65</dt>
 <dd>
 is me heorte on      hearde gedrefed. <br>
 Ic eom scuan gelic      swyþe ahylded, <br>
 oðlæded godum      swa se gærshoppa. <br>
 Me synt cneowu swylce      cwicu unhale <br>
 for fæstenum;      is min flæsc swylce <br>
 </dd>
 <dt>70</dt>
 <dd>
 for fægrum ele      frecne onwended; <br>
 eom ic to edwitstæfe      eallum geworden. <br>
 Swa hi me gesawon,      sona hig wegdan, <br>
 hrerdan heora heafod;      help min, drihten god, <br>
 and me halne gedo,      hælynde Crist, <br>
 </dd>
 <dt>75</dt>
 <dd>
 for þinre þære myclan      mildheortnysse. <br>
 þæt hi soð witan,      þæt si þin sylfes hand <br>
 and þu þas gedydest,      drihten usser. <br>
 Weorðan þa awyrgde,      wes þu gebletsad; <br>
 and þa þe me mid unryhte      ænige styrian, <br>
 </dd>
 <dt>80</dt>
 <dd>
 and hi þær sceande      sylfe agon; <br>
 wese þin esne on þe      ungemete bliðe. <br>
 Syn ða butan are      ealle gegyrede <br>
 þe me tælnysse      teonan ætfæstan, <br>
 and him si abrogden      swa of brechrægle <br>
 </dd>
 <dt>85</dt>
 <dd>
 hiora sylfra sceamu      swyþust ealra. <br>
 Ic on minum muðe      mihta drihtnes <br>
 ealle andette,      and eac swylce <br>
 hine on midle      manna herige. <br>
 He sylfa gestod      on ða swyðran hand, <br>
 </dd>
 <dt>90</dt>
 <dd>
 þær he þearfendra      þinga teolode; <br>
 he mine sawle      swylce gehealde <br>
 wið ehtendra      egsan griman. <br>
 </dd>
 </dl>
 </body>