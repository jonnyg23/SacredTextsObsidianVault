<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_04.htm">Previous</a> 
 <a href="a03_06.htm">Next</a> 
 </center>
 <hr>
 <h1>Juliana</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Hwæt! We ðæt hyrdon           hæleð eahtian,  <br>
 deman dædhwate,           þætte in dagum gelamp  <br>
 Maximianes,           se geond middangeard,  <br>
 arleas cyning,           eahtnysse ahof,  <br>
 </dd>
 <dt>5</dt>
 <dd>
 cwealde cristne men,           circan fylde,  <br>
 geat on græswong           <a name="t1" href="#n1">godhergendra,</a>  <br>
 hæþen hildfruma,           haligra blod,  <br>
 ryhtfremmendra.           Wæs his rice brad,  <br>
 wid ond weorðlic           ofer werþeode,  <br>
 </dd>
 <dt>10</dt>
 <dd>
 lytesna ofer ealne           yrmenne grund.  <br>
 Foron æfter burgum,           swa he biboden hæfde,  <br>
 þegnas þryðfulle.           <a name="t2" href="#n2">Oft</a> hi þræce rærdon,  <br>
 dædum gedwolene,           þa þe dryhtnes æ  <br>
 feodon þurh firencræft.           Feondscype rærdon,  <br>
 </dd>
 <dt>15</dt>
 <dd>
 hofon hæþengield,           halge cwelmdon,  <br>
 breotun boccræftge,           <a name="t3" href="#n3">bærndon</a> gecorene,  <br>
 gæston godes cempan           gare ond lige.  <br>
 Sum wæs æhtwelig           æþeles cynnes  <br>
 rice gerefa.           Rondburgum weold,  <br>
 </dd>
 <dt>20</dt>
 <dd>
 eard weardade           oftast symle  <br>
 in þære ceastre           Commedia,  <br>
 heold hordgestreon.           Oft he hæþengield  <br>
 ofer word godes,           weoh gesohte  <br>
 neode geneahhe.           Wæs him noma cenned  <br>
 </dd>
 <dt>25</dt>
 <dd>
 Heliseus,           hæfde ealdordom  <br>
 micelne ond mærne.           ða his mod ongon  <br>
 fæmnan lufian,           (hine fyrwet bræc),  <br>
 Iulianan.           Hio in gæste bær  <br>
 halge treowe,           hogde georne  <br>
 </dd>
 <dt>30</dt>
 <dd>
 þæt hire mægðhad           mana gehwylces  <br>
 fore Cristes lufan           clæne geheolde.  <br>
 ða wæs sio fæmne           mid hyre fæder willan  <br>
 welegum biweddad;           wyrd ne ful cuþe,  <br>
 freondrædenne           hu heo from hogde,  <br>
 </dd>
 <dt>35</dt>
 <dd>
 geong on gæste.           Hire wæs godes egsa  <br>
 mara in gemyndum,           þonne eall þæt maþþumgesteald  <br>
 þe in þæs æþelinges           æhtum wunade.  <br>
 þa wæs se weliga           <a name="t4" href="#n4">þæra</a> wifgifta,  <br>
 goldspedig guma,           georn on mode,  <br>
 </dd>
 <dt>40</dt>
 <dd>
 þæt him mon fromlicast           fæmnan gegyrede,  <br>
 bryd to bolde.           Heo þæs beornes lufan  <br>
 fæste wiðhogde,           þeah þe feohgestreon  <br>
 under hordlocan,           hyrsta unrim  <br>
 æhte ofer eorþan.           Heo þæt eal forseah,  <br>
 </dd>
 <dt>45</dt>
 <dd>
 ond þæt word acwæð           on wera mengu:  <br>
 <a name="t5" href="#n5">"Ic</a> þe mæg gesecgan           þæt þu þec sylfne ne þearft  <br>
 swiþor swencan.           Gif þu soðne god  <br>
 lufast ond gelyfest,           ond his lof rærest,  <br>
 ongietest gæsta hleo,           ic beo gearo sona  <br>
 </dd>
 <dt>50</dt>
 <dd>
 unwaclice           willan þines.  <br>
 Swylce ic þe secge,           gif þu to sæmran gode  <br>
 þurh deofolgield           dæde biþencest,  <br>
 hætsð hæþenweoh,           ne meaht þu habban mec,  <br>
 ne geþreatian           þe to gesingan.  <br>
 </dd>
 <dt>55</dt>
 <dd>
 Næfre þu þæs swiðlic           sar gegearwast  <br>
 þurh hæstne nið           heardra wita,  <br>
 þæt þu mec onwende           worda þissa."  <br>
 ða se æþeling wearð           yrre gebolgen,  <br>
 firendædum fah,           gehyrde þære fæmnan word,  <br>
 </dd>
 <dt>60</dt>
 <dd>
 het ða gefetigan           ferend snelle,  <br>
 hreoh ond hygeblind,           haligre fæder,  <br>
 recene to rune.           Reord up astag,  <br>
 siþþan hy togædre           garas hlændon,  <br>
 hildeþremman.           Hæðne wæron begen  <br>
 </dd>
 <dt>65</dt>
 <dd>
 synnum seoce,           sweor ond aþum.  <br>
 ða reordode           rices hyrde  <br>
 wið þære fæmnan fæder           frecne mode,  <br>
 daraðhæbbende:           "Me þin dohtor hafað  <br>
 geywed orwyrðu.           Heo me on an sagað  <br>
 </dd>
 <dt>70</dt>
 <dd>
 þæt heo mæglufan           minre ne gyme,  <br>
 freondrædenne.           Me þa fraceðu sind  <br>
 on modsefan           mæste weorce,  <br>
 þæt heo mec swa torne           tæle gerahte  <br>
 fore þissum folce,           het me fremdne god,  <br>
 </dd>
 <dt>75</dt>
 <dd>
 ofer þa oþre           þe we ær cuþon,  <br>
 welum weorþian,           wordum lofian,  <br>
 on hyge hergan,           oþþe hi nabban."  <br>
 Geswearc þa swiðferð           <a name="t6" href="#n6">sweor</a> æfter worde,  <br>
 þære fæmnan fæder,           ferðlocan onspeon:  <br>
 </dd>
 <dt>80</dt>
 <dd>
 "Ic þæt geswerge           þurh soð godu,  <br>
 swa ic are æt him           æfre finde,  <br>
 oþþe, þeoden, æt þe           þine hyldu  <br>
 winburgum in,           gif þas word sind soþ,  <br>
 monna leofast,           þe þu me sagast,  <br>
 </dd>
 <dt>85</dt>
 <dd>
 þæt ic hy ne sparige,           ac on spild giefe,  <br>
 þeoden mæra,           þe to <a name="t7" href="#n7">gewealde.</a>  <br>
 Dem þu hi to deaþe,           gif þe gedafen þince,  <br>
 swa to life læt,           swa þe leofre sy."  <br>
 Eode þa fromlice           fæmnan to spræce,  <br>
 </dd>
 <dt>90</dt>
 <dd>
 anræd ond yreþweorg,           yrre gebolgen,  <br>
 þær he <a name="t8" href="#n8">glædmode</a>           geonge wiste  <br>
 wic weardian.           He þa worde cwæð:  <br>
 "ðu eart dohtor min           seo dyreste  <br>
 ond seo sweteste           in sefan minum,  <br>
 </dd>
 <dt>95</dt>
 <dd>
 ange for eorþan,           minra eagna leoht,  <br>
 Iuliana!           þu on geaþe hafast  <br>
 þurh þin orlegu           unbiþyrfe  <br>
 ofer witena dom           wisan gefongen.  <br>
 Wiðsæcest þu to swiþe           sylfre rædes  <br>
 </dd>
 <dt>100</dt>
 <dd>
 þinum brydguman,           se is betra þonne þu,  <br>
 æþelra for eorþan,           æhtspedigra  <br>
 feohgestreona.           He is to freonde god.  <br>
 Forþon is þæs wyrþe,           þæt þu þæs weres frige,  <br>
 ece eadlufan,           an ne forlæte."  <br>
 </dd>
 <dt>105</dt>
 <dd>
 Him þa seo eadge           ageaf ondsware,  <br>
 Iuliana           (hio to gode hæfde  <br>
 freondrædenne           fæste gestaþelad):  <br>
 "Næfre ic þæs þeodnes           þafian wille  <br>
 mægrædenne,           nemne he mægna god  <br>
 </dd>
 <dt>110</dt>
 <dd>
 geornor bigonge           þonne he gen dyde,  <br>
 lufige mid lacum           þone þe leoht gescop,  <br>
 heofon ond eorðan           ond holma bigong,  <br>
 eodera ymbhwyrft.           Ne mæg he elles mec  <br>
 bringan to bolde.           He þa brydlufan  <br>
 </dd>
 <dt>115</dt>
 <dd>
 sceal to oþerre           æhtgestealdum  <br>
 idese secan;           nafað he <a name="t9" href="#n9">ænige</a> her."  <br>
 Hyre þa þurh yrre           ageaf ondsware  <br>
 fæder feondlice,           nales frætwe onheht:  <br>
 "Ic þæt gefremme,           gif min feorh leofað  <br>
 </dd>
 <dt>120</dt>
 <dd>
 gif þu unrædes           ær ne geswicest,  <br>
 ond þu fremdu godu           forð bigongest  <br>
 ond þa forlætest           þe us leofran sind,  <br>
 þe þissum folce           to freme stondað,  <br>
 þæt þu ungeara           ealdre scyldig  <br>
 </dd>
 <dt>125</dt>
 <dd>
 þurh deora gripe           deaþe sweltest,  <br>
 gif þu geþafian nelt           þingrædenne,  <br>
 modges gemanan.           Micel is þæt ongin  <br>
 ond <a name="t10" href="#n10">þreaniedlic</a>           þinre gelican,  <br>
 þæt þu forhycge           hlaford urne."  <br>
 </dd>
 <dt>130</dt>
 <dd>
 Him þa seo eadge           ageaf ondsware,  <br>
 gleaw ond gode leof,           Iuliana:  <br>
 "Ic þe to soðe           secgan wille,  <br>
 bi me lifgendre           nelle ic lyge fremman.  <br>
 Næfre ic me ondræde           domas þine,  <br>
 </dd>
 <dt>135</dt>
 <dd>
 ne me weorce sind           witebrogan,  <br>
 hildewoman,           þe þu hæstlice  <br>
 manfremmende           to me beotast,  <br>
 ne þu næfre gedest           þurh gedwolan þinne  <br>
 þæt þu mec acyrre           from Cristes lofe."  <br>
 </dd>
 <dt>140</dt>
 <dd>
 ða wæs ellenwod,           yrre ond reþe,  <br>
 frecne ond ferðgrim,           fæder wið dehter.  <br>
 Het hi þa swingan,           susle þreagan,  <br>
 witum wægan,           ond þæt word acwæð:  <br>
 "Onwend þec in gewitte,           ond þa word oncyr  <br>
 </dd>
 <dt>145</dt>
 <dd>
 þe þu unsnyttrum           ær gespræce,  <br>
 þa þu goda ussa           gield forhogdest."  <br>
 Him seo unforhte           ageaf ondsware  <br>
 þurh gæstgehygd,           Iuliana:  <br>
 "Næfre þu gelærest           þæt ic leasingum,  <br>
 </dd>
 <dt>150</dt>
 <dd>
 dumbum ond deafum           deofolgieldum,  <br>
 <a name="t11" href="#n11">gæsta</a> geniðlum           gaful onhate,  <br>
 þam wyrrestum           wites þegnum,  <br>
 ac ic weorðige           wuldres ealdor  <br>
 middangeardes           ond mægenþrymmes,  <br>
 </dd>
 <dt>155</dt>
 <dd>
 ond him anum to           eal biþence,  <br>
 þæt he mundbora           min geweorþe,  <br>
 helpend ond hælend           wið hellsceaþum."  <br>
 Hy þa þurh yrre           Affricanus,  <br>
 fæder fæmnan ageaf           on feonda geweald  <br>
 </dd>
 <dt>160</dt>
 <dd>
 Heliseo.           He in æringe  <br>
 gelædan het           æfter leohtes cyme  <br>
 to his domsetle.           Duguð wafade  <br>
 on þære fæmnan wlite,           folc eal geador.  <br>
 Hy þa se æðeling           ærest grette,  <br>
 </dd>
 <dt>165</dt>
 <dd>
 hire brydguma,           bliþum wordum:  <br>
 "Min se swetesta           sunnan scima,  <br>
 Iuliana!           Hwæt, þu glæm hafast,  <br>
 ginfæste giefe,           geoguðhades blæd!  <br>
 Gif þu godum ussum           gen gecwemest,  <br>
 </dd>
 <dt>170</dt>
 <dd>
 ond þe to swa mildum           mundbyrd secest,  <br>
 <a name="t12" href="#n12">hyldo</a> to halgum,           beoð þe ahylded fram  <br>
 wraþe geworhtra           wita unrim,  <br>
 grimra gyrna,           þe þe gegearwad sind,  <br>
 gif þu onsecgan nelt           soþum gieldum."  <br>
 </dd>
 <dt>175</dt>
 <dd>
 Him seo æþele mæg           ageaf ondsware:  <br>
 "Næfre þu geþreatast           þinum beotum,  <br>
 ne wita þæs fela           wraðra gegearwast,  <br>
 þæt ic þeodscype           þinne lufie,  <br>
 buton þu forlæte           þa leasinga,  <br>
 </dd>
 <dt>180</dt>
 <dd>
 weohweorðinga,           ond wuldres god  <br>
 ongyte gleawlice,           gæsta scyppend,  <br>
 meotud moncynnes,           in þæs meahtum sind  <br>
 a butan ende           ealle gesceafta."  <br>
 ða for þam folce           frecne mode  <br>
 </dd>
 <dt>185</dt>
 <dd>
 beotwordum spræc,           bealg hine swiþe  <br>
 folcagende,           ond þa fæmnan het  <br>
 þurh niðwræce           nacode þennan,  <br>
 ond mid sweopum swingan           synna lease.  <br>
 Ahlog þa se hererinc,           hospwordum spræc:  <br>
 </dd>
 <dt>190</dt>
 <dd>
 "þis is ealdordom           uncres gewynnes  <br>
 on fruman gefongen!           Gen ic feores þe  <br>
 unnan wille,           þeah þu ær fela  <br>
 unwærlicra           worda gespræce,  <br>
 onsoce to swiðe           þæt þu soð godu  <br>
 </dd>
 <dt>195</dt>
 <dd>
 lufian wolde.           þe þa lean sceolan  <br>
 <a name="t13" href="#n13">wiþerhycgendre,</a>           witebrogan,  <br>
 æfter weorþan,           butan þu ær wiþ hi  <br>
 geþingige,           ond him þoncwyrþe  <br>
 æfter leahtorcwidum           lac onsecge,  <br>
 </dd>
 <dt>200</dt>
 <dd>
 sibbe gesette.           Læt þa sace restan,  <br>
 lað leodgewin.           Gif þu leng ofer þis  <br>
 þurh þin dolwillen           gedwolan fylgest,  <br>
 þonne ic nyde sceal           niþa gebæded  <br>
 on þære grimmestan           godscyld wrecan,  <br>
 </dd>
 <dt>205</dt>
 <dd>
 torne teoncwide,           þe þu tælnissum  <br>
 wiþ þa selestan           sacan ongunne,  <br>
 ond þa mildestan           þara þe men witen,  <br>
 þe þes leodscype mid him           longe bieode."  <br>
 Him þæt æþele mod           unforht oncwæð:  <br>
 </dd>
 <dt>210</dt>
 <dd>
 "Ne ondræde ic me           domas þine,  <br>
 awyrged womsceaða,           ne þinra wita bealo.  <br>
 Hæbbe ic me to hyhte           heofonrices weard,  <br>
 mildne mundboran,           mægna waldend,  <br>
 se mec gescyldeð           wið þinum scinlace  <br>
 </dd>
 <dt>215</dt>
 <dd>
 of gromra gripe,           þe þu to godum tiohhast.  <br>
 ða sind geasne           goda gehwylces,  <br>
 idle, orfeorme,           unbiþyrfe,  <br>
 ne þær freme <a name="t14" href="#n14">meteð</a>           fira ænig  <br>
 soðe sibbe,           þeah þe sece to him  <br>
 </dd>
 <dt>220</dt>
 <dd>
 freondrædenne.           He ne findeð þær  <br>
 duguþe mid deoflum.           Ic to dryhtne min  <br>
 mod staþelige,           se ofer mægna gehwylc  <br>
 waldeð wideferh,           wuldres agend,  <br>
 sigora gehwylces.           þæt is soð cyning."  <br>
 </dd>
 <dt>225</dt>
 <dd>
 ða þam folctogan           fracuðlic þuhte  <br>
 þæt he ne meahte           mod oncyrran,  <br>
 fæmnan foreþonc.           He bi feaxe het  <br>
 ahon ond ahebban           on heanne beam,  <br>
 þær seo sunsciene           slege þrowade,  <br>
 </dd>
 <dt>230</dt>
 <dd>
 sace singrimme,           siex tida dæges,  <br>
 ond he ædre het           eft asettan,  <br>
 laðgeniðla,           ond gelædan bibead  <br>
 to carcerne.           Hyre wæs Cristes lof  <br>
 in ferðlocan           fæste biwunden,  <br>
 </dd>
 <dt>235</dt>
 <dd>
 milde modsefan,           mægen unbrice.  <br>
 ða wæs mid clustre           carcernes duru  <br>
 behliden, homra geweorc.           Halig þær inne  <br>
 wærfæst wunade.           Symle heo wuldorcyning  <br>
 herede æt heortan,           heofonrices god,  <br>
 </dd>
 <dt>240</dt>
 <dd>
 in þam nydclafan,           nergend fira,  <br>
 heolstre bihelmad.           Hyre wæs halig gæst  <br>
 singal gesið.           ða cwom semninga  <br>
 in þæt hlinræced           hæleða gewinna,  <br>
 yfeles ondwis.           Hæfde engles hiw,  <br>
 </dd>
 <dt>245</dt>
 <dd>
 gleaw gyrnstafa           gæstgeniðla,  <br>
 helle hæftling,           to þære halgan spræc:  <br>
 "Hwæt dreogest þu,           seo dyreste  <br>
 ond seo weorþeste           wuldorcyninge,  <br>
 dryhtne ussum?           ðe þes dema hafað  <br>
 </dd>
 <dt>250</dt>
 <dd>
 þa wyrrestan           witu gegearwad,  <br>
 sar endeleas,           gif þu onsecgan nelt,  <br>
 gleawhycgende,           ond his godum cweman.  <br>
 Wes þu on ofeste,           swa he þec ut heonan  <br>
 lædan hate,           þæt þu lac hraþe  <br>
 </dd>
 <dt>255</dt>
 <dd>
 onsecge sigortifre,           ær þec swylt nime,  <br>
 deað fore duguðe.           þy þu þæs deman scealt,  <br>
 eadhreðig mæg,           yrre gedygan."  <br>
 Frægn þa fromlice,           seo þe forht ne wæs,  <br>
 Criste gecweme,           hwonan his cyme wære.  <br>
 </dd>
 <dt>260</dt>
 <dd>
 Hyre se wræcmæcga           wið þingade:  <br>
 "Ic eom engel godes           ufan siþende,  <br>
 þegn geþungen,           ond to þe sended,  <br>
 halig of heahþu.           þe sind heardlicu,  <br>
 wundrum <a name="t15" href="#n15">wælgrim,</a>           witu geteohhad  <br>
 </dd>
 <dt>265</dt>
 <dd>
 to gringwræce.           Het þe god beodan,  <br>
 bearn waldendes,           þæt þe burge þa."  <br>
 ða wæs seo fæmne           for þam færspelle  <br>
 egsan geaclad,           þe hyre se aglæca,  <br>
 wuldres wiþerbreca,           wordum sægde.  <br>
 </dd>
 <dt>270</dt>
 <dd>
 Ongan þa fæstlice           ferð staþelian,  <br>
 geong grondorleas,           to <a name="t16" href="#n16">gode cleopian  <br>
 "Nu</a> ic þec, beorna hleo,           biddan wille  <br>
 ece ælmihtig,           þurh þæt æþele gesceap  <br>
 þe þu, fæder engla,           æt fruman settest,  <br>
 </dd>
 <dt>275</dt>
 <dd>
 þæt þu me ne læte           of lofe hweorfan  <br>
 þinre eadgife,           swa me þes ar bodað  <br>
 frecne færspel,           þe me fore stondeð.  <br>
 Swa ic þe, bilwitne,           biddan wille  <br>
 þæt þu me gecyðe,           cyninga wuldor,  <br>
 </dd>
 <dt>280</dt>
 <dd>
 þrymmes hyrde,           hwæt þes þegn sy,  <br>
 lyftlacende,           þe mec læreð from þe  <br>
 on stearcne weg."           Hyre stefn oncwæð  <br>
 wlitig of wolcnum,           word hleoþrade:  <br>
 "Forfoh þone frætgan           ond fæste geheald,  <br>
 </dd>
 <dt>285</dt>
 <dd>
 oþþæt he his siðfæt           secge mid ryhte,  <br>
 ealne from orde,           hwæt his æþelu syn."  <br>
 ða wæs þære fæmnan           ferð geblissad,  <br>
 <a name="t17" href="#n17">domeadigre.</a>           Heo þæt deofol genom  <br>
 ...... "ealra cyninga cyning           to cwale syllan.  <br>
 </dd>
 <dt>290</dt>
 <dd>
 ða gen ic gecræfte           þæt se cempa ongon  <br>
 waldend wundian,           weorud to segon  <br>
 þæt þær blod ond wæter           bu tu ætgædre  <br>
 eorþan sohtun.           ða gen ic Herode  <br>
 in hyge <a name="t18" href="#n18">bisweop</a>           þæt he Iohannes bibead  <br>
 </dd>
 <dt>295</dt>
 <dd>
 heafde biheawan,           ða se halga wer  <br>
 þære wiflufan           wordum styrde,  <br>
 unryhtre æ.           Eac ic gelærde  <br>
 Simon searoþoncum           þæt he sacan ongon  <br>
 wiþ þa gecorenan           Cristes þegnas,  <br>
 </dd>
 <dt>300</dt>
 <dd>
 ond þa halgan weras           hospe gerahte  <br>
 þurh deopne gedwolan,           sægde hy dryas wæron.  <br>
 Neþde ic nearobregdum           þær ic Neron bisweac,  <br>
 þæt he acwellan het           Cristes þegnas,  <br>
 Petrus ond Paulus.           Pilatus ær  <br>
 </dd>
 <dt>305</dt>
 <dd>
 on rode aheng           rodera waldend,  <br>
 meotud meahtigne           minum larum.  <br>
 Swylce ic Egias           eac gelærde  <br>
 þæt he unsnytrum           Andreas het  <br>
 ahon haligne           on heanne beam,  <br>
 </dd>
 <dt>310</dt>
 <dd>
 þæt he of galgan his           gæst onsende  <br>
 in wuldres wlite.           þus ic wraþra fela  <br>
 mid minum broþrum           bealwa gefremede,  <br>
 sweartra synna,           þe ic <a name="t19" href="#n19">asecgan</a> ne mæg,  <br>
 rume areccan,           ne gerim witan,  <br>
 </dd>
 <dt>315</dt>
 <dd>
 heardra heteþonca."           Him seo halge oncwæð  <br>
 þurh gæstes giefe,           Iuliana:  <br>
 "þu scealt furþor gen,           feond moncynnes,  <br>
 siþfæt secgan,           hwa þec sende to me."  <br>
 Hyre se aglæca           ageaf ondsware,  <br>
 </dd>
 <dt>320</dt>
 <dd>
 forhtafongen,           friþes orwena:  <br>
 "Hwæt, mec min fæder           on þas fore to þe,  <br>
 hellwarena cyning,           hider onsende  <br>
 of þam engan ham,           se is yfla gehwæs  <br>
 in þam grornhofe           geornfulra þonne ic.  <br>
 </dd>
 <dt>325</dt>
 <dd>
 þonne he usic sendeð           þæt <a name="t20" href="#n20">we</a> soðfæstra  <br>
 þurh misgedwield           mod oncyrren,  <br>
 ahwyrfen from halor,           we beoð hygegeomre,  <br>
 forhte on ferðþe.           Ne biþ us frea milde,  <br>
 egesful ealdor,           gif we yfles noht  <br>
 </dd>
 <dt>330</dt>
 <dd>
 gedon habbaþ;           ne durran we siþþan  <br>
 for his onsyne           ower geferan.  <br>
 þonne he onsendeð           geond sidne grund  <br>
 þegnas of þystrum,           hateð þræce ræran,  <br>
 gif we <a name="t21" href="#n21">gemette</a> sin           on moldwege,  <br>
 </dd>
 <dt>335</dt>
 <dd>
 oþþe feor oþþe neah           fundne weorþen,  <br>
 þæt hi usic binden           ond in bælwylme  <br>
 suslum swingen.           Gif soðfæstra  <br>
 þurh myrrelsan           mod <a name="t22" href="#n22">ne oðcyrreð,</a>  <br>
 haligra hyge,           we þa heardestan  <br>
 </dd>
 <dt>340</dt>
 <dd>
 ond þa wyrrestan           witu geþoliað  <br>
 þurh sarslege.           Nu þu sylfa meaht  <br>
 on sefan þinum           soð gecnawan,  <br>
 þæt ic þisse noþe wæs           nyde gebæded,  <br>
 þragmælum geþread,           þæt ic þe sohte."  <br>
 </dd>
 <dt>345</dt>
 <dd>
 þa gen seo halge ongon           hæleþa gewinnan,  <br>
 wrohtes wyrhtan,           wordum frignan,  <br>
 fyrnsynna fruman:           "þu me furþor scealt  <br>
 secgan, sawla feond,           hu þu <a name="t23" href="#n23">soðfæstum</a>  <br>
 þurh synna slide           swiþast sceþþe,  <br>
 </dd>
 <dt>350</dt>
 <dd>
 facne bifongen."           Hyre se feond oncwæð,  <br>
 wræcca wærleas,           wordum mælde:  <br>
 "Ic þe, ead mæg,           yfla gehwylces  <br>
 or gecyðe           oð ende forð  <br>
 þara þe ic gefremede,           nalæs feam <a name="t24" href="#n24">siðum,</a>  <br>
 </dd>
 <dt>355</dt>
 <dd>
 synna wundum,           þæt þu þy sweotolicor  <br>
 sylf gecnawe           þæt þis is soð, nales leas.  <br>
 Ic þæt wende           ond witod tealde  <br>
 þriste geþoncge,           þæt ic þe meahte  <br>
 butan earfeþum           anes cræfte  <br>
 </dd>
 <dt>360</dt>
 <dd>
 ahwyrfan from halor,           þæt þu heofoncyninge  <br>
 wiðsoce, sigora frean,           ond to sæmran gebuge,  <br>
 onsægde synna fruman.           þus ic soðfæstum  <br>
 þurh mislic bleo           mod oncyrre.  <br>
 þær ic hine finde           ferð staþelian  <br>
 </dd>
 <dt>365</dt>
 <dd>
 to godes willan,           ic beo gearo sona  <br>
 þæt ic him monigfealde           modes gælsan  <br>
 ongean bere           grimra geþonca,  <br>
 dyrnra gedwilda,           þurh gedwolena rim.  <br>
 Ic him geswete           synna lustas,  <br>
 </dd>
 <dt>370</dt>
 <dd>
 mæne modlufan,           þæt he minum hraþe,  <br>
 leahtrum gelenge,           larum <a name="t25" href="#n25">hyreð.</a>  <br>
 Ic hine þæs swiþe           synnum onæle  <br>
 þæt he byrnende           from gebede swiceð,  <br>
 stepeð stronglice,           staþolfæst ne mæg  <br>
 </dd>
 <dt>375</dt>
 <dd>
 fore leahtra lufan           lenge gewunian  <br>
 in gebedstowe.           Swa ic brogan to  <br>
 laðne gelæde           þam þe ic lifes ofonn,  <br>
 leohtes geleafan,           ond he larum wile  <br>
 þurh modes myne           minum hyran,  <br>
 </dd>
 <dt>380</dt>
 <dd>
 synne fremman,           he siþþan sceal  <br>
 godra gumcysta           geasne hweorfan.  <br>
 Gif ic ænigne           ellenrofne  <br>
 gemete modigne           metodes cempan  <br>
 wið flanþræce,           nele feor þonan  <br>
 </dd>
 <dt>385</dt>
 <dd>
 bugan from beaduwe,           ac he bord ongean  <br>
 hefeð hygesnottor,           haligne scyld,  <br>
 gæstlic guðreaf,           nele gode swican,  <br>
 ac he beald in gebede           bidsteal gifeð  <br>
 fæste on feðan,           ic sceal feor þonan  <br>
 </dd>
 <dt>390</dt>
 <dd>
 heanmod hweorfan,           hroþra bidæled,  <br>
 in gleda gripe,           gehðu mænan,  <br>
 þæt ic ne meahte           mægnes cræfte  <br>
 guðe wiðgongan,           ac ic geomor sceal  <br>
 secan oþerne           ellenleasran,  <br>
 </dd>
 <dt>395</dt>
 <dd>
 under cumbolhagan,           cempan sænran,  <br>
 þe ic onbryrdan mæge           beorman mine,  <br>
 agælan æt guþe.           þeah he godes hwæt  <br>
 onginne gæstlice,           ic beo gearo sona,  <br>
 þæt ic ingehygd           eal geondwlite,  <br>
 </dd>
 <dt>400</dt>
 <dd>
 hu <b>gefæstnad</b> sy           ferð innanweard,  <br>
 wiðsteall geworht.           Ic þæs wealles geat  <br>
 ontyne þurh teonan;           bið se torr þyrel,  <br>
 ingong geopenad,           þonne ic ærest him  <br>
 þurh eargfare           in onsende  <br>
 </dd>
 <dt>405</dt>
 <dd>
 in breostsefan           bitre geþoncas  <br>
 þurh mislice           modes willan,  <br>
 þæt him sylfum           selle þynceð  <br>
 leahtras to fremman           ofer lof godes,  <br>
 lices lustas.           Ic beo lareow georn  <br>
 </dd>
 <dt>410</dt>
 <dd>
 þæt he monþeawum           minum lifge  <br>
 acyrred cuðlice           from Cristes æ,  <br>
 mod gemyrred           me to gewealde  <br>
 in synna seað.           Ic þære sawle ma  <br>
 geornor gyme           ymb þæs gæstes forwyrd  <br>
 </dd>
 <dt>415</dt>
 <dd>
 þonne þæs lichoman,           se þe on legre sceal  <br>
 weorðan in worulde           wyrme to hroþor,  <br>
 bifolen in foldan."           ða gien seo fæmne spræc:  <br>
 "Saga, earmsceapen,           unclæne gæst,  <br>
 hu þu þec geþyde,           þystra stihtend,  <br>
 </dd>
 <dt>420</dt>
 <dd>
 on clænra gemong?           þu wið Criste geo  <br>
 wærleas wunne           ond gewin tuge,  <br>
 hogdes wiþ halgum.           þe wearð helle seað  <br>
 niþer gedolfen,           þær þu nydbysig  <br>
 fore oferhygdum           eard gesohtes.  <br>
 </dd>
 <dt>425</dt>
 <dd>
 Wende ic þæt þu þy wærra           weorþan sceolde  <br>
 wið soðfæstum           swylces gemotes  <br>
 ond þy unbealdra,           þe þe oft wiðstod  <br>
 þurh wuldorcyning           willan þines."  <br>
 Hyre þa se werga           wið þingade,  <br>
 </dd>
 <dt>430</dt>
 <dd>
 earm aglæca:           "þu me ærest saga,  <br>
 hu þu gedyrstig           þurh deop gehygd  <br>
 wurde þus wigþrist           ofer eall wifa cyn,  <br>
 þæt þu mec þus fæste           fetrum gebunde,  <br>
 æghwæs orwigne.           þu in ecne god,  <br>
 </dd>
 <dt>435</dt>
 <dd>
 þrymsittendne,           þinne getreowdes,  <br>
 meotud moncynnes,           swa ic in minne fæder,  <br>
 hellwarena cyning,           hyht staþelie.  <br>
 þonne ic beom onsended           wið soðfæstum,  <br>
 þæt ic in manweorcum           mod oncyrre,  <br>
 </dd>
 <dt>440</dt>
 <dd>
 hyge from halor,           me hwilum biþ  <br>
 forwyrned þurh wiþersteall           willan mines,  <br>
 hyhtes æt halgum,           swa me her gelamp  <br>
 sorg on siþe.           Ic þæt sylf gecneow  <br>
 to late micles,           sceal nu lange ofer þis,  <br>
 </dd>
 <dt>445</dt>
 <dd>
 scyldwyrcende,           scame þrowian.  <br>
 Forþon ic þec halsige           þurh þæs hyhstan meaht,  <br>
 rodorcyninges giefe,           se þe on rode treo  <br>
 geþrowade,           þrymmes ealdor,  <br>
 þæt þu miltsige           me þearfendum,  <br>
 </dd>
 <dt>450</dt>
 <dd>
 þæt unsælig           eall ne forweorþe,  <br>
 þeah ic þec gedyrstig           ond þus dolwillen  <br>
 siþe gesohte,           þær ic swiþe me  <br>
 þyslicre ær           þrage ne wende."  <br>
 ða seo wlitescyne           wuldres condel  <br>
 </dd>
 <dt>455</dt>
 <dd>
 to þam wærlogan           wordum mælde:  <br>
 "þu scealt <a name="t26" href="#n26">ondettan</a>           yfeldæda ma,  <br>
 hean helle gæst,           ær þu heonan mote,  <br>
 hwæt þu to teonan           þurhtogen hæbbe  <br>
 micelra manweorca           manna tudre  <br>
 </dd>
 <dt>460</dt>
 <dd>
 deorcum gedwildum."           Hyre þæt deofol oncwæð:  <br>
 "Nu ic þæt gehyre           þurh þinne hleoþorcwide,  <br>
 þæt ic nyde sceal           niþa gebæded  <br>
 mod meldian,           swa þu me beodest,  <br>
 þreaned þolian.           Is þeos þrag ful strong,  <br>
 </dd>
 <dt>465</dt>
 <dd>
 þreat ormæte.           Ic sceal þinga gehwylc  <br>
 þolian ond þafian           on þinne dom,  <br>
 womdæda onwreon,           <a name="t27" href="#n27">þe</a> ic wideferg  <br>
 sweartra gesyrede.           <a name="t28" href="#n28">Oft</a> ic syne ofteah,  <br>
 ablende bealoþoncum           beorna unrim  <br>
 </dd>
 <dt>470</dt>
 <dd>
 monna cynnes,           misthelme forbrægd  <br>
 þurh attres ord           eagna leoman  <br>
 sweartum scurum,           ond ic sumra fet  <br>
 forbræc bealosearwum,           sume in bryne sende,  <br>
 in liges locan,           þæt him lasta wearð  <br>
 </dd>
 <dt>475</dt>
 <dd>
 siþast gesyne.           Eac ic sume gedyde  <br>
 þæt him banlocan           blode spiowedan,  <br>
 þæt hi færinga           feorh aleton  <br>
 þurh ædra wylm.           Sume on yðfare  <br>
 wurdon <a name="t29" href="#n29">on wege</a>           wætrum bisencte,  <br>
 </dd>
 <dt>480</dt>
 <dd>
 on mereflode,           minum cræftum  <br>
 under reone stream.           Sume ic rode bifealh,  <br>
 þæt hi hyra dreorge           on hean galgan  <br>
 lif aletan.           Sume ic larum geteah,  <br>
 to geflite fremede,           þæt hy færinga  <br>
 </dd>
 <dt>485</dt>
 <dd>
 <a name="t30" href="#n30">ealde</a> æfþoncan           edniwedan,  <br>
 beore <a name="t31" href="#n31">druncne.</a>           Ic him byrlade  <br>
 wroht of wege,           þæt hi in winsele  <br>
 þurh sweordgripe           sawle forletan  <br>
 of flæschoman           fæge scyndan,  <br>
 </dd>
 <dt>490</dt>
 <dd>
 sarum gesohte.           Sume, þa ic funde  <br>
 butan godes tacne,           gymelease,  <br>
 ungebletsade,           <a name="t32" href="#n32">þa</a> ic bealdlice  <br>
 þurh mislic cwealm           minum hondum  <br>
 searoþoncum slog.           Ic asecgan ne mæg,  <br>
 </dd>
 <dt>495</dt>
 <dd>
 þeah ic gesitte           sumerlongne dæg,  <br>
 eal þa earfeþu           þe ic ær ond siþ  <br>
 gefremede to facne,           siþþan furþum wæs  <br>
 rodor aræred           ond ryne tungla,  <br>
 folde gefæstnad           ond þa forman men,  <br>
 </dd>
 <dt>500</dt>
 <dd>
 Adam ond Aeue,           þam ic ealdor oðþrong,  <br>
 ond hy gelærde           þæt hi lufan dryhtnes,  <br>
 ece eadgiefe           anforleton,  <br>
 beorhtne boldwelan,           þæt him bæm gewearð  <br>
 yrmþu to ealdre,           ond hyra eaferum swa,  <br>
 </dd>
 <dt>505</dt>
 <dd>
 mircast manweorca.           Hwæt sceal ic ma riman  <br>
 yfel endeleas?           Ic eall gebær,  <br>
 wraþe wrohtas           geond werþeode,  <br>
 þa þe <a name="t33" href="#n33">gewurdun</a>           widan feore  <br>
 from fruman worulde           fira cynne,  <br>
 </dd>
 <dt>510</dt>
 <dd>
 eorlum on eorþan.           Ne wæs ænig þara  <br>
 þæt me þus þriste,           swa þu nu þa,  <br>
 halig mid hondum,           hrinan dorste,  <br>
 næs ænig þæs modig           mon ofer eorþan  <br>
 þurh halge meaht,           heahfædra nan  <br>
 </dd>
 <dt>515</dt>
 <dd>
 ne witgena.           þeah þe him weoruda god  <br>
 onwrige, wuldres cyning,           wisdomes gæst,  <br>
 giefe unmæte,           hwæþre ic gong to þam  <br>
 agan moste.           Næs ænig þara  <br>
 þæt mec þus bealdlice           bennum bilegde,  <br>
 </dd>
 <dt>520</dt>
 <dd>
 þream forþrycte,           ær þu nu þa  <br>
 þa <a name="t34" href="#n34">miclan</a> meaht           <a name="t35" href="#n35">mine</a> oferswiðdest,  <br>
 fæste forfenge,           þe me fæder sealde,  <br>
 feond moncynnes,           þa he mec feran het,  <br>
 þeoden of þystrum,           þæt ic þe sceolde  <br>
 </dd>
 <dt>525</dt>
 <dd>
 synne swetan.           þær mec sorg bicwom,  <br>
 hefig hondgewinn.           Ic bihlyhhan ne þearf  <br>
 æfter sarwræce           siðfæt þisne  <br>
 magum in gemonge,           þonne ic mine sceal  <br>
 agiefan gnorncearig           gafulrædenne  <br>
 </dd>
 <dt>530</dt>
 <dd>
 in þam reongan ham."           ða se gerefa het,  <br>
 gealgmod guma,           Iulianan  <br>
 of þam engan hofe           ut gelædan  <br>
 on hyge halge           hæþnum to spræce  <br>
 to his domsetle.           Heo þæt deofol teah,  <br>
 </dd>
 <dt>535</dt>
 <dd>
 breostum inbryrded,           bendum fæstne,  <br>
 halig hæþenne.           Ongan þa hreowcearig  <br>
 siðfæt seofian,           sar cwanian,  <br>
 wyrd wanian,           wordum mælde:  <br>
 "Ic þec halsige,           hlæfdige min,  <br>
 </dd>
 <dt>540</dt>
 <dd>
 Iuliana,           fore godes sibbum,  <br>
 þæt þu furþur me           fraceþu ne wyrce,  <br>
 edwit for eorlum,           þonne þu ær dydest,  <br>
 þa þu oferswiþdest           þone snotrestan  <br>
 under hlinscuan           <a name="t36" href="#n36">helwarena</a> cyning  <br>
 </dd>
 <dt>545</dt>
 <dd>
 in feonda byrig;           þæt <a name="t37" href="#n37">is</a> fæder user,  <br>
 morþres manfrea.           Hwæt, þu mec þreades  <br>
 þurh sarslege!           Ic to soþe wat  <br>
 þæt ic ær ne sið           ænig ne mette  <br>
 in woruldrice           <a name="t38" href="#n38">wif</a> þe gelic,  <br>
 </dd>
 <dt>550</dt>
 <dd>
 þristran geþohtes           ne þweorhtimbran  <br>
 mægþa cynnes.           Is on me sweotul  <br>
 þæt þu unscamge           æghwæs wurde  <br>
 on ferþe frod."           ða hine seo fæmne forlet  <br>
 æfter þræchwile           þystra neosan  <br>
 </dd>
 <dt>555</dt>
 <dd>
 in sweartne grund,           sawla <a name="t39" href="#n39">gewinnan,</a>  <br>
 on wita forwyrd.           Wiste he þi gearwor,  <br>
 manes melda,           magum to secgan,  <br>
 susles þegnum,           hu him on siðe gelomp.  <br>
 <a name="t40" href="#n40">         </a> "georne ær  <br>
 </dd>
 <dt>560</dt>
 <dd>
 heredon on heahþu           ond his halig <a name="t41" href="#n41">word,</a>  <br>
 sægdon soðlice           þæt he sigora gehwæs  <br>
 ofer ealle gesceaft           ana <a name="t42" href="#n42">weolde,</a>  <br>
 ecra eadgiefa."           ða cwom engel godes  <br>
 frætwum blican           ond þæt fyr tosceaf,  <br>
 </dd>
 <dt>565</dt>
 <dd>
 gefreode ond gefreoðade           facnes clæne,  <br>
 leahtra lease,           ond þone lig towearp,  <br>
 heorogiferne,           þær seo halie stod,  <br>
 mægþa bealdor,           on þam midle gesund.  <br>
 þæt þam weligan wæs           weorc to þolianne,  <br>
 </dd>
 <dt>570</dt>
 <dd>
 þær he hit for worulde           wendan meahte,  <br>
 sohte synnum fah,           hu he sarlicast  <br>
 þurh þa wyrrestan           witu meahte  <br>
 feorhcwale findan.           Næs se feond to læt,  <br>
 se hine gelærde           þæt he læmen fæt  <br>
 </dd>
 <dt>575</dt>
 <dd>
 biwyrcan het           wundorcræfte,  <br>
 wiges womum,           ond wudubeamum,  <br>
 holte <a name="t43" href="#n43">bihlænan.</a>           ða se <a name="t44" href="#n44">hearda</a> bibead  <br>
 þæt mon þæt lamfæt           leades gefylde,  <br>
 ond þa onbærnan het           bælfira mæst,  <br>
 </dd>
 <dt>580</dt>
 <dd>
 ad onælan,           se wæs æghwonan  <br>
 ymbboren mid brondum.           Bæð hate weol.  <br>
 Het þa ofestlice           yrre gebolgen  <br>
 leahtra lease           in þæs leades wylm  <br>
 scufan butan scyldum.           þa toscaden wearð  <br>
 </dd>
 <dt>585</dt>
 <dd>
 lig tolysed.           Lead wide sprong,  <br>
 hat, heorogifre.           <a name="t45" href="#n45">Hæleð</a> wurdon acle  <br>
 arasad for þy ræse.           þær on rime forborn  <br>
 þurh þæs fires fnæst           fif ond hundseofontig  <br>
 hæðnes herges.           ða gen sio halge stod  <br>
 </dd>
 <dt>590</dt>
 <dd>
 ungewemde wlite.           Næs hyre wloh ne hrægl,  <br>
 ne feax ne fel           fyre gemæled,  <br>
 ne lic ne leoþu.           Heo in lige stod  <br>
 æghwæs onsund,           sægde ealles þonc  <br>
 dryhtna dryhtne.           þa se dema wearð  <br>
 </dd>
 <dt>595</dt>
 <dd>
 hreoh ond hygegrim,           ongon his hrægl teran,  <br>
 swylce he grennade           ond gristbitade,  <br>
 wedde on gewitte           swa wilde deor,  <br>
 grymetade gealgmod           ond his godu tælde,  <br>
 þæs þe hy ne <a name="t46" href="#n46">meahtun</a>           mægne wiþstondan  <br>
 </dd>
 <dt>600</dt>
 <dd>
 wifes willan.           Wæs seo wuldres mæg  <br>
 anræd ond unforht,           eafoða gemyndig,  <br>
 dryhtnes willan.           þa se dema het  <br>
 aswebban sorgcearig           þurh sweordbite  <br>
 on hyge halge,           heafde bineotan  <br>
 </dd>
 <dt>605</dt>
 <dd>
 Criste gecorene.           Hine se cwealm ne þeah,  <br>
 siþþan he þone fintan           furþor cuþe.  <br>
 ða wearð þære halgan           hyht geniwad  <br>
 ond þæs mægdnes mod           miclum geblissad,  <br>
 siþþan heo gehyrde           hæleð eahtian  <br>
 </dd>
 <dt>610</dt>
 <dd>
 inwitrune,           þæt hyre endestæf  <br>
 of gewindagum           weorþan sceolde,  <br>
 lif alysed.           Het þa leahtra ful  <br>
 clæne ond gecorene           to cwale lædan,  <br>
 synna lease.           ða cwom semninga  <br>
 </dd>
 <dt>615</dt>
 <dd>
 hean helle gæst,           hearmleoð agol,  <br>
 earm ond unlæd,           þone heo ær gebond  <br>
 awyrgedne           ond mid witum swong,  <br>
 cleopade þa for corþre,           ceargealdra full:  <br>
 "Gyldað nu mid gyrne,           þæt heo goda ussa  <br>
 </dd>
 <dt>620</dt>
 <dd>
 meaht <a name="t47" href="#n47">forhogde,</a>           ond mec swiþast  <br>
 geminsade,           þæt ic to meldan wearð.  <br>
 Lætað hy laþra           leana hleotan  <br>
 þurh wæpnes spor,           wrecað ealdne nið,  <br>
 synne gesohte.           Ic þa sorge gemon,  <br>
 </dd>
 <dt>625</dt>
 <dd>
 hu ic bendum fæst           bisga unrim  <br>
 on anre niht           earfeða dreag,  <br>
 yfel ormætu."           þa seo eadge biseah  <br>
 ongean gramum,           <a name="t48" href="#n48">Iuliana,</a>  <br>
 gehyrde heo hearm galan           helle deofol.  <br>
 </dd>
 <dt>630</dt>
 <dd>
 Feond moncynnes           ongon þa on <a name="t49" href="#n49">fleam</a> sceacan,  <br>
 wita neosan,           ond þæt word acwæð:  <br>
 "Wa me forworhtum!           Nu is wen micel  <br>
 þæt heo mec eft wille           earmne gehynan  <br>
 yflum yrmþum,           swa heo mec ær dyde."  <br>
 </dd>
 <dt>635</dt>
 <dd>
 ða wæs gelæded           londmearce neah  <br>
 ond to þære stowe           þær hi stearcferþe  <br>
 þurh cumbolhete           cwellan þohtun.  <br>
 Ongon heo þa læran           ond to lofe trymman  <br>
 folc of firenum           ond him frofre gehet,  <br>
 </dd>
 <dt>640</dt>
 <dd>
 weg to wuldre,           ond þæt word acw<em>æ</em>ð:  <br>
 "Gemunað wigena wyn           ond wuldres þrym,  <br>
 haligra hyht,           heofonengla god.  <br>
 He is þæs wyrðe,           þæt hine werþeode  <br>
 ond eal engla cynn           up on roderum  <br>
 </dd>
 <dt>645</dt>
 <dd>
 hergen, heahmægen,           þær is help gelong  <br>
 ece to ealdre,           þam þe agan sceal.  <br>
 Forþon ic, leof weorud,           læran wille,  <br>
 æfremmende,           þæt ge eower hus  <br>
 gefæstnige,           þy læs hit ferblædum  <br>
 </dd>
 <dt>650</dt>
 <dd>
 windas toweorpan.           Weal sceal þy trumra  <br>
 strong wiþstondan           storma scurum,  <br>
 leahtra gehygdum.           Ge mid lufan sibbe,  <br>
 leohte geleafan,           to þam lifgendan  <br>
 stane stiðhydge           staþol fæstniað,  <br>
 </dd>
 <dt>655</dt>
 <dd>
 soðe treowe           ond sibbe mid eow  <br>
 healdað æt heortan,           halge rune  <br>
 þurh modes myne.           þonne eow miltse giefeð  <br>
 fæder ælmihtig,           þær ge <a name="t50" href="#n50">frofre</a> agun  <br>
 æt mægna gode,           mæste þearfe  <br>
 </dd>
 <dt>660</dt>
 <dd>
 æfter sorgstafum.           Forþon ge sylfe neton  <br>
 utgong heonan,           ende lifes.  <br>
 Wærlic me þinceð           þæt ge wæccende  <br>
 wið hettendra           hildewoman  <br>
 wearde healden,           þy læs eow wiþerfeohtend  <br>
 </dd>
 <dt>665</dt>
 <dd>
 weges forwyrnen           to wuldres byrig.  <br>
 Biddað bearn godes           þæt me brego engla,  <br>
 meotud moncynnes,           milde geweorþe,  <br>
 sigora sellend.           Sibb sy mid eowic,  <br>
 symle soþ lufu."           ða hyre sawl wearð  <br>
 </dd>
 <dt>670</dt>
 <dd>
 alæded of lice           to þam langan gefean  <br>
 þurh sweordslege.           þa se synscaþa  <br>
 to scipe sceohmod           sceaþena þreate  <br>
 Heliseus           ehstream sohte,  <br>
 leolc ofer laguflod           longe hwile  <br>
 </dd>
 <dt>675</dt>
 <dd>
 on swonrade.           Swylt ealle fornom  <br>
 secga hloþe           ond hine sylfne mid,  <br>
 ærþon hy to lande           geliden hæfdon,  <br>
 þurh þearlic þrea.           þær <em>XXX</em> wæs  <br>
 ond feowere eac           feores onsohte  <br>
 </dd>
 <dt>680</dt>
 <dd>
 þurh wæges wylm           wigena cynnes,  <br>
 heane mid hlaford,           hroþra bidæled,  <br>
 hyhta lease           helle sohton.  <br>
 Ne þorftan þa þegnas           in þam þystran ham,  <br>
 seo geneatscolu           in þam neolan scræfe,  <br>
 </dd>
 <dt>685</dt>
 <dd>
 to þam frumgare           <b>feohgestealda</b>  <br>
 witedra wenan,           þæt hy in winsele  <br>
 ofer <a name="t51" href="#n51">beorsetle</a>           beagas þegon,  <br>
 æpplede gold.           Ungelice wæs  <br>
 læded lofsongum           lic haligre  <br>
 </dd>
 <dt>690</dt>
 <dd>
 micle mægne           to moldgræfe,  <br>
 þæt hy hit gebrohton           burgum in innan,  <br>
 sidfolc micel.           þær siððan wæs  <br>
 geara gongum           godes lof hafen  <br>
 þrymme micle           oþ þisne dæg  <br>
 </dd>
 <dt>695</dt>
 <dd>
 mid þeodscipe.           Is me þearf micel  <br>
 þæt seo halge me           helpe gefremme,  <br>
 þonne me gedælað           deorast ealra,  <br>
 sibbe toslitað           sinhiwan tu,  <br>
 micle modlufan.           Min sceal of lice  <br>
 </dd>
 <dt>700</dt>
 <dd>
 sawul on siðfæt,           nat ic sylfa hwider,  <br>
 eardes <a name="t52" href="#n52">uncyðgu;</a>           of sceal ic þissum,  <br>
 secan oþerne           ærgewyrhtum,  <br>
 gongan iudædum.           Geomor hweorfeð  <br>
 ᚳ ᚣ ond ᚾ.           Cyning biþ reþe,  <br>
 </dd>
 <dt>705</dt>
 <dd>
 sigora syllend,           þonne synnum fah  <br>
 ᛖ ᚹ ond ᚢ           acle bidað  <br>
 hwæt him æfter dædum           deman wille  <br>
 lifes to leane.           ᛚ ᛇ beofað,  <br>
 seomað sorgcearig.           Sar eal gemon,  <br>
 </dd>
 <dt>710</dt>
 <dd>
 synna wunde,           þe ic siþ oþþe ær  <br>
 geworhte in worulde.           þæt ic wopig sceal  <br>
 tearum mænan.           Wæs an tid to læt  <br>
 þæt ic yfeldæda           ær gescomede,  <br>
 þenden gæst ond lic           geador siþedan  <br>
 </dd>
 <dt>715</dt>
 <dd>
 onsund on earde.           þonne arna biþearf,  <br>
 þæt me seo halge           wið þone hyhstan cyning  <br>
 geþingige.           Mec þæs þearf monaþ,  <br>
 micel modes sorg.           Bidde ic monna gehwone  <br>
 gumena cynnes,           þe þis gied wræce,  <br>
 </dd>
 <dt>720</dt>
 <dd>
 þæt he mec neodful           bi noman minum  <br>
 gemyne modig,           ond meotud bidde  <br>
 þæt me heofona helm           helpe gefremme,  <br>
 meahta waldend,           on þam <a name="t53" href="#n53">miclan</a> dæge,  <br>
 fæder, frofre gæst,           in þa frecnan tid,  <br>
 </dd>
 <dt>725</dt>
 <dd>
 dæda demend,           ond se deora sunu,  <br>
 þonne seo þrynis           þrymsittende  <br>
 in annesse           ælda cynne  <br>
 þurh þa sciran gesceaft           scrifeð bi gewyrhtum  <br>
 meorde monna gehwam.           Forgif us, mægna god,  <br>
 </dd>
 <dt>730</dt>
 <dd>
 þæt we þine onsyne,           æþelinga wyn,  <br>
 milde gemeten           on þa mæran tid.  <br>
 Amen.  <br>
 </dd>
 </dl>
 <h2>Notes</h2>
 <dl>
 <dd><a name="n1">
 <strong>6</strong>. MS <em>god hergendra</em>.</a><a href="#t1">&lt;text&gt;</a></dd>
 <dd><a name="n2">
 <strong>12</strong>. MS <em>of</em>.</a><a href="#t2">&lt;text&gt;</a></dd>
 <dd><a name="n3">
 <strong>16</strong>. MS <em>bærdon</em>.</a><a href="#t3">&lt;text&gt;</a></dd>
 <dd><a name="n4">
 <strong>38</strong>. MS <em>þære</em>.</a><a href="#t4">&lt;text&gt;</a></dd>
 <dd><a name="n5">
 <strong>46</strong>. MS <em>in</em>.</a><a href="#t5">&lt;text&gt;</a></dd>
 <dd><a name="n6">
 <strong>78</strong>. MS <em>swor</em>.</a><a href="#t6">&lt;text&gt;</a></dd>
 <dd><a name="n7">
 <strong>86</strong>. MS <em>geweald</em>.</a><a href="#t7">&lt;text&gt;</a></dd>
 <dd><a name="n8">
 <strong>91</strong>. MS <em>glæd mod</em>.</a><a href="#t8">&lt;text&gt;</a></dd>
 <dd><a name="n9">
 <strong>116</strong>. MS <em>ænig</em>.</a><a href="#t9">&lt;text&gt;</a></dd>
 <dd><a name="n10">
 <strong>128</strong>. MS <em>þrea med lic</em>.</a><a href="#t10">&lt;text&gt;</a></dd>
 <dd><a name="n11">
 <strong>151</strong>. MS <em>gæste</em>.</a><a href="#t11">&lt;text&gt;</a></dd>
 <dd><a name="n12">
 <strong>171</strong>. MS <em>yldo</em>.</a><a href="#t12">&lt;text&gt;</a></dd>
 <dd><a name="n13">
 <strong>196</strong>. MS <em>wiþer hycgen de</em>.</a><a href="#t13">&lt;text&gt;</a></dd>
 <dd><a name="n14">
 <strong>218</strong>. MS <em>metet</em>.</a><a href="#t14">&lt;text&gt;</a></dd>
 <dd><a name="n15">
 <strong>264</strong>. MS <em>welgrim</em>.</a><a href="#t15">&lt;text&gt;</a></dd>
 <dd><a name="n16">
 <strong>271</strong>. MS <em>to cleopianne</em>.</a><a href="#t16">&lt;text&gt;</a></dd>
 <dd><a name="n17">
 <strong>288</strong>. MS <em>domeadigra</em>, a late spelling.</a><a href="#t17">&lt;text&gt;</a></dd>
 <dd><a name="n18">
 <strong>294</strong>. MS <em>bispeop</em>.</a><a href="#t18">&lt;text&gt;</a></dd>
 <dd><a name="n19">
 <strong>313</strong>. MS <em>asengan</em>.</a><a href="#t19">&lt;text&gt;</a></dd>
 <dd><a name="n20">
 <strong>325</strong>. MS <em>se</em>.</a><a href="#t20">&lt;text&gt;</a></dd>
 <dd><a name="n21">
 <strong>334</strong>. MS <em>ge mete</em>.</a><a href="#t21">&lt;text&gt;</a></dd>
 <dd><a name="n22">
 <strong>338</strong>. MS <em>neod cyrreð</em>.</a><a href="#t22">&lt;text&gt;</a></dd>
 <dd><a name="n23">
 <strong>348</strong>. MS <em>soðfæst</em> at the end of one line,
 <em>tum</em> at the beginning of the next.</a><a href="#t23">&lt;text&gt;</a></dd>
 <dd><a name="n24">
 <strong>354</strong>. MS <em>sindon</em>.</a><a href="#t24">&lt;text&gt;</a></dd>
 <dd><a name="n25">
 <strong>371</strong>. MS <em>hyrað</em>.</a><a href="#t25">&lt;text&gt;</a></dd>
 <dd><a name="n26">
 <strong>456</strong>. MS <em>ond</em> (Tironian "and" ) <em>dettan</em>.</a><a href="#t26">&lt;text&gt;</a></dd>
 <dd><a name="n27">
 <strong>467</strong>. MS <em>þy</em>.</a><a href="#t27">&lt;text&gt;</a></dd>
 <dd><a name="n28">
 <strong>468</strong>. MS <em>of</em>.</a><a href="#t28">&lt;text&gt;</a></dd>
 <dd><a name="n29">
 <strong>479</strong>. MS <em>onweg</em>.</a><a href="#t29">&lt;text&gt;</a></dd>
 <dd><a name="n30">
 <strong>485</strong>. MS <em>eald</em>.</a><a href="#t30">&lt;text&gt;</a></dd>
 <dd><a name="n31">
 <strong>486</strong>. MS <em>drucne</em>.</a><a href="#t31">&lt;text&gt;</a></dd>
 <dd><a name="n32">
 <strong>492</strong>. MS <em>þeah</em>.</a><a href="#t32">&lt;text&gt;</a></dd>
 <dd><a name="n33">
 <strong>508</strong>. MS <em>ge wordun</em>.</a><a href="#t33">&lt;text&gt;</a></dd>
 <dd><a name="n34">
 <strong>521</strong>. MS <em>miclam</em>.</a><a href="#t34">&lt;text&gt;</a></dd>
 <dd><a name="n35">
 <strong>521</strong>. MS <em>min</em>.</a><a href="#t35">&lt;text&gt;</a></dd>
 <dd><a name="n36">
 <strong>544</strong>. MS <em>helwerena</em>.</a><a href="#t36">&lt;text&gt;</a></dd>
 <dd><a name="n37">
 <strong>545</strong>. MS <em>his</em>.</a><a href="#t37">&lt;text&gt;</a></dd>
 <dd><a name="n38">
 <strong>549</strong>. MS <em>wiþ</em>.</a><a href="#t38">&lt;text&gt;</a></dd>
 <dd><a name="n39">
 <strong>555</strong>. MS <em>gewinna</em>.</a><a href="#t39">&lt;text&gt;</a></dd>
 <dd><a name="n40">
 <strong>559</strong>. A folio has been lost from the manuscript here.</a><a href="#t40">&lt;text&gt;</a></dd>
 <dd><a name="n41">
 <strong>560</strong>. missing; <em>weorc</em> supplied by Holthausen.</a><a href="#t41">&lt;text&gt;</a></dd>
 <dd><a name="n42">
 <strong>562</strong>. MS <em>wolde</em>.</a><a href="#t42">&lt;text&gt;</a></dd>
 <dd><a name="n43">
 <strong>577</strong>. MS <em>bi lænan</em>.</a><a href="#t43">&lt;text&gt;</a></dd>
 <dd><a name="n44">
 <strong>577</strong>. <em>hearda</em> supplied by Thorpe.</a><a href="#t44">&lt;text&gt;</a></dd>
 <dd><a name="n45">
 <strong>586</strong>. MS <em>æleð</em>.</a><a href="#t45">&lt;text&gt;</a></dd>
 <dd><a name="n46">
 <strong>599</strong>. MS <em>meahtum</em>.</a><a href="#t46">&lt;text&gt;</a></dd>
 <dd><a name="n47">
 <strong>620</strong>. MS <em>for hogd</em>.</a><a href="#t47">&lt;text&gt;</a></dd>
 <dd><a name="n48">
 <strong>628</strong>. MS <em>Iulianan</em>.</a><a href="#t48">&lt;text&gt;</a></dd>
 <dd><a name="n49">
 <strong>630</strong>. MS <em>flean</em>.</a><a href="#t49">&lt;text&gt;</a></dd>
 <dd><a name="n50">
 <strong>658</strong>. a word is missing from the MS. <em>frofre</em> is supplied by
 Strunk and Krapp, but is metrically dubious. Trautmann supplied <em>freme</em>.</a><a href="#t50">&lt;text&gt;</a></dd>
 <dd><a name="n51">
 <strong>687</strong>. MS <em>sele</em>. Note that <em>beorsetle</em> is a nonce word.</a><a href="#t51">&lt;text&gt;</a></dd>
 <dd><a name="n52">
 <strong>701</strong>. MS <em>uncyðþu</em>.</a><a href="#t52">&lt;text&gt;</a></dd>
 <dd><a name="n53">
 <strong>723</strong>. MS <em>miclam</em>.</a><a href="#t53">&lt;text&gt;</a></dd>
 </dl>
 </body>