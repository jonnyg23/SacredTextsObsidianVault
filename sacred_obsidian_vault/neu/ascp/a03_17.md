<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_16.htm">Previous</a> 
 <a href="a03_18.htm">Next</a> 
 </center>
 <hr>
 <h1>The Whale</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Nu ic fitte gen      ymb fisca cynn <br>
 wille woðcræfte      wordum cyþan <br>
 þurh modgemynd      bi þam miclan hwale. <br>
 Se bið unwillum      oft gemeted, <br>
 </dd>
 <dt>5</dt>
 <dd>
 frecne ond ferðgrim,      fareðlacendum, <br>
 niþþa gehwylcum;      þam is noma cenned, <br>
 fyrnstreama geflotan,      Fastitocalon. <br>
 Is þæs hiw gelic      hreofum stane, <br>
 swylce worie      bi wædes ofre, <br>
 </dd>
 <dt>10</dt>
 <dd>
 sondbeorgum ymbseald,      særyrica mæst, <br>
 swa þæt wenaþ      wægliþende <br>
 þæt hy on ealond sum      eagum wliten, <br>
 ond þonne gehydað      heahstefn scipu <br>
 to þam unlonde      oncyrrapum, <br>
 </dd>
 <dt>15</dt>
 <dd>
 setlaþ sæmearas      sundes æt ende, <br>
 ond þonne in þæt eglond      up gewitað <br>
 collenferþe;      ceolas stondað <br>
 bi staþe fæste,      streame biwunden. <br>
 ðonne gewiciað      werigferðe, <br>
 </dd>
 <dt>20</dt>
 <dd>
 faroðlacende,      frecnes ne wenað, <br>
 on þam ealonde      æled weccað, <br>
 heahfyr ælað;      hæleþ beoþ on wynnum, <br>
 reonigmode,      ræste geliste. <br>
 þonne gefeleð      facnes cræftig <br>
 </dd>
 <dt>25</dt>
 <dd>
 þæt him þa ferend on      fæste wuniaþ, <br>
 wic weardiað      wedres on luste, <br>
 ðonne semninga      on sealtne wæg <br>
 mid þa noþe      niþer gewiteþ <br>
 garsecges gæst,      grund geseceð, <br>
 </dd>
 <dt>30</dt>
 <dd>
 ond þonne in deaðsele      drence bifæsteð <br>
 scipu mid scealcum.      Swa bið scinna þeaw, <br>
 deofla wise,      þæt hi drohtende <br>
 þurh dyrne meaht      duguðe beswicað, <br>
 ond on teosu tyhtaþ      tilra dæda, <br>
 </dd>
 <dt>35</dt>
 <dd>
 wemað on willan,      þæt hy wraþe secen, <br>
 frofre to feondum,      oþþæt hy fæste ðær <br>
 æt þam wærlogan      wic geceosað. <br>
 þonne þæt gecnaweð      of cwicsusle <br>
 flah feond gemah,      þætte fira gehwylc <br>
 </dd>
 <dt>40</dt>
 <dd>
 hæleþa cynnes      on his hringe biþ <br>
 fæste gefeged,      he him feorgbona <br>
 þurh sliþen searo      siþþan weorþeð, <br>
 wloncum ond heanum,      þe his willan her <br>
 firenum fremmað,      mid þam he færinga, <br>
 </dd>
 <dt>45</dt>
 <dd>
 heoloþhelme biþeaht,      helle seceð, <br>
 goda geasne,      grundleasne wylm <br>
 under mistglome,      swa se micla hwæl, <br>
 se þe bisenceð      sæliþende <br>
 eorlas ond yðmearas.      He hafað oþre gecynd, <br>
 </dd>
 <dt>50</dt>
 <dd>
 wæterþisa wlonc,      wrætlicran gien. <br>
 þonne hine on holme      hungor bysgað <br>
 ond þone aglæcan      ætes lysteþ, <br>
 ðonne se mereweard      muð ontyneð, <br>
 wide weleras;      cymeð wynsum stenc <br>
 </dd>
 <dt>55</dt>
 <dd>
 of his innoþe,      þætte oþre þurh þone, <br>
 sæfisca cynn,      beswicen weorðaþ, <br>
 swimmað sundhwate      þær se sweta stenc <br>
 ut <strong>gewiteð.</strong>      Hi þær in farað <br>
 unware weorude,      oþþæt se wida ceafl <br>
 </dd>
 <dt>60</dt>
 <dd>
 gefylled bið;      þonne færinga <br>
 ymbe þa herehuþe      hlemmeð togædre <br>
 grimme goman.      Swa biþ gumena gehwam, <br>
 se þe oftost his      unwærlice <br>
 on þas lænan tid      lif bisceawað, <br>
 </dd>
 <dt>65</dt>
 <dd>
 læteð hine beswican      þurh swetne stenc, <br>
 leasne willan,      þæt he biþ leahtrum fah <br>
 wið wuldorcyning.      Him se awyrgda ongean <br>
 æfter hinsiþe      helle ontyneð, <br>
 þam þe leaslice      lices wynne <br>
 </dd>
 <dt>70</dt>
 <dd>
 ofer ferhtgereaht      fremedon on unræd. <br>
 þonne se fæcna      in þam fæstenne <br>
 gebroht hafað,      bealwes cræftig, <br>
 æt þam edwylme      þa þe him on cleofiað, <br>
 gyltum gehrodene,      ond ær georne his <br>
 </dd>
 <dt>75</dt>
 <dd>
 in hira lifdagum      larum hyrdon, <br>
 þonne he þa grimman      goman bihlemmeð <br>
 æfter feorhcwale      fæste togædre, <br>
 helle hlinduru;      nagon hwyrft ne swice, <br>
 utsiþ æfre,      þa þær in cumað, <br>
 </dd>
 <dt>80</dt>
 <dd>
 þon ma þe þa fiscas      faraðlacende <br>
 of þæs hwæles fenge      hweorfan motan. <br>
 Forþon is eallinga      <br>
 dryhtna <strong>dryhtne,</strong>      ond a deoflum wiðsace <br>
 wordum ond weorcum,      þæt we wuldorcyning <br>
 </dd>
 <dt>85</dt>
 <dd>
 geseon moton.      Uton a sibbe to him <br>
 on þas hwilnan tid      hælu secan, <br>
 þæt we mid swa leofne      in lofe motan <br>
 to widan feore      wuldres neotan. <br>
 </dd>
 </dl>
 </body>