<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_141.htm">Previous</a> 
 <a href="a05_143.htm">Next</a> 
 </center>
 <hr>
 <h1>The Paris Psalter: Psalm 142</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Drihten, min gebed      deore gehyre, <br>
 and mid earum onfoh      ungemetum georne <br>
 mine halsunge;      heald me syððan <br>
 on þinre soðfæstnesse      and me on soðe gehyr. <br>
 </dd>
 <dt>5</dt>
 <dd>
 Ne ga þu mid þinum esne      in to dome, <br>
 forþon on þinre gesihðe ne bið      soðfæst ænig <br>
 þe on ðisse foldan      feorhlif bereð. <br>
 Forþon mine sawle      swiðe feondas <br>
 ealle ehtan      ungemete strange, <br>
 </dd>
 <dt>10</dt>
 <dd>
 habbað me gehnæged      heanne to eorðan <br>
 and min lif swylce      gelytlad is. <br>
 Hi me on digle      deorce stowe <br>
 settan sarlice      samed anlice, <br>
 swa þu worulddeade      wrige mid foldan; <br>
 </dd>
 <dt>15</dt>
 <dd>
 is me <strong>ænge</strong> gast      innan hreðres, <br>
 and me is heorte on      hearde gedrefed. <br>
 þonne ic on mode      gemyndgade, <br>
 hu me ærran dagas      oft alumpan, <br>
 metegade on mode      <strong>ealle</strong> þine mæran weorc <br>
 </dd>
 <dt>20</dt>
 <dd>
 and ymbe þine handgeweorc      hogode georne. <br>
 þonne ic mine handa to þe      holde þenede <br>
 and mine sawle      sette mid mode, <br>
 swa eorðan bið      ansyn wæteres; <br>
 gehyr me hrædlice,      hæl me syþþan. <br>
 </dd>
 <dt>25</dt>
 <dd>
 Nu me deope is,      drihten leofa, <br>
 min sylfes gast      swær geworden, <br>
 ne awend fram me,      wuldres ealdur, <br>
 þine ansyne;      wese ic earmum gelic <br>
 þe on sweartne grund      syþþan astigað. <br>
 </dd>
 <dt>30</dt>
 <dd>
 Gedo þæt ic gehyre      holde on morgene <br>
 þine mildheortnesse,      mihtig drihten, <br>
 forþon ic hycge to ðe,      helpe gelyfe. <br>
 Do me wegas wise,      þæt ic wite gearwe <br>
 on hwylcne ic gange      gleawe mode; <br>
 </dd>
 <dt>35</dt>
 <dd>
 nu ic to drihtnes      dome wille <br>
 mine sawle      settan geornast. <br>
 Afyrr me, frea drihten,      feondum minum; <br>
 nu ic helpe to þe      holde gelyfe; <br>
 lær me, hu ic þinne willan      wyrce and fremme, <br>
 </dd>
 <dt>40</dt>
 <dd>
 forþon þu min god eart,      þu me god dydest. <br>
 <strong>Me</strong> þin se goda gast      gleawe lædde, <br>
 þæt ic on rihtne weg      reðne ferde; <br>
 for naman þines      neodweorðunge, <br>
 drihten usser,      do me halne, <br>
 </dd>
 <dt>45</dt>
 <dd>
 þæt ic on ðinum rihte      rædfæst lifige. <br>
 And þu of costunge      clæne alæddest <br>
 sawle mine,      þær heo syððan forð <br>
 on þinre mildheortnesse      mote wunian; <br>
 and þu mine feondas      fæcne todrife, <br>
 </dd>
 <dt>50</dt>
 <dd>
 and eac forleose      laðra gehwylcne <br>
 þe mine sawle      synne ætfæsten, <br>
 forþon ic þin esne eom      agen symble. <br>
 </dd>
 </dl>
 </body>