<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a01_04.htm">Previous</a> 
 <a href="a02_02.htm">Next</a> 
 </center>
 <hr>
 <h1>Andreas</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Hwæt! We gefrunan      on fyrndagum <br>
 twelfe under tunglum      tireadige hæleð, <br>
 þeodnes þegnas.      No hira þrym alæg <br>
 <strong>camprædenne</strong>      þonne cumbol hneotan, <br>
 </dd>
 <dt>5</dt>
 <dd>
 syððan hie gedældon,      swa him dryhten sylf, <br>
 heofona heahcyning,      <strong>hlyt</strong> getæhte. <br>
 þæt wæron mære      men ofer eorðan, <br>
 frome folctogan      ond fyrdhwate, <br>
 rofe rincas,      þonne rond ond hand <br>
 </dd>
 <dt>10</dt>
 <dd>
 on herefelda      helm ealgodon, <br>
 on meotudwange.      Wæs hira Matheus sum, <br>
 se mid Iudeum ongan      godspell ærest <br>
 wordum writan      wundorcræfte. <br>
 þam halig god      hlyt geteode <br>
 </dd>
 <dt>15</dt>
 <dd>
 ut on þæt igland      þær ænig þa git <br>
 ellþeodigra      eðles ne mihte <br>
 blædes brucan.      Oft him bonena hand <br>
 on herefelda      hearde gesceode. <br>
 Eal wæs þæt mearcland      morðre bewunden, <br>
 </dd>
 <dt>20</dt>
 <dd>
 feondes facne,      folcstede gumena, <br>
 hæleða eðel.      Næs þær hlafes wist <br>
 werum on þam wonge,      ne wæteres drync <br>
 to bruconne,      ah hie blod ond fel, <br>
 fira flæschoman,      feorrancumenra, <br>
 </dd>
 <dt>25</dt>
 <dd>
 ðegon geond þa þeode.      Swelc wæs þeaw hira <br>
 þæt hie æghwylcne      ellðeodigra <br>
 dydan him to mose      meteþearfendum, <br>
 þara þe þæt ealand      utan sohte. <br>
 Swylc wæs þæs folces      freoðoleas tacen, <br>
 </dd>
 <dt>30</dt>
 <dd>
 unlædra eafoð,      þæt hie eagena gesihð, <br>
 <strong>hettend</strong> heorogrimme,      <strong>heafodgimmas</strong> <br>
 <strong>agetton</strong> gealgmode      gara ordum. <br>
 Syððan him <strong>geblendan</strong>      bitere tosomne, <br>
 dryas þurh dwolcræft,      drync unheorne, <br>
 </dd>
 <dt>35</dt>
 <dd>
 se onwende gewit,      wera ingeþanc, <br>
 heortan <strong>on</strong> hreðre,      (hyge wæs oncyrred), <br>
 þæt hie ne murndan      æfter mandreame, <br>
 hæleþ heorogrædige,      ac hie hig ond gærs <br>
 for meteleaste      meðe gedrehte. <br>
 </dd>
 <dt>40</dt>
 <dd>
 þa wæs Matheus      to þære mæran byrig <br>
 cumen in þa ceastre.      þær wæs cirm micel <br>
 geond Mermedonia,      manfulra hloð, <br>
 fordenera gedræg,      syþþan deofles <strong>þegnas</strong> <br>
 geascodon      æðelinges sið. <br>
 </dd>
 <dt>45</dt>
 <dd>
 Eodon him þa togenes,      garum gehyrsted, <br>
 lungre under linde,      (nalas late wæron), <br>
 eorre æscberend,      to þam orlege. <br>
 Hie þam halgan þær      handa gebundon <br>
 ond fæstnodon      feondes cræfte, <br>
 </dd>
 <dt>50</dt>
 <dd>
 hæleð hellfuse,      ond his heafdes segl <br>
 abreoton mid billes ecge.      Hwæðre he in breostum þa git <br>
 herede in heortan      heofonrices weard, <br>
 þeah ðe he atres drync      atulne onfenge. <br>
 Eadig ond onmod,      he mid elne forð <br>
 </dd>
 <dt>55</dt>
 <dd>
 wyrðode wordum      wuldres aldor, <br>
 heofonrices weard,      halgan stefne, <br>
 of carcerne.      Him wæs Cristes lof <br>
 on fyrhðlocan      fæste bewunden. <br>
 He þa wepende      weregum tearum <br>
 </dd>
 <dt>60</dt>
 <dd>
 his sigedryhten      sargan reorde <br>
 grette, gumena brego,      geomran stefne, <br>
 weoruda wilgeofan,      ond þus wordum cwæð: <br>
 "Hu me elþeodige      inwitwrasne <br>
 searonet <strong>seowað!</strong>      A ic symles wæs <br>
 </dd>
 <dt>65</dt>
 <dd>
 on wega gehwam      willan þines <br>
 georn on mode;      nu ðurh geohða sceal <br>
 dæde fremman      swa þa dumban neat. <br>
 þu ana canst      ealra gehygdo, <br>
 meotud mancynnes,      mod in hreðre. <br>
 </dd>
 <dt>70</dt>
 <dd>
 Gif þin willa sie,      wuldres aldor, <br>
 þæt me wærlogan      wæpna ecgum, <br>
 sweordum, aswebban,      ic beo sona gearu <br>
 to adreoganne      þæt ðu, drihten min, <br>
 engla eadgifa,      eðelleasum, <br>
 </dd>
 <dt>75</dt>
 <dd>
 dugeða dædfruma,      deman wille. <br>
 Forgif me to are,      ælmihtig god, <br>
 leoht on þissum life,      þy læs ic lungre scyle, <br>
 ablended in burgum,      æfter billhete <br>
 þurh hearmcwide      heorugrædigra, <br>
 </dd>
 <dt>80</dt>
 <dd>
 laðra leodsceaðena,      leng þrowian <br>
 edwitspræce.      Ic to anum þe, <br>
 middangeardes weard,      mod staþolige, <br>
 fæste fyrhðlufan,      ond þe, fæder engla, <br>
 beorht blædgifa,      biddan wille <br>
 </dd>
 <dt>85</dt>
 <dd>
 ðæt ðu me ne gescyrige      mid scyldhetum, <br>
 werigum wrohtsmiðum,      on þone wyrrestan, <br>
 dugoða demend,      deað ofer eorðan." <br>
 æfter þyssum wordum      com wuldres tacen <br>
 halig of heofenum,      swylce hadre <strong>segl</strong> <br>
 </dd>
 <dt>90</dt>
 <dd>
 to þam carcerne.      þær gecyðed wearð <br>
 þæt halig god      helpe gefremede, <br>
 ða wearð gehyred      heofoncyninges stefn <br>
 wrætlic under wolcnum,      wordhleoðres sweg <br>
 mæres þeodnes.      He his maguþegne <br>
 </dd>
 <dt>95</dt>
 <dd>
 under hearmlocan      hælo ond frofre <br>
 beadurofum abead      beorhtan stefne: <br>
 "Ic þe, Matheus,      mine sylle sybbe <br>
 under swegle.      Ne beo ðu on sefan to forht, <br>
 ne on mode <strong>ne</strong> murn.      Ic þe mid wunige <br>
 </dd>
 <dt>100</dt>
 <dd>
 ond þe alyse      of þyssum leoðubendum, <br>
 ond ealle þa menigo      þe þe mid wuniað <br>
 on nearonedum.      þe is neorxnawang, <br>
 blæda beorhtost,      boldwela fægrost, <br>
 hama hyhtlicost,      halegum mihtum <br>
 </dd>
 <dt>105</dt>
 <dd>
 torht ontyned.      þær ðu tyres most, <br>
 to widan feore      willan brucan. <br>
 Geþola þeoda þrea!      Nis seo þrah micel <br>
 þæt þe wærlogan      witebendum, <br>
 <strong>synnige</strong> ðurh searocræft,      swencan motan. <br>
 </dd>
 <dt>110</dt>
 <dd>
 Ic þe Andreas      ædre onsende <br>
 to hleo ond to hroðre      in þas hæðenan burg. <br>
 He ðe alyseð      of þyssum leodhete. <br>
 Is to þære tide      tælmet hwile <br>
 emne mid soðe      seofon ond twentig <br>
 </dd>
 <dt>115</dt>
 <dd>
 nihtgerimes,      þæt ðu of nede most, <br>
 sorgum geswenced,      sigore gewyrðod, <br>
 <strong>hweorfan</strong> of henðum      in gehyld godes." <br>
 <strong>Gewat</strong> him þa se halga      helm ælwihta, <br>
 engla scyppend,      to þam uplican <br>
 </dd>
 <dt>120</dt>
 <dd>
 eðelrice.      He is on riht cyning, <br>
 staðolfæst styrend,      in stowa gehwam. <br>
 ða wæs Matheus      miclum onbryrded <br>
 niwan stefne.      Nihthelm toglad, <br>
 lungre leorde.      Leoht æfter com, <br>
 </dd>
 <dt>125</dt>
 <dd>
 dægredwoma.      Duguð samnade, <br>
 hæðne hildfrecan,      heapum þrungon, <br>
 (guðsearo gullon,      garas hrysedon), <br>
 bolgenmode,      under bordhreoðan. <br>
 Woldon cunnian      hwæðer cwice lifdon <br>
 </dd>
 <dt>130</dt>
 <dd>
 þa þe on carcerne      clommum fæste <br>
 hleoleasan wic      hwile wunedon, <br>
 hwylcne hie to æte      ærest mihton <br>
 æfter fyrstmearce      feores berædan. <br>
 Hæfdon hie on rune      ond on rimcræfte <br>
 </dd>
 <dt>135</dt>
 <dd>
 awriten, wælgrædige,      wera endestæf, <br>
 <strong>hwænne</strong> hie to mose      meteþearfendum <br>
 on þære werþeode      weorðan sceoldon. <br>
 Cirmdon caldheorte,      (corðor oðrum getang), <br>
 reðe ræsboran.      Rihtes ne gimdon, <br>
 </dd>
 <dt>140</dt>
 <dd>
 meotudes mildse.      Oft hira mod onwod <br>
 under dimscuan      deofles larum, <br>
 þonne hie unlædra      <strong>eafeðum</strong> gelyfdon. <br>
 Hie ða gemetton      modes glawne, <br>
 haligne hæle,      under heolstorlocan <br>
 </dd>
 <dt>145</dt>
 <dd>
 bidan beadurofne      <strong>þæs</strong> him beorht cyning, <br>
 engla ordfruma,      unnan wolde. <br>
 ða wæs first agan      frumrædenne <br>
 þinggemearces      butan þrim nihtum, <br>
 swa hit wælwulfas      awriten hæfdon <br>
 </dd>
 <dt>150</dt>
 <dd>
 þæt hie banhringas      abrecan þohton, <br>
 lungre tolysan      lic ond sawle, <br>
 ond þonne todælan      duguðe ond geogoðe, <br>
 werum to wiste      ond to wilþege, <br>
 fæges flæschoman.      Feorh ne bemurndan, <br>
 </dd>
 <dt>155</dt>
 <dd>
 grædige guðrincas,      hu þæs gastes sið <br>
 æfter swyltcwale      geseted wurde. <br>
 Swa hie symble ymb þritig      þing gehedon <br>
 nihtgerimes;      wæs him neod micel <br>
 þæt hie tobrugdon      blodigum ceaflum <br>
 </dd>
 <dt>160</dt>
 <dd>
 fira flæschoman      him to foddorþege. <br>
 þa wæs gemyndig,      se ðe middangeard <br>
 gestaðelode      strangum mihtum, <br>
 hu he in ellþeodigum      yrmðum wunode, <br>
 belocen leoðubendum,      þe <strong>oft</strong> his lufan adreg <br>
 </dd>
 <dt>165</dt>
 <dd>
 for Ebreum      ond Israhelum; <br>
 swylce he Iudea      galdorcræftum <br>
 wiðstod stranglice.      þa sio stefn gewearð <br>
 gehered of heofenum,      þær se halga wer <br>
 in Achaia,      Andreas, wæs, <br>
 </dd>
 <dt>170</dt>
 <dd>
 (leode lærde      on lifes weg), <br>
 þa him cirebaldum      cininga wuldor, <br>
 meotud mancynnes,      modhord onleac, <br>
 weoruda drihten,      ond þus wordum cwæð: <br>
 "ðu scealt feran      ond frið lædan, <br>
 </dd>
 <dt>175</dt>
 <dd>
 siðe gesecan,      þær sylfætan <br>
 eard weardigað,      eðel healdaþ <br>
 morðorcræftum.      Swa is þære menigo þeaw <br>
 þæt hie uncuðra      ængum ne willað <br>
 on þam folcstede      feores geunnan <br>
 </dd>
 <dt>180</dt>
 <dd>
 syþþan manfulle      on Mermedonia <br>
 onfindaþ feasceaftne.      þær sceall feorhgedal, <br>
 earmlic ylda cwealm,      æfter wyrþan. <br>
 ðær ic seomian wat      þinne sigebroðor <br>
 mid þam burgwarum      bendum fæstne. <br>
 </dd>
 <dt>185</dt>
 <dd>
 Nu bið fore þreo niht      þæt he on þære þeode sceal <br>
 fore hæðenra      handgewinne <br>
 þurh gares gripe      gast onsendan, <br>
 ellorfusne,      butan ðu ær cyme." <br>
 ædre him Andreas      agef andsware: <br>
 </dd>
 <dt>190</dt>
 <dd>
 "Hu mæg ic, dryhten min,      ofer deop gelad <br>
 fore gefremman      on feorne weg <br>
 swa hrædlice,      heofona scyppend, <br>
 wuldres waldend,      swa ðu worde becwist? <br>
 ðæt mæg engel þin      eað geferan, <br>
 </dd>
 <dt>195</dt>
 <dd>
 <strong>halig</strong> of heofenum      con him holma begang, <br>
 sealte <strong>sæstreamas</strong>      ond swanrade, <br>
 waroðfaruða gewinn      ond wæterbrogan, <br>
 wegas ofer widland.      Ne synt me winas cuðe, <br>
 eorlas elþeodige,      ne þær æniges wat <br>
 </dd>
 <dt>200</dt>
 <dd>
 hæleða gehygdo,      ne me herestræta <br>
 ofer cald wæter      cuðe sindon." <br>
 Him ða ondswarude      ece dryhten: <br>
 "Eala, Andreas,      þæt ðu a woldest <br>
 þæs siðfætes      sæne weorþan! <br>
 </dd>
 <dt>205</dt>
 <dd>
 Nis þæt uneaðe      eallwealdan gode <br>
 to gefremmanne      on foldwege, <br>
 ðæt sio ceaster hider      on þas cneorisse <br>
 under swegles gang      aseted wyrðe, <br>
 breogostol breme,      mid þam burgwarum, <br>
 </dd>
 <dt>210</dt>
 <dd>
 gif hit worde becwið      wuldres agend. <br>
 Ne meaht ðu þæs siðfætes      sæne weorðan, <br>
 ne on gewitte to wac,      gif ðu wel þencest <br>
 wið þinne waldend      wære gehealdan, <br>
 treowe tacen.      Beo ðu on tid gearu; <br>
 </dd>
 <dt>215</dt>
 <dd>
 ne mæg þæs ærendes      ylding wyrðan. <br>
 ðu scealt þa fore geferan      ond þin feorh beran <br>
 in gramra gripe,      ðær þe guðgewinn <br>
 þurh hæðenra      hildewoman, <br>
 beorna beaducræft,      geboden <strong>wyrðeð.</strong> <br>
 </dd>
 <dt>220</dt>
 <dd>
 Scealtu æninga      mid ærdæge, <br>
 emne to morgene,      æt meres ende <br>
 ceol gestigan      ond on cald wæter <br>
 brecan ofer bæðweg.      Hafa bletsunge <br>
 ofer middangeard      mine, þær ðu fere!" <br>
 </dd>
 <dt>225</dt>
 <dd>
 Gewat him þa se halga      healdend ond wealdend, <br>
 upengla fruma,      eðel secan, <br>
 middangeardes weard,      þone mæran ham, <br>
 þær soðfæstra      sawla moton <br>
 æfter lices hryre      lifes brucan. <br>
 </dd>
 <dt>230</dt>
 <dd>
 þa wæs ærende      æðelum cempan <br>
 aboden in burgum,      ne wæs him bleað hyge, <br>
 ah he wæs anræd      ellenweorces, <br>
 heard ond higerof,      nalas hildlata, <br>
 gearo, guðe fram,      to godes campe. <br>
 </dd>
 <dt>235</dt>
 <dd>
 Gewat him þa on uhtan      mid ærdæge <br>
 ofer sandhleoðu      to sæs faruðe, <br>
 þriste on geþance,      ond his þegnas mid, <br>
 gangan on greote.      Garsecg hlynede, <br>
 beoton brimstreamas.      Se beorn wæs on hyhte, <br>
 </dd>
 <dt>240</dt>
 <dd>
 syðþan he on waruðe      widfæðme scip <br>
 modig gemette.      þa com morgentorht <br>
 beacna beorhtost      ofer breomo sneowan, <br>
 halig of heolstre.      Heofoncandel blac <br>
 ofer lagoflodas.      He ðær lidweardas, <br>
 </dd>
 <dt>245</dt>
 <dd>
 þrymlice þry      þegnas <strong>gemette,</strong> <br>
 modiglice menn,      on merebate <br>
 sittan siðfrome,      swylce hie ofer sæ comon. <br>
 þæt wæs drihten sylf,      dugeða wealdend, <br>
 ece ælmihtig,      mid his englum twam. <br>
 </dd>
 <dt>250</dt>
 <dd>
 Wæron hie on gescirplan      scipferendum, <br>
 eorlas onlice      ealiðendum, <br>
 þonne hie on flodes fæðm      ofer feorne weg <br>
 on cald wæter      ceolum lacað. <br>
 Hie ða gegrette,      se ðe on greote stod, <br>
 </dd>
 <dt>255</dt>
 <dd>
 fus on faroðe,      <strong>fægn</strong> reordade: <br>
 "Hwanon comon ge      ceolum liðan, <br>
 macræftige menn,      on mereþissan, <br>
 ane ægflotan?      Hwanon eagorstream <br>
 ofer yða gewealc      eowic brohte?" <br>
 </dd>
 <dt>260</dt>
 <dd>
 Him ða ondswarode      ælmihti god, <br>
 swa þæt ne wiste,      se ðe þæs wordes bad, <br>
 hwæt se manna wæs      meðelhegendra, <br>
 þe he þær on waroðe      wiðþingode: <br>
 "We of Marmedonia      mægðe syndon <br>
 </dd>
 <dt>265</dt>
 <dd>
 feorran geferede.      Us mid flode bær <br>
 on hranrade      heahstefn naca, <br>
 snellic sæmearh,      snude bewunden, <br>
 oðþæt we <strong>þissa</strong> leoda      land gesohton, <br>
 wære bewrecene,      swa us wind fordraf." <br>
 </dd>
 <dt>270</dt>
 <dd>
 Him þa Andreas      eaðmod oncwæð: <br>
 "Wolde ic þe biddan,      þeh ic þe beaga lyt, <br>
 sincweorðunga,      syllan meahte, <br>
 þæt ðu us gebrohte      brante ceole, <br>
 hea hornscipe,      ofer hwæles eðel <br>
 </dd>
 <dt>275</dt>
 <dd>
 on þære mægðe.      Bið ðe meorð wið god, <br>
 þæt ðu us on lade      liðe weorðe." <br>
 Eft him ondswarode      æðelinga helm <br>
 of yðlide,      engla scippend: <br>
 "Ne magon þær gewunian      widferende, <br>
 </dd>
 <dt>280</dt>
 <dd>
 ne þær elþeodige      eardes brucað, <br>
 ah in þære ceastre      cwealm þrowiað, <br>
 þa ðe feorran þyder      feorh gelædaþ, <br>
 ond þu wilnast nu      ofer widne mere <br>
 þæt ðu on þa fægðe      þine feore spilde." <br>
 </dd>
 <dt>285</dt>
 <dd>
 Him þa Andreas      agef ondsware: <br>
 "Usic lust hweteð      on þa leodmearce, <br>
 mycel modes hiht,      to þære mæran byrig, <br>
 þeoden leofesta,      gif ðu <strong>us</strong> þine wilt <br>
 on merefaroðe      miltse gecyðan." <br>
 </dd>
 <dt>290</dt>
 <dd>
 Him ondswarode      engla þeoden, <br>
 neregend fira,      of nacan stefne: <br>
 "We ðe estlice      mid us willað <br>
 ferigan freolice      ofer fisces bæð <br>
 efne to þam lande      þær þe lust myneð <br>
 </dd>
 <dt>295</dt>
 <dd>
 to gesecanne,      syððan ge eowre <br>
 gafulrædenne      agifen habbað, <br>
 sceattas gescrifene,      swa eow scipweardas, <br>
 aras ofer yðbord,      unnan willað." <br>
 Him þa ofstlice      Andreas wið, <br>
 </dd>
 <dt>300</dt>
 <dd>
 wineþearfende,      wordum mælde: <br>
 "Næbbe ic fæted gold      ne feohgestreon, <br>
 welan ne wiste      ne wira gespann, <br>
 landes ne locenra beaga,      þæt ic þe mæge lust ahwettan, <br>
 willan in worulde,      swa ðu worde becwist." <br>
 </dd>
 <dt>305</dt>
 <dd>
 Him þa beorna breogo,      þær he on bolcan sæt, <br>
 ofer waroða geweorp      wiðþingode: <br>
 "Hu gewearð þe þæs,      wine leofesta, <br>
 ðæt ðu sæbeorgas      secan woldes, <br>
 merestreama gemet,      maðmum <strong>bedæled,</strong> <br>
 </dd>
 <dt>310</dt>
 <dd>
 ofer cald cleofu      ceoles neosan? <br>
 Nafast þe to frofre      on faroðstræte <br>
 hlafes wiste      ne hlutterne <br>
 drync to dugoðe.      Is se drohtað strang <br>
 þam þe lagolade      lange cunnaþ." <br>
 </dd>
 <dt>315</dt>
 <dd>
 ða him Andreas      ðurh ondsware, <br>
 wis on gewitte,      wordhord onleac: <br>
 "Ne gedafenað þe,      nu þe dryhten geaf <br>
 welan ond wiste      ond woruldspede, <br>
 ðæt ðu ondsware      mid oferhygdum, <br>
 </dd>
 <dt>320</dt>
 <dd>
 sece sarcwide.      Selre bið æghwam <br>
 þæt he eaðmedum      ellorfusne <br>
 oncnawe cuðlice,      swa þæt Crist bebead, <br>
 þeoden þrymfæst.      We <strong>his</strong> þegnas synd <br>
 gecoren to cempum.      He is cyning on riht, <br>
 </dd>
 <dt>325</dt>
 <dd>
 wealdend ond wyrhta      wuldorþrymmes, <br>
 an ece god      eallra gesceafta, <br>
 swa he ealle befehð      anes cræfte, <br>
 hefon ond eorðan,      halgum mihtum, <br>
 sigora selost.      He ðæt sylfa cwæð, <br>
 </dd>
 <dt>330</dt>
 <dd>
 fæder folca gehwæs,      ond us feran het <br>
 geond ginne grund      gasta streonan: <br>
 'Farað nu geond ealle      eorðan sceatas <br>
 emne swa wide      swa wæter bebugeð, <br>
 oððe stedewangas      stræte gelicgaþ. <br>
 </dd>
 <dt>335</dt>
 <dd>
 Bodiað æfter burgum      beorhtne geleafan <br>
 ofer foldan fæðm.      Ic eow freoðo healde. <br>
 Ne ðurfan ge on þa fore      frætwe lædan, <br>
 gold ne seolfor.      Ic eow goda gehwæs <br>
 on eowerne agenne dom      est ahwette.' <br>
 </dd>
 <dt>340</dt>
 <dd>
 Nu ðu seolfa miht      sið userne <br>
 gehyran hygeþancol.      Ic sceal hraðe cunnan <br>
 hwæt ðu us to <strong>duguðum</strong>      gedon wille." <br>
 Him þa ondswarode      <strong>ece</strong> dryhten: <br>
 "Gif ge syndon þegnas      þæs þe þrym ahof <br>
 </dd>
 <dt>345</dt>
 <dd>
 ofer middangeard,      swa ge me secgaþ, <br>
 ond ge geheoldon þæt eow      se halga bead, <br>
 þonne ic eow mid gefean      ferian wille <br>
 ofer brimstreamas,      swa ge benan sint." <br>
 þa in ceol stigon      collenfyrhðe, <br>
 </dd>
 <dt>350</dt>
 <dd>
 ellenrofe,      æghwylcum wearð <br>
 on merefaroðe      mod geblissod. <br>
 ða ofer yða geswing      Andreas ongann <br>
 mereliðendum      miltsa biddan <br>
 wuldres aldor,      ond þus wordum cwæð: <br>
 </dd>
 <dt>355</dt>
 <dd>
 "Forgife þe dryhten      domweorðunga, <br>
 willan in worulde      ond in wuldre blæd, <br>
 meotud manncynnes,      swa ðu me hafast <br>
 on þyssum siðfæte      sybbe gecyðed!" <br>
 Gesæt him þa se halga      <strong>helmwearde</strong> neah, <br>
 </dd>
 <dt>360</dt>
 <dd>
 æðele be æðelum.      æfre ic ne hyrde <br>
 þon cymlicor      ceol gehladenne <br>
 heahgestreonum.      Hæleð in sæton, <br>
 þeodnas þrymfulle,      þegnas wlitige. <br>
 ða reordode      rice þeoden, <br>
 </dd>
 <dt>365</dt>
 <dd>
 ece ælmihtig,      heht his engel gan, <br>
 mærne maguþegn,      ond mete syllan, <br>
 frefran <strong>feasceafte</strong>      ofer flodes wylm, <br>
 þæt hie þe eað mihton      ofer yða geþring <br>
 drohtaþ adreogan.      þa gedrefed wearð, <br>
 </dd>
 <dt>370</dt>
 <dd>
 onhrered hwælmere.      Hornfisc plegode, <br>
 glad geond garsecg,      ond se græga mæw <br>
 wælgifre wand.      Wedercandel swearc, <br>
 windas weoxon,      wægas grundon, <br>
 streamas styredon,      strengas gurron, <br>
 </dd>
 <dt>375</dt>
 <dd>
 wædo gewætte.      Wæteregsa stod <br>
 þreata þryðum.      þegnas wurdon <br>
 acolmode.      ænig ne wende <br>
 þæt he lifgende      land begete, <br>
 þara þe mid Andreas      on eagorstream <br>
 </dd>
 <dt>380</dt>
 <dd>
 ceol gesohte.      Næs him cuð þa gyt <br>
 hwa þam sæflotan      sund wisode. <br>
 Him þa se halga      on holmwege <br>
 ofer argeblond,      Andreas þa git, <br>
 þegn þeodenhold,      þanc gesægde, <br>
 </dd>
 <dt>385</dt>
 <dd>
 ricum ræsboran,      þa he gereordod wæs: <br>
 "ðe þissa swæsenda      soðfæst meotud, <br>
 lifes leohtfruma,      lean forgilde, <br>
 weoruda waldend,      ond þe wist gife, <br>
 heofonlicne hlaf,      swa ðu hyldo wið me <br>
 </dd>
 <dt>390</dt>
 <dd>
 ofer firigendstream      freode gecyðdest! <br>
 Nu synt geþreade      þegnas mine, <br>
 geonge guðrincas.      Garsecg hlymmeð, <br>
 <strong>geofon</strong> geotende.      Grund is onhrered, <br>
 deope gedrefed,      <strong>duguð</strong> is geswenced, <br>
 </dd>
 <dt>395</dt>
 <dd>
 modigra mægen      myclum gebysgod." <br>
 Him of <strong>helman</strong> oncwæð      hæleða scyppend: <br>
 "Læt nu geferian      flotan userne, <br>
 lid to lande      ofer lagufæsten, <br>
 ond þonne gebidan      beornas þine, <br>
 </dd>
 <dt>400</dt>
 <dd>
 aras on earde,      hwænne ðu eft cyme." <br>
 Edre him þa eorlas      agefan ondsware, <br>
 þegnas þrohthearde,      þafigan ne woldon <br>
 ðæt hie forleton      æt lides stefnan <br>
 leofne lareow      ond him land curon: <br>
 </dd>
 <dt>405</dt>
 <dd>
 "Hwider hweorfað we      hlafordlease, <br>
 geomormode,      gode orfeorme, <br>
 synnum wunde,      gif we swicað þe? <br>
 We bioð laðe      on landa gehwam, <br>
 folcum fracoðe,      þonne fira bearn, <br>
 </dd>
 <dt>410</dt>
 <dd>
 ellenrofe,      æht besittaþ, <br>
 hwylc hira selost      symle gelæste <br>
 hlaforde æt hilde,      þonne hand ond rond <br>
 on beaduwange      billum <strong>forgrunden</strong> <br>
 æt niðplegan      nearu þrowedon." <br>
 </dd>
 <dt>415</dt>
 <dd>
 þa reordade      rice þeoden, <br>
 wærfæst cining,      word stunde ahof: <br>
 "Gif ðu þegn sie      þrymsittendes, <br>
 wuldorcyninges,      swa ðu worde becwist, <br>
 rece þa gerynu,      hu he reordberend <br>
 </dd>
 <dt>420</dt>
 <dd>
 lærde under lyfte.      Lang is þes siðfæt <br>
 ofer fealuwne flod;      frefra þine <br>
 mæcgas on mode.      Mycel is nu gena <br>
 lad ofer lagustream,      land swiðe feorr <br>
 to gesecanne.      <strong>Sund</strong> is geblonden, <br>
 </dd>
 <dt>425</dt>
 <dd>
 grund wið greote.      God eaðe mæg <br>
 heaðoliðendum      helpe gefremman." <br>
 Ongan þa gleawlice      gingran sine, <br>
 wuldorspedige weras      wordum trymman: <br>
 "Ge þæt gehogodon,      þa ge on holm stigon, <br>
 </dd>
 <dt>430</dt>
 <dd>
 þæt ge on fara folc      feorh gelæddon, <br>
 ond for dryhtnes lufan      deað þrowodon, <br>
 on ælmyrcna      eðelrice <br>
 sawle gesealdon.      Ic þæt sylfa wat, <br>
 þæt us gescyldeð      scyppend engla, <br>
 </dd>
 <dt>435</dt>
 <dd>
 weoruda dryhten.      Wæteregesa sceal, <br>
 geðyd ond geðreatod      þurh þryðcining, <br>
 lagu lacende,      liðra wyrðan. <br>
 Swa gesælde iu,      þæt we on sæbate <br>
 ofer waruðgewinn      wæda cunnedan, <br>
 </dd>
 <dt>440</dt>
 <dd>
 faroðridende.      Frecne þuhton <br>
 egle ealada.      Eagorstreamas <br>
 beoton bordstæðu,      brim oft oncwæð, <br>
 yð oðerre.      Hwilum upp astod <br>
 of brimes bosme      on bates fæðm <br>
 </dd>
 <dt>445</dt>
 <dd>
 egesa ofer yðlid.      ælmihtig þær, <br>
 meotud mancynnes,      on mereþyssan <br>
 beorht basnode.      Beornas wurdon <br>
 forhte on mode,      friðes wilnedon, <br>
 miltsa to mærum.      þa seo menigo ongan <br>
 </dd>
 <dt>450</dt>
 <dd>
 clypian on ceole,      cyning sona aras, <br>
 engla eadgifa,      yðum stilde, <br>
 wæteres wælmum.      Windas þreade, <br>
 sæ sessade,      smylte wurdon <br>
 merestreama gemeotu.      ða ure mod ahloh <br>
 </dd>
 <dt>455</dt>
 <dd>
 syððan we gesegon      under swegles gang <br>
 windas ond wægas      ond wæterbrogan <br>
 forhte gewordne      for frean egesan. <br>
 Forþan ic eow to soðe      secgan wille, <br>
 þæt næfre forlæteð      lifgende god <br>
 </dd>
 <dt>460</dt>
 <dd>
 eorl on eorðan,      gif his ellen deah." <br>
 Swa hleoðrode      halig cempa, <br>
 ðeawum geþancul.      þegnas lærde <br>
 eadig oreta,      eorlas trymede, <br>
 oððæt hie semninga      slæp ofereode, <br>
 </dd>
 <dt>465</dt>
 <dd>
 meðe be mæste.      Mere sweoðerade, <br>
 yða ongin      eft oncyrde, <br>
 hreoh holmþracu.      þa þam halgan wearð <br>
 æfter gryrehwile      gast geblissod. <br>
 Ongan ða reordigan      rædum snottor, <br>
 </dd>
 <dt>470</dt>
 <dd>
 wis on gewitte,      wordlocan onspeonn: <br>
 "Næfre ic sælidan      selran mette, <br>
 macræftigran,      þæs ðe me þynceð, <br>
 rowend rofran,      rædsnotterran, <br>
 wordes wisran.      Ic wille þe, <br>
 </dd>
 <dt>475</dt>
 <dd>
 eorl unforcuð,      anre nu gena <br>
 bene biddan,      þeah ic þe beaga lyt, <br>
 sincweorðunga,      syllan mihte, <br>
 fætedsinces.      Wolde ic freondscipe, <br>
 þeoden þrymfæst,      <strong>þinne,</strong> gif ic mehte, <br>
 </dd>
 <dt>480</dt>
 <dd>
 begitan godne.      þæs ðu gife hleotest, <br>
 haligne hyht      on heofonþrymme, <br>
 gif ðu lidwerigum      larna þinra <br>
 <strong>este</strong> wyrðest.      Wolde ic anes to ðe, <br>
 cynerof hæleð,      cræftes neosan, <br>
 </dd>
 <dt>485</dt>
 <dd>
 ðæt ðu me getæhte,      nu þe tir cyning <br>
 ond miht forgef,      manna scyppend, <br>
 hu ðu wægflotan      wære bestemdon, <br>
 sæhengeste,      sund wisige. <br>
 Ic wæs on gifeðe      iu ond nu <strong>þa</strong> <br>
 </dd>
 <dt>490</dt>
 <dd>
 syxtyne siðum      on sæbate, <br>
 mere hrerendum      mundum freorig, <br>
 eagorstreamas,      (is ðys ane ma), <br>
 swa ic æfre ne geseah      ænigne mann, <br>
 þryðbearn <strong>hæleða,</strong>      þe gelicne, <br>
 </dd>
 <dt>495</dt>
 <dd>
 steoran ofer stæfnan.      Streamwelm hwileð, <br>
 <strong>beateþ</strong> brimstæðo.      Is þes bat ful scrid, <br>
 færeð famigheals,      fugole gelicost <br>
 glideð on geofone.      Ic georne wat <br>
 þæt ic æfre ne geseah      ofer <strong>yðlade</strong> <br>
 </dd>
 <dt>500</dt>
 <dd>
 on sæleodan      syllicran cræft. <br>
 Is þon geliccost      swa he on <strong>landsceare</strong> <br>
 stille stande,      þær hine storm ne mæg, <br>
 wind awecgan,      ne wæterflodas <br>
 brecan brondstæfne,      hwæðere on brim snoweð <br>
 </dd>
 <dt>505</dt>
 <dd>
 snel under segle.      ðu eart seolfa geong, <br>
 wigendra hleo,      nalas wintrum frod, <br>
 hafast þe on fyrhðe,      faroðlacende, <br>
 eorles ondsware.      æghwylces canst <br>
 worda for worulde      wislic andgit." <br>
 </dd>
 <dt>510</dt>
 <dd>
 Him ondswarode      ece dryhten: <br>
 "Oft þæt gesæleð,      þæt we on sælade, <br>
 scipum under scealcum,      þonne sceor cymeð, <br>
 brecað ofer bæðweg,      brimhengestum. <br>
 Hwilum us on yðum      earfoðlice <br>
 </dd>
 <dt>515</dt>
 <dd>
 gesæleð on sæwe,      þeh we sið nesan, <br>
 frecne geferan.      Flodwylm ne mæg <br>
 manna ænigne      ofer meotudes est <br>
 lungre gelettan:      ah him lifes geweald, <br>
 se ðe brimu bindeð,      brune yða <br>
 </dd>
 <dt>520</dt>
 <dd>
 ðyð ond þreatað.      He þeodum sceal <br>
 racian mid rihte,      se ðe rodor ahof <br>
 ond gefæstnode      folmum sinum, <br>
 worhte ond wreðede,      wuldras fylde <br>
 beorhtne boldwelan,      swa gebledsod wearð <br>
 </dd>
 <dt>525</dt>
 <dd>
 engla eðel      þurh his anes miht. <br>
 Forþan is gesyne,      soð orgete, <br>
 cuð oncnawen,      þæt ðu cyninges eart <br>
 þegen geþungen,      þrymsittendes, <br>
 forþan þe sona      sæholm oncneow, <br>
 </dd>
 <dt>530</dt>
 <dd>
 garsecges begang,      þæt ðu gife hæfdes <br>
 haliges gastes.      Hærn eft onwand, <br>
 aryða geblond.      Egesa gestilde, <br>
 widfæðme wæg.      Wædu swæðorodon <br>
 seoðþan hie ongeton      þæt ðe god hæfde <br>
 </dd>
 <dt>535</dt>
 <dd>
 wære <strong>bewunden,</strong>      se ðe wuldres blæd <br>
 gestaðolade      strangum mihtum." <br>
 þa hleoðrade      halgan stefne <br>
 cempa collenferhð,      cyning wyrðude, <br>
 wuldres waldend,      ond þus wordum cwæð: <br>
 </dd>
 <dt>540</dt>
 <dd>
 "Wes ðu gebledsod,      brego mancynnes, <br>
 dryhten hælend!      A þin dom lyfað! <br>
 Ge neh ge feor      is þin nama halig, <br>
 wuldre gewlitegad      ofer werþeoda, <br>
 miltsum gemærsod.      Nænig manna is <br>
 </dd>
 <dt>545</dt>
 <dd>
 under heofonhwealfe,      hæleða cynnes, <br>
 ðætte areccan mæg      oððe rim wite <br>
 hu ðrymlice,      þeoda baldor, <br>
 gasta geocend,      þine gife dælest. <br>
 Huru is gesyne,      sawla nergend, <br>
 </dd>
 <dt>550</dt>
 <dd>
 þæt ðu þissum hysse      hold gewurde <br>
 ond hine geongne      geofum wyrðodest, <br>
 wis on gewitte      ond wordcwidum. <br>
 Ic æt efenealdum      æfre ne mette <br>
 on modsefan      maran snyttro." <br>
 </dd>
 <dt>555</dt>
 <dd>
 Him ða of ceole oncwæð      cyninga wuldor, <br>
 frægn fromlice      fruma ond ende: <br>
 "Saga, þances gleaw      þegn, gif ðu cunne, <br>
 hu ðæt gewurde      be werum tweonum, <br>
 þæt ða arleasan      inwidþancum, <br>
 </dd>
 <dt>560</dt>
 <dd>
 Iudea cynn      wið godes bearne <br>
 ahof hearmcwide.      Hæleð unsælige <br>
 no ðær gelyfdon      in hira liffruman, <br>
 grome gealgmode,      þæt he god wære, <br>
 þeah ðe he wundra feala      weorodum gecyðde, <br>
 </dd>
 <dt>565</dt>
 <dd>
 sweotulra ond gesynra.      Synnige ne mihton <br>
 oncnawan þæt cynebearn,      se ðe acenned wearð <br>
 to hleo ond to hroðre      hæleða cynne, <br>
 eallum eorðwarum.      æþelinge weox <br>
 word ond wisdom,      ah he þara wundra a, <br>
 </dd>
 <dt>570</dt>
 <dd>
 domagende,      dæl <strong>nænigne</strong> <br>
 frætre þeode      beforan cyðde." <br>
 Him ða Andreas      agef andsware: <br>
 "Hu mihte þæt gewyrðan      in werþeode, <br>
 þæt ðu ne gehyrde      hælendes miht, <br>
 </dd>
 <dt>575</dt>
 <dd>
 gumena leofost,      hu he his gif cyðde <br>
 geond woruld wide,      wealdendes bearn? <br>
 Sealde he dumbum gesprec,      deafe gehyrdon, <br>
 healtum ond hreofum      hyge blissode, <br>
 ða þe limseoce      lange wæron, <br>
 </dd>
 <dt>580</dt>
 <dd>
 werige, wanhale,      witum gebundene, <br>
 æfter burhstedum      blinde gesegon. <br>
 Swa he on grundwæge      gumena cynnes <br>
 manige missenlice      men of deaðe <br>
 worde awehte.      Swylce he eac wundra feala <br>
 </dd>
 <dt>585</dt>
 <dd>
 cynerof cyðde      þurh his cræftes miht. <br>
 He gehalgode      for heremægene <br>
 win of wætere      ond wendan het, <br>
 beornum to blisse,      on þa beteran gecynd. <br>
 Swylce he afedde      of fixum twam <br>
 </dd>
 <dt>590</dt>
 <dd>
 ond of fif hlafum      fira cynnes <br>
 fif ðusendo.      Feðan sæton, <br>
 <strong>reonigmode,</strong>      reste gefegon, <br>
 werige æfter waðe,      wiste þegon, <br>
 menn on moldan,      swa him gemedost wæs. <br>
 </dd>
 <dt>595</dt>
 <dd>
 Nu ðu miht gehyran,      hyse leofesta, <br>
 hu us wuldres weard      wordum ond dædum <br>
 lufode in life,      ond þurh lare speon <br>
 to þam fægeran gefean,      þær freo moton, <br>
 eadige mid englum,      eard weardigan, <br>
 </dd>
 <dt>600</dt>
 <dd>
 þa ðe æfter deaðe      dryhten secað." <br>
 ða gen weges weard      wordhord onleac, <br>
 beorn ofer bolcan,      beald reordade: <br>
 "Miht ðu me gesecgan,      þæt ic soð wite, <br>
 hwæðer wealdend þin      wundor on eorðan, <br>
 </dd>
 <dt>605</dt>
 <dd>
 þa he gefremede      nalas feam siðum, <br>
 folcum to frofre      beforan cyðde, <br>
 þær bisceopas      ond boceras <br>
 ond ealdormenn      æht besæton, <br>
 mæðelhægende?      Me þæt þinceð, <br>
 </dd>
 <dt>610</dt>
 <dd>
 ðæt hie for æfstum      inwit syredon <br>
 þurh deopne gedwolan.      Deofles larum <br>
 hæleð hynfuse      hyrdon to georne, <br>
 wraðum wærlogan.      Hie seo wyrd beswac, <br>
 forleolc ond forlærde.      Nu hie lungre sceolon, <br>
 </dd>
 <dt>615</dt>
 <dd>
 werige mid werigum,      wræce þrowian, <br>
 biterne bryne      on banan fæðme." <br>
 Him ða Andreas      agef ondsware: <br>
 "Secge ic ðe to soðe      ðæt he swiðe oft <br>
 beforan fremede      folces ræswum <br>
 </dd>
 <dt>620</dt>
 <dd>
 wundor æfter wundre      on wera gesiehðe, <br>
 swylce deogollice      dryhten gumena <br>
 folcræd fremede,      swa he to friðe hogode." <br>
 Him ondswarode      æðelinga helm: <br>
 "Miht ðu, wis hæleð,      wordum gesecgan, <br>
 </dd>
 <dt>625</dt>
 <dd>
 maga mode rof,      mægen þa he cyðde, <br>
 deormod on digle,      ða mid dryhten oft, <br>
 rodera rædend,      rune besæton?" <br>
 Him þa Andreas      ondsware agef: <br>
 "Hwæt frinest ðu me,      frea leofesta, <br>
 </dd>
 <dt>630</dt>
 <dd>
 wordum wrætlicum,      ond þe wyrda gehwære <br>
 þurh snyttra cræft      soð oncnawest?" <br>
 ða git him wæges weard      wiðþingode: <br>
 <strong>"Ne</strong> frine ic ðe for tæle      ne ðurh teoncwide <br>
 on hranrade,      ac min hige blissað, <br>
 </dd>
 <dt>635</dt>
 <dd>
 wynnum wridað,      þurh þine wordlæðe, <br>
 æðelum ecne.      Ne eom ic ana ðæt, <br>
 ac manna gehwam      mod bið on hyhte, <br>
 fyrhð afrefred,      þam þe feor oððe neah <br>
 on mode geman      hu se maga fremede, <br>
 </dd>
 <dt>640</dt>
 <dd>
 godbearn on grundum.      Gastas hweorfon, <br>
 sohton siðfrome      swegles dreamas, <br>
 engla eðel      þurh þa æðelan miht." <br>
 Edre him Andreas      agef ondsware: <br>
 "Nu ic on þe sylfum      soð oncnawe, <br>
 </dd>
 <dt>645</dt>
 <dd>
 wisdomes gewit,      wundorcræfte <br>
 sigesped geseald,      (snyttrum bloweð, <br>
 beorhtre blisse,      breost innanweard), <br>
 nu ic þe sylfum      secgan wille <br>
 oor ond ende,      swa ic þæs æðelinges <br>
 </dd>
 <dt>650</dt>
 <dd>
 word ond wisdom      on wera gemote <br>
 þurh his sylfes muð      symle gehyrde. <br>
 Oft gesamnodon      side herigeas, <br>
 folc unmæte,      to frean dome, <br>
 þær hie hyrcnodon      haliges lare. <br>
 </dd>
 <dt>655</dt>
 <dd>
 ðonne eft gewat      æðelinga helm, <br>
 beorht blædgifa,      in bold oðer, <br>
 ðær him togenes,      god herigende, <br>
 to ðam meðelstede      manige comon, <br>
 snottre selerædend.      Symble gefegon, <br>
 </dd>
 <dt>660</dt>
 <dd>
 beornas bliðheorte,      burhweardes cyme. <br>
 Swa gesælde iu      þæt se sigedema <br>
 ferde, frea mihtig.      Næs þær folces ma <br>
 on siðfate,      sinra leoda, <br>
 nemne ellefne      orettmæcgas, <br>
 </dd>
 <dt>665</dt>
 <dd>
 geteled tireadige.      He wæs twelfta sylf. <br>
 þa we becomon      to þam cynestole, <br>
 þær getimbred wæs      tempel dryhtnes, <br>
 heah ond horngeap,      hæleðum gefrege, <br>
 wuldre gewlitegod.      Huscworde ongan <br>
 </dd>
 <dt>670</dt>
 <dd>
 þurh inwitðanc      ealdorsacerd <br>
 herme hyspan,      hordlocan onspeon, <br>
 wroht webbade.      He on gewitte oncneow <br>
 þæt we soðfæstes      swaðe folgodon, <br>
 læston larcwide.      He lungre ahof <br>
 </dd>
 <dt>675</dt>
 <dd>
 woðe wiðerhydig      wean onblonden: <br>
 'Hwæt, ge syndon earme      ofer ealle menn! <br>
 Wadað widlastas,      weorn geferað <br>
 earfoðsiða,      ellþeodiges nu <br>
 butan leodrihte      larum hyrað, <br>
 </dd>
 <dt>680</dt>
 <dd>
 eadiges orhlytte      æðeling cyðað, <br>
 secgað soðlice      þæt mid suna meotudes <br>
 drohtigen dæghwæmlice.      þæt is duguðum cuð <br>
 hwanon þam ordfruman      æðelu onwocon. <br>
 He wæs afeded      on þysse folcsceare, <br>
 </dd>
 <dt>685</dt>
 <dd>
 cildgeong acenned      mid his cneomagum. <br>
 þus syndon haten      hamsittende, <br>
 fæder ond modur,      þæs we gefrægen habbað <br>
 þurh modgemynd,      Maria ond Ioseph. <br>
 Syndon him on æðelum      oðere twegen <br>
 </dd>
 <dt>690</dt>
 <dd>
 beornas geborene,      broðorsybbum, <br>
 suna Iosephes,      Simon ond Iacob.' <br>
 Swa hleoðrodon      hæleða ræswan, <br>
 dugoð domgeorne,      dyrnan þohton <br>
 meotudes mihte.      Man eft gehwearf, <br>
 </dd>
 <dt>695</dt>
 <dd>
 yfel endeleas,      þær hit ær aras. <br>
 þa se þeoden gewat      þegna heape <br>
 fram þam meðelstede      mihtum geswiðed, <br>
 dugeða dryhten,      secan digol land. <br>
 He þurh wundra feala      on þam westenne <br>
 </dd>
 <dt>700</dt>
 <dd>
 cræfta gecyðde      þæt he wæs cyning on riht <br>
 ofer middangeard,      mægene geswiðed, <br>
 waldend ond wyrhta      wuldorþrymmes, <br>
 an ece god      eallra gesceafta. <br>
 Swylce he oðerra      unrim cyðde <br>
 </dd>
 <dt>705</dt>
 <dd>
 wundorworca      on wera gesyhðe. <br>
 Syþþan eft gewat      oðre siðe <br>
 getrume mycle,      þæt he in temple gestod, <br>
 wuldres aldor.      Wordhleoðor astag <br>
 geond heahræced.      Haliges lare <br>
 </dd>
 <dt>710</dt>
 <dd>
 synnige ne swulgon,      þeah <strong>he</strong> soðra swa feala <br>
 tacna gecyðde,      þær hie to segon. <br>
 Swylce he wrætlice      wundor agræfene, <br>
 anlicnesse      engla sinra <br>
 geseh, sigora frea,      on seles wage, <br>
 </dd>
 <dt>715</dt>
 <dd>
 on twa healfe      torhte gefrætwed, <br>
 wlitige geworhte.      He worde cwæð: <br>
 'ðis is anlicnes      engelcynna <br>
 þæs bremestan      <strong>þe</strong> mid þam burgwarum <br>
 in þære ceastre is.      Cheruphim et Seraphim <br>
 </dd>
 <dt>720</dt>
 <dd>
 þa on swegeldreamum      syndon nemned. <br>
 Fore onsyne      ecan dryhtnes <br>
 standað stiðferðe,      stefnum herigað, <br>
 halgum hleoðrum,      heofoncyninges þrym, <br>
 meotudes mundbyrd.      Her amearcod is <br>
 </dd>
 <dt>725</dt>
 <dd>
 haligra hiw,      þurh handmægen <br>
 awriten on wealle      wuldres þegnas.' <br>
 þa gen worde cwæð      weoruda dryhten, <br>
 heofonhalig gast,      fore þam heremægene: <br>
 'Nu ic bebeode      beacen ætywan, <br>
 </dd>
 <dt>730</dt>
 <dd>
 wundor geweorðan      on wera gemange, <br>
 ðæt þeos onlicnes      eorðan sece, <br>
 wlitig of wage,      ond word sprece, <br>
 secge soðcwidum,      (þy sceolon gelyfan <br>
 eorlas on cyððe),      hwæt min æðelo sien.' <br>
 </dd>
 <dt>735</dt>
 <dd>
 Ne dorste þa forhylman      hælendes bebod <br>
 wundor fore weorodum,      ac of wealle ahleop, <br>
 frod fyrngeweorc,      þæt he on foldan stod, <br>
 stan fram stane.      Stefn æfter cwom, <br>
 hlud þurh heardne,      hleoðor dynede, <br>
 </dd>
 <dt>740</dt>
 <dd>
 wordum wemde.      Wrætlic þuhte <br>
 stiðhycgendum      stanes ongin. <br>
 Septe sacerdas      sweotolum tacnum, <br>
 witig werede      ond worde cwæð: <br>
 'Ge synd unlæde,      earmra geþohta <br>
 </dd>
 <dt>745</dt>
 <dd>
 searowum beswicene,      oððe sel nyton, <br>
 mode gemyrde.      Ge mon <strong>cigað</strong> <br>
 godes ece bearn,      <strong>þone</strong> þe grund ond sund, <br>
 heofon ond eorðan      ond hreo wægas, <br>
 salte sæstreamas      ond swegl uppe <br>
 </dd>
 <dt>750</dt>
 <dd>
 amearcode      mundum sinum. <br>
 þis is se ilca      ealwalda god <br>
 ðone on fyrndagum      fæderas cuðon. <br>
 He Abrahame      ond Isace <br>
 ond Iocobe      gife bryttode, <br>
 </dd>
 <dt>755</dt>
 <dd>
 welum weorðode,      wordum sægde <br>
 ærest Habrahame      æðeles geþingu, <br>
 þæt of his cynne      cenned sceolde <br>
 weorðan wuldres god.      Is seo wyrd mid eow <br>
 open, orgete,      magan eagum nu <br>
 </dd>
 <dt>760</dt>
 <dd>
 geseon sigores god,      swegles agend.' <br>
 æfter þyssum wordum      weorud hlosnode <br>
 geond þæt side sel,      (swigodon ealle), <br>
 ða ða yldestan      eft ongunnon <br>
 secgan synfulle,      (soð ne oncneowan), <br>
 </dd>
 <dt>765</dt>
 <dd>
 þæt hit drycræftum      gedon wære, <br>
 scingelacum,      þæt se scyna stan <br>
 mælde for mannum.      Man wridode <br>
 geond beorna breost,      brandhata nið <br>
 weoll on gewitte,      weorm blædum fag, <br>
 </dd>
 <dt>770</dt>
 <dd>
 attor ælfæle.      þær orcnawe <strong>wearð</strong> <br>
 þurh teoncwide      tweogende mod, <br>
 mæcga misgehygd      morðre bewunden. <br>
 ða se þeoden bebead      þryðweorc faran, <br>
 stan <strong>on</strong> stræte      of stedewange, <br>
 </dd>
 <dt>775</dt>
 <dd>
 ond forð gan      foldweg tredan, <br>
 grene grundas,      godes ærendu <br>
 larum lædan      on þa leodmearce <br>
 to Channaneum,      cyninges worde <br>
 beodan Habrahame      mid his eaforum twæm <br>
 </dd>
 <dt>780</dt>
 <dd>
 of eorðscræfe      ærest fremman, <br>
 lætan landreste,      leoðo gadrigean, <br>
 gaste onfon      ond geogoðhade, <br>
 edniwinga      andweard cuman, <br>
 frode fyrnweotan,      folce gecyðan, <br>
 </dd>
 <dt>785</dt>
 <dd>
 hwylcne hie god mihtum      ongiten hæfdon. <br>
 Gewat he þa feran,      swa him frea mihtig, <br>
 scyppend wera,      gescrifen hæfde, <br>
 ofer mearcpaðu,      þæt he on Mambre becom <br>
 beorhte blican,      swa him bebead meotud, <br>
 </dd>
 <dt>790</dt>
 <dd>
 þær þa lichoman      lange þrage, <br>
 heahfædera hra,      beheled wæron. <br>
 Het þa ofstlice      up astandan <br>
 Habraham ond Isaac,      æðeling þriddan <br>
 Iacob of greote      to godes geþinge, <br>
 </dd>
 <dt>795</dt>
 <dd>
 sneome of slæpe þæm fæstan.      Het hie to þam siðe gyrwan, <br>
 faran to frean dome.      Sceoldon hie þam folce gecyðan <br>
 hwa æt frumsceafte      furðum teode <br>
 eorðan eallgrene      ond upheofon, <br>
 hwær se wealdend wære      þe þæt weorc staðolade. <br>
 </dd>
 <dt>800</dt>
 <dd>
 Ne dorston þa gelettan      leng owihte <br>
 wuldorcyninges word.      Geweotan ða ða witigan þry <br>
 modige mearcland tredan.      Forlætan moldern wunigean <br>
 open eorðscræfu,      woldon hie ædre gecyðan <br>
 frumweorca fæder.      þa þæt folc gewearð <br>
 </dd>
 <dt>805</dt>
 <dd>
 egesan geaclod,      þær þa æðelingas <br>
 wordum weorðodon      wuldres aldor. <br>
 Hie ða ricene het      rices hyrde <br>
 to eadwelan      oþre siðe <br>
 secan mid sybbe      swegles dreamas, <br>
 </dd>
 <dt>810</dt>
 <dd>
 ond þæs to widan feore      willum neotan. <br>
 Nu ðu miht gehyran,      hyse leofesta, <br>
 hu he wundra worn      wordum cyðde, <br>
 swa þeah ne gelyfdon      larum sinum <br>
 modblinde menn.      Ic wat manig nu gyt <br>
 </dd>
 <dt>815</dt>
 <dd>
 mycel mære spell      ðe se maga fremede, <br>
 rodera rædend,      ða ðu aræfnan ne miht, <br>
 hreðre behabban,      hygeþances gleaw." <br>
 þus Andreas      ondlangne dæg <br>
 herede hleoðorcwidum      haliges lare, <br>
 </dd>
 <dt>820</dt>
 <dd>
 oððæt hine semninga      slæp ofereode <br>
 on hronrade      heofoncyninge neh. <br>
 ða gelædan het      lifes brytta <br>
 ofer yða geþræc      englas sine, <br>
 fæðmum ferigean      on fæder wære <br>
 </dd>
 <dt>825</dt>
 <dd>
 leofne mid lissum      ofer lagufæsten, <br>
 oððæt sæwerige      slæp ofereode. <br>
 þurh lyftgelac      on land becwom <br>
 to þære ceastre      þe him cining engla <br>
      ða þa aras siðigean, <br>
 </dd>
 <dt>830</dt>
 <dd>
 eadige on upweg,      eðles neosan. <br>
 Leton þone halgan      be herestræte <br>
 swefan on sybbe      under swegles hleo, <br>
 bliðne bidan      burhwealle neh, <br>
 his niðhetum,      nihtlangne fyrst, <br>
 </dd>
 <dt>835</dt>
 <dd>
 oðþæt dryhten forlet      dægcandelle <br>
 scire scinan.      Sceadu sweðerodon, <br>
 wonn under wolcnum.      þa com wederes blæst, <br>
 hador heofonleoma,      ofer hofu blican. <br>
 Onwoc þa wiges heard,      (wang sceawode), <br>
 </dd>
 <dt>840</dt>
 <dd>
 fore burggeatum.      Beorgas steape, <br>
 hleoðu hlifodon,      ymbe harne stan <br>
 tigelfagan trafu,      torras stodon, <br>
 windige weallas.      þa se <strong>wisa</strong> oncneow <br>
 þæt he Marmedonia      mægðe hæfde <br>
 </dd>
 <dt>845</dt>
 <dd>
 siðe gesohte,      swa him sylf bebead, <br>
 <strong>þa</strong> he him fore gescraf,      fæder mancynnes. <br>
 Geseh he þa on greote      gingran sine, <br>
 beornas beadurofe,      biryhte him <br>
 swefan on slæpe.      He sona ongann <br>
 </dd>
 <dt>850</dt>
 <dd>
 wigend weccean,      ond worde cwæð: <br>
 "Ic eow secgan mæg      soð orgete, <br>
 þæt us gystrandæge      on geofones stream <br>
 ofer arwelan      æðeling ferede. <br>
 In þam ceole wæs      cyninga wuldor, <br>
 </dd>
 <dt>855</dt>
 <dd>
 waldend <strong>werðeode.</strong>      Ic his word oncneow, <br>
 þeh he his mægwlite      bemiðen hæfde." <br>
 Him þa æðelingas      ondsweorodon, <br>
 geonge gencwidum,      gastgerynum: <br>
 "We ðe, Andreas,      eaðe gecyðað <br>
 </dd>
 <dt>860</dt>
 <dd>
 sið userne,      þæt ðu sylfa miht <br>
 ongitan gleawlice      gastgehygdum. <br>
 Us sæwerige      slæp ofereode. <br>
 þa comon earnas      ofer yða wylm <br>
 <strong>faran</strong> on flyhte,      feðerum hremige, <br>
 </dd>
 <dt>865</dt>
 <dd>
 us ofslæpendum      sawle abrugdon, <br>
 mid gefean feredon      flyhte on lyfte, <br>
 brehtmum bliðe,      beorhte ond liðe. <br>
 Lissum lufodon      ond in lofe wunedon, <br>
 þær wæs singal sang      ond swegles gong, <br>
 </dd>
 <dt>870</dt>
 <dd>
 wlitig weoroda heap      ond wuldres þreat. <br>
 Utan ymbe æðelne      englas stodon, <br>
 þegnas ymb þeoden,      þusendmælum, <br>
 heredon on hehðo      halgan stefne <br>
 dryhtna dryhten.      Dream wæs on hyhte. <br>
 </dd>
 <dt>875</dt>
 <dd>
 We ðær heahfæderas      halige oncneowon <br>
 ond martyra      mægen unlytel, <br>
 sungon sigedryhtne      soðfæstlic lof, <br>
 dugoð domgeorne.      þær wæs Dauid mid, <br>
 eadig oretta,      Essages sunu, <br>
 </dd>
 <dt>880</dt>
 <dd>
 for Crist cumen,      cining Israhela. <br>
 Swylce we gesegon      for suna meotudes, <br>
 æðelum ecne,      eowic standan, <br>
 twelfe getealde,      tireadige hæleð. <br>
 Eow þegnodon      þrymsittende, <br>
 </dd>
 <dt>885</dt>
 <dd>
 halige heahenglas.      ðam bið hæleða well <br>
 þe þara blissa      brucan moton. <br>
 þær wæs wuldres wynn,      wigendra þrym, <br>
 æðelic onginn,      næs þær ænigum gewinn. <br>
 þam bið wræcsið witod,      wite geopenad, <br>
 </dd>
 <dt>890</dt>
 <dd>
 þe þara <strong>gefeana</strong> sceal      fremde weorðan, <br>
 hean hwearfian,      þonne heonon gangaþ." <br>
 þa wæs modsefa      myclum geblissod <br>
 haliges on hreðre,      syðþan hleoðorcwide <br>
 gingran gehyrdon,      þæt hie god wolde <br>
 </dd>
 <dt>895</dt>
 <dd>
 onmunan swa mycles      ofer menn ealle, <br>
 ond þæt word gecwæð      wigendra hleo: <br>
 "Nu ic, god dryhten,      ongiten hæbbe <br>
 þæt ðu on faroðstræte      feor ne wære, <br>
 cyninga wuldur,      þa ic on ceol gestah, <br>
 </dd>
 <dt>900</dt>
 <dd>
 ðeh ic on yðfare,      engla þeoden, <br>
 gasta geocend,      ongitan ne cuðe. <br>
 Weorð me nu milde,      meotud ælmihtig, <br>
 bliðe, beorht cyning!      Ic on brimstreame <br>
 spræc worda worn,      wat æfter nu <br>
 </dd>
 <dt>905</dt>
 <dd>
 hwa me wyrðmyndum      on wudubate <br>
 ferede ofer flodas.      þæt is frofre gast <br>
 hæleða cynne.      þær is help gearu, <br>
 milts æt mærum,      manna gehwylcum, <br>
 sigorsped geseald,      þam þe seceð to him." <br>
 </dd>
 <dt>910</dt>
 <dd>
 ða him fore eagum      onsyne <strong>wearð</strong> <br>
 æðeling oðywed      in þa ilcan tid, <br>
 cining cwicera gehwæs,      þurh cnihtes had. <br>
 þa he worde cwæð,      wuldres aldor: <br>
 "Wes ðu, Andreas, hal,      mid þas willgedryht, <br>
 </dd>
 <dt>915</dt>
 <dd>
 ferðgefeonde!      Ic þe friðe healde, <br>
 þæt þe ne moton      mangeniðlan, <br>
 grame grynsmiðas,      gaste gesceððan." <br>
 Feoll þa to foldan,      frioðo wilnode <br>
 wordum wis hæleð,      winedryhten frægn: <br>
 </dd>
 <dt>920</dt>
 <dd>
 "Hu geworhte ic þæt,      waldend fira, <br>
 synnig wið seolfne,      sawla nergend, <br>
 þæt ic þe swa godne      ongitan ne meahte <br>
 on wægfære,      þær ic worda gespræc <br>
 minra for meotude      ma þonne ic sceolde?" <br>
 </dd>
 <dt>925</dt>
 <dd>
 Him andswarode      ealwalda god: <br>
 "No ðu swa swiðe      synne gefremedest <br>
 swa ðu in Achaia      ondsæc dydest, <br>
 ðæt ðu on feorwegas      feran ne cuðe <br>
 ne in þa ceastre      becuman mehte, <br>
 </dd>
 <dt>930</dt>
 <dd>
 þing gehegan      þreora nihta <br>
 fyrstgemearces,      swa ic þe feran het <br>
 ofer wega gewinn.      Wast nu þe gearwor <br>
 þæt ic eaðe mæg      anra gehwylcne <br>
 fremman ond fyrþran      freonda minra <br>
 </dd>
 <dt>935</dt>
 <dd>
 on landa gehwylc,      þær me leofost bið. <br>
 Aris nu hrædlice,      ræd ædre ongit, <br>
 beorn gebledsod,      swa þe beorht fæder <br>
 geweorðað wuldorgifum      to widan aldre, <br>
 cræfte ond mihte.      ðu in þa ceastre gong <br>
 </dd>
 <dt>940</dt>
 <dd>
 under burglocan,      þær þin broðor is. <br>
 Wat ic Matheus      þurh mænra hand <br>
 <strong>hrinen</strong> heorudolgum,      <strong>heafodmagan</strong> <br>
 <strong>searonettum</strong> beseted.      þu hine secan scealt, <br>
 leofne alysan      of laðra hete, <br>
 </dd>
 <dt>945</dt>
 <dd>
 ond eal þæt mancynn      þe him mid wunige, <br>
 elþeodigra      inwitwrasnum, <br>
 bealuwe gebundene.      Him sceal bot hraðe <br>
 weorþan in worulde      ond in wuldre lean, <br>
 swa ic him sylfum ær      secgende wæs. <br>
 </dd>
 <dt>950</dt>
 <dd>
 Nu ðu, Andreas, scealt      edre geneðan <br>
 in gramra gripe.      Is þe guð weotod, <br>
 heardum heoruswengum      scel þin hra <strong>dæled</strong> <br>
 wundum weorðan,      wættre geliccost <br>
 faran flode blod.      Hie þin feorh ne magon <br>
 </dd>
 <dt>955</dt>
 <dd>
 deaðe gedælan,      þeh ðu drype ðolie, <br>
 synnigra slege.      ðu þæt sar aber; <br>
 ne læt þe ahweorfan      hæðenra þrym, <br>
 grim gargewinn,      þæt ðu gode swice, <br>
 dryhtne þinum.      Wes a domes georn; <br>
 </dd>
 <dt>960</dt>
 <dd>
 læt ðe on gemyndum      hu þæt manegum wearð <br>
 fira gefrege      geond feala landa, <br>
 þæt me bysmredon      bennum fæstne <br>
 weras wansælige.      Wordum tyrgdon, <br>
 slogon ond swungon,      synnige ne mihton <br>
 </dd>
 <dt>965</dt>
 <dd>
 þurh sarcwide      soð gecyðan. <br>
 þa ic mid Iudeum      gealgan þehte, <br>
 (rod wæs aræred),      þær rinca sum <br>
 of minre sidan      swat ut forlet, <br>
 dreor to foldan.      Ic adreah feala <br>
 </dd>
 <dt>970</dt>
 <dd>
 yrmþa ofer eorðan.      Wolde ic eow on ðon <br>
 þurh bliðne hige      bysne onstellan, <br>
 swa on ellþeode      ywed wyrðeð. <br>
 Manige syndon      in þysse mæran byrig <br>
 þara þe ðu gehweorfest      to heofonleohte <br>
 </dd>
 <dt>975</dt>
 <dd>
 þurh minne naman,      þeah hie morðres feala <br>
 in fyrndagum      gefremed habban." <br>
 Gewat him þa se halga      heofonas secan, <br>
 eallra cyninga cining,      þone clænan ham, <br>
 eaðmedum upp,      þær is ar gelang <br>
 </dd>
 <dt>980</dt>
 <dd>
 fira gehwylcum,      þam þe hie findan cann. <br>
 ða wæs gemyndig      modgeþyldig, <br>
 beorn beaduwe heard,      eode in burh hraðe, <br>
 anræd oretta,      elne gefyrðred, <br>
 maga mode rof,      meotude getreowe, <br>
 </dd>
 <dt>985</dt>
 <dd>
 stop on stræte,      (stig wisode), <br>
 swa him nænig gumena      ongitan ne mihte, <br>
 synfulra geseon.      Hæfde sigora weard <br>
 on þam wangstede      wære betolden <br>
 leofne leodfruman      mid lofe sinum. <br>
 </dd>
 <dt>990</dt>
 <dd>
 Hæfde þa se æðeling      in geþrungen, <br>
 Cristes cempa,      carcerne neh. <br>
 Geseh he hæðenra      hloð ætgædere, <br>
 fore hlindura      hyrdas standan, <br>
 seofone ætsomne.      Ealle swylt fornam, <br>
 </dd>
 <dt>995</dt>
 <dd>
 druron domlease.      Deaðræs forfeng <br>
 hæleð <strong>heorodreorige.</strong>      ða se halga gebæd <br>
 bilwytne fæder,      breostgehygdum <br>
 herede on hehðo      heofoncyninges <strong>þrym,</strong> <br>
 <strong>godes</strong> dryhtendom.      Duru sona onarn <br>
 </dd>
 <dt>1000</dt>
 <dd>
 þurh <strong>handhrine</strong>      haliges gastes, <br>
 ond þær in eode,      elnes gemyndig, <br>
 hæle hildedeor.      Hæðene swæfon, <br>
 dreore druncne,      deaðwang rudon. <br>
 Geseh he Matheus      in þam morðorcofan, <br>
 </dd>
 <dt>1005</dt>
 <dd>
 hæleð higerofne      under heolstorlocan, <br>
 secgan dryhtne lof,      domweorðinga <br>
 engla ðeodne.      He ðær ana sæt <br>
 geohðum geomor      in þam gnornhofe. <br>
 Geseh þa under swegle      swæsne geferan, <br>
 </dd>
 <dt>1010</dt>
 <dd>
 halig haligne.      Hyht wæs geniwad. <br>
 Aras þa togenes,      gode þancade <br>
 þæs ðe hie onsunde      æfre moston <br>
 geseon under sunnan.      Syb wæs gemæne <br>
 bam þam gebroðrum,      blis edniwe. <br>
 </dd>
 <dt>1015</dt>
 <dd>
 æghwæðer oðerne      earme beþehte, <br>
 cyston hie ond clypton.      Criste wæron begen <br>
 leofe on mode.      Hie leoht ymbscan <br>
 halig ond heofontorht.      Hreðor innan wæs <br>
 wynnum awelled.      þa worde ongan <br>
 </dd>
 <dt>1020</dt>
 <dd>
 ærest Andreas      æðelne geferan <br>
 on clustorcleofan      mid cwide sinum <br>
 gretan godfyrhtne,      sæde him guðgeðingu, <br>
 feohtan fara monna:      "Nu is <strong>þis</strong> folc on luste, <br>
 hæleð hyder on      <br>
 </dd>
 <dt>1025</dt>
 <dd>
 gewyrht      eardes neosan." <br>
 æfter þyssum wordum      wuldres þegnas, <br>
 begen þa gebroðor,      to gebede hyldon, <br>
 sendon hira bene      fore bearn godes. <br>
 Swylce se halga      in þam hearmlocan <br>
 </dd>
 <dt>1030</dt>
 <dd>
 his god <strong>grette</strong>      ond him geoce bæd, <br>
 hælend helpe,      ær þan hra crunge <br>
 fore hæðenra      hildeþrymme, <br>
 ond þa gelædde      of leoðobendum <br>
 fram þam fæstenne      on frið dryhtnes <br>
 </dd>
 <dt>1035</dt>
 <dd>
 tu ond hundteontig      geteled rime, <br>
 swylce feowertig,      <br>
 generede fram niðe,      (þær he <strong>nænigne</strong> forlet <br>
 under burglocan      bennum fæstne), <br>
 <strong>ond</strong> þær wifa þa gyt,      weorodes to eacan, <br>
 </dd>
 <dt>1040</dt>
 <dd>
 anes wana þe fiftig      <br>
 forhte gefreoðode.      Fægen wæron siðes, <br>
 lungre leordan,      nalas leng bidon <br>
 in þam gnornhofe      guðgeþingo. <br>
 Gewat þa Matheus      menigo lædan <br>
 </dd>
 <dt>1045</dt>
 <dd>
 on gehyld godes,      swa him se halga bebead. <br>
 Weorod on wilsið      wolcnum beþehte, <br>
 þe læs him scyldhatan      scyððan comon <br>
 mid earhfare,      ealdgeniðlan. <br>
 þær þa modigan mid him      mæðel gehedan, <br>
 </dd>
 <dt>1050</dt>
 <dd>
 treowgeþoftan,      ær hie on tu hweorfan. <br>
 ægðer þara eorla      oðrum trymede <br>
 heofonrices hyht,      helle witu <br>
 wordum werede.      Swa ða wigend mid him, <br>
 hæleð higerofe,      halgum stefnum <br>
 </dd>
 <dt>1055</dt>
 <dd>
 cempan coste      cyning weorðadon, <br>
 wyrda waldend,      þæs wuldres ne bið <br>
 æfre mid eldum      ende befangen. <br>
 Gewat him þa Andreas      inn on ceastre <br>
 glædmod gangan,      to þæs ðe he gramra gemot, <br>
 </dd>
 <dt>1060</dt>
 <dd>
 fara folcmægen,      gefrægen hæfde, <br>
 oððæt he gemette      be mearcpaðe <br>
 standan stræte neah      stapul ærenne. <br>
 Gesæt him þa be healfe,      hæfde hluttre lufan, <br>
 ece upgemynd      engla blisse; <br>
 </dd>
 <dt>1065</dt>
 <dd>
 þanon basnode      under burhlocan <br>
 hwæt him guðweorca      gifeðe wurde. <br>
 þa gesamnedon      side herigeas, <br>
 folces frumgaras.      To þam fæstenne <br>
 wærleasra werod      wæpnum comon, <br>
 </dd>
 <dt>1070</dt>
 <dd>
 hæðne hildfrecan,      to þæs þa hæftas ær <br>
 under hlinscuwan      hearm þrowedon. <br>
 Wendan ond woldon      wiðerhycgende <br>
 þæt hie on elþeodigum      æt geworhton, <br>
 weotude wiste.      Him seo wen gelah, <br>
 </dd>
 <dt>1075</dt>
 <dd>
 syððan mid corðre      carcernes duru <br>
 eorre æscberend      opene fundon, <br>
 onhliden hamera geweorc,      hyrdas deade. <br>
 Hie þa unhyðige      eft gecyrdon, <br>
 luste belorene,      laðspell beran, <br>
 </dd>
 <dt>1080</dt>
 <dd>
 sægdon þam folce      þæt ðær feorrcundra, <br>
 ellreordigra,      ænigne to lafe <br>
 in carcerne      cwicne <strong>ne</strong> <strong>gemetton,</strong> <br>
 ah þær heorodreorige      hyrdas lagan, <br>
 gæsne on greote,      gaste berofene, <br>
 </dd>
 <dt>1085</dt>
 <dd>
 fægra flæschaman.      þa wearð forht manig <br>
 for þam færspelle      folces ræswa, <br>
 hean, hygegeomor,      hungres on wenum, <br>
 blates beodgastes.      Nyston beteran ræd, <br>
 þonne hie þa <strong>belidenan</strong>      him to lifnere <br>
 </dd>
 <dt>1090</dt>
 <dd>
 <strong>deade</strong> gefeormedon.      Duruþegnum wearð <br>
 in ane tid      eallum ætsomne <br>
 þurh heard gelac      hildbedd styred. <br>
 ða ic lungre gefrægn      leode tosomne <br>
 burgwaru bannan.      Beornas comon, <br>
 </dd>
 <dt>1095</dt>
 <dd>
 wiggendra þreat,      wicgum gengan, <br>
 on mearum modige,      mæðelhegende, <br>
 æscum dealle.      þa wæs eall geador <br>
 to þam þingstede      þeod gesamnod. <br>
 Leton him þa betweonum      taan wisian <br>
 </dd>
 <dt>1100</dt>
 <dd>
 hwylcne hira ærest      oðrum sceolde <br>
 to foddurþege      feores ongyldan; <br>
 hluton hellcræftum,      hæðengildum <br>
 teledon betwinum.      ða se tan gehwearf <br>
 efne ofer ænne      ealdgesiða, <br>
 </dd>
 <dt>1105</dt>
 <dd>
 se wæs uðweota      eorla dugoðe, <br>
 heriges on ore.      Hraðe siððan wearð <br>
 fetorwrasnum fæst,      feores orwena. <br>
 Cleopode þa collenferhð      cearegan reorde, <br>
 cwæð he his sylfes sunu      syllan wolde <br>
 </dd>
 <dt>1110</dt>
 <dd>
 on æhtgeweald,      eaforan <strong>geongne,</strong> <br>
 lifes to lisse.      Hie ða lac hraðe <br>
 þegon to þance.      þeod wæs oflysted, <br>
 metes modgeomre,      næs him to maðme wynn, <br>
 hyht to hordgestreonum.      Hungre wæron <br>
 </dd>
 <dt>1115</dt>
 <dd>
 þearle geþreatod,      swa se ðeodsceaða <br>
 <strong>reow</strong> ricsode.      þa wæs rinc manig, <br>
 guðfrec guma,      ymb þæs geongan feorh <br>
 breostum onbryrded.      To þam beadulace <br>
 wæs þæt weatacen      wide gefrege, <br>
 </dd>
 <dt>1120</dt>
 <dd>
 geond þa burh bodad      beorne manegum, <br>
 þæt hie þæs cnihtes cwealm      corðre gesohton, <br>
 duguðe ond eogoðe,      dæl onfengon <br>
 lifes to leofne.      Hie lungre to þæs, <br>
 hæðene herigweardas,      here samnodan <br>
 </dd>
 <dt>1125</dt>
 <dd>
 ceastrewarena.      Cyrm upp astah <br>
 ða se geonga ongann      geomran stefne, <br>
 gehæfted for herige,      hearmleoð galan, <br>
 freonda feasceaft,      friðes wilnian. <br>
 Ne mihte earmsceapen      are findan, <br>
 </dd>
 <dt>1130</dt>
 <dd>
 freoðe æt þam folce,      þe him feores wolde, <br>
 ealdres geunnan.      Hæfdon æglæcan <br>
 sæcce gesohte.      Sceolde sweordes ecg, <br>
 scerp ond scurheard,      of sceaðan folme, <br>
 fyrmælum fag,      feorh acsigan. <br>
 </dd>
 <dt>1135</dt>
 <dd>
 ða þæt Andrea      earmlic þuhte, <br>
 þeodbealo þearlic      to geðolianne, <br>
 þæt he swa unscyldig      ealdre sceolde <br>
 lungre linnan.      Wæs se leodhete <br>
 <strong>þrist</strong> <strong>ond</strong> þrohtheard.      þrymman sceocan, <br>
 </dd>
 <dt>1140</dt>
 <dd>
 modige maguþegnas,      morðres on luste, <br>
 woldon æninga,      ellenrofe, <br>
 on þam hysebeorðre      heafolan gescenan, <br>
 garum agetan.      Hine god forstod, <br>
 halig of hehðo,      hæðenum folce. <br>
 </dd>
 <dt>1145</dt>
 <dd>
 Het wæpen wera      wexe gelicost <br>
 on þam orlege      eall formeltan, <br>
 þy læs scyldhatan      <strong>sceððan</strong> mihton, <br>
 egle ondsacan,      ecga þryðum. <br>
 Swa wearð alysed      of leodhete, <br>
 </dd>
 <dt>1150</dt>
 <dd>
 geong of gyrne.      Gode ealles þanc, <br>
 dryhtna dryhtne,      þæs ðe he dom gifeð <br>
 gumena gehwylcum,      þara þe geoce to him <br>
 seceð mid snytrum.      þær bið symle gearu <br>
 <strong>freod</strong> unhwilen,      þam þe hie findan cann. <br>
 </dd>
 <dt>1155</dt>
 <dd>
 þa wæs wop hæfen      in wera burgum, <br>
 hlud heriges cyrm.      Hreopon friccan, <br>
 mændon meteleaste,      meðe stodon, <br>
 hungre gehæfte.      Hornsalu wunedon, <br>
 weste winræced,      welan ne benohton <br>
 </dd>
 <dt>1160</dt>
 <dd>
 beornas to brucanne      on þa bitran tid, <br>
 gesæton searuþancle      sundor to rune <br>
 ermðu eahtigan.      Næs him to eðle wynn. <br>
 Fregn þa gelome      freca oðerne: <br>
 "Ne hele se ðe hæbbe      holde lare, <br>
 </dd>
 <dt>1165</dt>
 <dd>
 on sefan snyttro!      Nu is sæl cumen, <br>
 þrea ormæte,      is nu þearf mycel <br>
 þæt we wisfæstra      wordum hyran." <br>
 þa for þære dugoðe      deoful ætywde, <br>
 wann ond wliteleas,      hæfde weriges hiw. <br>
 </dd>
 <dt>1170</dt>
 <dd>
 Ongan þa meldigan      morþres brytta, <br>
 hellehinca,      þone halgan wer <br>
 wiðerhycgende,      ond þæt word gecwæð: <br>
 "Her is gefered      ofer feorne weg <br>
 æðelinga sum      innan ceastre, <br>
 </dd>
 <dt>1175</dt>
 <dd>
 ellþeodigra,      þone ic Andreas <br>
 nemnan herde.      He eow neon gesceod <br>
 ða he aferede      of fæstenne <br>
 manncynnes ma      þonne gemet wære. <br>
 Nu ge magon eaðe      oncyðdæda <br>
 </dd>
 <dt>1180</dt>
 <dd>
 wrecan on <strong>gewyrhtum.</strong>      Lætað <strong>wæpnes</strong> spor <br>
 iren ecgheard,      <strong>ealdorgeard</strong> sceoran, <br>
 fæges feorhhord.      Gað fromlice <br>
 þæt ge wiðerfeohtend      wiges gehnægan." <br>
 Him þa Andreas      agef ondsware: <br>
 </dd>
 <dt>1185</dt>
 <dd>
 "Hwæt, ðu þristlice      þeode lærest, <br>
 bældest to beadowe!      Wæst þe bæles cwealm, <br>
 hatne in helle,      ond þu here fysest, <br>
 feðan to gefeohte.      Eart ðu fag wið god, <br>
 dugoða demend.      Hwæt, ðu deofles stræl, <br>
 </dd>
 <dt>1190</dt>
 <dd>
 icest þine yrmðo.      ðe se ælmihtiga <br>
 heanne gehnægde,      ond <strong>on</strong> heolstor besceaf, <br>
 þær þe cyninga cining      clamme belegde, <br>
 ond þe syððan a      <strong>Satan</strong> nemdon, <br>
 ða ðe dryhtnes a      deman cuðon." <br>
 </dd>
 <dt>1195</dt>
 <dd>
 ða gyt se wiðermeda      wordum lærde <br>
 folc to gefeohte,      feondes cræfte: <br>
 "Nu ge gehyrað      hæleða gewinnan, <br>
 se ðyssum herige mæst      hearma gefremede. <br>
 ðæt is Andreas,      se me on fliteð <br>
 </dd>
 <dt>1200</dt>
 <dd>
 wordum wrætlicum      for wera menigo." <br>
 ða wæs beacen boden      burhsittendum. <br>
 Ahleopon hildfrome      heriges brehtme <br>
 ond to weallgeatum      wigend þrungon, <br>
 cene under cumblum,      corðre mycle <br>
 </dd>
 <dt>1205</dt>
 <dd>
 to ðam orlege,      ordum ond bordum. <br>
 þa worde cwæð      weoroda dryhten, <br>
 meotud mihtum swið      sægde his magoþegne: <br>
 "Scealt ðu, Andreas,      ellen fremman! <br>
 Ne mið ðu for menigo,      ah þinne modsefan <br>
 </dd>
 <dt>1210</dt>
 <dd>
 staðola wið strangum!      Nis seo stund latu <br>
 þæt þe wælreowe      witum belecgaþ, <br>
 cealdan clommum.      Cyð þe sylfne, <br>
 herd hige þinne,      heortan staðola, <br>
 þæt hie min on ðe      mægen oncnawan. <br>
 </dd>
 <dt>1215</dt>
 <dd>
 Ne magon hie ond ne moton      ofer mine est <br>
 þinne lichoman,      lehtrum scyldige, <br>
 deaðe gedælan,      ðeah ðu drype þolige, <br>
 mirce manslaga.      Ic þe mid wunige." <br>
 æfter þam wordum com      werod unmæte, <br>
 </dd>
 <dt>1220</dt>
 <dd>
 lyswe larsmeoðas,      mid lindgecrode, <br>
 bolgenmode;      bæron ut hræðe <br>
 ond þam halgan þær      handa gebundon. <br>
 Siþþan geypped wæs      æðelinga wynn, <br>
 ond hie andweardne      eagum meahton <br>
 </dd>
 <dt>1225</dt>
 <dd>
 gesion sigerofne,      þær wæs sec manig <br>
 on þam welwange      wiges oflysted <br>
 leoda duguðe.      Lyt sorgodon <br>
 hwylc him þæt edlean      æfter wurde. <br>
 Heton þa lædan      ofer landsceare, <br>
 </dd>
 <dt>1230</dt>
 <dd>
 ðragmælum teon,      torngeniðlan, <br>
 swa hie hit frecnost      findan meahton. <br>
 Drogon <strong>deormodne</strong>      æfter dunscræfum, <br>
 ymb stanhleoðo,      <strong>stærcedferþne,</strong> <br>
 efne swa wide swa      wegas to lagon, <br>
 </dd>
 <dt>1235</dt>
 <dd>
 enta ærgeweorc,      innan burgum, <br>
 stræte stanfage.      Storm upp aras <br>
 æfter ceasterhofum,      cirm unlytel <br>
 hæðnes heriges.      Wæs þæs halgan lic <br>
 sarbennum soden,      swate bestemed, <br>
 </dd>
 <dt>1240</dt>
 <dd>
 banhus abrocen.      Blod yðum weoll, <br>
 <strong>hatan</strong> heolfre.      Hæfde him on innan <br>
 ellen <strong>untweonde,</strong>      wæs þæt æðele mod <br>
 asundrad fram synnum,      þeah he sares swa feala <br>
 deopum dolgslegum      dreogan sceolde. <br>
 </dd>
 <dt>1245</dt>
 <dd>
 Swa wæs ealne dæg      oððæt æfen com <br>
 <strong>sigetorht</strong> swungen.      Sar eft gewod <br>
 ymb þæs beornes breost,      oðþæt beorht gewat <br>
 sunne swegeltorht      to sete glidan. <br>
 Læddan þa leode      laðne gewinnan <br>
 </dd>
 <dt>1250</dt>
 <dd>
 to carcerne.      He wæs Criste swa þeah <br>
 leof on mode.      Him wæs leoht sefa <br>
 halig heortan neh,      hige untyddre. <br>
 þa se halga wæs      under heolstorscuwan, <br>
 eorl ellenheard,      ondlange niht <br>
 </dd>
 <dt>1255</dt>
 <dd>
 searoþancum beseted.      Snaw eorðan band <br>
 wintergeworpum.      Weder coledon <br>
 heardum hægelscurum,      swylce hrim ond forst, <br>
 hare hildstapan,      hæleða eðel <br>
 lucon, leoda gesetu.      Land wæron freorig <br>
 </dd>
 <dt>1260</dt>
 <dd>
 cealdum cylegicelum,      clang wæteres þrym <br>
 ofer eastreamas,      is brycgade <br>
 blæce brimrade.      Bliðheort wunode <br>
 eorl unforcuð,      elnes gemyndig, <br>
 þrist ond þrohtheard      in þreanedum <br>
 </dd>
 <dt>1265</dt>
 <dd>
 wintercealdan niht.      No on gewitte blon, <br>
 acol for þy egesan,      þæs þe he ær ongann, <br>
 þæt he a domlicost      dryhten herede, <br>
 weorðade wordum,      oððæt wuldres gim <br>
 heofontorht onhlad.      ða com hæleða þreat <br>
 </dd>
 <dt>1270</dt>
 <dd>
 to ðære dimman ding,      duguð unlytel, <br>
 wadan wælgifre      weorodes brehtme. <br>
 Heton ut hræðe      æðeling lædan <br>
 in wraðra geweald,      wærfæstne hæleð. <br>
 ða wæs eft swa ær      ondlangne dæg <br>
 </dd>
 <dt>1275</dt>
 <dd>
 swungen sarslegum.      Swat yðum weoll <br>
 þurh bancofan,      blodlifrum swealg, <br>
 hatan heolfre.      Hra weorces ne sann, <br>
 wundum werig.      þa cwom wopes hring <br>
 þurh þæs beornes breost,      blat ut faran, <br>
 </dd>
 <dt>1280</dt>
 <dd>
 weoll waðuman stream,      ond he worde cwæð: <br>
 "Geseoh nu, dryhten god,      drohtað minne, <br>
 weoruda willgeofa!      þu wæst ond const <br>
 anra gehwylces      earfeðsiðas. <br>
 Ic gelyfe to ðe,      min liffruma, <br>
 </dd>
 <dt>1285</dt>
 <dd>
 þæt ðu mildheort me      for þinum mægenspedum, <br>
 nerigend fira,      næfre wille, <br>
 ece ælmihtig,      anforlætan, <br>
 swa ic þæt gefremme,      þenden feorh leofað, <br>
 min on moldan,      þæt ic, meotud, þinum <br>
 </dd>
 <dt>1290</dt>
 <dd>
 larum leofwendum      lyt geswice. <br>
 þu eart <strong>gescyldend</strong>      wið sceaðan wæpnum, <br>
 ece eadfruma,      eallum þinum; <br>
 ne læt nu bysmrian      banan manncynnes, <br>
 facnes frumbearn,      þurh feondes cræft <br>
 </dd>
 <dt>1295</dt>
 <dd>
 leahtrum belecgan      þa þin lof berað." <br>
 ða ðær ætywde      se atola gast, <br>
 wrað wærloga.      Wigend lærde <br>
 for þam heremægene      helle dioful <br>
 awerged in witum,      ond þæt word gecwæð: <br>
 </dd>
 <dt>1300</dt>
 <dd>
 "Sleað synnigne      ofer seolfes muð, <br>
 folces gewinnan!      Nu to feala reordaþ." <br>
 þa wæs orlege      eft onhrered, <br>
 niwan stefne.      Nið upp aras <br>
 oþðæt sunne gewat      to sete glidan <br>
 </dd>
 <dt>1305</dt>
 <dd>
 under niflan næs.      Niht helmade, <br>
 brunwann oferbræd      beorgas steape, <br>
 ond se halga wæs      to hofe læded, <br>
 deor ond domgeorn,      in þæt dimme ræced; <br>
 sceal þonne in neadcofan      nihtlangne fyrst <br>
 </dd>
 <dt>1310</dt>
 <dd>
 wærfæst wunian      wic unsyfre. <br>
 þa com seofona sum      to sele geongan, <br>
 atol æglæca      yfela gemyndig, <br>
 morðres manfrea      myrce gescyrded, <br>
 deoful deaðreow      duguðum bereafod, <br>
 </dd>
 <dt>1315</dt>
 <dd>
 ongan þa þam halgan      hospword sprecan: <br>
 "Hwæt hogodest ðu, Andreas,      hidercyme þinne <br>
 on wraðra geweald?      Hwæt is wuldor þin, <br>
 þe ðu oferhigdum      upp arærdest, <br>
 þa ðu goda ussa      <strong>gild</strong> gehnægdest? <br>
 </dd>
 <dt>1320</dt>
 <dd>
 Hafast nu þe anum      eall getihhad <br>
 land ond leode,      swa dyde lareow þin. <br>
 Cyneþrym ahof,      þam wæs Crist nama, <br>
 ofer middangeard,      þynden hit meahte swa. <br>
 þone Herodes      ealdre besnyðede, <br>
 </dd>
 <dt>1325</dt>
 <dd>
 forcom æt campe      cyning Iudea, <br>
 rices berædde,      ond hine rode befealg, <br>
 þæt he on gealgan      his gast onsende. <br>
 Swa ic nu bebeode      bearnum minum, <br>
 þegnum þryðfullum,      ðæt hie ðe hnægen, <br>
 </dd>
 <dt>1330</dt>
 <dd>
 gingran æt guðe.      Lætað gares ord, <br>
 earh ættre gemæl,      in gedufan <br>
 in fæges ferð.      Gað fromlice, <br>
 ðæt ge guðfrecan      gylp forbegan." <br>
 Hie wæron reowe,      ræsdon on sona <br>
 </dd>
 <dt>1335</dt>
 <dd>
 gifrum grapum.      Hine god forstod, <br>
 staðulfæst steorend,      þurh his strangan miht. <br>
 Syððan hie oncneowon      Cristes <strong>rode</strong> <br>
 on his mægwlite,      mære tacen, <br>
 wurdon hie ða acle      on þam onfenge, <br>
 </dd>
 <dt>1340</dt>
 <dd>
 forhte, afærde,      ond on fleam numen. <br>
 Ongan eft swa ær      ealdgeniðla, <br>
 helle hæftling,      hearmleoð galan: <br>
 "Hwæt wearð eow swa rofum,      rincas mine, <br>
 lindgesteallan,      þæt eow swa lyt gespeow?" <br>
 </dd>
 <dt>1345</dt>
 <dd>
 <strong>Him</strong> <strong>þa</strong> <strong>earmsceapen</strong>      agef ondsware, <br>
 fah fyrnsceaþa,      ond his fæder oncwæð: <br>
 "Ne magan we him lungre      lað ætfæstan, <br>
 swilt þurh searwe.      Ga þe sylfa to! <br>
 þær þu gegninga      guðe findest, <br>
 </dd>
 <dt>1350</dt>
 <dd>
 frecne feohtan,      gif ðu furður dearst <br>
 to þam anhagan      aldre geneðan. <br>
 We ðe magon eaðe,      eorla leofost, <br>
 æt þam secgplegan      selre gelæran; <br>
 ær ðu gegninga      guðe fremme, <br>
 </dd>
 <dt>1355</dt>
 <dd>
 wiges woman,      weald, hu ðe sæle <br>
 æt þam gegnslege.      Utan gangan eft, <br>
 þæt we bysmrigen      bendum fæstne, <br>
 oðwitan him his wræcsið.      Habbað word gearu <br>
 wið þam æglæcan      eall getrahtod!" <br>
 </dd>
 <dt>1360</dt>
 <dd>
 þa hleoðrade      hludan stefne, <br>
 witum bewæled,      ond þæt word gecwæð: <br>
 "þu þe, Andreas,      aclæccræftum <br>
 lange feredes!      Hwæt, ðu leoda feala <br>
 forleolce ond forlærdest!      Nu leng ne miht <br>
 </dd>
 <dt>1365</dt>
 <dd>
 gewealdan þy weorce.      þe synd witu þæs grim <br>
 weotud be gewyrhtum.      þu scealt werigmod, <br>
 hean, hroðra leas,      hearm þrowigan, <br>
 sare swyltcwale.      Secgas mine <br>
 to þam guðplegan      gearwe sindon, <br>
 </dd>
 <dt>1370</dt>
 <dd>
 þa þe æninga      ellenweorcum <br>
 unfyrn faca      feorh ætþringan. <br>
 Hwylc is þæs mihtig      ofer middangeard, <br>
 þæt he þe alyse      of leoðubendum, <br>
 manna cynnes,      ofer mine est?" <br>
 </dd>
 <dt>1375</dt>
 <dd>
 Him þa Andreas      agef ondsware: <br>
 "Hwæt, me eaðe      ælmihtig god, <br>
 niða neregend,      se ðe in <strong>niedum</strong> iu <br>
 gefæstnode      fyrnum clommum! <br>
 þær ðu syððan a,      susle gebunden, <br>
 </dd>
 <dt>1380</dt>
 <dd>
 in wræc wunne,      wuldres blunne, <br>
 syððan ðu forhogedes      heofoncyninges word. <br>
 þær wæs yfles or,      ende næfre <br>
 þines wræces weorðeð.      ðu scealt widan feorh <br>
 ecan þine yrmðu.      þe bið a symble <br>
 </dd>
 <dt>1385</dt>
 <dd>
 of dæge on dæg      drohtaþ strengra." <br>
 ða wearð on fleame      se ðe ða fæhðo iu <br>
 wið god geara      grimme gefremede. <br>
 Com þa on uhtan      mid ærdæge <br>
 hæðenra hloð      haliges neosan <br>
 </dd>
 <dt>1390</dt>
 <dd>
 leoda weorude.      Heton lædan ut <br>
 þrohtheardne þegn      þriddan siðe, <br>
 woldon aninga      ellenrofes <br>
 mod gemyltan.      Hit ne mihte swa! <br>
 ða wæs niowinga      nið onhrered, <br>
 </dd>
 <dt>1395</dt>
 <dd>
 heard ond hetegrim.      Wæs se halga wer <br>
 sare geswungen,      searwum gebunden, <br>
 dolgbennum þurhdrifen,      ðendon dæg lihte. <br>
 Ongan þa geomormod      to gode cleopian, <br>
 heard of hæfte,      halgan stefne <br>
 </dd>
 <dt>1400</dt>
 <dd>
 weop werigferð,      ond þæt word gecwæð: <br>
 "Næfre ic geferde      mid frean willan <br>
 under heofonhwealfe      heardran drohtnoð, <br>
 þær ic dryhtnes æ      deman sceolde. <br>
 Sint me <strong>leoðu</strong> tolocen,      lic sare gebrocen, <br>
 </dd>
 <dt>1405</dt>
 <dd>
 banhus blodfag,      benne weallað, <br>
 seonodolg swatige.      Hwæt, ðu sigora weard, <br>
 dryhten hælend,      on dæges tide <br>
 mid Iudeum      geomor wurde <br>
 ða ðu of gealgan,      god lifigende, <br>
 </dd>
 <dt>1410</dt>
 <dd>
 fyrnweorca frea,      to fæder cleopodest, <br>
 cininga wuldor,      ond cwæde ðus: <br>
 'Ic ðe, fæder engla,      frignan wille, <br>
 lifes leohtfruma,      hwæt forlætest ðu me?' <br>
 Ond ic nu þry dagas      þolian sceolde <br>
 </dd>
 <dt>1415</dt>
 <dd>
 wælgrim witu.      Bidde ic, weoroda god, <br>
 þæt ic gast minne      agifan mote, <br>
 sawla symbelgifa,      on þines sylfes hand. <br>
 ðu ðæt gehete      þurh þin halig word, <br>
 þa ðu us twelfe      trymman ongunne, <br>
 </dd>
 <dt>1420</dt>
 <dd>
 þæt us heterofra      hild ne gesceode, <br>
 ne lices dæl      lungre oððeoded, <br>
 ne synu ne ban      on swaðe lagon, <br>
 ne loc of heafde      to forlore wurde, <br>
 gif we þine lare      læstan woldon. <br>
 </dd>
 <dt>1425</dt>
 <dd>
 Nu sint sionwe toslopen,      is min swat adropen, <br>
 licgað æfter lande      loccas todrifene, <br>
 fex on foldan.      Is me feorhgedal <br>
 leofre mycle      þonne þeos lifcearo." <br>
 Him þa stefn oncwæð,      stiðhycgendum, <br>
 </dd>
 <dt>1430</dt>
 <dd>
 wuldorcyninges      word hloðrode: <br>
 "Ne wep þone wræcsið,      wine leofesta, <br>
 nis þe to frecne.      Ic þe friðe healde, <br>
 minre mundbyrde      mægene besette. <br>
 Me is miht ofer eall,      <br>
 </dd>
 <dt>1435</dt>
 <dd>
 sigorsped geseald.      Soð þæt gecyðeð <br>
 mænig æt meðle      on þam myclan dæge, <br>
 þæt ðæt geweorðeð,      þæt ðeos wlitige gesceaft, <br>
 heofon ond eorðe,      hreosaþ togadore, <br>
 ær awæged sie      worda ænig <br>
 </dd>
 <dt>1440</dt>
 <dd>
 þe ic þurh minne muð      meðlan onginne. <br>
 Geseoh nu seolfes swæðe,      swa þin swat aget <br>
 þurh bangebrec      blodige stige, <br>
 <strong>lices</strong> lælan.      No þe laðes ma <br>
 þurh daroða gedrep      gedon motan, <br>
 </dd>
 <dt>1445</dt>
 <dd>
 þa þe heardra mæst      hearma gefremedan." <br>
 þa on last beseah      leoflic cempa <br>
 æfter wordcwidum      wuldorcyninges. <br>
 Geseh he geblowene      bearwas standan <br>
 blædum gehrodene,      swa he ær his blod aget. <br>
 </dd>
 <dt>1450</dt>
 <dd>
 ða worde cwæð      wigendra hleo: <br>
 "Sie ðe ðanc ond lof,      þeoda waldend, <br>
 to widan feore      wuldor on heofonum, <br>
 ðæs ðu me on sare,      sigedryhten min, <br>
 ellþeodigne,      an ne forlæte." <br>
 </dd>
 <dt>1455</dt>
 <dd>
 Swa se dædfruma      dryhten herede <br>
 halgan stefne      oððæt hador sægl <br>
 wuldortorht gewat      under waðu scriðan. <br>
 þa þa folctogan      feorðan siðe, <br>
 egle ondsacan,      æðeling læddon <br>
 </dd>
 <dt>1460</dt>
 <dd>
 to þam carcerne,      woldon cræfta gehygd, <br>
 magorædendes      mod oncyrran <br>
 on þære deorcan niht.      þa com dryhten god <br>
 in þæt hlinræced,      hæleða wuldor, <br>
 ond þa wine synne      wordum grette <br>
 </dd>
 <dt>1465</dt>
 <dd>
 ond frofre gecwæð,      fæder manncynnes, <br>
 lifes lareow,      heht his lichoman <br>
 hales brucan:      "Ne scealt ðu in henðum a leng <br>
 searohæbbendra      <strong>sar</strong> þrowian." <br>
 Aras þa mægene rof,      sægde meotude þanc, <br>
 </dd>
 <dt>1470</dt>
 <dd>
 hal of hæfte      heardra wita. <br>
 Næs him gewemmed wlite,      ne wloh of hrægle <br>
 lungre <strong>alysed,</strong>      ne loc of heafde, <br>
 ne ban gebrocen,      ne blodig wund <br>
 <strong>lice</strong> gelenge,      ne laðes dæl, <br>
 </dd>
 <dt>1475</dt>
 <dd>
 þurh dolgslege      dreore bestemed, <br>
 ac wæs eft swa ær      þurh þa æðelan miht <br>
 lof lædende,      ond on his lice trum. <br>
 <strong>Hwæt,</strong> ic hwile nu      haliges lare, <br>
 leoðgiddinga,      lof þæs þe worhte, <br>
 </dd>
 <dt>1480</dt>
 <dd>
 wordum wemde,      wyrd undyrne <br>
 ofer min gemet.      Mycel is to secganne, <br>
 langsum leornung,      þæt he in life adreag, <br>
 eall æfter orde.      þæt scell æglæwra <br>
 mann on moldan      þonne ic me tælige <br>
 </dd>
 <dt>1485</dt>
 <dd>
 findan on ferðe,      þæt fram fruman cunne <br>
 eall þa earfeðo      þe he mid elne adreah, <br>
 grimra guða.      Hwæðre git sceolon <br>
 lytlum sticcum      leoðworda dæl <br>
 furður reccan.      þæt is fyrnsægen, <br>
 </dd>
 <dt>1490</dt>
 <dd>
 hu he weorna feala      wita geðolode, <br>
 heardra hilda,      in þære hæðenan byrig. <br>
 He be wealle geseah      wundrum <strong>fæste</strong> <br>
 under <strong>sælwage</strong>      sweras unlytle, <br>
 stapulas standan,      storme bedrifene, <br>
 </dd>
 <dt>1495</dt>
 <dd>
 eald enta geweorc.      He wið anne þæra, <br>
 mihtig ond <strong>modrof,</strong>      mæðel gehede, <br>
 wis, wundrum gleaw,      word stunde ahof: <br>
 "Geher ðu, marmanstan,      meotudes rædum, <br>
 fore þæs onsyne      ealle gesceafte <br>
 </dd>
 <dt>1500</dt>
 <dd>
 forhte geweorðað,      þonne hie fæder geseoð <br>
 heofonas ond eorðan      herigea mæste <br>
 on middangeard      mancynn secan. <br>
 Læt nu of þinum staþole      streamas weallan, <br>
 ea inflede,      nu ðe ælmihtig <br>
 </dd>
 <dt>1505</dt>
 <dd>
 hateð, heofona cyning,      þæt ðu hrædlice <br>
 on þis fræte folc      forð onsende <br>
 wæter widrynig      to wera cwealme, <br>
 <strong>geofon</strong> geotende.      Hwæt, ðu golde eart, <br>
 sincgife, sylla!      On ðe sylf cyning <br>
 </dd>
 <dt>1510</dt>
 <dd>
 wrat, wuldres god,      wordum cyðde <br>
 recene geryno,      ond ryhte æ <br>
 getacnode      on tyn wordum, <br>
 meotud mihtum swið.      Moyse sealde, <br>
 swa hit soðfæste      syðþan heoldon, <br>
 </dd>
 <dt>1515</dt>
 <dd>
 modige magoþegnas,      magas sine, <br>
 godfyrhte guman,      <strong>Iosua</strong> ond Tobias. <br>
 Nu ðu miht gecnawan      þæt þe cyning engla <br>
 gefrætwode      furður mycle <br>
 giofum geardagum      þonne eall gimma cynn. <br>
 </dd>
 <dt>1520</dt>
 <dd>
 þurh his halige hæs      þu scealt hræðe cyðan <br>
 gif ðu his ondgitan      ænige hæbbe." <br>
 Næs þa wordlatu      wihte þon mare <br>
 þæt se stan togan.      Stream ut aweoll, <br>
 fleow ofer foldan.      Famige walcan <br>
 </dd>
 <dt>1525</dt>
 <dd>
 mid ærdæge      eorðan þehton, <br>
 myclade mereflod.      Meoduscerwen wearð <br>
 æfter symbeldæge,      slæpe tobrugdon <br>
 <strong>searuhæbbende.</strong>      Sund grunde onfeng, <br>
 deope gedrefed.      Duguð wearð afyrhted <br>
 </dd>
 <dt>1530</dt>
 <dd>
 þurh þæs flodes fær.      Fæge swulton, <br>
 geonge on geofene      guðræs fornam <br>
 þurh <strong>sealtne</strong> <strong>weg.</strong>      þæt wæs sorgbyrþen, <br>
 biter beorþegu.      Byrlas ne gældon, <br>
 ombehtþegnas.      þær wæs ælcum genog <br>
 </dd>
 <dt>1535</dt>
 <dd>
 fram dæges orde      drync sona gearu. <br>
 Weox wæteres þrym.      Weras cwanedon, <br>
 ealde æscberend.      Wæs him ut myne <br>
 fleon fealone stream,      woldon feore beorgan, <br>
 to dunscræfum      drohtað secan, <br>
 </dd>
 <dt>1540</dt>
 <dd>
 eorðan ondwist.      Him þæt engel forstod, <br>
 se ða burh oferbrægd      blacan lige, <br>
 hatan heaðowælme.      Hreoh wæs þær inne <br>
 beatende brim.      Ne mihte beorna hloð <br>
 of þam fæstenne      fleame spowan. <br>
 </dd>
 <dt>1545</dt>
 <dd>
 Wægas weoxon,      <strong>wadu</strong> hlynsodon, <br>
 flugon fyrgnastas,      flod yðum weoll. <br>
 ðær wæs yðfynde      innan burgum <br>
 geomorgidd wrecen.      Gehðo <strong>mændan</strong> <br>
 forhtferð manig,      fusleoð <strong>golon.</strong> <br>
 </dd>
 <dt>1550</dt>
 <dd>
 Egeslic æled      eagsyne wearð, <br>
 heardlic hereteam,      hleoðor gryrelic. <br>
 þurh lyftgelac      leges blæstas <br>
 weallas ymbwurpon,      wæter mycladon. <br>
 þær wæs wop wera      wide gehyred, <br>
 </dd>
 <dt>1555</dt>
 <dd>
 earmlic ylda gedræg.      þa þær an ongann, <br>
 feasceaft hæleð,      folc gadorigean, <br>
 hean, hygegeomor,      heofende spræc: <br>
 "Nu ge magon sylfe      soð gecnawan, <br>
 þæt we mid unrihte      ellþeodigne <br>
 </dd>
 <dt>1560</dt>
 <dd>
 on carcerne      clommum belegdon, <br>
 witebendum.      Us seo wyrd scyðeð, <br>
 heard ond hetegrim.      þæt is <strong>her</strong> swa cuð, <br>
 is hit mycle selre,      þæs þe ic soð talige, <br>
 þæt we hine alysan      of leoðobendum, <br>
 </dd>
 <dt>1565</dt>
 <dd>
 ealle anmode,      (ofost is selost), <br>
 ond us þone halgan      helpe biddan, <br>
 geoce ond frofre.      Us bið gearu sona <br>
 sybb æfter sorge,      gif we secaþ to him." <br>
 þa þær Andrea      orgete wearð <br>
 </dd>
 <dt>1570</dt>
 <dd>
 on fyrhðlocan      folces gebæro, <br>
 þær wæs modigra      <strong>mægen</strong> forbeged, <br>
 wigendra þrym.      Wæter fæðmedon, <br>
 fleow firgendstream,      flod wæs on luste, <br>
 oþþæt breost oferstag,      brim weallende, <br>
 </dd>
 <dt>1575</dt>
 <dd>
 eorlum oð exle.      þa se æðeling het <br>
 streamfare stillan,      stormas restan <br>
 ymbe stanhleoðu.      Stop ut hræðe <br>
 cene collenferð,      carcern ageaf, <br>
 gleawmod, gode leof.      Him <strong>wæs</strong> gearu sona <br>
 </dd>
 <dt>1580</dt>
 <dd>
 þurh streamræce      stræt gerymed. <br>
 Smeolt wæs se sigewang,      symble wæs dryge <br>
 folde fram flode,      swa his fot gestop. <br>
 Wurdon burgware      bliðe on mode, <br>
 ferhðgefeonde.      þa wæs forð cumen <br>
 </dd>
 <dt>1585</dt>
 <dd>
 geoc æfter gyrne.      <strong>Geofon</strong> swaðrode <br>
 þurh haliges hæs,      hlyst yst forgeaf, <br>
 brimrad gebad.      þa se beorg tohlad, <br>
 eorðscræf egeslic,      ond þær in forlet <br>
 flod fæðmian,      fealewe wægas, <br>
 </dd>
 <dt>1590</dt>
 <dd>
 geotende gegrind      grund eall forswealg. <br>
 Nalas he þær yðe      ane bisencte, <br>
 ach þæs weorodes eac      ða wyrrestan, <br>
 faa folcsceaðan,      feowertyne <br>
 gewiton mid þy wæge      in forwyrd sceacan <br>
 </dd>
 <dt>1595</dt>
 <dd>
 under eorþan grund.      þa wearð acolmod, <br>
 forhtferð manig      folces on laste. <br>
 Wendan hie <strong>wifa</strong>      ond wera cwealmes, <br>
 þearlra geþinga      ðrage hnagran, <br>
 syððan mane faa,      morðorscyldige, <br>
 </dd>
 <dt>1600</dt>
 <dd>
 guðgelacan      under grund hruron. <br>
 Hie ða anmode      ealle cwædon: <br>
 "Nu is gesyne      ðæt þe soð meotud, <br>
 cyning eallwihta,      cræftum wealdeð, <br>
 se ðisne ar      hider onsende <br>
 </dd>
 <dt>1605</dt>
 <dd>
 þeodum to helpe.      Is nu þearf mycel <br>
 þæt we gumcystum      georne hyran." <br>
 þa se halga ongann      hæleð blissigean, <br>
 wigendra þreat      wordum retan: <br>
 "Ne beoð ge to forhte,      þeh þe fell curen <br>
 </dd>
 <dt>1610</dt>
 <dd>
 synnigra cynn.      Swylt þrowode, <br>
 witu be gewyrhtum.      Eow is wuldres leoht <br>
 torht ontyned,      gif ge teala hycgað." <br>
 Sende þa his bene      fore bearn godes, <br>
 bæd haligne      helpe gefremman <br>
 </dd>
 <dt>1615</dt>
 <dd>
 gumena geogoðe,      þe on geofene ær <br>
 þurh flodes fæðm      feorh gesealdon, <br>
 ðæt þa gastas,      gode orfeorme, <br>
 in wita forwyrd,      wuldre bescyrede, <br>
 in feonda geweald      gefered <strong>ne</strong> wurdan. <br>
 </dd>
 <dt>1620</dt>
 <dd>
 þa ðæt ærende      ealwealdan gode <br>
 æfter hleoðorcwidum      haliges gastes <br>
 wæs on þanc sprecen,      ðeoda <strong>ræswan.</strong> <br>
 Het þa onsunde      ealle arisan, <br>
 geonge of greote,      þa ær geofon cwealde. <br>
 </dd>
 <dt>1625</dt>
 <dd>
 þa þær ofostlice      upp astodon <br>
 manige on meðle,      mine gefrege, <br>
 eaforan unweaxne,      ða wæs eall eador <br>
 leoðolic ond gastlic,      þeah hie lungre ær <br>
 þurh flodes fær      feorh aleton. <br>
 </dd>
 <dt>1630</dt>
 <dd>
 Onfengon fulwihte      ond freoðuwære, <br>
 wuldres wedde      witum aspedde, <br>
 mundbyrd meotudes.      þa se modiga het, <br>
 cyninges cræftiga,      ciricean getimbran, <br>
 gerwan godes tempel,      þær sio geogoð aras <br>
 </dd>
 <dt>1635</dt>
 <dd>
 þurh fæder fulwiht      ond se flod onsprang. <br>
 þa gesamnodon      secga þreate <br>
 weras geond þa winburg      wide ond side, <br>
 eorlas anmode,      ond hira idesa mid, <br>
 cwædon holdlice      hyran woldon, <br>
 </dd>
 <dt>1640</dt>
 <dd>
 onfon fromlice      fullwihtes bæð <br>
 dryhtne to willan,      ond diofolgild, <br>
 ealde eolhstedas,      anforlætan. <br>
 þa wæs mid þy folce      fulwiht hæfen, <br>
 æðele mid eorlum,      ond æ godes <br>
 </dd>
 <dt>1645</dt>
 <dd>
 riht aræred,      ræd on lande <br>
 mid þam ceasterwarum,      cirice gehalgod. <br>
 þær <strong>se</strong> ar godes      anne gesette, <br>
 wisfæstne wer,      wordes gleawne, <br>
 in þære beorhtan byrig      bisceop þam leodum, <br>
 </dd>
 <dt>1650</dt>
 <dd>
 ond gehalgode      fore þam heremægene <br>
 þurh apostolhad,      Platan nemned, <br>
 þeodum on þearfe,      ond þriste bebead <br>
 þæt <strong>hie</strong> his lare      læston georne, <br>
 feorhræd fremedon.      Sægde his fusne hige, <br>
 </dd>
 <dt>1655</dt>
 <dd>
 þæt he þa goldburg      ofgifan wolde, <br>
 secga seledream      ond sincgestreon, <br>
 beorht beagselu,      ond him brimþisan <br>
 æt sæs <strong>faroðe</strong>      secan wolde. <br>
 þæt wæs þam weorode      <strong>weorc</strong> to geþoligenne, <br>
 </dd>
 <dt>1660</dt>
 <dd>
 þæt hie se leodfruma      leng ne wolde <br>
 wihte gewunian.      þa him wuldres god <br>
 on þam siðfæte      sylfum ætywde, <br>
 ond þæt word gecwæð,      weoruda dryhten: <br>
 "folc of firenum?      <strong>Is</strong> him fus hyge <br>
 </dd>
 <dt>1665</dt>
 <dd>
 gað geomriende,      geohðo mænað <br>
 weras wif samod.      Hira wop becom, <br>
 murnende mod      <br>
      fore sneowan. <br>
 Ne scealt ðu þæt eowde      anforlætan <br>
 </dd>
 <dt>1670</dt>
 <dd>
 on swa niowan gefean,      ah him naman minne <br>
 on ferðlocan      fæste getimbre. <br>
 Wuna in þære winbyrig,      wigendra hleo, <br>
 salu sinchroden,      seofon nihta fyrst. <br>
 Syððan ðu mid mildse      minre ferest." <br>
 </dd>
 <dt>1675</dt>
 <dd>
 þa eft gewat      oðre siðe <br>
 modig, mægene rof,      Marmedonia <br>
 ceastre secan.      Cristenra weox <br>
 word ond wisdom,      syððan wuldres þegn, <br>
 æþelcyninges ar,      eagum sawon. <br>
 </dd>
 <dt>1680</dt>
 <dd>
 Lærde þa þa leode      on geleafan weg, <br>
 trymede torhtlice,      tireadigra <br>
 wenede to wuldre      weorod unmæte, <br>
 to þam halgan ham      heofona rices, <br>
 þær fæder ond sunu      ond frofre gast <br>
 </dd>
 <dt>1685</dt>
 <dd>
 in þrinnesse      þrymme wealdeð <br>
 in woruld worulda      wuldorgestealda. <br>
 Swylce se halga      herigeas þreade, <br>
 deofulgild todraf      ond gedwolan fylde. <br>
 þæt wæs Satane      sar to geþolienne, <br>
 </dd>
 <dt>1690</dt>
 <dd>
 mycel modes sorg,      þæt he ða menigeo geseah <br>
 hweorfan higebliðe      fram helltrafum <br>
 þurh Andreas      este lare <br>
 to fægeran gefean,      þær næfre feondes ne bið, <br>
 gastes gramhydiges,      gang on lande. <br>
 </dd>
 <dt>1695</dt>
 <dd>
 þa wæron gefylde      æfter frean dome <br>
 dagas on rime,      swa him dryhten bebead, <br>
 þæt he þa wederburg      wunian sceolde. <br>
 Ongan hine þa fysan      ond to flote gyrwan, <br>
 blissum hremig,      wolde on brimþisan <br>
 </dd>
 <dt>1700</dt>
 <dd>
 Achaie      oðre siðe <br>
 sylfa gesecan,      þær he sawulgedal, <br>
 beaducwealm gebad.      þæt þam banan ne wearð <br>
 hleahtre behworfen,      ah in helle ceafl <br>
 sið asette,      ond <strong>syððan</strong> no, <br>
 </dd>
 <dt>1705</dt>
 <dd>
 fah, freonda leas,      frofre benohte. <br>
 ða ic lædan gefrægn      leoda weorode <br>
 leofne lareow      to lides stefnan, <br>
 mæcgas modgeomre.      þær manegum wæs <br>
 hat æt heortan      hyge weallende. <br>
 </dd>
 <dt>1710</dt>
 <dd>
 Hie ða gebrohton      æt brimes næsse <br>
 on wægþele      wigan unslawne. <br>
 Stodon him ða on ofre      æfter reotan <br>
 þendon hie on yðum      æðelinga wunn <br>
 ofer seolhpaðu      geseon mihton, <br>
 </dd>
 <dt>1715</dt>
 <dd>
 ond þa weorðedon      wuldres agend, <br>
 cleopodon on corðre,      ond cwædon þus: <br>
 "An is ece god      eallra gesceafta! <br>
 Is his miht ond his æht      ofer middangeard <br>
 breme gebledsod,      ond his blæd ofer eall <br>
 </dd>
 <dt>1720</dt>
 <dd>
 in heofonþrymme      halgum scineð, <br>
 wlitige on wuldre      to widan ealdre, <br>
 ece mid englum.      þæt is æðele cyning!" <br>
 </dd>
 </dl>
 </body>