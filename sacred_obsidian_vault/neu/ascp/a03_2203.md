<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_2202.htm">Previous</a> 
 <a href="a03_2204.htm">Next</a> 
 </center>
 <hr>
 <h1>Riddle 3</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Hwilum mec min frea      fæste genearwað, <br>
 sendeð þonne      under <strong>salwonges</strong> <br>
 bearm <strong>þone</strong> bradan,      ond on bid wriceð, <br>
 þrafað on þystrum      þrymma sumne, <br>
 </dd>
 <dt>5</dt>
 <dd>
 <strong>hæste</strong> on enge,      þær me heord siteð <br>
 hruse on hrycge.      Nah ic hwyrftweges <br>
 of þam <strong>aglace,</strong>      ac ic eþelstol <br>
 hæleþa <strong>hrere;</strong>      hornsalu wagiað, <br>
 wera wicstede,      weallas beofiað, <br>
 </dd>
 <dt>10</dt>
 <dd>
 steape ofer stiwitum.      Stille þynceð <br>
 lyft ofer londe      ond lagu swige, <br>
 oþþæt ic of enge      up aþringe, <br>
 efne swa mec wisaþ      se mec wræde on <br>
 æt frumsceafte      furþum legde, <br>
 </dd>
 <dt>15</dt>
 <dd>
 bende ond clomme,      þæt ic onbugan ne mot <br>
 of þæs gewealde      þe me wegas tæcneð. <br>
 Hwilum ic sceal ufan      yþa wregan, <br>
 <strong>streamas</strong> styrgan      ond to staþe <strong>þywan</strong> <br>
 flintgrægne flod.      Famig winneð <br>
 </dd>
 <dt>20</dt>
 <dd>
 wæg wið wealle,      wonn ariseð <br>
 dun ofer dype;      hyre deorc on last, <br>
 eare geblonden,      oþer fereð, <br>
 þæt hy gemittað      mearclonde neah <br>
 hea hlincas.      þær bið hlud wudu, <br>
 </dd>
 <dt>25</dt>
 <dd>
 brimgiesta breahtm,      bidað stille <br>
 stealc stanhleoþu      streamgewinnes, <br>
 hopgehnastes,      þonne heah geþring <br>
 on cleofu crydeþ.      þær bið ceole wen <br>
 sliþre sæcce,      gif hine sæ byreð <br>
 </dd>
 <dt>30</dt>
 <dd>
 on þa grimman tid,      gæsta fulne, <br>
 þæt he scyle rice      birofen weorþan, <br>
 feore bifohten      fæmig ridan <br>
 yþa hrycgum.      þær bið egsa sum <br>
 ældum geywed,      þara þe ic hyran sceal <br>
 </dd>
 <dt>35</dt>
 <dd>
 strong on stiðweg.      Hwa gestilleð þæt? <br>
 Hwilum ic þurhræse,      þæt me on bæce rideð <br>
 won wægfatu,      wide toþringe <br>
 lagustreama full,      hwilum læte eft <br>
 slupan tosomne.      Se bið swega mæst, <br>
 </dd>
 <dt>40</dt>
 <dd>
 breahtma ofer burgum,      ond gebreca hludast, <br>
 þonne scearp cymeð      sceo wiþ oþrum, <br>
 ecg wið ecge;      earpan gesceafte <br>
 fus ofer folcum      fyre swætað, <br>
 blacan lige,      ond gebrecu ferað <br>
 </dd>
 <dt>45</dt>
 <dd>
 deorc ofer <strong>dryhtum</strong>      gedyne micle, <br>
 farað feohtende,      feallan lætað <br>
 sweart sumsendu      seaw of bosme, <br>
 wætan of wombe.      Winnende fareð <br>
 atol eoredþreat,      egsa astigeð, <br>
 </dd>
 <dt>50</dt>
 <dd>
 micel modþrea      monna cynne, <br>
 brogan on burgum,      þonne blace scotiað <br>
 scriþende scin      scearpum wæpnum. <br>
 Dol him ne ondrædeð      ða deaðsperu, <br>
 swylteð hwæþre,      gif him soð meotud <br>
 </dd>
 <dt>55</dt>
 <dd>
 on geryhtu      þurh regn ufan <br>
 of gestune læteð      stræle fleogan, <br>
 farende flan.      Fea þæt gedygað, <br>
 þara þe geræceð      rynegiestes wæpen. <br>
 Ic þæs orleges      or anstelle, <br>
 </dd>
 <dt>60</dt>
 <dd>
 þonne gewite      wolcengehnaste <br>
 þurh geþræc þringan      þrimme micle <br>
 ofer byrnan bosm.      Biersteð hlude <br>
 heah hloðgecrod;      þonne hnige eft <br>
 under lyfte helm      londe near, <br>
 </dd>
 <dt>65</dt>
 <dd>
 ond me <strong>on</strong> hrycg hlade      þæt ic habban sceal, <br>
 meahtum <strong>gemagnad</strong>      mines frean. <br>
 Swa ic þrymful þeow      þragum winne, <br>
 hwilum under eorþan,      hwilum yþa sceal <br>
 <strong>hean</strong> underhnigan,      hwilum holm ufan <br>
 </dd>
 <dt>70</dt>
 <dd>
 streamas styrge,      hwilum stige up, <br>
 wolcnfare wrege,      wide fere <br>
 swift ond swiþfeorm.      Saga hwæt ic hatte, <br>
 oþþe hwa mec rære,      þonne ic restan ne mot, <br>
 oþþe hwa mec stæðþe,      þonne ic stille beom. <br>
 </dd>
 </dl>
 </body>