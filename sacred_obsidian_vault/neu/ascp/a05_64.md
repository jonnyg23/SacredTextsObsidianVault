<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_63.htm">Previous</a> 
 <a href="a05_65.htm">Next</a> 
 </center>
 <hr>
 <h1>The Paris Psalter: Psalm 64</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 þe gedafenað,      drihten user, <br>
 þæt þe man on Sion      swyðe herige <br>
 and on Hierusalem      gylde and gehate. <br>
 Gehyr min gebed,      halig drihten, <br>
 </dd>
 <dt>5</dt>
 <dd>
 for ðe sceal ælc flæsc      forð siðian. <br>
 Synfulra word      swyþe ofer usic <br>
 fræcne foran;      þu gefultuma <br>
 urum misdædum,      mihta wealdend. <br>
 He weorðeð eadig,      se þe hine ece god <br>
 </dd>
 <dt>10</dt>
 <dd>
 cystum geceoseð      and hine clæne hafað, <br>
 and on his earduncgstowum      eardað syððan. <br>
 Ealle we ðin hus      ecum godum <br>
 fægere fyllað;      fæste is þin templ <br>
 ece and wræclic      awa to feore. <br>
 </dd>
 <dt>15</dt>
 <dd>
 Gehyr us, hælend god,      þu eart hyht ealra <br>
 þe on ðysse eorðan      utan syndon <br>
 oþþe feor on sæ      foldum wuniað. <br>
 þinre mihte sculon      muntas hyran, <br>
 swylce þu gedrefest      deope wælas <br>
 </dd>
 <dt>20</dt>
 <dd>
 þæt byð ormætum      yþa hlude <br>
 and hi uneaðe mæg      ænig aræfnan. <br>
 þeoda him ondrædað      þinne egesan, <br>
 þe eard nymað      utan landes; <br>
 for þinum wundrum      forhte weorðað. <br>
 </dd>
 <dt>25</dt>
 <dd>
 ærmorgenes gancg      wið æfentid <br>
 ealle þa deman      drihten healdeð; <br>
 eorðan ðu gefyllest      eceum wæstmum, <br>
 þæt heo welig weorþeð      wera cneorissum. <br>
 Beoð godes streamas      gode wætere <br>
 </dd>
 <dt>30</dt>
 <dd>
 fæste gefylde,      þanan feorhnere <br>
 findað foldbuend,      swa him fægere oft <br>
 gegearewadest,      god lifigende. <br>
 Wæter yrnende      wæstme tyddrað; <br>
 mænige on moldan      manna <strong>cynnes</strong> <br>
 </dd>
 <dt>35</dt>
 <dd>
 on cneorisse      cende weorðað, <br>
 and blissiað,      blowað and growað <br>
 þurh dropunge      deawes and renes. <br>
 þonne þu geares hring      mid gyfe bletsast <br>
 and þine fremsumnesse wylt      folcum dælan, <br>
 </dd>
 <dt>40</dt>
 <dd>
 þonne beoð þine feldas      fylde mid wæstmum. <br>
 þonne on wæstmum      weorðað mæsted, <br>
 and mid wynngrafe      weaxað <strong>geswiru.</strong> <br>
 Hi beoð gegyrede      godre wulle, <br>
 eowdesceapum;      cumað eadilic <br>
 </dd>
 <dt>45</dt>
 <dd>
 wæstm on wangas      weorðlic on hwætum; <br>
 þonne hi cynlice to ðe      cleopiað sona, <br>
 and þe þonne lustum      lofe þanciað. <br>
 </dd>
 </dl>
 </body>