<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_57.htm">Previous</a> 
 <a href="a05_59.htm">Next</a> 
 </center>
 <hr>
 <h1>The Paris Psalter: Psalm 58</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ahrede me, halig god,      hefiges niðes <br>
 feonda minra,      ðe me feohtað to; <br>
 alys me fram laðum      þe me lungre on <br>
 risan willað,      nymðe þu me ræd geofe. <br>
 </dd>
 <dt>5</dt>
 <dd>
 Genere me fram niþe      nahtfremmendra <br>
 þe her unrihtes      ealle wyrceað, <br>
 and me wið blodhreowes weres      bealuwe gehæle. <br>
 þi nu mine sawle      swiþe bysige <br>
 feondas mine      fæcne ofþryhtun, <br>
 </dd>
 <dt>10</dt>
 <dd>
 and me strange eac      stundum ongunnon; <br>
 ne me unrihtes on      awiht wistan, <br>
 ne ic firene eac      fremde drihtne. <br>
 Gif ic on unriht bearn,      ic þæs eft geswac; <br>
 on minne geanryne,      aris ðu, drihten, nu, <br>
 </dd>
 <dt>15</dt>
 <dd>
 and ðu sylfa gesyhst,      þæt ic swa dyde; <br>
 þu eart mægena god,      mihtig drihten, <br>
 and Israela god      æghwær æt þearfe. <br>
 Beheald holdlice,      hu þu hraðe wylle <br>
 geneosian      niða bearna <br>
 </dd>
 <dt>20</dt>
 <dd>
 ealra ðeoda      æghwær landes; <br>
 ne þu hweðere on mode      milde weorðest <br>
 eallum ðe unriht      elne wyrceað. <br>
 Hi æt æfene eft      in gecyrrað, <br>
 þonne hy heardne      hungor þoliað, <br>
 </dd>
 <dt>25</dt>
 <dd>
 swa hundas ymbgað      hwommas ceastre. <br>
 Efne hi habbað on muðe      milde spræce, <br>
 is him on welerum      wrað sweord and scearp. <br>
 þonne gehyreð hwylc,      hwæt hyra hyge seceð? <br>
 And ðu hi, drihten, dest      deope to bysmre; <br>
 </dd>
 <dt>30</dt>
 <dd>
 nafast þu for awiht      ealle þeoda. <br>
 Ic mine strengðe on ðe      strange gehealde, <br>
 forðon þu me god eart      geara andfencgea, <br>
 and mildheortnes      mines drihtnes <br>
 me fægere becom,      þær me wæs freondes þearf. <br>
 </dd>
 <dt>35</dt>
 <dd>
 Min se goda god, ætyw me      þin agen good <br>
 for minum feondum,      þe me feale syndun; <br>
 ne do hy to deadan,      þy læs hi dollice <br>
 þinre æ geban      anforlæton. <br>
 Ac þu hi wide todrif      þurh þines wordes mægen, <br>
 </dd>
 <dt>40</dt>
 <dd>
 and hi wraðe toweorp,      wealdend min drihten. <br>
 Ys hyra muðes scyld      manworda feala, <br>
 ða hi mid welerum      wraðe aspræcan; <br>
 wærun hi on oferhygde      ealle gescende, <br>
 þa hi on lige      lange feredon; <br>
 </dd>
 <dt>45</dt>
 <dd>
 forðon hi on ende      yrre forgripeð <br>
 and hi syþþan ne beoð      samod ætgædere. <br>
 Syððan hi wisslice witon,      þætte wealdeð god <br>
 ofer middangeard      manna cynnes <br>
 and ealra eac      eorðan gemæru. <br>
 </dd>
 <dt>50</dt>
 <dd>
 Hi on æfenne      eft gecyrrað <br>
 and heardne eac      hungor ðoliað, <br>
 swa hundas ymbgað      hwommas ceastre. <br>
 Efne hi to æte      ut gewitað, <br>
 þær hi towrecene      wide hweorfað; <br>
 </dd>
 <dt>55</dt>
 <dd>
 gif hi fulle ne beoð,      fela gnorniað. <br>
 Ic þonne ðine strengþu      stundum singe <br>
 and ðin milde mod      morgena gehwylce. <br>
 Forðon þu min andfengea      <strong>æghwær</strong> wære <br>
 and ic helpe æt ðe      hæfde symble, <br>
 </dd>
 <dt>60</dt>
 <dd>
 þonne me costunge      cnysedon geneahhige; <br>
 þu eart fultum min,      ic ðe fela singe. <br>
 Forðon þu me, god, eart      geara andfengea <br>
 and mildheortnes,      mihtig drihten. <br>
 </dd>
 </dl>
 </body>