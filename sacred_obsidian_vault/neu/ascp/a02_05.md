<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a02_04.htm">Previous</a> 
 <a href="a02_06.htm">Next</a> 
 </center>
 <hr>
 <h1>Dream of the Rood</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Hwæt! Ic swefna cyst      secgan wylle, <br>
 <strong>hwæt</strong> me gemætte      to midre nihte, <br>
 syðþan reordberend      reste wunedon! <br>
 þuhte me þæt ic gesawe      syllicre treow <br>
 </dd>
 <dt>5</dt>
 <dd>
 on lyft lædan,      leohte bewunden, <br>
 beama beorhtost.      Eall þæt beacen wæs <br>
 begoten mid golde.      Gimmas stodon <br>
 fægere æt foldan sceatum,      swylce þær fife wæron <br>
 uppe on þam eaxlegespanne.      Beheoldon þær engel dryhtnes ealle, <br>
 </dd>
 <dt>10</dt>
 <dd>
 fægere þurh forðgesceaft.      Ne wæs ðær huru fracodes gealga, <br>
 ac hine þær beheoldon      halige gastas, <br>
 men ofer moldan,      ond eall þeos mære gesceaft. <br>
 Syllic wæs se sigebeam,      ond ic synnum fah, <br>
 forwunded mid wommum.      Geseah ic wuldres treow, <br>
 </dd>
 <dt>15</dt>
 <dd>
 wædum geweorðode,      wynnum scinan, <br>
 gegyred mid golde;      gimmas hæfdon <br>
 bewrigene weorðlice      <strong>wealdendes</strong> treow. <br>
 Hwæðre ic þurh þæt gold      ongytan meahte <br>
 earmra ærgewin,      þæt hit ærest ongan <br>
 </dd>
 <dt>20</dt>
 <dd>
 swætan on þa swiðran healfe.      Eall ic wæs mid <strong>sorgum</strong> gedrefed, <br>
 forht ic wæs for þære fægran gesyhðe.      Geseah ic þæt fuse beacen <br>
 wendan wædum ond bleom;      hwilum hit wæs mid wætan bestemed, <br>
 beswyled mid swates gange,      hwilum mid since gegyrwed. <br>
 Hwæðre ic þær licgende      lange hwile <br>
 </dd>
 <dt>25</dt>
 <dd>
 beheold hreowcearig      hælendes treow, <br>
 oððæt ic gehyrde      þæt hit hleoðrode. <br>
 Ongan þa word sprecan      wudu selesta: <br>
 "þæt wæs geara iu,      (ic þæt gyta geman), <br>
 þæt ic wæs aheawen      holtes on ende, <br>
 </dd>
 <dt>30</dt>
 <dd>
 astyred of stefne minum.      Genaman me ðær strange feondas, <br>
 geworhton him þær to wæfersyne,      heton me heora wergas hebban. <br>
 Bæron me ðær beornas on eaxlum,      oððæt hie me on beorg asetton, <br>
 gefæstnodon me þær feondas genoge.      Geseah ic þa frean mancynnes <br>
 efstan elne mycle      þæt he me wolde on gestigan. <br>
 </dd>
 <dt>35</dt>
 <dd>
 þær ic þa ne dorste      ofer dryhtnes word <br>
 bugan oððe berstan,      þa ic bifian geseah <br>
 eorðan sceatas.      Ealle ic mihte <br>
 feondas gefyllan,      hwæðre ic fæste stod. <br>
 Ongyrede hine þa geong hæleð,      (þæt wæs god ælmihtig), <br>
 </dd>
 <dt>40</dt>
 <dd>
 strang ond stiðmod.      Gestah he on gealgan heanne, <br>
 modig on manigra gesyhðe,      þa he wolde mancyn lysan. <br>
 Bifode ic þa me se beorn ymbclypte.      Ne dorste ic hwæðre bugan to eorðan, <br>
 feallan to foldan sceatum,      ac ic sceolde fæste standan. <br>
 Rod wæs ic aræred.      Ahof ic ricne cyning, <br>
 </dd>
 <dt>45</dt>
 <dd>
 heofona hlaford,      hyldan me ne dorste. <br>
 þurhdrifan hi me mid deorcan næglum.      On me syndon þa dolg gesiene, <br>
 opene inwidhlemmas.      Ne dorste ic hira nænigum sceððan. <br>
 Bysmeredon hie unc butu ætgædere.      Eall ic wæs mid blode bestemed, <br>
 begoten of þæs guman sidan,      siððan he hæfde his gast onsended. <br>
 </dd>
 <dt>50</dt>
 <dd>
 Feala ic on þam beorge      gebiden hæbbe <br>
 wraðra wyrda.      Geseah ic weruda god <br>
 þearle þenian.      þystro hæfdon <br>
 bewrigen mid wolcnum      wealdendes hræw, <br>
 scirne sciman,      sceadu forðeode, <br>
 </dd>
 <dt>55</dt>
 <dd>
 wann under wolcnum.      Weop eal gesceaft, <br>
 cwiðdon cyninges fyll.      Crist wæs on rode. <br>
 Hwæðere þær fuse      feorran cwoman <br>
 to þam æðelinge.      Ic þæt eall beheold. <br>
 Sare ic wæs mid <strong>sorgum</strong> gedrefed,      hnag ic hwæðre þam secgum to handa, <br>
 </dd>
 <dt>60</dt>
 <dd>
 eaðmod elne mycle.      Genamon hie þær ælmihtigne god, <br>
 ahofon hine of ðam hefian wite.      Forleton me þa hilderincas <br>
 standan steame bedrifenne;      eall ic wæs mid strælum forwundod. <br>
 Aledon hie ðær limwerigne,      gestodon him æt his lices heafdum, <br>
 beheoldon hie ðær heofenes dryhten,      ond he hine ðær hwile reste, <br>
 </dd>
 <dt>65</dt>
 <dd>
 meðe æfter ðam miclan gewinne.      Ongunnon him þa moldern wyrcan <br>
 beornas on banan gesyhðe;      curfon hie ðæt of beorhtan stane, <br>
 gesetton hie ðæron sigora wealdend.      Ongunnon him þa sorhleoð galan <br>
 earme on þa æfentide,      þa hie woldon eft siðian, <br>
 meðe fram þam mæran þeodne.      Reste he ðær mæte weorode. <br>
 </dd>
 <dt>70</dt>
 <dd>
 Hwæðere we ðær <strong>greotende</strong>      gode hwile <br>
 stodon on staðole,      syððan <strong>stefn</strong> up gewat <br>
 hilderinca.      Hræw colode, <br>
 fæger feorgbold.      þa us man fyllan ongan <br>
 ealle to eorðan.      þæt wæs egeslic wyrd! <br>
 </dd>
 <dt>75</dt>
 <dd>
 Bedealf us man on deopan seaþe.      Hwæðre me þær dryhtnes þegnas, <br>
 freondas gefrunon,      <br>
 <strong>ond</strong> gyredon me      golde ond seolfre. <br>
 Nu ðu miht gehyran,      hæleð min se leofa, <br>
 þæt ic bealuwara weorc      gebiden hæbbe, <br>
 </dd>
 <dt>80</dt>
 <dd>
 sarra sorga.      Is nu sæl cumen <br>
 þæt me weorðiað      wide ond side <br>
 menn ofer moldan,      ond eall þeos mære gesceaft, <br>
 gebiddaþ him to þyssum beacne.      On me bearn godes <br>
 þrowode hwile.      Forþan ic þrymfæst nu <br>
 </dd>
 <dt>85</dt>
 <dd>
 hlifige under heofenum,      ond ic hælan mæg <br>
 æghwylcne anra,      þara þe him bið egesa to me. <br>
 Iu ic wæs geworden      wita heardost, <br>
 leodum laðost,      ærþan ic him lifes weg <br>
 rihtne gerymde,      reordberendum. <br>
 </dd>
 <dt>90</dt>
 <dd>
 Hwæt, me þa geweorðode      wuldres ealdor <br>
 ofer holmwudu,      heofonrices weard! <br>
 Swylce swa he his modor eac,      Marian sylfe, <br>
 ælmihtig god      for ealle menn <br>
 geweorðode      ofer eall wifa cynn. <br>
 </dd>
 <dt>95</dt>
 <dd>
 Nu ic þe hate,      hæleð min se leofa, <br>
 þæt ðu þas gesyhðe      secge mannum, <br>
 onwreoh wordum      þæt hit is wuldres beam, <br>
 se ðe ælmihtig god      on þrowode <br>
 for mancynnes      manegum synnum <br>
 </dd>
 <dt>100</dt>
 <dd>
 ond Adomes      ealdgewyrhtum. <br>
 Deað he þær byrigde,      hwæðere eft dryhten aras <br>
 mid his miclan mihte      mannum to helpe. <br>
 He ða on heofenas astag.      Hider eft fundaþ <br>
 on þysne middangeard      mancynn secan <br>
 </dd>
 <dt>105</dt>
 <dd>
 on domdæge      dryhten sylfa, <br>
 ælmihtig god,      ond his englas mid, <br>
 þæt he þonne wile deman,      se ah domes geweald, <br>
 anra gehwylcum      swa he him ærur her <br>
 on þyssum lænum      life geearnaþ. <br>
 </dd>
 <dt>110</dt>
 <dd>
 Ne mæg þær ænig      unforht wesan <br>
 for þam worde      þe se wealdend cwyð. <br>
 Frineð he for þære mænige      hwær se man sie, <br>
 se ðe for dryhtnes naman      deaðes wolde <br>
 biteres onbyrigan,      swa he ær on ðam beame dyde. <br>
 </dd>
 <dt>115</dt>
 <dd>
 Ac hie þonne forhtiað,      ond fea þencaþ <br>
 hwæt hie to Criste      cweðan onginnen. <br>
 Ne þearf ðær þonne ænig      <strong>anforht</strong> wesan <br>
 þe him ær in breostum bereð      beacna selest, <br>
 ac ðurh ða rode sceal      rice gesecan <br>
 </dd>
 <dt>120</dt>
 <dd>
 of eorðwege      æghwylc sawl, <br>
 seo þe mid wealdende      wunian þenceð." <br>
 Gebæd ic me þa to þan beame      bliðe mode, <br>
 elne mycle,      þær ic ana wæs <br>
 mæte werede.      Wæs modsefa <br>
 </dd>
 <dt>125</dt>
 <dd>
 afysed on forðwege,      feala ealra gebad <br>
 langunghwila.      Is me nu lifes hyht <br>
 þæt ic þone sigebeam      secan mote <br>
 ana oftor      þonne ealle men, <br>
 well weorþian.      Me is willa to ðam <br>
 </dd>
 <dt>130</dt>
 <dd>
 mycel on mode,      ond min mundbyrd is <br>
 geriht to þære rode.      Nah ic ricra feala <br>
 freonda on foldan,      ac hie forð heonon <br>
 gewiton of worulde dreamum,      sohton him wuldres cyning, <br>
 lifiaþ nu on heofenum      mid heahfædere, <br>
 </dd>
 <dt>135</dt>
 <dd>
 wuniaþ on wuldre,      ond ic wene me <br>
 daga gehwylce      hwænne me dryhtnes rod, <br>
 þe ic her on eorðan      ær sceawode, <br>
 on þysson lænan      life gefetige <br>
 ond me þonne gebringe      þær is blis mycel, <br>
 </dd>
 <dt>140</dt>
 <dd>
 dream on heofonum,      þær is dryhtnes folc <br>
 geseted to symle,      þær is singal blis, <br>
 ond <strong>me</strong> þonne asette      þær ic syþþan mot <br>
 wunian on wuldre,      well mid þam halgum <br>
 dreames brucan.      Si me dryhten freond, <br>
 </dd>
 <dt>145</dt>
 <dd>
 se ðe her on eorþan      ær þrowode <br>
 on þam gealgtreowe      for guman synnum. <br>
 He us onlysde      ond us lif forgeaf, <br>
 heofonlicne ham.      Hiht wæs geniwad <br>
 mid bledum ond mid blisse      þam þe þær bryne þolodan. <br>
 </dd>
 <dt>150</dt>
 <dd>
 Se sunu wæs sigorfæst      on þam siðfate, <br>
 mihtig ond spedig,      þa he mid manigeo com, <br>
 gasta weorode,      on godes rice, <br>
 anwealda ælmihtig,      englum to blisse <br>
 ond eallum ðam halgum      þam þe on heofonum ær <br>
 </dd>
 <dt>155</dt>
 <dd>
 wunedon on wuldre,      þa heora wealdend cwom, <br>
 ælmihtig god,      þær his eðel wæs. <br>
 </dd>
 </dl>
 </body>