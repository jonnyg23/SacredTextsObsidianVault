<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_25.htm">Previous</a> 
 <a href="a06_27.htm">Next</a> 
 </center>
 <hr>
 <h1>The Meters of Boethius: Meter 26</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ic þe mæg eaðe      ealdum and leasum <br>
 spellum andreccan      spræce gelice <br>
 efne ðisse ilcan      þe wit ymb sprecað. <br>
 Hit gesælde gio      on sume tide <br>
 </dd>
 <dt>5</dt>
 <dd>
 ðæt Aulixes      under hæfde <br>
 ðæm casere      cynericu twa. <br>
 He wæs þracia      ðioda aldor <br>
 and Retie      rices hirde. <br>
 Wæs his freadrihtnes      folccuð nama, <br>
 </dd>
 <dt>10</dt>
 <dd>
 Agamemnon,      se ealles weold <br>
 Creca rices.      Cuð wæs wide <br>
 þæt on þa tide      Troia gewin <br>
 wearð under wolcnum.      For wiges heard <br>
 Creca drihten      campsted secan, <br>
 </dd>
 <dt>15</dt>
 <dd>
 Aulixes mid,      an hund scipa <br>
 lædde ofer lagustream,      sæt longe ðær <br>
 tyn winter full.      <strong>þa</strong> sio tid gelomp <br>
 þæt hi ðæt rice      geræht hæfdon, <br>
 diore gecepte      drihten Creca <br>
 </dd>
 <dt>20</dt>
 <dd>
 Troia burg      tilum gesiðum. <br>
 ða <strong>ða</strong> Aulixes      leafe hæfde, <br>
 ðracia cining,      þæt he þonan moste, <br>
 he let him behindan      hyrnde ciolas <br>
 nigon and hundnigontig,      nænigne þonan <br>
 </dd>
 <dt>25</dt>
 <dd>
 merehengesta      ma þonne ænne <br>
 ferede on fifelstream,      famigbordon, <br>
 ðriereðre ceol;      þæt bið ðæt mæste <br>
 Creciscra scipa.      þa wearð ceald weder, <br>
 stearc storma gelac;      stunede sio brune <br>
 </dd>
 <dt>30</dt>
 <dd>
 yð wið oðre,      ut feor adraf <br>
 on Wendelsæ      wigendra scola <br>
 up on þæt igland      þær Apolines <br>
 dohtor wunode      dægrimes worn. <br>
 Wæs se Apollinus      æðeles cynnes, <br>
 </dd>
 <dt>35</dt>
 <dd>
 Iobes eafora,      se wæs gio cyning. <br>
 Se licette      litlum and miclum <br>
 gumena gehwylcum      þæt he good wære, <br>
 hehst and halgost;      swa se hlaford þa <br>
 þæt dysige folc      on gedwolan lædde, <br>
 </dd>
 <dt>40</dt>
 <dd>
 oððæt him gelyfde      leoda unrim, <br>
 forðæm he wæs mid rihte      rices hirde, <br>
 hiora cynecynnes.      Cuð is wide <br>
 þæt on ða tide      þeoda æghwilc <br>
 hæfdon heora hlaford      for ðone hehstan god, <br>
 </dd>
 <dt>45</dt>
 <dd>
 and weorðodon      swa swa wuldres cining, <br>
 gif he to ðæm rice wæs      on rihte boren. <br>
 Wæs þæs Iobes fæder      god eac swa he; <br>
 Saturnus ðone      sundbuende <br>
 heton, hæleða bearn.      Hæfdon ða mægða <br>
 </dd>
 <dt>50</dt>
 <dd>
 ælcne æfter oðrum      for ecne god. <br>
 Sceolde eac wesan      Apollines <br>
 dohtor diorboren,      dysiges folces, <br>
 gumrinca gyden;      cuðe galdra fela, <br>
 drifan drycræftas.      Hio gedwolan fylgde <br>
 </dd>
 <dt>55</dt>
 <dd>
 manna swiðost      manegra þioda, <br>
 cyninges dohtor;      sio Circe wæs <br>
 haten for herigum.      Hio ricsode <br>
 on ðæm iglonde      þe Aulixes, <br>
 cining þracia,      com ane to <br>
 </dd>
 <dt>60</dt>
 <dd>
 ceole liðan.      Cuð wæs sona <br>
 eallre þære mænige      þe hire mid wunode <br>
 æþelinges sið.      Hio mid ungemete <br>
 lissum lufode      liðmonna <strong>frean,</strong> <br>
 and he eac swa same      ealle mægne <br>
 </dd>
 <dt>65</dt>
 <dd>
 efne swa swiðe      hi on sefan lufode, <br>
 þæt he to his earde      ænige nyste <br>
 modes mynlan      ofer mægð giunge; <br>
 ac he mid þæm wife      wunode siððan, <br>
 oððæt him ne meahte      monna ænig <br>
 </dd>
 <dt>70</dt>
 <dd>
 <strong>ðegna</strong> sinra      þær mid wesan, <br>
 ac hi for ðæm yrmðum      eardes lyste; <br>
 mynton forlætan      leofne hlaford. <br>
 ða ongunnon wercan      werðeoda spell, <br>
 sædon þæt hio sceolde      mid hire scinlace <br>
 </dd>
 <dt>75</dt>
 <dd>
 beornas forbredan,      and mid balocræftum <br>
 wraðum weorpan      on wildra lic <br>
 cyninges þegnas,      cyspan siððan <br>
 and mid racentan eac      ræpan mænigne. <br>
 Sume hi to wulfum wurdon,      ne meahton þonne word forðbringan, <br>
 </dd>
 <dt>80</dt>
 <dd>
 ac hio þragmælum      ðioton ongunnon. <br>
 Sume wæron eaforas,      a grymetedon <br>
 ðonne hi sares hwæt      siofian scioldon. <br>
 þa ðe leon wæron      ongunnon laðlice <br>
 yrrenga ryn      a ðonne hi sceoldon <br>
 </dd>
 <dt>85</dt>
 <dd>
 clipian for corðre.      Cnihtas wurdon, <br>
 ealde ge giunge,      ealle forhwerfde <br>
 to sumum diore,      swelcum he æror <br>
 on his lifdagum      gelicost wæs, <br>
 butan þam cyninge,      þe sio cwen lufode. <br>
 </dd>
 <dt>90</dt>
 <dd>
 Nolde þara oþra      ænig onbitan <br>
 mennisces metes,      ac hi ma lufedon <br>
 diora drohtað,      swa hit gedefe ne wæs. <br>
 Næfdon hi mare      monnum gelices <br>
 eorðbuendum      ðonne ingeþonc; <br>
 </dd>
 <dt>95</dt>
 <dd>
 hæfde anra gehwylc      his agen mod, <br>
 þæt wæs þeah swiðe      sorgum gebunden <br>
 for ðæm earfoðum      þe him on sæton. <br>
 Hwæt, ða dysegan men      þe ðysum drycræftum <br>
 <strong>longe</strong> gelyfdon,      leasum spellum, <br>
 </dd>
 <dt>100</dt>
 <dd>
 wisson hwæðre      þæt þæt gewit ne mæg <br>
 mod onwendan      monna ænig <br>
 mid drycræftum,      þeah hio gedon meahte <br>
 þæt ða lichoman      lange þrage <br>
 onwend wurdon.      Is þæt wundorlic <br>
 </dd>
 <dt>105</dt>
 <dd>
 mægencræft micel      moda gehwilces <br>
 ofer lichoman      lænne and sænne. <br>
 Swylcum and swylcum      þu meaht sweotole ongitan <br>
 þæt ðæs lichoman      listas and cræftas <br>
 of ðæm mode cumað      monna gehwylcum, <br>
 </dd>
 <dt>110</dt>
 <dd>
 anlepra ælc.      þu meaht eaðe ongitan <br>
 þætte ma dereð      monna gehwelcum <br>
 modes unðeaw      þonne mettrymnes <br>
 lænes lichoman.      Ne þearf leoda nan <br>
 wenan þære wyrde      þæt þæt werige flæsc <br>
 </dd>
 <dt>115</dt>
 <dd>
 þæt mod <strong>mæge</strong>      monna æniges <br>
 eallunga to him      æfre onwendan, <br>
 ac þa unðeawas      ælces modes <br>
 and þæt ingeþonc      ælces monnes <br>
 þone lichoman      lit þider hit wile. <br>
 </dd>
 </dl>
 </body>