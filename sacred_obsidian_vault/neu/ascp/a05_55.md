<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_54.htm">Previous</a> 
 <a href="a05_56.htm">Next</a> 
 </center>
 <hr>
 <h1>The Paris Psalter: Psalm 55</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Miltsa me drihten,      forðon me man tredeð, <br>
 and me ealne dæg      mid unrihte <br>
 fynd onfeohtað      þurh facensearu. <br>
 And me fæcne tredað      feondas mine, <br>
 </dd>
 <dt>5</dt>
 <dd>
 doð þæt ealne dæg      fram ærmergene. <br>
 Forðon monige synd      ðe to me feohtað; <br>
 wene ic me wraðe to ðe,      wuldres drihten. <br>
 Ic wealdend god      wordum herige, <br>
 and on god swylce      georne gelyfe, <br>
 </dd>
 <dt>10</dt>
 <dd>
 þæt minre spræce      sped folgie <br>
 æghwæs ealne dæg;      eac ic swylce <br>
 on god drihten      gearewe gewene; <br>
 nis me ege mannes      for ahwæðer. <br>
 Hwæt, me ealne dæg      mine agen word <br>
 </dd>
 <dt>15</dt>
 <dd>
 sylfne socon,      swyþe oncuðon, <br>
 and wiðer me      wæran georne <br>
 <strong>on</strong> yfel heora geðeaht      ealle onwende. <br>
 On eardiað,      þa ðe swa þenceað <br>
 þæt heo gehyden      hælun mine, <br>
 </dd>
 <dt>20</dt>
 <dd>
 swa min sawl bad      þæt ðu swylce heo <br>
 for nahwæðer      nowiht hæle; <br>
 on yrre þu folc      eall geðreatast. <br>
 Ic nu leofum gode      lif min secge, <br>
 sette on ðinre gesyhðe      sarige tearas, <br>
 </dd>
 <dt>25</dt>
 <dd>
 swa ic ðe on gehate      hæfde geneahhige. <br>
 þonne on hinderling      hweorfað mine <br>
 feondas fæcne,      ðonne ic me freoðu to ðe <br>
 wordum wilnige;      ic wat and can, <br>
 þæt þu min god      gleawe wære. <br>
 </dd>
 <dt>30</dt>
 <dd>
 Ic on god min word      georne herige, <br>
 and on god swylce      georne gelyfe, <br>
 and ic ealne dæg      ecne drihten <br>
 wordum weorðige;      ne me wiht an siteð <br>
 egesan awiht      æniges mannes. <br>
 </dd>
 <dt>35</dt>
 <dd>
 On me synd, mihtig god,      þæt ic þe min gehat <br>
 on herenesse      hyldo gylde; <br>
 forþon ðu mine sawle      of swyltdeaðes <br>
 laþum wiðlæddest,      dydest lof stunde, <br>
 aweredest mine eagan      wraðum tearum <br>
 </dd>
 <dt>40</dt>
 <dd>
 and mine fet      fæle beweredest, <br>
 þæt ic gearewe      gode licode <br>
 on lifigendra      leohte eallum. <br>
 </dd>
 </dl>
 </body>