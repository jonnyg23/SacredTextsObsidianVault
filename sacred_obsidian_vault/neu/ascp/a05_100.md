<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_99.htm">Previous</a> 
 <a href="a05_101.htm">Next</a> 
 </center>
 <hr>
 <h1>The Paris Psalter: Psalm 100</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Mildheortnesse and dom      mihtigan drihtnes <br>
 singe and secge,      and soð ongyte <br>
 on unwemmum wege,      hwænne þu me wylle to. <br>
 <strong>Ic</strong> mid unbealuwe      ealre heortan <br>
 </dd>
 <dt>5</dt>
 <dd>
 þurh ðin hus middan      halig eode. <br>
 Ne sette ic me fore eagum      yfele wisan; <br>
 ealle ic feode      facnes wyrcend, <br>
 næs me wyngesið      <strong>wiðerweard</strong> heorte. <br>
 Ic awyrgde fram me      wende and cyrde; <br>
 </dd>
 <dt>10</dt>
 <dd>
 nolde ic hiora andgit      ænig habban, <br>
 þe tælnessa      teonan geneahhige <br>
 wið heora þam nehstan      nið ahofan; <br>
 þara ic ehte      ealra mid niðe. <br>
 Oferhydegum eagum,      unsædre heortan, <br>
 </dd>
 <dt>15</dt>
 <dd>
 nolde ic mid þæm men      minne mete ðicgean. <br>
 Ofer <strong>geleaffulle</strong>      eorðbugende <br>
 eagan mine      georne sceawedun, <br>
 hwær ic tirfæste      treowe funde, <br>
 þa me symble mid      sæton and eodon; <br>
 </dd>
 <dt>20</dt>
 <dd>
 he me holdlice      her ðegnade. <br>
 Ne eardað on midle      mines huses, <br>
 þe oferhygd      up ahebbe <br>
 oþþe unriht cweþan      elne wille. <br>
 Ic on morgenne ofslea      manes wyrhtan <br>
 </dd>
 <dt>25</dt>
 <dd>
 ealle þe unriht      elne worhtan <br>
 and fyrena fela      gefremed habbað; <br>
 ealle ic þa of drihtnes      drife ceastre. <br>
 </dd>
 </dl>
 </body>