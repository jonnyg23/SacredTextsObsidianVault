<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a19.htm">Previous</a> 
 <a href="a21.htm">Next</a> 
 </center>
 <hr>
 <h1>The Lord's Prayer II</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 <em>Pater noster</em>.
 þu eart ure fæder,      ealles wealdend, <br>
 cyninc on wuldre.      Forðam we clypiað to þe, <br>
 are biddað,      nu þu yþost miht <br>
 </dd>
 <dt>5</dt>
 <dd>
 sawle alysan.      þu hig sændest ær <br>
 þurh þine æþelan hand      in to þam flæsce; <br>
 ac hwar cymð heo nu,      <br>
 buton þu, engla god,      eft hig alyse, <br>
 sawle of synnum      þurh þine soðan miht? <br>
 </dd>
 <dt>10</dt>
 <dd>
 <em>Qui es in celis</em>.
 ðu eart on heofonum      hiht and frofor, <br>
 blissa beorhtost;      ealle abugað to þe, <br>
 þinra gasta þrym,      anre stæfne <br>
 clypiað to Criste,      cweþað ealle þus: <br>
 </dd>
 <dt>15</dt>
 <dd>
 "Halig eart þu, halig,      heofonengla cyningc, <br>
 drihten ure,      and þine domas synd <br>
 rihte and rume,      <strong>ræcað</strong> efne gehwam, <br>
 æghwilcum men      agen gewyrhta. <br>
 Wel bið ðam þe wyrcð      willan þinne!" <br>
 </dd>
 <dt>20</dt>
 <dd>
 <em>Sanctificetur nomen tuum</em>.
 Swa is gehalgod      þin heah nama <br>
 swiðe mærlice      manegum gereordum, <br>
 twa and hundseofontig,      þæs þe secgað bec, <br>
 þæt þu, engla god,      ealle gesettest <br>
 </dd>
 <dt>25</dt>
 <dd>
 ælcere þeode      þeaw and wisan. <br>
 þa wurþiað þin weorc      wordum and dædum, <br>
 þurh gecynd clypiað      and Crist heriað <br>
 and þin lof lædað,      lifigenda god, <br>
 swa þu eart geæþelod      geond ealle world. <br>
 </dd>
 <dt>30</dt>
 <dd>
 <em>Adueniat regnum tuum</em>.
 Cum nu and mildsa,      mihta waldend, <br>
 and us þin rice alyf,      rihtwis dema, <br>
 earda selost      and ece lif, <br>
 þar we <strong>sibbe</strong> and <strong>lufe</strong>      samod gemetað, <br>
 </dd>
 <dt>35</dt>
 <dd>
 eagena <strong>beorhtnysse</strong>      and ealle mirhðe, <br>
 þar bið gehyred      þin halige lof <br>
 and þin micele miht,      mannum to frofre, <br>
 swa þu, engla god,      eallum blissast. <br>
 <em>Fiat uoluntas tua</em>.
 </dd>
 <dt>40</dt>
 <dd>
 Gewurðe þin willa,      swa þu, waldend, eart <br>
 ece geopenod      geond ealle world, <br>
 and þu þe silf eart      soðfæst dema, <br>
 rice rædbora,      geond rumne grund. <br>
 Swa þin heahsetl is      heah and mære, <br>
 </dd>
 <dt>45</dt>
 <dd>
 fæger and wurðlic,      swa þin fæder worhte, <br>
 æþele and ece,      þar ðu on sittest <br>
 on <strong>sinre</strong> swiðran healf.      þu eart sunu and fæder, <br>
 ana ægþer;      swa is þin <strong>æþele</strong> gecynd <br>
 micclum gemærsod,      and þu monegum helpst, <br>
 </dd>
 <dt>50</dt>
 <dd>
 ealra cyninga þrym,      clypast ofer ealle. <br>
 Bið þin wuldorword      wide gehyred, <br>
 þonne þu þine fyrde      fægere geblissast, <br>
 sylest miht and mund      micclum herige, <br>
 and þe þanciað      þusenda fela, <br>
 </dd>
 <dt>55</dt>
 <dd>
 eal engla þrym,      anre stæfne. <br>
 <em>Sicut in celo</em>.
 Swa þe on heofonum      heahþrymnesse <br>
 æþele and ece      a þanciað, <br>
 clæne and gecorene      Cristes þegnas, <br>
 </dd>
 <dt>60</dt>
 <dd>
 singað and biddað      soðfæstne god <br>
 are and gifnesse      ealre þeode; <br>
 þonne þu him tiðast,      tyreadig cyningc, <br>
 swa þu eadmod eart      ealre worlde. <br>
 Sy þe þanc and lof      þinre mildse, <br>
 </dd>
 <dt>65</dt>
 <dd>
 wuldor and willa;      þu gewurðod eart <br>
 on heofonrice,      heah casere, <br>
 <em>Et in terra</em>.
 and on eorðan,      ealra cyninga <br>
 help and heafod,      halig læce, <br>
 </dd>
 <dt>70</dt>
 <dd>
 reðe and rihtwis,      rumheort hlaford. <br>
 þu geæþelodest þe      ealle gesceafta, <br>
 and tosyndrodest hig      siððan on manega, <br>
 sealdest <strong>ælcre</strong> <strong>gecynde</strong>      agene wisan <br>
 and a þine mildse      ofer manna bearn. <br>
 </dd>
 <dt>75</dt>
 <dd>
 <em>Panem nostrum cotidianum</em>.
 Swa mid sibbe      sænst urne hlaf <br>
 dæghwamlice      duguðe þinre, <br>
 rihtlice dælest      <br>
 mete þinum mannum      and him mare gehætst <br>
 </dd>
 <dt>80</dt>
 <dd>
 æfter forðsiðe,      þines fæder rice, <br>
 þæt wæs on fruman      fægere gegearwod, <br>
 earda selost      and ece lif, <br>
 gif we soð and riht      symle gelæstað. <br>
 <em>Da nobis hodie</em>.
 </dd>
 <dt>85</dt>
 <dd>
 Syle us to dæg,      drihten, þine <br>
 mildse and mihta      and ure mod gebig, <br>
 þanc and þeawas,      on þin gewil. <br>
 Bewyrc us on heortan      haligne gast <br>
 fæste on innan,      and us fultum sile, <br>
 </dd>
 <dt>90</dt>
 <dd>
 þæt we moton wyrcan      willan þinne <br>
 and þe betæcan,      tyreadig cyningc, <br>
 sawle ure      on þines silfes hand. <br>
 <em>Et dimitte nobis debita nostra</em>. <br>
 Forgif us ure synna,      þæt us ne scamige eft, <br>
 </dd>
 <dt>95</dt>
 <dd>
 drihten ure,      þonne þu on dome sitst <br>
 and ealle men      up <strong>arisað</strong> <br>
 þe fram wife and fram were      wurdon acænned. <br>
 Beoð þa <strong>gebrosnodon</strong>      ban mid þam flæsce <br>
 ealle ansunde      eft geworden; <br>
 </dd>
 <dt>100</dt>
 <dd>
 þar we swutollice      siððan oncnawað <br>
 eal þæt we geworhton      on worldrice, <br>
 betere and wyrse,      þar beoð buta geara. <br>
 Ne magon we hit na dyrnan,      for ðam þe hit drihten wat, <br>
 and þar gewitnesse beoð      wuldormicele, <br>
 </dd>
 <dt>105</dt>
 <dd>
 heofonwaru and eorðwaru,      helwaru þridde. <br>
 þonne <strong>bið</strong> egsa      geond ealle world, <br>
 þar man us tyhhað on dæg      twegen eardas, <br>
 drihtenes are      oððe deofles þeowet, <br>
 swa hwaðer we geearniað      her on life, <br>
 </dd>
 <dt>110</dt>
 <dd>
 þa hwile þe ure mihta      mæste wæron. <br>
 <em>Sicut et dimittimus debitoribus nostris</em>.
 Ac þonne us <strong>alyseð</strong>      lifigende god <br>
 sawle ure,      swa we her <strong>forgifað</strong> <br>
 earmon mannum      þe wið us agilt. <br>
 </dd>
 <dt>115</dt>
 <dd>
 <em>Et ne nos inducas in temtationem</em>.
 And na us þu ne læt      laðe beswican <br>
 on costunga,      cwellan and bærnan <br>
 sawla ure,      þeah we sinna fela <br>
 didon for ure disige      dæges and nihtes, <br>
 </dd>
 <dt>120</dt>
 <dd>
 idele spræce      and unrihte weorc, <br>
 þine bodu bræcon.      We þe biddað nu, <br>
 ælmihtig god,      are and <strong>gifnesse;</strong> <br>
 ne læt swa heanlice      þin handgeweorc <br>
 on endedæge      eal forwurðan, <br>
 </dd>
 <dt>125</dt>
 <dd>
 <em>Set libera nos a malo</em>. <br>
 ac alys us of yfele.      Ealle we beþurfon <br>
 godes gifnesse;      we agylt habbað <br>
 and swiðe gesingod.      We ðe, soðfæstan god, <br>
 heriað and lofiað,      swa þu, hælend, eart <br>
 </dd>
 <dt>130</dt>
 <dd>
 cynebearn gecydd      cwycum and deadum, <br>
 æþele and ece      ofer ealle þingc. <br>
 þu miht on anre hand      eaðe befealdan <br>
 ealne middaneard.      Swilc is mære cyningc. <br>
 <em>Amen</em>.
 </dd>
 <dt>135</dt>
 <dd>
 Sy swa þu silf wilt,      soðfæst dema; <br>
 we þe, engla god,      ealle heriað, <br>
 swa þu eart gewurðod      a on worlda forð. <br>
 </dd>
 </dl>
 </body>