<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_72.htm">Previous</a> 
 <a href="a05_74.htm">Next</a> 
 </center>
 <hr>
 <h1>The Paris Psalter: Psalm 73</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 For hwan þu us, ece god,      æfre woldest <br>
 æt ende fram þe      ahwær drifan? <br>
 Is þin yrre strang      and egesa mycel <br>
 ofer þin agen      eowde sceapa. <br>
 </dd>
 <dt>5</dt>
 <dd>
 Gemun þin mannweorod,      þæt þu, mihtig god, <br>
 æt fruman ærest      fægere geworhtest. <br>
 þu þines yrfes      æþele gyrde <br>
 sylfa alysdest      and Sione byrig, <br>
 on þam ilcan þu      eard gename; <br>
 </dd>
 <dt>10</dt>
 <dd>
 hefe þu þine handa      and hyn hiora oferhygd; <br>
 feala wyrgnessa      wraðe feondas <br>
 þinum þam halgum      hefige brohtan; <br>
 gylpað gramhydige,      þa þin geo ehtan <br>
 and on þinra wica      wuniað midle. <br>
 </dd>
 <dt>15</dt>
 <dd>
 Settan hiora tacen,      soþe ne ongeaton, <br>
 swa hi on wege      wyrcean sceoldon <br>
 wundorbeacen,      swa hi on wudu dydan. <br>
 Hi mid æxum duru      elne curfan, <br>
 and mid twyecgum      teoledan georne <br>
 </dd>
 <dt>20</dt>
 <dd>
 þæt hi mid adesan      ealle towurpan. <br>
 þa hi þæt þin fægere hus      fyre forbærndan <br>
 and on eorðstede      eac <strong>gewemdan,</strong> <br>
 þæt þinum naman gewearþ      niode cenned. <br>
 Cwædan on heortan:      "Wutan cuman ealle <br>
 </dd>
 <dt>25</dt>
 <dd>
 and ure magas mid us;      wutun þyder <strong>gemot</strong> habban <br>
 and symbeldagas      swylce drihtnes <br>
 on eorðwege      ealle towurpan. <br>
 Ne we sweotul tacen      us geseoð ænig, <br>
 ne we on ænige wisan      witegan habbað, <br>
 </dd>
 <dt>30</dt>
 <dd>
 þæt us andgytes ma      æfre secgen." <br>
 Wilt þu hu lange,      wealdend drihten, <br>
 edwit þolian      yfelum feondum <br>
 and naman þinne      nu bysmriað <br>
 þa wiþerweardan      wraþe wið ende? <br>
 </dd>
 <dt>35</dt>
 <dd>
 For hwan awendest þu      wuldres ansyne <br>
 æfre fram us,      eac þa swyðran hand <br>
 of þinum sceate      sylfa wið <strong>ende?</strong> <br>
 Usser god kynincg,      geara þu worhtest, <br>
 ær woruld wære,      wise hælu <br>
 </dd>
 <dt>40</dt>
 <dd>
 on þisse eorþan      efenmidre. <br>
 þu on þines mægenes      mihte spedum <br>
 sæ gesettest,      swylce gebræce <br>
 þæt dracan heafod      deope wætere. <br>
 þu þæs myclan dracan      mihtum forcome <br>
 </dd>
 <dt>45</dt>
 <dd>
 and his þæt hearde      heafod gescændest, <br>
 sealdest Siglhearwum      syððan to mose. <br>
 þu sylfa eac      toslite wyllas <br>
 and hlynnende      hlude streamas <br>
 on æthane      ealle <strong>adrigdest.</strong> <br>
 </dd>
 <dt>50</dt>
 <dd>
 þu dæg settest      and deorce niht, <br>
 swylce þu gesettest      sunnan and monan; <br>
 ealle þu geworhtest      eorðan gemæru, <br>
 sumor þu and lencten      swylce geworhtest. <br>
 Wes þu gemyndig      manna bearna, <br>
 </dd>
 <dt>55</dt>
 <dd>
 þæra <strong>gesceafta</strong>      þe þu gesceope ðe; <br>
 fynd ætwitað      fæcne drihtne, <br>
 unwis folc ne wat      þinne wyrðne naman. <br>
 Ne <strong>syle</strong> þu unscyldigra      sawla deorum <br>
 þe þe andettað      earme þearfan; <br>
 </dd>
 <dt>60</dt>
 <dd>
 þara þu on ealdre ne forgit,      ece drihten. <br>
 Geseoh þu nu sylfa, god,      soð is gecyðed, <br>
 <strong>nu</strong> þin gewitnes ys      wel gefylled, <br>
 hu deorce beoð      dagas on eorðan <br>
 þam þe unrihtes      <strong>æghwær</strong> wyrceað. <br>
 </dd>
 <dt>65</dt>
 <dd>
 Ne byð se eadmoda      æfre gecyrred, <br>
 þeah þe wædla      and þearfa he wyle <br>
 naman þinne      neode herian. <br>
 Aris, drihten god,      dem þine nu <br>
 ealde intingan;      eac wes gemyndig, <br>
 </dd>
 <dt>70</dt>
 <dd>
 hu þe unwise      edwita fela <br>
 þurh ealne dæg      oft aspræcon. <br>
 Ne forgit huru      godra manna <br>
 soðra stefna,      þa þe seceað þe; <br>
 fyll þa oferhydigan,      ða ðe feogeað þe, <br>
 </dd>
 <dt>75</dt>
 <dd>
 and eft to þe      ealle stigað. <br>
 </dd>
 </dl>
 </body>