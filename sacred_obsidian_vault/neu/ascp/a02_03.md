<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a02_02.htm">Previous</a> 
 <a href="a02_04.htm">Next</a> 
 </center>
 <hr>
 <h1>Soul and Body I</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Huru, ðæs behofað      hæleða æghwylc <br>
 þæt he his sawle <strong>sið</strong>      sylfa geþence, <br>
 hu þæt bið deoplic      þonne se deað cymeð, <br>
 asyndreð þa sybbe      þe ær samod wæron, <br>
 </dd>
 <dt>5</dt>
 <dd>
 lic ond sawle!      Lang bið syððan <br>
 þæt se gast nimeð      æt gode sylfum <br>
 swa wite swa wuldor,      swa him on worulde ær <br>
 efne þæt eorðfæt      ær geworhte. <br>
 Sceal se gast cuman      geohðum hremig, <br>
 </dd>
 <dt>10</dt>
 <dd>
 symble ymbe seofon niht      sawle findan <br>
 þone lichoman      þe hie ær lange wæg, <br>
 þreo hund wintra,      butan ær þeodcyning, <br>
 ælmihtig god,      ende worulde <br>
 wyrcan wille,      weoruda dryhten. <br>
 </dd>
 <dt>15</dt>
 <dd>
 Cleopað þonne swa cearful      cealdan reorde, <br>
 spreceð grimlice      se gast to þam duste: <br>
 "Hwæt, druh ðu dreorega,      to hwan drehtest ðu me, <br>
 eorðan fulnes      eal forwisnad, <br>
 lames gelicnes!      Lyt ðu gemundest <br>
 </dd>
 <dt>20</dt>
 <dd>
 to hwan þinre sawle þing      siðþan wurde, <br>
 syððan of lichoman      læded wære! <br>
 Hwæt, wite <strong>ðu</strong> me, weriga!      Hwæt, ðu huru wyrma gyfl <br>
 lyt geþohtest,      þa ðu lustgryrum eallum <br>
 ful <strong>geeodest,</strong>      hu ðu on eorðan scealt <br>
 </dd>
 <dt>25</dt>
 <dd>
 wyrmum to wiste!      Hwæt, ðu on worulde ær <br>
 lyt geþohtest      hu þis is þus lang hider! <br>
 Hwæt, þe la engel      ufan of roderum <br>
 sawle onsende      þurh his sylfes hand, <br>
 meotod ælmihtig,      of his mægenþrymme, <br>
 </dd>
 <dt>30</dt>
 <dd>
 ond þe gebohte      blode þy halgan, <br>
 ond þu me mid þy heardan      hungre gebunde <br>
 ond gehæftnedest      helle witum! <br>
 Eardode ic þe on innan.      Ne meahte ic ðe of cuman, <br>
 flæsce befangen,      ond me fyrenlustas <br>
 </dd>
 <dt>35</dt>
 <dd>
 þine geþrungon.      þæt me þuhte ful oft <br>
 þæt hit <strong>wære</strong> <em>XXX</em>      þusend wintra <br>
 to þinum deaðdæge.      A ic uncres gedales onbad <br>
 earfoðlice.      Nis nu huru se ende to <strong>god!</strong> <br>
 Wære þu þe wiste wlanc      ond wines sæd, <br>
 </dd>
 <dt>40</dt>
 <dd>
 þrymful þunedest,      ond <strong>ic</strong> ofþyrsted wæs <br>
 godes lichoman,      gastes drynces. <br>
 Forðan þu ne hogodest      her on life, <br>
 syððan ic ðe on worulde      wunian sceolde, <br>
 þæt ðu wære þurh flæsc      ond þurh fyrenlustas <br>
 </dd>
 <dt>45</dt>
 <dd>
 strange gestryned      ond gestaðolod þurh me, <br>
 ond ic wæs gast on ðe      fram gode sended. <br>
 Næfre ðu me <strong>wið</strong> swa heardum      helle witum <br>
 ne generedest      þurh þinra <strong>nieda</strong> lust. <br>
 Scealt ðu minra gesynta      sceame þrowian <br>
 </dd>
 <dt>50</dt>
 <dd>
 on ðam myclan dæge      þonne eall manna cynn <br>
 se <strong>ancenneda</strong>      ealle gesamnað. <br>
 Ne eart ðu þon leofra      nænigum lifigendra <br>
 men to gemæccan,      ne meder ne fæder <br>
 ne nænigum gesybban,      þonne se swearta hrefen, <br>
 </dd>
 <dt>55</dt>
 <dd>
 syððan ic ana of ðe      ut siðode <br>
 þurh þæs sylfes hand      þe ic ær onsended wæs. <br>
 Ne <strong>magon</strong> þe nu heonon adon      hyrsta <strong>þa</strong> readan <br>
 ne gold ne seolfor      ne þinra goda nan, <br>
 ne þinre bryde beag      ne þin <strong>boldwela,</strong> <br>
 </dd>
 <dt>60</dt>
 <dd>
 ne nan þara goda      þe ðu iu ahtest, <br>
 ac her sceolon onbidan      ban bereafod, <br>
 besliten synum,      ond þe þin sawl sceal <br>
 minum <strong>unwillum</strong>      oft gesecan, <br>
 wemman þe mid wordum,      swa ðu worhtest to me. <br>
 </dd>
 <dt>65</dt>
 <dd>
 Eart ðu nu dumb ond deaf,      ne synt þine dreamas awiht. <br>
 Sceal ic ðe nihtes swa þeah      nede gesecan, <br>
 synnum gesargod,      ond eft sona fram þe <br>
 hweorfan on hancred,      þonne halige men <br>
 lifiendum gode      lofsang doð, <br>
 </dd>
 <dt>70</dt>
 <dd>
 secan þa hamas      þe ðu me her scrife, <br>
 ond þa arleasan      eardungstowe, <br>
 ond þe sculon her moldwyrmas      manige ceowan, <br>
 slitan sarlice      swearte wihta, <br>
 gifre ond grædige.      Ne synt þine æhta awihte <br>
 </dd>
 <dt>75</dt>
 <dd>
 þe ðu her on moldan      mannum eowdest. <br>
 Forðan þe wære selre      swiðe mycle <br>
 þonne þe wæron ealle      eorðan speda, <br>
 (butan þu hie gedælde      dryhtne sylfum), <br>
 þær ðu wurde æt frymðe fugel      oððe fisc on sæ, <br>
 </dd>
 <dt>80</dt>
 <dd>
 oððe on eorðan neat      ætes tilode, <br>
 feldgangende      feoh butan snyttro, <br>
 oððe on westenne      <strong>wildra</strong> deora <br>
 þæt wyrreste,      þær swa god wolde, <br>
 ge þeah ðu wære      <strong>wyrma</strong> cynna <br>
 </dd>
 <dt>85</dt>
 <dd>
 þæt grimmeste,      þær swa god wolde, <br>
 þonne ðu æfre on moldan      man gewurde <br>
 oððe æfre fulwihte      onfon sceolde. <br>
 þonne ðu for unc bæm      andwyrdan scealt <br>
 on ðam miclan dæge,      þonne mannum beoð <br>
 </dd>
 <dt>90</dt>
 <dd>
 wunda onwrigene,      þa ðe on worulde ær <br>
 fyrenfulle men      fyrn geworhton, <br>
 ðonne wyle dryhten sylf      dæda gehyran <br>
 hæleða gehwylces,      heofena scippend, <br>
 æt ealra manna gehwæs      muðes reorde <br>
 </dd>
 <dt>95</dt>
 <dd>
 wunde wiðerlean.      Ac hwæt wylt ðu þær <br>
 on þam domdæge      dryhtne secgan? <br>
 þonne ne bið nan na to þæs lytel lið      on lime aweaxen, <br>
 þæt ðu ne scyle for anra      gehwylcum onsundrum <br>
 riht agildan,      þonne reðe bið <br>
 </dd>
 <dt>100</dt>
 <dd>
 dryhten æt þam dome.      Ac hwæt do wyt unc? <br>
 Sculon wit þonne eft ætsomne      siððan brucan <br>
 swylcra yrmða,      swa ðu unc her ær scrife!" <br>
 Fyrnað þus þæt flæschord,      sceall þonne feran onweg, <br>
 secan hellegrund,      nallæs heofondreamas, <br>
 </dd>
 <dt>105</dt>
 <dd>
 dædum gedrefed.      <strong>Ligeð</strong> dust þær hit wæs, <br>
 ne mæg him ondsware      ænige gehatan, <br>
 geomrum gaste,      geoce oððe frofre. <br>
 Bið þæt heafod tohliden,      handa toliðode, <br>
 geaglas toginene,      goman toslitene, <br>
 </dd>
 <dt>110</dt>
 <dd>
 sina beoð asocene,      swyra becowen, <br>
 fingras tohrorene.      <br>
 Rib reafiað      reðe wyrmas, <br>
 beoð hira tungan totogenne      on tyn healfa <br>
 hungregum to frofre;      forþan hie ne magon huxlicum <br>
 </dd>
 <dt>115</dt>
 <dd>
 wordum wrixlian      wið þone werian gast. <br>
 Gifer hatte se wyrm,      þe þa eaglas beoð <br>
 nædle scearpran.      Se genydde <strong>to</strong> <br>
 ærest eallra      on þam eorðscræfe, <br>
 þæt he þa tungan totyhð      ond þa teð þurhsmyhð <br>
 </dd>
 <dt>120</dt>
 <dd>
 ond þa eagan þurheteð      ufan on þæt heafod <br>
 ond to ætwelan      oðrum gerymeð, <br>
 wyrmum to wiste,      þonne þæt werie <br>
 lic acolod bið      þæt <strong>he</strong> lange ær <br>
 werede mid wædum.      Bið þonne wyrma gifel, <br>
 </dd>
 <dt>125</dt>
 <dd>
 <strong>æt</strong> on eorþan.      þæt mæg æghwylcum <br>
 men to gemynde,      modsnotra gehwam! <br>
 ðonne bið hyhtlicre      þæt sio halige sawl <br>
 færeð to ðam flæsce,      frofre bewunden. <br>
 Bið þæt ærende      eadiglicre <br>
 </dd>
 <dt>130</dt>
 <dd>
 funden on ferhðe.      Mid gefean seceð <br>
 lustum þæt lamfæt      þæt hie ær lange wæg. <br>
 þonne þa gastas      gode word <strong>sprecað,</strong> <br>
 snottre, sigefæste,      ond þus soðlice <br>
 þone lichoman      lustum gretaþ: <br>
 </dd>
 <dt>135</dt>
 <dd>
 "Wine leofesta,      <strong>þeah</strong> <strong>ðe</strong> wyrmas gyt <br>
 gifre gretaþ,      nu is þin gast cumen, <br>
 fægere gefrætewod,      of mines fæder rice, <br>
 <strong>arum</strong> bewunden.      Eala, min dryhten, <br>
 þær ic þe moste      mid me lædan, <br>
 </dd>
 <dt>140</dt>
 <dd>
 þæt wyt englas      ealle gesawon, <br>
 heofona wuldor,      swylc swa ðu me ær her scrife! <br>
 Fæstest ðu on foldan      ond gefyldest me <br>
 godes lichoman,      gastes drynces. <br>
 Wære ðu on wædle,      sealdest me wilna geniht. <br>
 </dd>
 <dt>145</dt>
 <dd>
 Forðan ðu ne þearft sceamian,      þonne sceadene beoþ <br>
 þa synfullan      ond þa soðfæstan <br>
 on þam mæran dæge,      þæs ðu me geafe, <br>
 ne ðe hreowan þearf      her on life <br>
 ealles swa mycles      swa ðu me sealdest <br>
 </dd>
 <dt>150</dt>
 <dd>
 on gemotstede      manna ond engla. <br>
 Bygdest ðu þe for hæleðum      ond ahofe me on ecne dream. <br>
 Forþan me a langaþ,      leofost manna, <br>
 on minum hige hearde,      þæs þe ic þe on þyssum hynðum wat <br>
 wyrmum to wiste,      ac þæt wolde god, <br>
 </dd>
 <dt>155</dt>
 <dd>
 þæt þu æfre þus laðlic      legerbed cure. <br>
 Wolde ic þe ðonne secgan      þæt ðu ne sorgode, <br>
 forðan wyt bioð gegæderode      æt godes dome. <br>
 Moton wyt þonne ætsomne      syþan brucan <br>
 ond unc on heofonum      heahþungene beon. <br>
 </dd>
 <dt>160</dt>
 <dd>
 Ne þurfon wyt beon cearie      æt cyme dryhtnes, <br>
 ne þære andsware      yfele habban <br>
 sorge in <strong>hreðre,</strong>      ac wyt sylfe magon <br>
 æt ðam dome þær      dædum agilpan, <br>
 hwylce earnunga      uncre wæron. <br>
 </dd>
 <dt>165</dt>
 <dd>
 Wat ic þæt þu wære      on woruldrice <br>
 geþungen þrymlice      þysses" <br>
 </dd>
 </dl>
 </body>