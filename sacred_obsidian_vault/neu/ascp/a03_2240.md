<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_2239.htm">Previous</a> 
 <a href="a03_2241.htm">Next</a> 
 </center>
 <hr>
 <h1>Riddle 40</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ece is se scyppend,      se þas eorþan nu <br>
 wreðstuþum <strong>wealdeð</strong>      ond þas world healdeð. <br>
 <strong>Rice</strong> is se reccend      ond on ryht cyning <br>
 ealra anwalda,      eorþan ond heofones, <br>
 </dd>
 <dt>5</dt>
 <dd>
 healdeð ond wealdeð,      swa he ymb þas utan hweorfeð. <br>
 He mec wrætlice      worhte æt frymþe, <br>
 þa he þisne ymbhwyrft      ærest sette, <br>
 heht mec wæccende      wunian longe, <br>
 þæt ic ne slepe      siþþan æfre, <br>
 </dd>
 <dt>10</dt>
 <dd>
 ond mec semninga      slæp ofergongeþ, <br>
 beoð eagan min      ofestum betyned. <br>
 þisne middangeard      meahtig dryhten <br>
 mid his onwalde      æghwær styreð; <br>
 swa ic mid waldendes      worde ealne <br>
 </dd>
 <dt>15</dt>
 <dd>
 þisne ymbhwyrft      utan ymbclyppe. <br>
 Ic eom to þon bleað,      þæt mec bealdlice mæg <br>
 gearu gongende      grima abregan, <br>
 ond eofore eom      æghwær cenra, <br>
 þonne he gebolgen      bidsteal giefeð; <br>
 </dd>
 <dt>20</dt>
 <dd>
 ne mæg mec oferswiþan      segnberendra <br>
 ænig ofer eorþan,      nymþe se ana god <br>
 se þisne hean heofon      healdeþ ond wealdeþ. <br>
 Ic eom on stence      strengre <strong>micle</strong> <br>
 þonne ricels      oþþe rose sy, <br>
 </dd>
 <dt>25</dt>
 <dd>
      on eorþan tyrf <br>
 wynlic weaxeð;      ic eom wræstre þonne heo. <br>
 þeah þe lilie sy      leof moncynne, <br>
 beorht on blostman,      ic eom betre þonne heo; <br>
 swylce ic nardes stenc      nyde oferswiþe <br>
 </dd>
 <dt>30</dt>
 <dd>
 mid minre swetnesse      symle æghwær, <br>
 ond ic fulre eom      þonne þis fen swearte <br>
 þæt her yfle      adelan stinceð. <br>
 Eal ic under heofones      hwearfte recce, <br>
 swa me leof fæder      lærde æt frymþe, <br>
 </dd>
 <dt>35</dt>
 <dd>
 þæt ic þa mid ryhte      reccan moste <br>
 þicce ond þynne;      þinga gehwylces <br>
 onlicnesse      æghwær healde. <br>
 Hyrre ic eom heofone,      hateþ mec heahcyning <br>
 his deagol þing      dyre bihealdan; <br>
 </dd>
 <dt>40</dt>
 <dd>
 eac ic under eorþan      eal sceawige <br>
 wom wraðscrafu      wraþra gæsta. <br>
 Ic eom micle yldra      þonne ymbhwyrft <strong>þes</strong> <br>
 oþþe þes middangeard      meahte geweorþan, <br>
 ond ic giestron wæs      geong acenned <br>
 </dd>
 <dt>45</dt>
 <dd>
 mære to monnum      þurh minre modor hrif. <br>
 Ic eom fægerre      frætwum goldes, <br>
 þeah hit mon awerge      wirum utan; <br>
 ic eom wyrslicre      þonne þes wudu fula <br>
 oððe þis waroð      þe her aworpen ligeð. <br>
 </dd>
 <dt>50</dt>
 <dd>
 Ic eorþan eom      æghwær brædre, <br>
 ond widgielra      þonne þes wong grena; <br>
 folm mec mæg bifon      ond fingras þry <br>
 utan eaþe      ealle ymbclyppan. <br>
 Heardra ic eom ond caldra      þonne se hearda forst, <br>
 </dd>
 <dt>55</dt>
 <dd>
 hrim heorugrimma,      þonne he to hrusan cymeð; <br>
 <strong>ic</strong> <strong>eom</strong> Ulcanus      up irnendan <br>
 leohtan leoman      lege hatra. <br>
 Ic eom on goman      gena swetra <br>
 þonne þu beobread      blende mid hunige; <br>
 </dd>
 <dt>60</dt>
 <dd>
 swylce ic eom wraþre      þonne wermod sy, <br>
 <strong>þe</strong> her on hyrstum      heasewe stondeþ. <br>
 Ic mesan mæg      meahtelicor <br>
 ond efnetan      ealdum <strong>þyrse,</strong> <br>
 ond ic gesælig mæg      symle lifgan <br>
 </dd>
 <dt>65</dt>
 <dd>
 þeah ic ætes ne sy      æfre to feore. <br>
 Ic mæg fromlicor      fleogan þonne pernex <br>
 oþþe earn oþþe hafoc      æfre meahte; <br>
 nis zefferus,      se swifta wind, <br>
 þæt swa fromlice mæg      feran æghwær; <br>
 </dd>
 <dt>70</dt>
 <dd>
 me is snægl swiftra,      <strong>snelra</strong> regnwyrm <br>
 ond fenyce      fore hreþre; <br>
 <strong>is</strong> þæs gores sunu      gonge hrædra, <br>
 þone we wifel      wordum nemnað. <br>
 Hefigere ic eom micle      þonne se hara stan <br>
 </dd>
 <dt>75</dt>
 <dd>
 oþþe unlytel      leades clympre, <br>
 leohtre ic eom micle      þonne þes lytla wyrm <br>
 þe her on <strong>flode</strong> gæð      fotum dryge. <br>
 Flinte ic eom heardre      þe þis fyr drifeþ <br>
 of þissum strongan      style heardan, <br>
 </dd>
 <dt>80</dt>
 <dd>
 hnescre ic eom micle      halsrefeþre, <br>
 seo her on winde      wæweð on lyfte. <br>
 Ic eorþan eom      æghwær brædre <br>
 ond widgelra      þonne þes wong grena; <br>
 ic uttor <strong>eaþe</strong>      eal ymbwinde, <br>
 </dd>
 <dt>85</dt>
 <dd>
 wrætlice gewefen      wundorcræfte. <br>
 Nis under me      ænig oþer <br>
 wiht waldendre      on worldlife; <br>
 ic eom ufor      ealra gesceafta, <br>
 þara þe worhte      waldend user, <br>
 </dd>
 <dt>90</dt>
 <dd>
 se mec ana mæg      ecan meahtum, <br>
 geþeon þrymme,      þæt ic <strong>onþunian</strong> ne sceal. <br>
 Mara ic eom ond strengra      þonne se micla hwæl, <br>
 se þe garsecges      grund bihealdeð <br>
 sweartan syne;      ic eom swiþre þonne he, <br>
 </dd>
 <dt>95</dt>
 <dd>
 swylce ic eom on mægene      minum læsse <br>
 þonne se hondwyrm,      se þe hæleþa bearn, <br>
 secgas searoþoncle,      seaxe delfað. <br>
 Nu hafu ic in heafde      hwite loccas <br>
 wræste gewundne,      ac ic eom wide calu; <br>
 </dd>
 <dt>100</dt>
 <dd>
 ne ic breaga ne bruna      brucan moste, <br>
 ac mec bescyrede      scyppend eallum; <br>
 nu me wrætlice      weaxað on heafde <br>
 þæt me on gescyldrum      scinan motan <br>
 ful wrætlice      wundne loccas. <br>
 </dd>
 <dt>105</dt>
 <dd>
 Mara ic eom ond fættra      þonne amæsted swin, <br>
 bearg bellende,      <strong>þe</strong> on bocwuda, <br>
 won wrotende      wynnum lifde <br>
 þæt he      <br>
 </dd>
 </dl>
 </body>