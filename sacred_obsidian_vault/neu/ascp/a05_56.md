<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_55.htm">Previous</a> 
 <a href="a05_57.htm">Next</a> 
 </center>
 <hr>
 <h1>The Paris Psalter: Psalm 56</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Miltsa min, god,      and me milde weorð, <br>
 forþon min sawel on þe      swyðe getryweð, <br>
 and ic on fægerum scuan      fiðera ðinra <br>
 gewicie,      oðþæt gewite forð <br>
 </dd>
 <dt>5</dt>
 <dd>
 and unriht me      eall beglide. <br>
 Heonan ic cleopige      to heahgode <br>
 and to wealdendgode,      ðe me wel dyde. <br>
 He þa of heofenum      hider onsende <br>
 þe me alysde,      laþum wiðferede, <br>
 </dd>
 <dt>10</dt>
 <dd>
 sealde on edwit      þe me ær trædan. <br>
 Sende mihtig god      his milde gehigd <br>
 and his soðfæst mod      samod ætgædere, <br>
 and mine sawle      sona alysde <br>
 of leon hwelpum      reðe gemanan; <br>
 </dd>
 <dt>15</dt>
 <dd>
 wæs ic slæpende      sare gedrefed. <br>
 Synd me manna bearn      mihtigum toðum <br>
 wæpenstrælas,      þa me wundedon; <br>
 wæron hyra tungan getale      teonan gehwylcre <br>
 and to yfele gehwam      ungemet scearpe. <br>
 </dd>
 <dt>20</dt>
 <dd>
 Ahefe þe ofer heofenas,      halig drihten; <br>
 is wuldur ðin      wide and side <br>
 ofer ðas eorþan      ealle mære. <br>
 Fotum heo minum      fæcne grine <br>
 grame gearwodon,      and geornlice <br>
 </dd>
 <dt>25</dt>
 <dd>
 mine sawle      swyðe onbigdon. <br>
 Hi deopne seað      dulfon widne, <br>
 þær ic eagum      on locade, <br>
 and hi on ðone ylcan      eft gefeollan. <br>
 Gearo is min heorte      þæt ic gode cweme; <br>
 </dd>
 <dt>30</dt>
 <dd>
 gearo is min heorte      þæt ic gode swylce <br>
 sealmas singe,      soðword sprece. <br>
 Aris, wuldur min,      wynpsalterium, <br>
 and ic on ærmergene      eac arise <br>
 and min hearpe      herige drihten. <br>
 </dd>
 <dt>35</dt>
 <dd>
 Ic þe on folcum      frine drihten <br>
 ecne andete,      eac geond þeode <br>
 sealmas singe      swiðe geneahhige. <br>
 Forðon þin mildheortnes      is mycel wið heofenas, <br>
 is ðin soðfæstnes      swylce wið wolcnum. <br>
 </dd>
 <dt>40</dt>
 <dd>
 Ahafen þu eart ofer heofenas,      halig drihten; <br>
 is ofer ealle      eorðan <strong>swylce</strong> <br>
 þines wuldres wlite      wide and side. <br>
 </dd>
 </dl>
 </body>