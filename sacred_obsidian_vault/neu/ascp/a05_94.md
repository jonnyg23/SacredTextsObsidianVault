<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_93.htm">Previous</a> 
 <a href="a05_95.htm">Next</a> 
 </center>
 <hr>
 <h1>The Paris Psalter: Psalm 94</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Cumað nu togædere,      wutun cweman gode, <br>
 wynnum drihten      wealdend herigean, <br>
 urum hælende      hyldo gebeodan. <br>
 Wutun his ansyne      ærest secean, <br>
 </dd>
 <dt>5</dt>
 <dd>
 þæt we andettan      ure fyrene <br>
 and we sealmas him      singan mid wynne. <br>
 Forðon is se micla god      mihtig drihten <br>
 and se micla cynincg      ofer eall manna godu. <br>
 Forðon ne wiðdrifeð      drihten usser <br>
 </dd>
 <dt>10</dt>
 <dd>
 his agen folc      æfre æt þearfe; <br>
 he þas heahbeorgas      healdeð swylce. <br>
 Eac he sæs wealdeð      and he sette þone; <br>
 worhte his folme eac      foldan drige. <br>
 Cumað him fore      and cneow bigeað <br>
 </dd>
 <dt>15</dt>
 <dd>
 on ansyne      ures drihtnes, <br>
 and him wepan fore      ðe us worhte ær. <br>
 Forðon he is drihten god,      dema usser; <br>
 wærun we his fæle folc      and his fægere sceap, <br>
 þa <strong>he</strong> on his edisce      ær afedde. <br>
 </dd>
 <dt>20</dt>
 <dd>
 Gif ge to dæge      drihtnes stefne <br>
 holde gehyran,      næfre ge heortan geþanc <br>
 deorce forhyrden      drihtnes willan. <br>
 Swa on grimnesse      fyrn geara dydan <br>
 on þam wraðan dæge      and on westenne, <br>
 </dd>
 <dt>25</dt>
 <dd>
 þær min ðurh facen      fæderas eowre <br>
 þisse cneorisse      cunnedan georne, <br>
 þær hi cunnedan,      cuð ongeaton <br>
 and min sylfes weorc      gesawon mid eagum. <br>
 Nu ic feowertig      folce þyssum <br>
 </dd>
 <dt>30</dt>
 <dd>
 wintra rimes      wunade neah, <br>
 aa and symble cwæð      and eac swa oncneow, <br>
 þæt hi on heortan      hyge dysegedan. <br>
 Hi wegas mine      wihte ne oncneowan, <br>
 þæt ic ær on yrre      aðe benemde, <br>
 </dd>
 <dt>35</dt>
 <dd>
 gif hi on mine reste      ricene eodon. <br>
 </dd>
 </dl>
 </body>