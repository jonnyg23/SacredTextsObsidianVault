<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a13.htm">Previous</a> 
 <a href="a15.htm">Next</a> 
 </center>
 <hr>
 <h1>The Mologium</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Crist wæs acennyd,      cyninga wuldor, <br>
 on midne winter,      mære þeoden, <br>
 ece ælmihtig,      on þy eahteoðan dæg <br>
 Hælend gehaten,      heofonrices weard. <br>
 </dd>
 <dt>5</dt>
 <dd>
 Swa þa sylfan tiid      side herigeas, <br>
 folc unmæte,      habbað foreweard gear, <br>
 for þy se kalend us      cymeð geþincged <br>
 on þam ylcan dæge      us to tune, <br>
 forma monað;      hine folc mycel <br>
 </dd>
 <dt>10</dt>
 <dd>
 Ianuarius      gerum heton. <br>
 And þæs embe fif niht      þætte fulwihttiid <br>
 eces drihtnes      to us cymeð, <br>
 þæne twelfta dæg      tireadige, <br>
 hæleð heaðurofe,      hatað on Brytene, <br>
 </dd>
 <dt>15</dt>
 <dd>
 in foldan her.      Swylce emb feower wucan <br>
 þætte Solmonað      sigeð to tune <br>
 butan twam nihtum,      swa hit getealdon geo, <br>
 Februarius fær,      frode gesiþas, <br>
 ealde ægleawe.      And þæs embe ane niht <br>
 </dd>
 <dt>20</dt>
 <dd>
 þæt we Marian      mæssan healdað, <br>
 cyninges modor,      forþan heo Crist on þam dæge, <br>
 bearn wealdendes,      brohte to temple. <br>
 ðænne þæs emb fif niht      þæt afered byð <br>
 winter of wicum,      and se wigend þa <br>
 </dd>
 <dt>25</dt>
 <dd>
 æfter seofentynum      <strong>swylt</strong> þrowade <br>
 nihtgerimes,      nergendes þegen, <br>
 Mathias mære,      mine gefræge, <br>
 þæs þe lencten on tun      geliden hæfde, <br>
 werum to wicum.      Swylce eac is wide cuð <br>
 </dd>
 <dt>30</dt>
 <dd>
 ymb <em>III</em> and twa      þeodum gewelhwær <br>
 his cyme kalend      ceorlum and eorlum <br>
 (butan þænne bises      geboden weorðe <br>
 feorðan geare;      þænne he furðor cymeð <br>
 ufor anre niht      us to tune), <br>
 </dd>
 <dt>35</dt>
 <dd>
 hrime gehyrsted      hagolscurum færð <br>
 geond middangeard      Martius reðe, <br>
 Hlyda healic.      ðænne se halga þæs <br>
 emb <em>XI</em> niht      æþele scynde <br>
 Gregorius      in godes wære, <br>
 </dd>
 <dt>40</dt>
 <dd>
 breme in Brytene.      Swylce Benedictus <br>
 embe nigon niht þæs      nergend sohte, <br>
 heard and higestrang,      þæne heriað wel <br>
 in gewritum wise,      wealdendes þeow <br>
 rincas regolfæste.      Swylce eac rimcræftige <br>
 </dd>
 <dt>45</dt>
 <dd>
 on þa ylcan tiid      emniht healdað, <br>
 forðan wealdend god      worhte æt frymðe <br>
 on þy sylfan dæge      sunnan and monan. <br>
 Hwæt, ymb feower niht      fæder onsende, <br>
 þæs þe emnihte      eorlas healdað, <br>
 </dd>
 <dt>50</dt>
 <dd>
 heahengel his,      se hælo abead <br>
 Marian mycle,      þæt heo meotod sceolde <br>
 cennan, kyninga betst,      swa hit gecyðed wearð <br>
 geond middangeard;      wæs þæt mære wyrd, <br>
 folcum gefræge!      Swylce emb feower and þreo <br>
 </dd>
 <dt>55</dt>
 <dd>
 nihtgerimes,      þætte nergend sent <br>
 Aprelis monað,      on þam oftust cymð <br>
 seo mære tiid      mannum to frofre, <br>
 drihtnes ærist;      þænne dream gerist <br>
 wel wide gehwær,      swa se witega sang: <br>
 </dd>
 <dt>60</dt>
 <dd>
 "þis is se dæg      þæne drihten us <br>
 wisfæst worhte,      wera cneorissum, <br>
 eallum eorðwarum      eadigum to blisse." <br>
 Ne magon we þa tide      be getale healdan <br>
 dagena rimes,      ne drihtnes stige <br>
 </dd>
 <dt>65</dt>
 <dd>
 on heofenas up,      forþan <strong>þe</strong> hwearfað aa <br>
 wisra gewyrdum,      ac sceal wintrum frod <br>
 on circule      cræfte findan <br>
 halige dagas.      Sculan we hwæðere gyt <br>
 martira gemynd      ma areccan, <br>
 </dd>
 <dt>70</dt>
 <dd>
 wrecan wordum forð,      wisse gesingan, <br>
 þæt embe nihgontyne      niht <strong>and</strong> <strong>fifum,</strong> <br>
 þæs þe Eastermonað      to us cymeð, <br>
 þæt man reliquias      ræran onginneð, <br>
 halige gehyrste;      þæt is healic dæg, <br>
 </dd>
 <dt>75</dt>
 <dd>
 bentiid bremu.      Swylce in burh raþe <br>
 <strong>embe</strong> <strong>siex</strong> <strong>niht</strong> <strong>þæs,</strong>      smicere on gearwum, <br>
 wudum and wyrtum      cymeð wlitig scriðan <br>
 <strong>þrymilce</strong> on tun,      þearfe bringeð <br>
 Maius micle      geond menigeo gehwær. <br>
 </dd>
 <dt>80</dt>
 <dd>
 Swa þi ylcan dæge      æþele geferan, <br>
 Philippus and Iacob,      feorh agefan, <br>
 modige magoþegnas      for meotudes lufan. <br>
 And þæs embe twa niht      þætte tæhte god <br>
 Elenan eadigre      æþelust beama, <br>
 </dd>
 <dt>85</dt>
 <dd>
 on þam þrowode      þeoden engla <br>
 for manna lufan,      meotud on galgan <br>
 be fæder leafe.      Swylce ymb fyrst wucan <br>
 butan anre niht      þætte yldum bringð <br>
 sigelbeorhte dagas      sumor to tune, <br>
 </dd>
 <dt>90</dt>
 <dd>
 wearme gewyderu.      þænne wangas hraðe <br>
 blostmum blowað,      swylce blis astihð <br>
 geond middangeard      manigra hada <br>
 cwicera cynna,      cyninge lof secgað <br>
 mænifealdlice,      mærne bremað, <br>
 </dd>
 <dt>95</dt>
 <dd>
 ælmihtigne.      þæs emb eahta and nigon <br>
 dogera rimes      þætte drihten nam <br>
 in oðer leoht      Agustinus, <br>
 bliðne on breostum,      þæs þe he on Brytene her <br>
 eaðmode him      eorlas funde <br>
 </dd>
 <dt>100</dt>
 <dd>
 to godes willan,      swa him se gleawa bebead <br>
 Gregorius.      Ne hyrde ic guman a <strong>fyrn</strong> <br>
 ænigne ær      æfre bringan <br>
 ofer sealtne mere      selran lare, <br>
 bisceop bremran.      Nu on Brytene rest <br>
 </dd>
 <dt>105</dt>
 <dd>
 on Cantwarum      cynestole neah, <br>
 mynstre mærum.      þænne monað bringð <br>
 ymb twa and <strong>feower</strong>      tiida lange <br>
 ærra Liða      us to tune, <br>
 Iunius on geard,      on þam gim astihð <br>
 </dd>
 <dt>110</dt>
 <dd>
 on heofenas up      hyhst on geare, <br>
 tungla torhtust,      and of tille agrynt, <br>
 to sete sigeð.      Wyle syððan leng <br>
 grund behealdan      and gangan lator <br>
 ofer foldan wang      fægerust leohta, <br>
 </dd>
 <dt>115</dt>
 <dd>
 woruldgesceafta.      þænne wuldres þegn <br>
 ymb þreotyne,      þeodnes dyrling, <br>
 Iohannes in geardagan      wearð acenned, <br>
 tyn nihtum eac;      we þa tiid healdað <br>
 on midne sumor      mycles on æþelum. <br>
 </dd>
 <dt>120</dt>
 <dd>
 Wide is geweorðod,      swa þæt wel gerist, <br>
 haligra tid      geond hæleða bearn, <br>
 Petrus and Paulus.      Hwæt, þa apostolas, <br>
 þeodenholde,      þrowedon on Rome <br>
 ofer midne sumor,      miccle gewisse, <br>
 </dd>
 <dt>125</dt>
 <dd>
 furðor fif nihtum,      folcbealo þrealic, <br>
 mærne martyrdom;      hæfdon mænige ær <br>
 wundra geworhte      geond wærþeoda, <br>
 swylce hi æfter þam      unrim fremedon <br>
 swutelra and gesynra      þurh sunu meotudes, <br>
 </dd>
 <dt>130</dt>
 <dd>
 ealdorþegnas.      þænne ædre cymð <br>
 emb twa niht þæs      tidlice us <br>
 Iulius monað,      on þam Iacobus <br>
 ymb feower niht      feorh gesealde <br>
 <strong>ond</strong> twentigum,      trum in breostum, <br>
 </dd>
 <dt>135</dt>
 <dd>
 frod and fæstræd      folca lareow, <br>
 Zebedes afera.      And þæs symle scriþ <br>
 ymb seofon niht þæs      sumere gebrihted <br>
 Weodmonað on tun,      <strong>welhwær</strong> bringeð <br>
 Agustus      yrmenþeodum <br>
 </dd>
 <dt>140</dt>
 <dd>
 hlafmæssan dæg.      Swa þæs hærfest cymð <br>
 ymbe oðer swylc      butan anre wanan, <br>
 wlitig, wæstmum hladen;      wela byð geywed <br>
 fægere on foldan.      þænne forð gewat <br>
 ymb þreo niht þæs      þeodne getrywe <br>
 </dd>
 <dt>145</dt>
 <dd>
 þurh martyrdom,      mære diacon, <br>
 Laurentius,      hæfð nu lif wiðþan <br>
 mid wuldorfæder      weorca to leane. <br>
 Swylce þæs ymb fif niht      fægerust mægða, <br>
 wifa wuldor,      sohte weroda god <br>
 </dd>
 <dt>150</dt>
 <dd>
 for suna sibbe,      sigefæstne ham <br>
 <strong>on</strong> neorxnawange;      hæfde nergend þa <br>
 fægere fostorlean      fæmnan forgolden <br>
 ece to ealdre.      þænne ealling byð <br>
 ymb tyn niht þæs      tiid geweorðad <br>
 </dd>
 <dt>155</dt>
 <dd>
 Bartholomeus      in Brytene her, <br>
 <strong>wyrd</strong> welþungen.      Swylce eac wide byð <br>
 eorlum geypped      æþelinges deað <br>
 ymb feower niht,      se þe fægere iu <br>
 mid wætere oferwearp      wuldres cynebearn, <br>
 </dd>
 <dt>160</dt>
 <dd>
 wiga weorðlice.      Be him wealdend cwæð <br>
 þæt nan mærra man      geond middangeard <br>
 betux wife and were      wurde acenned. <br>
 Ond þæs ymbe þreo niht      geond þeoda feala <br>
 þætte Haligmonð,      heleþum geþinged, <br>
 </dd>
 <dt>165</dt>
 <dd>
 fereð to folce,      swa hit foregleawe, <br>
 ealde uþwitan,      æror fundan, <br>
 Septembres fær,      and þy seofoþan dæg <br>
 þæt acenned wearð      cwena selost, <br>
 drihtnes modor.      þænne dagena worn <br>
 </dd>
 <dt>170</dt>
 <dd>
 ymbe þreotyne      þegn unforcuð, <br>
 godspelles gleaw,      gast onsende <br>
 Matheus his      to metodsceafte, <br>
 in ecne gefean.      þænne ealling cymð <br>
 ymb þreo niht þæs      þeodum wide <br>
 </dd>
 <dt>175</dt>
 <dd>
 emnihtes dæg,      ylda bearnum. <br>
 Hwæt, we weorðiað      wide geond eorðan <br>
 heahengles tiid      on hærfeste, <br>
 Michaheles,      swa þæt menigo wat, <br>
 fif nihtum ufor      þæs þe folcum byð, <br>
 </dd>
 <dt>180</dt>
 <dd>
 eorlum geywed      emnihtes dæg. <br>
 And þæs embe twa niht      þæt se teoða monð <br>
 on folc fereð,      frode geþeahte, <br>
 October on tun      us to genihte, <br>
 Winterfylleð,      swa hine wide <strong>cigað</strong> <br>
 </dd>
 <dt>185</dt>
 <dd>
 igbuende      Engle and Seaxe, <br>
 weras mid wifum.      Swylce wigena tiid <br>
 ymb twentig þæs      twegra healdað <br>
 and <strong>seofon</strong> nihtum      samod ætgædere <br>
 on anne dæg.      We þa æþelingas <br>
 </dd>
 <dt>190</dt>
 <dd>
 fyrn gefrunan      þæt hy foremære, <br>
 Simon and Iudas,      symble wæron, <br>
 drihtne dyre;      forþon hi dom hlutan, <br>
 eadigne upweg.      And þæs ofstum bringð <br>
 embe feower niht,      folce genihtsum, <br>
 </dd>
 <dt>195</dt>
 <dd>
 Blotmonað on tun,      beornum to wiste, <br>
 Nouembris,      niða bearnum <br>
 eadignesse,      swa nan oðer na deð <br>
 monað maran      miltse drihtnes. <br>
 And þy ylcan dæge      ealra we healdað <br>
 </dd>
 <dt>200</dt>
 <dd>
 sancta symbel      þara þe sið oððe ær <br>
 worhtan in worulde      willan drihtnes. <br>
 Syþþan wintres dæg      wide gangeð <br>
 on syx nihtum,      sigelbeortne genimð <br>
 hærfest mid herige      hrimes and snawes, <br>
 </dd>
 <dt>205</dt>
 <dd>
 forste gefeterad,      be frean hæse, <br>
 þæt us wunian ne <strong>moton</strong>      wangas grene, <br>
 foldan frætuwe.      þæs ymb feower niht <br>
 þætte Martinus      mære geleorde, <br>
 wer womma leas      wealdend sohte, <br>
 </dd>
 <dt>210</dt>
 <dd>
 upengla weard.      þænne embe eahta niht <br>
 and feowerum      þætte fan gode <br>
 besenctun on sægrund      sigefæstne wer, <br>
 on brime haran,      þe iu beorna <strong>fela</strong> <br>
 Clementes oft      clypiað to þearfe. <br>
 </dd>
 <dt>215</dt>
 <dd>
 And þæs embe seofon niht,      sigedrihtne <strong>leof,</strong> <br>
 æþele Andreas      up on roderum <br>
 his gast ageaf      on godes wære, <br>
 fus on forðweg.      þænne folcum bringð <br>
 morgen to mannum      monað to tune, <br>
 </dd>
 <dt>220</dt>
 <dd>
 Decembris      drihta bearnum, <br>
 ærra Iula.      Swylce emb eahta and twelf <br>
 nihtgerimes      þætte nergend sylf <br>
 þristhydigum      Thomase forgeaf <br>
 wið earfeðum      ece rice, <br>
 </dd>
 <dt>225</dt>
 <dd>
 bealdum beornwigan      bletsunga his. <br>
 þænne emb feower niht      þætte fæder engla <br>
 his sunu sende      on þas sidan gesceaft <br>
 folcum to frofre.      Nu ge findan magon <br>
 haligra <strong>tiida</strong>      þe man healdan sceal, <br>
 </dd>
 <dt>230</dt>
 <dd>
 swa bebugeð gebod      geond Brytenricu <br>
 Sexna kyninges      on þas sylfan tiid. <br>
 </dd>
 </dl>
 </body>