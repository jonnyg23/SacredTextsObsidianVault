<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_19.htm">Previous</a> 
 <a href="a03_21.htm">Next</a> 
 </center>
 <hr>
 <h1>Deor</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Welund him be wurman      wræces cunnade, <br>
 anhydig eorl      earfoþa dreag, <br>
 hæfde him to gesiþþe      sorge ond longaþ, <br>
 wintercealde wræce;      wean oft onfond, <br>
 </dd>
 <dt>5</dt>
 <dd>
 siþþan hine Niðhad on      nede legde, <br>
 swoncre seonobende      on syllan monn. <br>
 þæs ofereode,      þisses swa mæg! <br>
 Beadohilde ne wæs      hyre broþra deaþ <br>
 on sefan swa sar      swa hyre sylfre þing, <br>
 </dd>
 <dt>10</dt>
 <dd>
 þæt heo gearolice      ongieten hæfde <br>
 þæt heo eacen wæs;      æfre ne meahte <br>
 þriste geþencan,      hu ymb þæt sceolde. <br>
 þæs ofereode,      þisses swa mæg! <br>
 We þæt Mæðhilde      monge gefrugnon <br>
 </dd>
 <dt>15</dt>
 <dd>
 wurdon grundlease      Geates frige, <br>
 þæt hi seo sorglufu      slæp ealle binom. <br>
 þæs ofereode,      þisses swa mæg! <br>
 ðeodric ahte      þritig wintra <br>
 Mæringa burg;      þæt wæs monegum cuþ. <br>
 </dd>
 <dt>20</dt>
 <dd>
 þæs ofereode,      þisses swa mæg! <br>
 We geascodan      Eormanrices <br>
 wylfenne geþoht;      ahte wide folc <br>
 Gotena rices.      þæt wæs grim cyning. <br>
 Sæt secg monig      sorgum gebunden, <br>
 </dd>
 <dt>25</dt>
 <dd>
 wean on wenan,      wyscte geneahhe <br>
 þæt þæs cynerices      ofercumen wære. <br>
 þæs ofereode,      þisses swa mæg! <br>
 Siteð sorgcearig,      sælum bidæled, <br>
 on sefan sweorceð,      sylfum þinceð <br>
 </dd>
 <dt>30</dt>
 <dd>
 þæt sy endeleas      <strong>earfoða</strong> dæl. <br>
 Mæg þonne geþencan,      þæt geond þas woruld <br>
 witig dryhten      wendeþ geneahhe, <br>
 eorle monegum      are gesceawað, <br>
 wislicne blæd,      sumum weana dæl. <br>
 </dd>
 <dt>35</dt>
 <dd>
 þæt ic bi me sylfum      secgan wille, <br>
 þæt ic hwile wæs      Heodeninga scop, <br>
 dryhtne dyre.      Me wæs Deor noma. <br>
 Ahte ic fela wintra      folgað tilne, <br>
 holdne hlaford,      oþþæt Heorrenda nu, <br>
 </dd>
 <dt>40</dt>
 <dd>
 leoðcræftig monn      londryht geþah, <br>
 þæt me eorla hleo      ær gesealde. <br>
 þæs ofereode,      þisses swa mæg! <br>
 </dd>
 </dl>
 </body>