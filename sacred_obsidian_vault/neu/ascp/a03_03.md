<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_02.htm">Previous</a> 
 <a href="a03_04.htm">Next</a> 
 </center>
 <hr>
 <h1>Azarias</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Him þa Azarias      ingeþoncum <br>
 hleoþrede halig      þurh hatne lig, <br>
 dreag dædum georn,      dryhten herede, <br>
 wis in weorcum,      ond þas word acwæð: <br>
 </dd>
 <dt>5</dt>
 <dd>
 "Meotud allwihta,      þu eart meahtum swið <br>
 niþas to nerganne.      Is þin noma mære, <br>
 wlitig ond wuldorfæst      ofer werþeode. <br>
 Sindon þine domas      on dæda gehwam <br>
 soðe geswiðde      ond gesigefæste, <br>
 </dd>
 <dt>10</dt>
 <dd>
 eac <strong>þine</strong> willan      in woruldspedum <br>
 ryhte mid ræde.      Rodera waldend, <br>
 geoca us georne,      gæsta scyppend, <br>
 ond þurh hyldo help,      halig dryhten, <br>
 nu we þec for þearfum      ond for þreanydum <br>
 </dd>
 <dt>15</dt>
 <dd>
 ond fore eaðmedum      arena biddaþ, <br>
 lege bilegde.      We þæs lifgende <br>
 worhton in worulde,      eac þon wom dydon <br>
 yldran usse,      in oferhygdum <br>
 þin bibodu bræcon      burgsittende, <br>
 </dd>
 <dt>20</dt>
 <dd>
 had oferhogedon      halgan lifes. <br>
 Wurdon we towrecene      geond widne grund, <br>
 heapum tohworfne,      hylda lease; <br>
 wæs ure lif      geond londa fela <br>
 fracuð ond gefræge      foldbuendum. <br>
 </dd>
 <dt>25</dt>
 <dd>
 Nu þu usic bewræce      in þas wyrrestan <br>
 eorðcyninges      æhtgewealda, <br>
 in hæft heorogrimmes,      sceolon we þær hæþenra <br>
 þreanyd      <br>
      hæfdes <br>
 </dd>
 <dt>30</dt>
 <dd>
 to Abrahame      ond to Isace <br>
 ond Iacobe,      gæsta scyppend. <br>
 þu him gehete      þurh hleoþorcwidas <br>
 þæt þu hyra fromcynn      on fyrndagum <br>
 ycan wolde,      þæt hit æfter him <br>
 </dd>
 <dt>35</dt>
 <dd>
 on cyneryce      cenned wurde, <br>
 yced on eorþan,      þæt swa unrime, <br>
 had to hebban,      swa heofonsteorran <br>
 bugað bradne hwearft      oð brimflodas, <br>
 swa waroþa sond      ymb sealt wæter, <br>
 </dd>
 <dt>40</dt>
 <dd>
 yþe geond eargrund,      þæt swa unrime <br>
 ymb wintra hwearft      weorðan sceolde. <br>
 Fyl nu þa frumspræce,      þeah þe user fea lifgen, <br>
 wlitega þine wordcwidas      ond ðin wuldor us. <br>
 Gecyð cræft ond meaht,      nu þec Caldeas <br>
 </dd>
 <dt>45</dt>
 <dd>
 ond eac fela folca      gefregen habban <br>
 þæt þu ana eart      ece dryhten, <br>
 sigerof settend      ond soð meotod, <br>
 wuldres waldend      ond woruldsceafta." <br>
 Swa se halga wer      hergende wæs <br>
 </dd>
 <dt>50</dt>
 <dd>
 meotudes miltse,      ond his modsefan <br>
 rehte þurh reorde.      ða of roderum wearð <br>
 engel ælbeorhta      ufon onsended, <br>
 wlitescyne wer      in his wuldorhoman, <br>
 cwom him þa to are      ond to ealdornere <br>
 </dd>
 <dt>55</dt>
 <dd>
 þurh lufan ond þurh lisse.      Se þone lig tosceaf, <br>
 halig ond heofonbeorht,      hatan fyres, <br>
 þæt se bittra bryne      beorgan sceolde <br>
 for þæs engles ege      æfæstum þrim. <br>
 Tosweop ond toswengde      þurh swiðes meaht <br>
 </dd>
 <dt>60</dt>
 <dd>
 liges leoman,      swa hyra lice ne scod, <br>
 ac wæs in þam ofne,      þa se engel cwom, <br>
 windig ond wynsum,      wedere onlicust, <br>
 þonne on sumeres tid      sended weorþeð <br>
 dropena dreorung      mid dæges hwile. <br>
 </dd>
 <dt>65</dt>
 <dd>
 Se wæs in þam fire      for frean meahtum <br>
 halgum to helpe.      Wearð se hata lig <br>
 todrifen ond todwæsced,      þær þa dædhwatan <br>
 þry mid geþoncum      þeoden heredon, <br>
 bædon <strong>bletsian</strong>      bearn in worulde <br>
 </dd>
 <dt>70</dt>
 <dd>
 ealle gesceafte      ecne dryhten, <br>
 þeoda waldend.      Swa hi þry cwædon, <br>
 modum horsce,      þurh gemæne word: <br>
 "Bletsige þec,      bilwit fæder, <br>
 woruldsceafta wuldor      ond weorca gehwylc, <br>
 </dd>
 <dt>75</dt>
 <dd>
 heofonas ond englas      ond hluttor wæter, <br>
 ond eal mægen      eorþan gesceafta. <br>
 Bletsige þec, soðfæst cyning,      sunne ond <strong>mona,</strong> <br>
 leohte leoman,      lifgende god, <br>
 hædre ond hlutre      ond heofondreame <br>
 </dd>
 <dt>80</dt>
 <dd>
 wæstem weorðian.      Ful oft þu, wuldorcyning, <br>
 þurh lyft lætest      leodum to freme <br>
 mildne morgenren.      Monig sceal siþþan <br>
 wyrt onwæcnan,      eac þon wudubearwas <br>
 tanum tydrað.      Trymmað eorðwelan, <br>
 </dd>
 <dt>85</dt>
 <dd>
 hleoð ond hluttrað.      Næfre hlisan ah <br>
 meotud þan maran      þonne he wið monna bearn <br>
 wyrceð weldædum.      Wis bið se þe con <br>
 ongytan þone geocend,      þe us eall good syleð <br>
 þe we habbað      þenden we her beoð, <br>
 </dd>
 <dt>90</dt>
 <dd>
 ond us milde meotod      mare gehateð, <br>
 gif we geearniað,      elne willað, <br>
 ðonne feran sceal      þurh frean hæse <br>
 sundor anra gehwæs      sawl of lice. <br>
 Ond þec, god dryhten,      gæstas hergen, <br>
 </dd>
 <dt>95</dt>
 <dd>
 byrnende fyr      ond beorht sumor, <br>
 wearme wederdagas,      waldend manna, <br>
 frean on ferðe.      Fremest eorðwelan <br>
 þurh monigne had,      milde dryhten, <br>
 ond þec dæg ond niht,      domfæst cyning, <br>
 </dd>
 <dt>100</dt>
 <dd>
 lofigen ond <strong>lufigen,</strong>      <em>lux et tenebre</em>, <br>
 þe þas werþeoda      weardum healdað. <br>
 Deop dryhtnes bibod      drugon hi þæt longe. <br>
 Ond þec, Crist cyning,      ceolas weorðian, <br>
 fæder, forst ond snaw,      folca waldend, <br>
 </dd>
 <dt>105</dt>
 <dd>
 winterbitera weder      ond wolcna genipu, <br>
 ond þec liexende      ligetta hergen, <br>
 blace, breahtumhwate,      brytenrices weard, <br>
 dyrne dryhten.      A þin dom sy <br>
 god ond genge.      þu þæs geornlice <br>
 </dd>
 <dt>110</dt>
 <dd>
 wyrcest, wuldorcyning.      Wæstmum herge, <br>
 bletsien bledum,      ond þin blæd wese <br>
 a forð ece,      ælmihtig god. <br>
 Wesað ond weaxað      ealle werþeode, <br>
 lifgað bi þam lissum      þe us se leofa cyning, <br>
 </dd>
 <dt>115</dt>
 <dd>
 ece dryhten,      ær gesette <br>
 sinum bearnum to brice,      bremen dryhten. <br>
 Ond þec, halga god,      hea duna <br>
 geond middangeard      miltsum hergen, <br>
 fæger folde      ond fæder rice. <br>
 </dd>
 <dt>120</dt>
 <dd>
 Forðon waldend scop      wudige moras, <br>
 lofe leanige      leohtes hyrde. <br>
 Bletsige þec, soðfæst cyning,      sæs ond wætra <br>
 hea holmas,      haligne dryhten, <br>
 domlice deop wæter;      ond dryhtnes bibod <br>
 </dd>
 <dt>125</dt>
 <dd>
 geofonfloda gehwylc      georne bihealdeð, <br>
 þonne merestreamas      meotudes ræswum <br>
 wæter onwealcað.      Witon ealdgecynd <br>
 þæt ær gescop      ece dryhten <br>
 lagufloda bigong,      leohtes hyrde, <br>
 </dd>
 <dt>130</dt>
 <dd>
 on þam wuniað      widferende <br>
 siðe on sunde      seldlicra fela. <br>
 Bletsien þec þa ealle,      ece dryhten, <br>
 þurh þinne willan,      <strong>wuldorfæst</strong> cyning, <br>
 ond þec ealle æsprynge,      ece dryhten, <br>
 </dd>
 <dt>135</dt>
 <dd>
 heanne hergen.      Ful oft þu hluttor lætest <br>
 wæter wynlico      to woruldhyhte <br>
 of clife clænum.      þæt us se cyning gescop <br>
 monnum to miltse      ond to mægeneacan. <br>
 Bletsien þec,      bilwit fæder, <br>
 </dd>
 <dt>140</dt>
 <dd>
 fiscas ond fuglas,      felameahtigne, <br>
 ealle þa þe onhrerað      hreo wægas <br>
 on þam bradan brime,      bremen dryhten, <br>
 hergen haligne,      ond heofonfuglas, <br>
 þa þe lacende      geond lyft farað. <br>
 </dd>
 <dt>145</dt>
 <dd>
 Bletsien þec, dryhten,      deor ond nyten. <br>
 Meotud monna bearn      miltsum hergen <br>
 ond ecne god,      Israhela cynn. <br>
 Bletsien þe þine <strong>sacerdas,</strong>      <strong>soðfæst</strong> cyning, <br>
 milde mæsseras      mærne dryhten, <br>
 </dd>
 <dt>150</dt>
 <dd>
 ond þine <strong>þeowas,</strong>      ðeoda hyrde, <br>
 swylce haligra      hluttre saule, <br>
 ond, ece god,      eaðmodheorte. <br>
 Nu þec Ananias      ond Azarias <br>
 ond Misahel, meotud,      miltsum hergað. <br>
 </dd>
 <dt>155</dt>
 <dd>
 Nu we geonge þry      god bletsiað, <br>
 felameahtigne      fæder in heofonum, <br>
 þone soðan sunu      ond þone sigefæstan gæst. <br>
 Forþon us onsende      sigora waldend <br>
 engel to are,      se þe us bearg <br>
 </dd>
 <dt>160</dt>
 <dd>
 fyr ond feondas,      ond mid fiþrum bewreah <br>
 wið brynebrogan."      Breahtmum hwurfun <br>
 ymb þæt hate hus      hæðne leode, <br>
 ða þæt ongeaton      godes ondsacan <br>
 þæt hi ne meahtan,      ne meotod wolde, <br>
 </dd>
 <dt>165</dt>
 <dd>
 acwellan cnyhta æ,      ac hy Crist scilde. <br>
 Hwearf þa to healle,      swa he hraþost meahte, <br>
 eorl acolmod,      þæt he ofer his ealdre gestod. <br>
 Abead þa for þære duguðe      deop ærende, <br>
 haligra gehyld,      (hlyst wæs þær inne), <br>
 </dd>
 <dt>170</dt>
 <dd>
 gromhydig guma:      "þæt ic geare wiste, <br>
 þæt we <em>III</em> hæfdon,      þeoda <strong>wisa,</strong> <br>
 geonge cniehtas,      for gæstlufan <br>
 gebunden to bæle      in byrnendes <br>
 fyres leoman.      Nu ic þær <em>IIII</em> men <br>
 </dd>
 <dt>175</dt>
 <dd>
 <strong>seo</strong> to <strong>soðe,</strong>      nales me sylfa gerad. <br>
 Hweorfað nu æfter heorðe,      nængum hat sceþeð, <br>
 ofnes æled,      ac him is engel mid, <br>
 hafað beorhtne blæd;      ne mæg him bryne sceþþan <br>
 wlitigne wuldorhoman."      ða þam wordum swealg <br>
 </dd>
 <dt>180</dt>
 <dd>
 brego Caldea,      gewat þa to þam bryne gongan <br>
 anhydig eorl,      þæt he ofer þam ade gestod. <br>
 Het þa of þam lige      lifgende bearn <br>
 Nabocodonossor      near ætgongan. <br>
 Ne forhogodon þæt þa halgan,      siþþan hi hwætmode <br>
 </dd>
 <dt>185</dt>
 <dd>
 woruldcyninges      weorn gehyrdon, <br>
 ac eodon of þam fyre,      feorh unwemme, <br>
 wuldre gewlitegad,      swa hyra wædum ne scod <br>
 gifre gleda <strong>nið,</strong>      ac hi mid gæstlufan <br>
 synne geswencton      ond gesigefæston, <br>
 </dd>
 <dt>190</dt>
 <dd>
 modum gleawe,      in monþeawum, <br>
 þurh foreþoncas      fyr gedygdon. <br>
 </dd>
 </dl>
 </body>