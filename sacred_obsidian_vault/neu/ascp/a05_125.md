<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_124.htm">Previous</a> 
 <a href="a05_126.htm">Next</a> 
 </center>
 <hr>
 <h1>The Paris Psalter: Psalm 125</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 þonne drihten wyle      gedon æfter, <br>
 þæt he of Sione      swære ahweorfe <br>
 hæftned hefige,      syððan we hraðe weorðað <br>
 afrefrede      fægere ealle. <br>
 </dd>
 <dt>5</dt>
 <dd>
 Sona beoð gefylde      mid gefean syþþan <br>
 muðas ure,      and we ma sprecað, <br>
 beoð ure tungan      teala wynsume. <br>
 þonne hi geond þeode      cweðað þriste; <br>
 æghwær hi gemiclade      mihtig drihten, <br>
 </dd>
 <dt>10</dt>
 <dd>
 þa he him wundur mid      worhte seldlic; <br>
 gemicla ðe swylce,      mihtig drihten, <br>
 þæt þu wundur mid us      wyrce mære, <br>
 and we bealde on þam      bliðe weorðan. <br>
 Gehweorf ure hæftned,      halig drihten, <br>
 </dd>
 <dt>15</dt>
 <dd>
 swa suðhealde      swiþe hlimman. <br>
 þa her on tornlicum      tearum sawað, <br>
 hi eft fægerum      gefean sniðað; <br>
 gangende and ferende      georne wepað <br>
 and heora sylfra sæd      sniðað æfter. <br>
 </dd>
 <dt>20</dt>
 <dd>
 Cumað þonne mid cumendum      cuðe mid blisse <br>
 and on heora sceafas berað,      swa hi gesamnedon. <br>
 </dd>
 </dl>
 </body>