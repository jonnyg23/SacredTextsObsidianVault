<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_28.htm">Previous</a> 
 <a href="a06_30.htm">Next</a> 
 </center>
 <hr>
 <h1>The Meters of Boethius: Meter 29</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Gif ðu nu wilnige      weorulddrihtnes <br>
 heane anwald      hlutre mode <br>
 ongitan <strong>giorne,</strong>      gem almægene <br>
 heofones tunglu,      hu hi him healdað betwuh <br>
 </dd>
 <dt>5</dt>
 <dd>
 sibbe singale,      dydon swa lange. <br>
 Swa hi gewenede      wuldres aldor <br>
 æt frumsceafte      þæt sio fyrene <strong>ne</strong> mot <br>
 sunne gesecan      snawcealdes weg, <br>
 <strong>monan</strong> gemæro.      Hwæt, ða mæran tungl <br>
 </dd>
 <dt>10</dt>
 <dd>
 auðer oðres rene      a ne gehrineð <br>
 ær þæm þæt oðer      of gewiteð. <br>
 Ne huru se stiorra      gestigan wile <br>
 westdæl wolcna,      þone wise men <br>
 Ursa nemnað;      ealle stiorran <br>
 </dd>
 <dt>15</dt>
 <dd>
 sigað æfter sunnan      samod mid rodere <br>
 under eorðan grund,      he ana stent. <br>
 Nis þæt nan wundor;      he is wundrum <strong>fæst,</strong> <br>
 upende neah      eaxe ðæs roderes. <br>
 ðonne is an steorra      ofer oðre beorht, <br>
 </dd>
 <dt>20</dt>
 <dd>
 cymeð eastan up      ær þonne sunne; <br>
 þone monna bearn      morgenstiorra <br>
 hatað under heofonum,      forðæm he hæleþum dæg <br>
 bodað æfter burgum,      brengeð æfter <br>
 swegeltorht sunne      samad eallum dæg. <br>
 </dd>
 <dt>25</dt>
 <dd>
 Is se forrynel      fæger and sciene, <br>
 cymeð eastan up      ær for sunnan <br>
 and eft æfter sunnan      on setl glideð, <br>
 west under weorulde.      Werðioda his <br>
 noman onwendað      þonne niht cymeð, <br>
 </dd>
 <dt>30</dt>
 <dd>
 hatað hine ealle      æfenstiorra. <br>
 Se bið þære sunnan swiftra;      siððan hi on setl gewitað, <br>
 ofirneð <strong>þæt</strong> æþele tungol,      oðþæt he be eastan weorðeð <br>
 eldum oðewed      ær þonne sunne. <br>
 Habbað æðele tungol      emne gedæled <br>
 </dd>
 <dt>35</dt>
 <dd>
 dæg and nihte      drihtnes meahtum, <br>
 sunna and <strong>mona,</strong>      swiðe geþwære, <br>
 swa him æt frymþe      fæder getiohhode. <br>
 Ne þearft þu no wenan      þæt ða wlitegan tungl <br>
 ðæs þeowdomes      aðroten weorðe <br>
 </dd>
 <dt>40</dt>
 <dd>
 ær domes dæge;      deð siððan ymbe <br>
 moncynnes fruma      swa him gemet þinceð, <br>
 forðon hi be healfe      heofones þisses <br>
 on ane ne læt      ælmihtig god, <br>
 þy læs hi oðra fordyden      æþela gesceafta, <br>
 </dd>
 <dt>45</dt>
 <dd>
 ac se eca god      ealla gemetgað <br>
 sida gesceafta,      softa geþwerað. <br>
 Hwilum ðæt drige      drifð þone wætan, <br>
 hwylum <strong>he</strong> gemengeð,      metodes cræfte, <br>
 cile wið hæto;      hwilum cerreð eft <br>
 </dd>
 <dt>50</dt>
 <dd>
 on uprodor      ælbeorhta leg, <br>
 leoht <strong>on</strong> lyfte;      ligeð him behindan <br>
 hefig hrusan dæl,      þeah hit hwilan ær <br>
 eorðe sio cealde      oninnan hire <br>
 heold and hydde      haliges meahtum. <br>
 </dd>
 <dt>55</dt>
 <dd>
 Be þæs cyninges gebode      cymeð geara <strong>gehwæt,</strong> <br>
 eorðe bringeð      æghwylc tudor, <br>
 and se hata sumor      hæleða bearnum <br>
 geara gehwilce      giereð and drigeð <br>
 geond sidne grund      sæd and bleda, <br>
 </dd>
 <dt>60</dt>
 <dd>
 hærfest to honda      herbuendum, <br>
 ripa receð.      Ren æfter þæm <br>
 swylce hagal and snaw      hrusan leccað <br>
 on wintres tid,      weder unhiore. <br>
 Forðæm eorðe onfehð      eallum sædum, <br>
 </dd>
 <dt>65</dt>
 <dd>
 gedeð þæt hi growað      geara gehwilce; <br>
 on lenctentid      leaf up spryttað. <br>
 Ac se milda metod      monna bearnum <br>
 on eorðan fet      eall þætte groweð, <br>
 wæstmas on weorolde,      wel forðbrengeð <br>
 </dd>
 <dt>70</dt>
 <dd>
 hit þonne he wile,      heofona waldend, <br>
 and eowað eft      eorðbuendum, <br>
 nimð þonne he wile,      nergende god. <br>
 And þæt hehste good      on heahsetle <br>
 siteð self cyning,      and þios side gesceaft <br>
 </dd>
 <dt>75</dt>
 <dd>
 þenað and ðiowað.      He <strong>þonan</strong> waldeð <br>
 þæm geweltleðrum      weoruldgesceafta. <br>
 Nis þæt nan wundor;      he is weroda god, <br>
 cyning and drihten      cwucera gehwelces, <br>
 æwelm and fruma      eallra gesceafta, <br>
 </dd>
 <dt>80</dt>
 <dd>
 wyrhta and sceppend      weorulde þisse, <br>
 wisdom and æ      woruldbuendra. <br>
 Ealla gesceafta      on <strong>his</strong> ærendo <br>
 hionane <strong>he</strong> <strong>sendeð,</strong>      hæt eft <strong>cuman.</strong> <br>
 Gif he swa gestæððig      ne staðolade <br>
 </dd>
 <dt>85</dt>
 <dd>
 ealla gesceafta,      æghwylc hiora <br>
 wraðe tostencte      weorðan sceolden, <br>
 æghwilc hiora      ealle to nauhte <br>
 weorðan sceoldon      wraðe toslopena, <br>
 þeah þa ane lufe      ealla gesceafta <br>
 </dd>
 <dt>90</dt>
 <dd>
 heofones and eorðan      hæbben gemæne, <br>
 þæt hi þiowien      swilcum þiodfruman, <br>
 and fægniað      þæt hiora fæder wealdeð. <br>
 Nis þæt nan wundor,      forðæm wuhta nan <br>
 æfre ne meahte      elles wunian, <br>
 </dd>
 <dt>95</dt>
 <dd>
 gif hi eallmægene      hiora ordfruman <br>
 ne þiowoden,      þeodne mærum. <br>
 </dd>
 </dl>
 </body>