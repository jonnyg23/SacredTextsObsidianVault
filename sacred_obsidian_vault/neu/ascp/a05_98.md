<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_97.htm">Previous</a> 
 <a href="a05_99.htm">Next</a> 
 </center>
 <hr>
 <h1>The Paris Psalter: Psalm 98</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Rixað drihten,      and he reðe folc <br>
 healdeð on yrre      ungemete swiðe; <br>
 sitteð ofer cherubin,      se þe sona mæg <br>
 ana eorðware      ealle onstyrian. <br>
 </dd>
 <dt>5</dt>
 <dd>
 Drihten is on Sion,      dema se mæsta, <br>
 heah and mære      ofer eall hæleða folc. <br>
 We andetað þinum      þam ecean naman, <br>
 þæt he mid mannum is      mycel and egeslic, <br>
 halig on helpe      hæleþa bearnum, <br>
 </dd>
 <dt>10</dt>
 <dd>
 aare cyninges dom      <strong>æghwær</strong> lufade. <br>
 þu gegearwadest      geara ærest, <br>
 þæt þu recene, god,      rihte beeodest; <br>
 þu on Iacobe      gode domas <br>
 æt fruman worlde      fægere settest. <br>
 </dd>
 <dt>15</dt>
 <dd>
 Ahebbað haligne      heofena drihten, <br>
 usserne god      <strong>ellencræfte,</strong> <br>
 and his fota sceamul      forð weorþiað; <br>
 forþon he halig is      hæleða bearnum. <br>
 Moyses et <strong>Aaron</strong>      mære gebroðor, <br>
 </dd>
 <dt>20</dt>
 <dd>
 soðe sacerdas,      Samuhel ðridda, <br>
 þa gode his naman      neode cigdan. <br>
 Hi cymlice      cigdon drihten, <br>
 and he hi gehyrde      holde mode, <br>
 spræc him wordum to      þurh wolcnes swyr. <br>
 </dd>
 <dt>25</dt>
 <dd>
 Hi þa gewitnesse      wel geheoldon <br>
 and his bebodu      beorhte efnedan, <br>
 þa he him sealde      and sylfa bebead. <br>
 þu gehyrdest hig,      halig drihten, <br>
 and him, meahtig god,      milde wurde, <br>
 </dd>
 <dt>30</dt>
 <dd>
 and heora æfþancan      ealle gewræce. <br>
 Hebbað urne god,      hælend drihten, <br>
 and hine on halgum      her weorðiað <br>
 mærum beorge;      forðon his meahte synt <br>
 and halig is      heofonrices weard. <br>
 </dd>
 </dl>
 </body>