<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_77.htm">Previous</a> 
 <a href="a05_79.htm">Next</a> 
 </center>
 <hr>
 <h1>The Paris Psalter: Psalm 78</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Comon on ðin yrfe,      ece drihten, <br>
 fremde þeode,      þa þin fæle hus, <br>
 <strong>ealh</strong> haligne      yfele gewemdan. <br>
 Settan Hierusalem      samod anlicast <br>
 </dd>
 <dt>5</dt>
 <dd>
 swa <strong>in</strong> æppelbearu      ane cytan; <br>
 swylce hi setton      swylt þinum esnum, <br>
 sealdon flæsc heora      fuglum to mose, <br>
 haligra lic      hundum and deorum. <br>
 Hi þara bearna blod      on byrig leton <br>
 </dd>
 <dt>10</dt>
 <dd>
 swa man gute wæter      ymb Hierusalem; <br>
 blodige lagan,      nahtan byrgendas. <br>
 We synd gewordene      wera cneorissum <br>
 eallum edwitstæf      ymbsittendum, <br>
 þe us ahwær neah      nu ða syndon. <br>
 </dd>
 <dt>15</dt>
 <dd>
 <strong>Hu</strong> wilt þu, wuldres god,      wrað yrre þin <br>
 on ende fram us      æfre oncyrran? <br>
 Is nu onbærned      biter þin yrre <br>
 on ðinum folce      fyre hatre. <br>
 Ageot yrre þin      on þæt rice <br>
 </dd>
 <dt>20</dt>
 <dd>
 and on cneowmagas      þe ne cunnan ðe, <br>
 ne naman þinne      neode cigeað. <br>
 Forþon hi Iacob      geara ætan, <br>
 and his wicstede      westan gelome. <br>
 Ne gemune þu to oft,      mihta wealdend, <br>
 </dd>
 <dt>25</dt>
 <dd>
 ealdra unrihta      þe we oft fremedon, <br>
 ac we hraðe begytan      hyldo ðine, <br>
 forþon we ðearfende      þearle syndon. <br>
 Gefultuma us,      frea ælmihtig, <br>
 and alys us,      lifigende god; <br>
 </dd>
 <dt>30</dt>
 <dd>
 weorð urum synnum      sefte and milde <br>
 for naman þinum      neode and aare. <br>
 þy læs æfre cweðan      oðre <strong>þeoda,</strong> <br>
 hæðene herigeas,      "Hwær com eower halig god?" <br>
 and us þæt on eagum      oftust worpen, <br>
 </dd>
 <dt>35</dt>
 <dd>
 þær manna wese      mæst ætgædere. <br>
 Wrec agen blod      esna þinra, <br>
 þæt wæs sarlice agoten,      þær þu gesawe to; <br>
 geonge for ðe      gnornendra care <br>
 þara þe on feterum      fæste wæran. <br>
 </dd>
 <dt>40</dt>
 <dd>
 æfter ðines earmes      æðelum mægene <br>
 gegang þa deaða bearn      þe hi demað nu. <br>
 Gyld nu gramhydigum,      swa hi geearnedan, <br>
 on sceat hiora      seofonfealde wrace, <br>
 forþon hi edwit on þe      ealle hæfdon. <br>
 </dd>
 <dt>45</dt>
 <dd>
 We þin folc wærun      and fæle sceap <br>
 eowdes þines;      we ðe andettað, <br>
 and þe to worulde      wuldur sæcgeað <br>
 and þe on worulda woruld      wordum heriað. <br>
 </dd>
 </dl>
 </body>