<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_103.htm">Previous</a> 
 <a href="a05_105.htm">Next</a> 
 </center>
 <hr>
 <h1>The Paris Psalter: Psalm 104</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Andetað drihtne      and his ecne naman <br>
 cegað cymlice,      and cwyce secgeað <br>
 his wundorweorc      ofer ealle werðeode. <br>
 Singað him swylce      and salletað, <br>
 </dd>
 <dt>5</dt>
 <dd>
 secgað his wundor eall      wide mæru. <br>
 Hergeað his naman      niode swylce; <br>
 heorte hygeclæne      hlutre <strong>blissað</strong> <br>
 þam þe soðlice      secað dryhten. <br>
 Secað ge drihten,      and ge syððan beoð <br>
 </dd>
 <dt>10</dt>
 <dd>
 teonan gehwylce      ful trume æghwær; <br>
 secað his ansyne      symble georne. <br>
 Gemunað ge on mode,      hu he mænig wundor <br>
 worhte wræclice,      wundur unlytel, <br>
 and his muþes eac      mære domas. <br>
 </dd>
 <dt>15</dt>
 <dd>
 Hwæt, he Abrahames cynn,      þe his esne wæs, <br>
 geweorðude      ofer werþeoda, <br>
 and Iacobes bearn,      þone he geara geceas. <br>
 He is ure drihten      dædum spedig; <br>
 earun his domas      deore and mære <br>
 </dd>
 <dt>20</dt>
 <dd>
 geond þisse eorðan      æghwylcne dæl. <br>
 He þæs on worulde      wearð gemyndig, <br>
 þæt he worde gecwæð      on gewitnesse, <br>
 þæt heo on þusende      þæt sceoldan healdan, <br>
 þære cneorisse      cwyc se þe lifde. <br>
 </dd>
 <dt>25</dt>
 <dd>
 þæt he mid aðsware      to Abrahame <br>
 and to Isaace      eac gesohte, <br>
 and gleawlice      Iacobe bead, <br>
 þæt awa to feore      Israheles cyn <br>
 his gewitnesse      wel geheolde. <br>
 </dd>
 <dt>30</dt>
 <dd>
 And him þa mid soðe      sægde cweðende: <br>
 "Ic eowrum cynne      Khananea land <br>
 on agene æht      yrfe gesylle." <br>
 <strong>Næs</strong> þæt mære cynn      mycel on rime, <br>
 ac on þam folce      feawe wæran ænige, <br>
 </dd>
 <dt>35</dt>
 <dd>
 oððæt bigengum      beornas onwocan; <br>
 cynn æfter cynne      cende wæran, <br>
 oðþæt hio oðer folc      egsan geðiwdan. <br>
 Ne let he him manna      mihte sceððan <br>
 and he þearle for him      þrea geaf kyningum. <br>
 </dd>
 <dt>40</dt>
 <dd>
 Ne sceolon ge mine þa halgan      hrinan ne gretan <br>
 ne on mine witigan      wergðe settan. <br>
 Cwom þa ofer eorðan      ermðu and hungor, <br>
 wurdon wide menn      wædlan hlafes. <br>
 He him snoterne beforan      sende æryst <br>
 </dd>
 <dt>45</dt>
 <dd>
 ful wisne      wer to scealce, <br>
 and þa bebohtan      bearn Iacobes <br>
 Ioseph on geoguðe;      þær hine grame æryst <br>
 hæfdon to hæfte,      oþþæt hine halig god <br>
 þurh his worda      wisdom ahof. <br>
 </dd>
 <dt>50</dt>
 <dd>
 Sende him soð cyning      sweotule are, <br>
 alysde hine lungre      and hine þam leodum þa <br>
 to ealdormen      eallum sette. <br>
 He sette hine on his huse      to hlafwearde, <br>
 ealra him his æhta      anweald betæhte, <br>
 </dd>
 <dt>55</dt>
 <dd>
 þæt he his ealdormen      ealle lærde, <br>
 swa he his sylfes mod      geseted hæfde, <br>
 and þa yldestan      ealle lærde, <br>
 þæt heo wisdomes      word oncneowan. <br>
 þær Israhel becwom      on Egypta, <br>
 </dd>
 <dt>60</dt>
 <dd>
 and se goda      Iacob syþþan <br>
 eft eardude      eorðan Khanaan. <br>
 He þæt eadige folc      ehte swyðe, <br>
 and hio ofer heora feond      fæste getrymede. <br>
 Hiora heortan he ongan      hwyrfan æryst, <br>
 </dd>
 <dt>65</dt>
 <dd>
 þæt heo his folc      feodan swyðe <br>
 and his esnum eac      inwit fremedan. <br>
 þa he him þone mæran      Moyses sende, <br>
 his sylfes scealc,      samod ætgædere <br>
 and Aaron eac,      þone he ær geceas. <br>
 </dd>
 <dt>70</dt>
 <dd>
 He sette on hi sylfe      soðne wisdom <br>
 worda and weorca      wundortacna <br>
 and forebeacna,      þæt hio fromlice <br>
 cyðdan cneomagum      cystum godum, <br>
 oðþæt heo geforan      folc Khananea. <br>
 </dd>
 <dt>75</dt>
 <dd>
 He hi mid þystrum ongan      þrean æt frymþe, <br>
 forðon hio word heora      wel ne oncneowan. <br>
 And heora wæter swylce      wende to blode, <br>
 on ðam heora fisceas      frecne forwurdan. <br>
 Sende on heora eorþan      ealle swylce <br>
 </dd>
 <dt>80</dt>
 <dd>
 toscean teonlice,      þa teolum husum <br>
 on cyninga cofum      cwyce eardedan. <br>
 He sylfa cwæð;      sona cwoman <br>
 mysci manige,      mid wæran gnættas, <br>
 fleohcynnes feala      flugan on gemæru. <br>
 </dd>
 <dt>85</dt>
 <dd>
 Sette him regnas      reþe swylce, <br>
 hate of heofenum      hagol byrnende, <br>
 se lige forgeaf      land Egypta. <br>
 Syððan forwurdan      heora wingeardas <br>
 and ficbeamas;      furþor ne mihton <br>
 </dd>
 <dt>90</dt>
 <dd>
 blæda bringan      ne bearwa treow. <br>
 He þa syþþan cwæð;      sona cwoman <br>
 gangan gærshoppan      and grame ceaferas; <br>
 ne mihte þa on moldan      man geriman, <br>
 þe þær on foldan      fræton wæstmas. <br>
 </dd>
 <dt>95</dt>
 <dd>
 Syþþan he æfter sloh      <strong>æghwylc</strong> frumbearn <br>
 þe on Egyptum wæs      ahwær acenned, <br>
 and frumcynnes      heora frean swylce. <br>
 And his þæt gode folc      golde and seolfre <br>
 geweorþade      and hi wislice <br>
 </dd>
 <dt>100</dt>
 <dd>
 leofe lædde;      næs þæra leoda ða <br>
 ænig untrum      yldra ne gingra. <br>
 Wurdon <strong>him</strong> Egyptas      æfter bliðe, <br>
 syððan hi on fore      folc sceawedan, <br>
 forðon him þær egesa      angryslic stod. <br>
 </dd>
 <dt>105</dt>
 <dd>
 He hi wolcne bewreah,      wraðum ahredde, <br>
 het him neode      nihta gehwylce <br>
 fyrenne beam      beforan wisian. <br>
 Flæsces hi bædon,      fuglas coman, <br>
 of garsecge      ganetas fleogan, <br>
 </dd>
 <dt>110</dt>
 <dd>
 and hi heofonhlafe      halige gefylde. <br>
 Het him of stane      streamas flowan, <br>
 wæter on willan;      na him gewættan fot, <br>
 þa hi on Iordane      gengdan æfter. <br>
 Ac he wæs þæra worda      wel gemyndig, <br>
 </dd>
 <dt>115</dt>
 <dd>
 halig heofenes weard,      þe he hleoðrade <br>
 to Abrahame,      his agenum hysse. <br>
 And his folc lædde      fægere on blisse <br>
 and his þone gecorenan      heap clæne on wynne. <br>
 Sealde þam leodum      landes anweald <br>
 </dd>
 <dt>120</dt>
 <dd>
 on agene æht      oðre þeode <br>
 and hi folca gewinn      fremdra gesæton. <br>
 þær hi <strong>heoldan</strong>      halige domas <br>
 and his soðfæst word      swylce georne, <br>
 and his æbebod      awa to feore. <br>
 </dd>
 </dl>
 </body>