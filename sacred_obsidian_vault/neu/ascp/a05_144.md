<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_143.htm">Previous</a> 
 <a href="a05_145.htm">Next</a> 
 </center>
 <hr>
 <h1>The Paris Psalter: Psalm 144</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ic me heahne god      hæbbe to kyninge, <br>
 and ic naman þinne      neode herige <br>
 on ecnesse      awa to worulde. <br>
 þuruh syndrige dagas      symble ic ðe bletsige, <br>
 </dd>
 <dt>5</dt>
 <dd>
 and naman þinne      neode herige <br>
 on ecnesse      awa to worulde. <br>
 Mycel is drihten,      hine man mægene sceal <br>
 holde mode      herian swiðe; <br>
 nis his micelmodes      mægenes ende. <br>
 </dd>
 <dt>10</dt>
 <dd>
 Cneorissa kynn      cwidum symble <br>
 þin weorc herigen      wordum georne, <br>
 and þine mihte eac      micle sæcgeon. <br>
 Mycel mod and strang      þines mægenðrymmes <br>
 and þine halignesse      holdes modes <br>
 </dd>
 <dt>15</dt>
 <dd>
 wise wordum sprecað,      weredum secggeað <br>
 eall þin wundur      wide mære. <br>
 And hi mægen swylce      mære and egeslic <br>
 þinra wundra      wislic sæcgen <br>
 and þine <strong>mægenstrengðu</strong>      mærsien wide. <br>
 </dd>
 <dt>20</dt>
 <dd>
 Gemune þines modes      þa miclan geniht, <br>
 þinre weðnesse      wise sæcgenum <br>
 roccette      and ræd sprece, <br>
 and þine soðfæstnesse      sæcge geneahhe. <br>
 Mildheort is drihten      and mannþwære <br>
 </dd>
 <dt>25</dt>
 <dd>
 and geþyldig eac,      þearle mildheort. <br>
 Swylce eallum is      ure drihten <br>
 manna cynne      milde and bliðe; <br>
 <strong>syndan</strong> his miltsa      ofer us mære weorc <br>
 eall yldum cuð      awa to feore. <br>
 </dd>
 <dt>30</dt>
 <dd>
 Andetten þe, drihten,      ealle þine weorc <br>
 and þe þine þa halgan      her bletsien. <br>
 And hi þine mihte      manna bearnum <br>
 cyþan mid cynnum      and mid cneorissum, <br>
 þines mægenþrymmes      mære wuldur <br>
 </dd>
 <dt>35</dt>
 <dd>
 riht and reðe      rices þines. <br>
 þæt þu cuð gedydest      ofer cneorisse, <br>
 þær synd manna bearn      manig ætsomne, <br>
 and þæt þin miht is      ofer middaneard <br>
 and þines rices      rædfæst wuldur. <br>
 </dd>
 <dt>40</dt>
 <dd>
 Rice is þin, drihten,      ræde gefæstnod, <br>
 and þu woruldricum      wealdest eallum; <br>
 is þin anweald eac      ofer eorðware <br>
 of cynne on cynn      and on cneorissum. <br>
 Drihten is on wordum      dædum getreowe <br>
 </dd>
 <dt>45</dt>
 <dd>
 and on eallum his weorcum      wis and halig. <br>
 Ahefeð halig god      þa ðe hreosað ær, <br>
 and he ealle areceð      earme gebrocene. <br>
 Eagan on þe      ealra, drihten, <br>
 wisra gewenað      wiste to genihte, <br>
 </dd>
 <dt>50</dt>
 <dd>
 and þu him mete sylest      mæla gehwylce <br>
 and þæs tidlice      tid gemearcast. <br>
 <strong>Onhlidest</strong> ðu þine handa      and hi hraðe fyllest, <br>
 ealra wihta gehwam      wis bletsunga. <br>
 Soðfæst is drihten      on his sylfes wegum <br>
 </dd>
 <dt>55</dt>
 <dd>
 eallum on eorðan,      and he æfter þan <br>
 on his weorcum is      wis and halig. <br>
 Neah is drihten      niþum eallum <br>
 þe hine mid soðe hige      seceað and ciegað <br>
 and his willan her      wyrceað georne <br>
 </dd>
 <dt>60</dt>
 <dd>
 and his <strong>ege</strong> swylce      elne ræfnað; <br>
 he heora bene      bealde gehyreð <br>
 and hi hrædlice gedeð      hale sona. <br>
 Ealle gehealdeð      halig drihten <br>
 þe lufan wið hine      lustum healdeð, <br>
 </dd>
 <dt>65</dt>
 <dd>
 and he synfulle      swylce todrifeð <br>
 geond widwegas      wearnum ealle. <br>
 Sceal lof drihtnes      on lust sprecan <br>
 min muð mannum      mæla gehwylce, <br>
 and flæsca gehwylc      þurh fæle word <br>
 </dd>
 <dt>70</dt>
 <dd>
 his þone haligan naman      her bletsian <br>
 on ecnesse      awa to feore. <br>
 </dd>
 </dl>
 </body>