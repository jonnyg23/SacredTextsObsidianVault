<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_56.htm">Previous</a> 
 <a href="a05_58.htm">Next</a> 
 </center>
 <hr>
 <h1>The Paris Psalter: Psalm 57</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Gif ge soð sprecan      symble wyllen, <br>
 demað manna bearn      domum rihtum. <br>
 Eft ge on heortan      hogedon inwit, <br>
 worhton wraðe;      forþan ðæs wite eft <br>
 </dd>
 <dt>5</dt>
 <dd>
 on eowre handa      hefige geeode. <br>
 Ge firenfulle      fremde wurdon, <br>
 syððan hi on worlde      wæron acende <br>
 and heo on life      lygeword spæcon. <br>
 Yrre heom becume      anlic nædran, <br>
 </dd>
 <dt>10</dt>
 <dd>
 ða aspide      ylde nemnað; <br>
 seo hi deafe deð,      dytteð hyre earan, <br>
 þæt heo nele gehyran      heahgaldor sum <br>
 þæt snotre men      singað wið attrum. <br>
 God heora toðas      grame gescæneð, <br>
 </dd>
 <dt>15</dt>
 <dd>
 þa hi on muðe      mycle habbað; <br>
 tolyseð leona mægen      lungre drihten. <br>
 Ac hi forweorðan      wætere gelicost, <br>
 þonne hit yrnende      eorðe forswelgeð; <br>
 swa his bogan bendeð,      oðþæt bitere eft <br>
 </dd>
 <dt>20</dt>
 <dd>
 adl on seteð,      swa his geearnuncg byð. <br>
 Swa weax melteð,      gif hit byð wearmum neah <br>
 fyre gefæstnad,      swa heo feallað on þæt; <br>
 hi sunnan ne geseoð      syððan æfre. <br>
 <strong>ærðon</strong> eowre treowu      telgum blowe, <br>
 </dd>
 <dt>25</dt>
 <dd>
 wæstmum weaxe,      ær him wol becimeð, <br>
 þæt heo beoð on yrre      ealle forswelgene. <br>
 Soðfæst blissað,      þonne he sið ongan, <br>
 hu þa arleasan      ealle forweorðað, <br>
 and his handa ðwehð      on hæþenra <br>
 </dd>
 <dt>30</dt>
 <dd>
 and þæra fyrenfulra      fæcnum blode. <br>
 And þonne man cweþeð      on his modsefan: <br>
 "þis is wæstm      wises and goodes, <br>
 þe his soðfæst weorc      symble læste;" <br>
 hi on eorðan god      ealle gedemeð. <br>
 </dd>
 </dl>
 </body>