<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a14.htm">Previous</a> 
 <a href="a16.htm">Next</a> 
 </center>
 <hr>
 <h1>Maxims II</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Cyning sceal rice healdan.      Ceastra beoð feorran gesyne, <br>
 orðanc enta geweorc,      þa þe on þysse eorðan syndon, <br>
 wrætlic weallstana geweorc.      Wind byð on lyfte swiftust, <br>
 þunar byð þragum hludast.      þrymmas syndan Cristes myccle, <br>
 </dd>
 <dt>5</dt>
 <dd>
 wyrd byð swiðost.      Winter byð cealdost, <br>
 lencten hrimigost      (he byð lengest ceald), <br>
 sumor sunwlitegost      (swegel byð hatost), <br>
 hærfest hreðeadegost,      hæleðum bringeð <br>
 geres wæstmas,      þa þe him god sendeð. <br>
 </dd>
 <dt>10</dt>
 <dd>
 Soð bið <strong>switolost,</strong>      sinc byð deorost, <br>
 gold gumena gehwam,      and gomol snoterost, <br>
 fyrngearum frod,      se þe ær feala gebideð. <br>
 <strong>Weax</strong> bið wundrum clibbor.      Wolcnu scriðað. <br>
 Geongne æþeling sceolan      gode gesiðas <br>
 </dd>
 <dt>15</dt>
 <dd>
 byldan to beaduwe      and to beahgife. <br>
 Ellen sceal on eorle,      ecg sceal wið hellme <br>
 hilde gebidan.      Hafuc sceal on glofe <br>
 wilde gewunian,      wulf sceal on bearowe, <br>
 <strong>earm</strong> anhaga,      eofor sceal on holte, <br>
 </dd>
 <dt>20</dt>
 <dd>
 toðmægenes trum.      Til sceal on eðle <br>
 domes wyrcean.      Daroð sceal on handa, <br>
 gar golde fah.      Gim sceal on hringe <br>
 standan steap and geap.      Stream sceal on yðum <br>
 <strong>mencgan</strong> mereflode.      Mæst sceal on ceole, <br>
 </dd>
 <dt>25</dt>
 <dd>
 segelgyrd seomian.      Sweord sceal on bearme, <br>
 drihtlic isern.      Draca sceal on hlæwe, <br>
 frod, frætwum wlanc.      Fisc sceal on wætere <br>
 cynren cennan.      Cyning sceal on healle <br>
 beagas dælan.      Bera sceal on hæðe, <br>
 </dd>
 <dt>30</dt>
 <dd>
 eald and egesfull.      Ea of dune sceal <br>
 flodgræg feran.      Fyrd sceal ætsomne, <br>
 tirfæstra getrum.      Treow sceal on eorle, <br>
 wisdom on were.      Wudu sceal on foldan <br>
 blædum blowan.      Beorh sceal on eorþan <br>
 </dd>
 <dt>35</dt>
 <dd>
 grene standan.      God sceal on heofenum, <br>
 dæda demend.      Duru sceal on healle, <br>
 rum recedes muð.      Rand sceal on scylde, <br>
 fæst fingra gebeorh.      Fugel uppe sceal <br>
 lacan on lyfte.      Leax sceal on wæle <br>
 </dd>
 <dt>40</dt>
 <dd>
 mid sceote scriðan.      Scur sceal on heofenum, <br>
 winde geblanden,      in þas woruld cuman. <br>
 þeof sceal gangan þystrum wederum.      þyrs sceal on fenne gewunian <br>
 ana innan lande.      Ides sceal dyrne cræfte, <br>
 fæmne hire freond gesecean,      gif heo nelle on folce geþeon <br>
 </dd>
 <dt>45</dt>
 <dd>
 þæt hi man beagum gebicge.      Brim sceal sealte weallan, <br>
 lyfthelm and laguflod      ymb ealra landa gehwylc, <br>
 flowan firgenstreamas.      Feoh sceal on eorðan <br>
 tydran and tyman.      Tungol sceal on heofenum <br>
 beorhte scinan,      swa him bebead meotud. <br>
 </dd>
 <dt>50</dt>
 <dd>
 God sceal wið yfele,      geogoð sceal wið yldo, <br>
 lif sceal wið deaþe,      leoht sceal wið þystrum, <br>
 fyrd wið fyrde,      feond wið oðrum, <br>
 lað wið laþe      ymb land sacan, <br>
 synne stælan.      A sceal snotor hycgean <br>
 </dd>
 <dt>55</dt>
 <dd>
 ymb þysse worulde gewinn,      wearh hangian, <br>
 fægere ongildan      þæt he ær facen dyde <br>
 manna cynne.      Meotod ana wat <br>
 hwyder seo sawul sceal      syððan hweorfan, <br>
 and ealle þa gastas      þe for gode hweorfað <br>
 </dd>
 <dt>60</dt>
 <dd>
 æfter deaðdæge,      domes bidað <br>
 on fæder fæðme.      Is seo forðgesceaft <br>
 digol and dyrne;      drihten ana wat, <br>
 nergende fæder.      Næni eft cymeð <br>
 hider under hrofas,      þe þæt her for soð <br>
 </dd>
 <dt>65</dt>
 <dd>
 mannum secge      hwylc sy meotodes gesceaft, <br>
 sigefolca gesetu,      þær he sylfa wunað. <br>
 </dd>
 </dl>
 </body>