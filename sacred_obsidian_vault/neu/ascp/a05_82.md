<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_81.htm">Previous</a> 
 <a href="a05_83.htm">Next</a> 
 </center>
 <hr>
 <h1>The Paris Psalter: Psalm 82</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Hwylc is þe gelic,      ece drihten? <br>
 Ne swiga ðu,      ne þe sylfne bewere. <br>
 Forþon þine feond      fæcne forwurdan, <br>
 þa ðe fæste ær      feodan, drihten, <br>
 </dd>
 <dt>5</dt>
 <dd>
 and heora heafod wið þe      hofan swiðe. <br>
 Hi on ðinum folce him      facengeswipere <br>
 syredan and feredan,      and to swice hogedon, <br>
 and ehtunga      ealle hæfdon, <br>
 hu hi þine halgan      her yfeladan. <br>
 </dd>
 <dt>10</dt>
 <dd>
 Cwædan cuðlice:      "Wutun cuman ealle <br>
 and hi towyrpan      geond werþeoda, <br>
 þæt ne sy gemyndig      manna ænig, <br>
 hu Israhela naman      ænig nemne." <br>
 Forþon hi an geþeaht      ealle ymbsætan, <br>
 </dd>
 <dt>15</dt>
 <dd>
 and gewitnesse wið þe      wise gesettan. <br>
 <strong>Selegesceotu</strong> synd      onsægd in Idumea <br>
 and <strong>Ismæhelita,</strong>      eac synt Moabes, <br>
 Ammon and Ammalech,      Agareni, <br>
 <strong>swylce</strong> Gebal      and grame manige <br>
 </dd>
 <dt>20</dt>
 <dd>
 fremde þeoda mid eardiendum      folce on Tyrum. <br>
 Cwom samod mid ðam      swylce Assur; <br>
 ealle on wegum      æghwær syndon <br>
 on leodstefnum      Loðes bearnum. <br>
 Do him nu swa ðu dydest      dagum Madiane <br>
 </dd>
 <dt>25</dt>
 <dd>
 and Sisare,      swylce Iabin; <br>
 ealle þa namon      ændor wylle <br>
 and Cisone      clæne hlimme; <br>
 <strong>wurdan</strong> þa earme      eorþan to meohxe. <br>
 Sete heora ealdormenn      swa ðu Oreb dydest, <br>
 </dd>
 <dt>30</dt>
 <dd>
 Zeb and Zebee      and Salmanaa, <br>
 and heora ealdrum      eallum swylce; <br>
 ealle þa on an      ær gecwædon, <br>
 þæt hi halignesse godes      her gesettan. <br>
 Sete hi nu, min god,      samod anlice <br>
 </dd>
 <dt>35</dt>
 <dd>
 swa se wægnes hweol      oþþe windes healm, <br>
 and swa færincga      fyr wudu byrneð, <br>
 oððe swa lig freteð      lungre morhæð, <br>
 Swa þu hi on yrre      ehtest and drefest, <br>
 þæt hi on hrernesse      hraþe forweorðað. <br>
 </dd>
 <dt>40</dt>
 <dd>
 Gedo þæt hiora ansyn      awa sceamige, <br>
 þonne hi naman þinne      neode seceað. <br>
 Ealle beoð georette,      eac gescende, <br>
 and on weoruldlife      weorþað gedrefde, <br>
 þonne hi naman þinne      neode seceað. <br>
 </dd>
 <dt>45</dt>
 <dd>
 þu ana eart      ofer ealle heah <br>
 eorðbuende,      ece drihten. <br>
 </dd>
 </dl>
 </body>