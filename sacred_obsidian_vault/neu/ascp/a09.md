<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a08_02.htm">Previous</a> 
 <a href="a10_01.htm">Next</a> 
 </center>
 <hr>
 <h1>The Battle of Maldon</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
      brocen wurde. <br>
 Het þa hyssa hwæne      hors forlætan, <br>
 feor afysan,      and forð gangan, <br>
 hicgan to handum      and <strong>to</strong> hige godum. <br>
 </dd>
 <dt>5</dt>
 <dd>
 <strong>þa</strong> þæt Offan mæg      ærest onfunde, <br>
 þæt se eorl nolde      yrhðo geþolian, <br>
 he let him þa of handon      leofne fleogan <br>
 hafoc wið þæs holtes,      and to þære hilde stop; <br>
 be þam man mihte oncnawan      þæt se cniht nolde <br>
 </dd>
 <dt>10</dt>
 <dd>
 wacian æt þam <strong>wige,</strong>      þa he to wæpnum feng. <br>
 Eac him wolde Eadric      his ealdre gelæstan, <br>
 frean to gefeohte,      ongan þa forð beran <br>
 gar to guþe.      He hæfde god geþanc <br>
 þa hwile þe he mid handum      healdan mihte <br>
 </dd>
 <dt>15</dt>
 <dd>
 bord and bradswurd;      beot he gelæste <br>
 þa he ætforan his frean      feohtan sceolde. <br>
 ða þær Byrhtnoð ongan      beornas trymian, <br>
 rad and rædde,      rincum tæhte <br>
 hu hi sceoldon standan      and þone stede healdan, <br>
 </dd>
 <dt>20</dt>
 <dd>
 and bæd þæt hyra <strong>randas</strong>      rihte heoldon <br>
 fæste mid folman,      and ne forhtedon na. <br>
 þa he hæfde þæt folc      fægere getrymmed, <br>
 he lihte þa mid leodon      þær him leofost wæs, <br>
 þær he his heorðwerod      holdost wiste. <br>
 </dd>
 <dt>25</dt>
 <dd>
 þa stod on stæðe,      stiðlice clypode <br>
 wicinga ar,      wordum mælde, <br>
 se on beot abead      brimliþendra <br>
 ærænde to þam eorle,      þær he on ofre stod: <br>
 "Me sendon to þe      sæmen snelle, <br>
 </dd>
 <dt>30</dt>
 <dd>
 heton ðe secgan      þæt þu most sendan raðe <br>
 beagas wið gebeorge;      and eow betere is <br>
 þæt ge þisne garræs      mid gafole forgyldon, <br>
 þon we swa hearde      <strong>hilde</strong> dælon. <br>
 Ne þurfe we us spillan,      gif ge spedaþ to þam; <br>
 </dd>
 <dt>35</dt>
 <dd>
 we willað wið þam golde      grið fæstnian. <br>
 Gyf þu þat gerædest,      þe her ricost eart, <br>
 þæt þu þine leoda      lysan wille, <br>
 syllan sæmannum      on hyra sylfra dom <br>
 feoh wið freode,      and niman frið æt us, <br>
 </dd>
 <dt>40</dt>
 <dd>
 we willaþ mid þam sceattum      us to scype gangan, <br>
 on flot feran,      and eow friþes healdan." <br>
 Byrhtnoð maþelode,      bord hafenode, <br>
 wand wacne æsc,      wordum mælde, <br>
 yrre and anræd      ageaf him andsware: <br>
 </dd>
 <dt>45</dt>
 <dd>
 "Gehyrst þu, sælida,      hwæt þis folc segeð? <br>
 Hi willað eow to gafole      garas syllan, <br>
 ættrynne ord      and ealde swurd, <br>
 þa heregeatu      þe eow æt hilde ne deah. <br>
 Brimmanna boda,      abeod eft ongean, <br>
 </dd>
 <dt>50</dt>
 <dd>
 sege þinum leodum      miccle laþre spell, <br>
 þæt her stynt unforcuð      eorl mid his werode, <br>
 þe wile gealgean      eþel þysne, <br>
 æþelredes eard,      ealdres mines, <br>
 folc and foldan.      Feallan sceolon <br>
 </dd>
 <dt>55</dt>
 <dd>
 hæþene æt hilde.      To heanlic me þinceð <br>
 þæt ge mid urum sceattum      to scype gangon <br>
 unbefohtene,      nu ge þus feor hider <br>
 on urne eard      in becomon. <br>
 Ne sceole ge swa softe      sinc gegangan; <br>
 </dd>
 <dt>60</dt>
 <dd>
 us sceal ord and ecg      ær geseman, <br>
 grim guðplega,      ær <strong>we</strong> gofol syllon." <br>
 Het þa bord beran,      beornas gangan, <br>
 þæt hi on þam easteðe      ealle stodon. <br>
 Ne mihte þær for wætere      werod to þam oðrum; <br>
 </dd>
 <dt>65</dt>
 <dd>
 þær com flowende      flod æfter ebban, <br>
 lucon lagustreamas.      To lang hit him þuhte, <br>
 hwænne hi togædere      garas beron. <br>
 Hi þær Pantan stream      mid prasse bestodon, <br>
 Eastseaxena ord      and se æschere. <br>
 </dd>
 <dt>70</dt>
 <dd>
 Ne mihte hyra ænig      oþrum derian, <br>
 buton hwa þurh flanes flyht      fyl gename. <br>
 Se flod ut gewat;      þa flotan stodon gearowe, <br>
 wicinga fela,      wiges georne. <br>
 Het þa hæleða hleo      healdan þa bricge <br>
 </dd>
 <dt>75</dt>
 <dd>
 wigan wigheardne,      se wæs haten Wulfstan, <br>
 cafne mid his cynne,      þæt wæs Ceolan sunu, <br>
 þe ðone forman man      mid his francan ofsceat <br>
 þe þær baldlicost      on þa bricge stop. <br>
 þær stodon mid Wulfstane      wigan unforhte, <br>
 </dd>
 <dt>80</dt>
 <dd>
 ælfere and Maccus,      modige twegen, <br>
 þa noldon æt þam forda      fleam gewyrcan, <br>
 ac hi fæstlice      wið ða fynd weredon, <br>
 þa hwile þe hi wæpna      wealdan moston. <br>
 þa hi þæt ongeaton      and georne gesawon <br>
 </dd>
 <dt>85</dt>
 <dd>
 þæt hi þær bricgweardas      bitere fundon, <br>
 ongunnon lytegian þa      laðe gystas, <br>
 bædon þæt hi <strong>upgang</strong>      agan moston, <br>
 ofer þone ford faran,      feþan lædan. <br>
 ða se eorl ongan      for his ofermode <br>
 </dd>
 <dt>90</dt>
 <dd>
 alyfan landes to fela      laþere ðeode. <br>
 Ongan ceallian þa      ofer cald wæter <br>
 Byrhtelmes bearn      (beornas gehlyston): <br>
 "Nu eow is gerymed,      gað ricene to us, <br>
 guman to guþe;      god ana wat <br>
 </dd>
 <dt>95</dt>
 <dd>
 hwa þære wælstowe      wealdan mote." <br>
 Wodon þa wælwulfas      (for wætere ne murnon), <br>
 wicinga werod,      <strong>west</strong> ofer Pantan, <br>
 ofer scir wæter      scyldas wegon, <br>
 lidmen to lande      linde bæron. <br>
 </dd>
 <dt>100</dt>
 <dd>
 þær ongean gramum      gearowe stodon <br>
 Byrhtnoð mid beornum;      he mid bordum het <br>
 wyrcan þone wihagan,      and þæt werod healdan <br>
 fæste wið feondum.      þa wæs <strong>feohte</strong> neh, <br>
 tir æt getohte.      Wæs seo tid cumen <br>
 </dd>
 <dt>105</dt>
 <dd>
 þæt þær fæge men      feallan sceoldon. <br>
 þær wearð hream ahafen,      hremmas wundon, <br>
 earn æses georn;      wæs on eorþan cyrm. <br>
 Hi leton þa of folman      feolhearde speru, <br>
 gegrundene      garas fleogan; <br>
 </dd>
 <dt>110</dt>
 <dd>
 bogan wæron bysige,      bord ord onfeng. <br>
 Biter wæs se beaduræs,      beornas feollon <br>
 on gehwæðere hand,      hyssas lagon. <br>
 Wund <strong>wearð</strong> Wulfmær,      wælræste geceas, <br>
 Byrhtnoðes mæg;      he mid billum wearð, <br>
 </dd>
 <dt>115</dt>
 <dd>
 his swuster sunu,      swiðe forheawen. <br>
 þær <strong>wearð</strong> wicingum      wiþerlean agyfen. <br>
 Gehyrde ic þæt Eadweard      anne sloge <br>
 swiðe mid his swurde,      swenges ne wyrnde, <br>
 þæt him æt fotum      feoll fæge cempa; <br>
 </dd>
 <dt>120</dt>
 <dd>
 þæs him his ðeoden      þanc gesæde, <br>
 þam burþene,      þa he byre hæfde. <br>
 Swa stemnetton      stiðhicgende <br>
 hysas æt hilde,      hogodon georne <br>
 hwa þær mid orde      ærost mihte <br>
 </dd>
 <dt>125</dt>
 <dd>
 on fægean men      feorh gewinnan, <br>
 wigan mid wæpnum;      wæl feol on eorðan. <br>
 Stodon stædefæste;      stihte hi Byrhtnoð, <br>
 bæd þæt hyssa gehwylc      hogode to wige <br>
 þe on Denon wolde      dom gefeohtan. <br>
 </dd>
 <dt>130</dt>
 <dd>
 Wod þa wiges heard,      wæpen up ahof, <br>
 bord to gebeorge,      and wið þæs beornes stop. <br>
 Eode swa anræd      eorl to þam ceorle, <br>
 ægþer hyra oðrum      yfeles hogode. <br>
 Sende ða se særinc      suþerne gar, <br>
 </dd>
 <dt>135</dt>
 <dd>
 þæt gewundod wearð      wigena hlaford; <br>
 he sceaf þa mid ðam scylde,      þæt se sceaft tobærst, <br>
 and þæt spere sprengde,      þæt hit sprang ongean. <br>
 Gegremod wearð se guðrinc;      he mid gare stang <br>
 wlancne wicing,      þe him þa wunde forgeaf. <br>
 </dd>
 <dt>140</dt>
 <dd>
 Frod wæs se fyrdrinc;      he let his francan wadan <br>
 þurh ðæs hysses hals,      hand wisode <br>
 þæt he on þam færsceaðan      feorh geræhte. <br>
 ða he oþerne      ofstlice sceat, <br>
 þæt seo byrne tobærst;      he wæs on breostum wund <br>
 </dd>
 <dt>145</dt>
 <dd>
 þurh ða hringlocan,      him æt heortan stod <br>
 ætterne ord.      Se eorl wæs þe bliþra, <br>
 hloh þa, modi man,      sæde metode þanc <br>
 ðæs dægweorces      þe him drihten forgeaf. <br>
 Forlet þa drenga sum      daroð of handa, <br>
 </dd>
 <dt>150</dt>
 <dd>
 fleogan of folman,      þæt se to forð gewat <br>
 þurh ðone æþelan      æþelredes þegen. <br>
 Him be healfe stod      hyse unweaxen, <br>
 cniht on gecampe,      se full caflice <br>
 bræd of þam beorne      blodigne gar, <br>
 </dd>
 <dt>155</dt>
 <dd>
 Wulfstanes bearn,      Wulfmær se geonga, <br>
 forlet forheardne      faran eft ongean; <br>
 ord in gewod,      þæt se on eorþan læg <br>
 þe his þeoden ær      þearle geræhte. <br>
 Eode þa gesyrwed      secg to þam eorle; <br>
 </dd>
 <dt>160</dt>
 <dd>
 he wolde þæs beornes      beagas gefecgan, <br>
 reaf and hringas      and gerenod swurd. <br>
 þa Byrhtnoð bræd      bill of sceðe, <br>
 brad and bruneccg,      and on þa byrnan sloh. <br>
 To raþe hine gelette      lidmanna sum, <br>
 </dd>
 <dt>165</dt>
 <dd>
 þa he þæs eorles      earm amyrde. <br>
 Feoll þa to foldan      fealohilte swurd; <br>
 ne mihte he gehealdan      heardne mece, <br>
 wæpnes wealdan.      þa gyt þæt word gecwæð <br>
 har hilderinc,      hyssas bylde, <br>
 </dd>
 <dt>170</dt>
 <dd>
 bæd gangan forð      gode geferan; <br>
 ne mihte þa on fotum leng      fæste <strong>gestandan.</strong> <br>
 He to heofenum wlat:      <br>
 <strong>"Geþancie</strong> þe,      ðeoda waldend, <br>
 ealra þæra wynna      þe ic on worulde gebad. <br>
 </dd>
 <dt>175</dt>
 <dd>
 Nu ic ah, milde metod,      mæste þearfe <br>
 þæt þu minum gaste      godes geunne, <br>
 þæt min sawul to ðe      siðian mote <br>
 on þin geweald,      þeoden engla, <br>
 mid friþe ferian.      Ic eom frymdi to þe <br>
 </dd>
 <dt>180</dt>
 <dd>
 þæt hi helsceaðan      hynan ne moton." <br>
 ða hine heowon      hæðene scealcas <br>
 and begen þa beornas      þe him big stodon, <br>
 ælfnoð and Wulmær      begen lagon, <br>
 ða onemn hyra frean      feorh gesealdon. <br>
 </dd>
 <dt>185</dt>
 <dd>
 Hi bugon þa fram beaduwe      þe þær beon noldon. <br>
 þær <strong>wearð</strong> Oddan bearn      ærest on fleame, <br>
 Godric fram guþe,      and þone godan forlet <br>
 þe him mænigne oft      mear gesealde; <br>
 he gehleop þone eoh      þe ahte his hlaford, <br>
 </dd>
 <dt>190</dt>
 <dd>
 on þam gerædum      þe hit riht ne wæs, <br>
 and his broðru mid him      begen <strong>ærndon,</strong> <br>
 <strong>Godwine</strong> and Godwig,      guþe ne gymdon, <br>
 ac wendon fram þam wige      and þone wudu sohton, <br>
 flugon on þæt fæsten      and hyra feore burgon, <br>
 </dd>
 <dt>195</dt>
 <dd>
 and manna ma      þonne hit ænig mæð wære, <br>
 gyf hi þa geearnunga      ealle gemundon <br>
 þe he him to duguþe      gedon hæfde. <br>
 Swa him Offa on dæg      ær asæde <br>
 on þam meþelstede,      þa he gemot hæfde, <br>
 </dd>
 <dt>200</dt>
 <dd>
 þæt þær <strong>modiglice</strong>      manega spræcon <br>
 þe eft æt <strong>þearfe</strong>      þolian noldon. <br>
 þa wearð afeallen      þæs folces ealdor, <br>
 æþelredes eorl;      ealle gesawon <br>
 heorðgeneatas      þæt hyra heorra læg. <br>
 </dd>
 <dt>205</dt>
 <dd>
 þa ðær wendon forð      wlance þegenas, <br>
 unearge men      efston georne; <br>
 hi woldon þa ealle      oðer twega, <br>
 lif <strong>forlætan</strong>      oððe leofne gewrecan. <br>
 Swa hi bylde forð      bearn ælfrices, <br>
 </dd>
 <dt>210</dt>
 <dd>
 wiga wintrum geong,      wordum mælde, <br>
 ælfwine þa cwæð,      he on ellen spræc: <br>
 <strong>"Gemunan</strong> þa mæla      þe we oft æt meodo spræcon, <br>
 þonne we on bence      beot ahofon, <br>
 hæleð on healle,      ymbe heard gewinn; <br>
 </dd>
 <dt>215</dt>
 <dd>
 nu mæg cunnian      hwa cene sy. <br>
 Ic wylle mine æþelo      eallum gecyþan, <br>
 þæt ic wæs on Myrcon      miccles cynnes; <br>
 wæs min ealda fæder      Ealhelm haten, <br>
 wis ealdorman,      woruldgesælig. <br>
 </dd>
 <dt>220</dt>
 <dd>
 Ne sceolon me on þære þeode      þegenas ætwitan <br>
 þæt ic of ðisse fyrde      feran wille, <br>
 eard gesecan,      nu min ealdor ligeð <br>
 forheawen æt hilde.      Me is þæt hearma mæst; <br>
 he wæs <strong>ægðer</strong> min mæg      and min hlaford." <br>
 </dd>
 <dt>225</dt>
 <dd>
 þa he forð eode,      fæhðe gemunde, <br>
 þæt he mid orde      anne geræhte <br>
 flotan on þam folce,      þæt se on foldan læg <br>
 forwegen mid his wæpne.      Ongan þa winas manian, <br>
 frynd and geferan,      þæt hi forð eodon. <br>
 </dd>
 <dt>230</dt>
 <dd>
 Offa gemælde,      æscholt asceoc: <br>
 "Hwæt þu, ælfwine, hafast      ealle gemanode <br>
 þegenas to þearfe,      nu ure þeoden lið, <br>
 eorl on eorðan.      Us is eallum þearf <br>
 þæt ure æghwylc      oþerne bylde <br>
 </dd>
 <dt>235</dt>
 <dd>
 wigan to wige,      þa hwile þe he wæpen mæge <br>
 habban and healdan,      heardne mece, <br>
 gar and godswurd.      Us Godric hæfð, <br>
 earh Oddan bearn,      ealle beswicene. <br>
 Wende þæs formoni man,      þa he on meare rad, <br>
 </dd>
 <dt>240</dt>
 <dd>
 on wlancan þam wicge,      þæt wære hit ure hlaford; <br>
 forþan wearð her on felda      folc totwæmed, <br>
 scyldburh tobrocen.      Abreoðe his angin, <br>
 þæt he her swa manigne      man aflymde!" <br>
 Leofsunu gemælde      and his linde ahof, <br>
 </dd>
 <dt>245</dt>
 <dd>
 bord to gebeorge;      he þam beorne oncwæð: <br>
 "Ic þæt gehate,      þæt ic heonon nelle <br>
 fleon fotes trym,      ac wille furðor gan, <br>
 wrecan on gewinne      minne winedrihten. <br>
 Ne þurfon me embe Sturmere      stedefæste hælæð <br>
 </dd>
 <dt>250</dt>
 <dd>
 wordum ætwitan,      nu min wine gecranc, <br>
 þæt ic hlafordleas      ham siðie, <br>
 wende fram wige,      ac me sceal wæpen niman, <br>
 ord and iren."      He ful yrre wod, <br>
 feaht fæstlice,      fleam he forhogode. <br>
 </dd>
 <dt>255</dt>
 <dd>
 Dunnere þa cwæð,      daroð acwehte, <br>
 unorne ceorl,      ofer eall clypode, <br>
 bæd þæt beorna gehwylc      Byrhtnoð wrece: <br>
 "Ne mæg na wandian      se þe wrecan þenceð <br>
 frean on folce,      ne for feore murnan." <br>
 </dd>
 <dt>260</dt>
 <dd>
 þa hi forð eodon,      feores hi ne rohton; <br>
 ongunnon þa hiredmen      heardlice feohtan, <br>
 grame garberend,      and god bædon <br>
 þæt hi moston gewrecan      hyra winedrihten <br>
 and on hyra feondum      fyl gewyrcan. <br>
 </dd>
 <dt>265</dt>
 <dd>
 Him se gysel ongan      geornlice fylstan; <br>
 he wæs on Norðhymbron      heardes cynnes, <br>
 Ecglafes bearn,      him wæs æscferð nama. <br>
 He ne wandode na      æt þam wigplegan, <br>
 ac he fysde forð      flan genehe; <br>
 </dd>
 <dt>270</dt>
 <dd>
 hwilon he on bord sceat,      hwilon beorn tæsde, <br>
 æfre embe stunde      he sealde sume wunde, <br>
 þa hwile ðe he wæpna      wealdan moste. <br>
 þa gyt on orde stod      Eadweard se langa, <br>
 gearo and geornful,      gylpwordum spræc <br>
 </dd>
 <dt>275</dt>
 <dd>
 þæt he nolde fleogan      fotmæl landes, <br>
 ofer bæc bugan,      þa his betera leg. <br>
 He bræc þone bordweall      and wið þa beornas feaht, <br>
 oðþæt he his sincgyfan      on þam sæmannum <br>
 wurðlice wrec,      ær he on wæle lege. <br>
 </dd>
 <dt>280</dt>
 <dd>
 Swa dyde æþeric,      æþele gefera, <br>
 fus and forðgeorn,      feaht eornoste. <br>
 Sibyrhtes broðor      and swiðe mænig oþer <br>
 clufon cellod bord,      cene hi weredon; <br>
 bærst bordes lærig,      and seo byrne sang <br>
 </dd>
 <dt>285</dt>
 <dd>
 gryreleoða sum.      þa æt guðe sloh <br>
 Offa þone sælidan,      þæt he on eorðan feoll, <br>
 and ðær Gaddes mæg      grund gesohte. <br>
 Raðe wearð æt hilde      Offa forheawen; <br>
 he hæfde ðeah geforþod      þæt he his frean gehet, <br>
 </dd>
 <dt>290</dt>
 <dd>
 swa he beotode ær      wið his beahgifan <br>
 þæt hi sceoldon begen      on burh ridan, <br>
 hale to hame,      oððe on here <strong>crincgan,</strong> <br>
 on wælstowe      wundum sweltan; <br>
 he læg ðegenlice      ðeodne gehende. <br>
 </dd>
 <dt>295</dt>
 <dd>
 ða wearð borda gebræc.      Brimmen wodon, <br>
 guðe gegremode;      gar oft þurhwod <br>
 fæges feorhhus.      Forð <strong>þa</strong> eode Wistan, <br>
 þurstanes <strong>sunu,</strong>      wið þas secgas feaht; <br>
 he wæs on <strong>geþrange</strong>      hyra þreora bana, <br>
 </dd>
 <dt>300</dt>
 <dd>
 ær him Wigelines bearn      on þam wæle læge. <br>
 þær wæs stið gemot;      stodon fæste <br>
 wigan on gewinne,      wigend cruncon, <br>
 wundum werige.      Wæl feol on eorþan. <br>
 Oswold and Eadwold      ealle hwile, <br>
 </dd>
 <dt>305</dt>
 <dd>
 begen þa gebroþru,      beornas trymedon, <br>
 hyra winemagas      wordon bædon <br>
 þæt hi þær æt ðearfe      þolian sceoldon, <br>
 unwaclice      wæpna neotan. <br>
 Byrhtwold maþelode      bord hafenode <br>
 </dd>
 <dt>310</dt>
 <dd>
 (se wæs eald geneat),      æsc acwehte; <br>
 he ful baldlice      beornas lærde: <br>
 "Hige sceal þe heardra,      heorte þe cenre, <br>
 mod sceal þe mare,      þe ure mægen lytlað. <br>
 Her lið ure ealdor      eall forheawen, <br>
 </dd>
 <dt>315</dt>
 <dd>
 god on greote.      A mæg gnornian <br>
 se ðe nu fram þis wigplegan      wendan þenceð. <br>
 Ic eom frod feores;      fram ic ne wille, <br>
 ac ic me be healfe      minum hlaforde, <br>
 be swa leofan men,      licgan þence." <br>
 </dd>
 <dt>320</dt>
 <dd>
 Swa hi æþelgares bearn      ealle bylde, <br>
 Godric to guþe.      Oft he gar forlet, <br>
 wælspere windan      on þa wicingas, <br>
 swa he on þam folce      fyrmest eode, <br>
 heow and hynde,      <strong>oðþæt</strong> he on hilde gecranc. <br>
 </dd>
 <dt>325</dt>
 <dd>
 Næs þæt na se Godric      þe ða <strong>guðe</strong> forbeah <br>
 </dd>
 </dl>
 </body>