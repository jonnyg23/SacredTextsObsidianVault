<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_87.htm">Previous</a> 
 <a href="a05_89.htm">Next</a> 
 </center>
 <hr>
 <h1>The Paris Psalter: Psalm 88</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Mildheortnesse þine,      mihtig drihten, <br>
 ic on ecnesse      awa singe; <br>
 fram cynne on cynn      and on cneorisse <br>
 ic þine soðfæstnesse      secge geneahhe <br>
 </dd>
 <dt>5</dt>
 <dd>
 on minum muþe      manna cynne. <br>
 Forþon þa ðu cwæde      cuðe worde, <br>
 þæt on ecnesse      awa wære <br>
 þin milde mod      micel getimbrad <br>
 heah on heofenum      hæleða bearnum <br>
 </dd>
 <dt>10</dt>
 <dd>
 and þin soðfestnes      symble <strong>gearwad.</strong> <br>
 Ic minum gecorenum      cuðe gesette, <br>
 hu min gewitnes      wolde gangan; <br>
 ic Dauide      dyrum esne <br>
 on aðsware      ær benemde, <br>
 </dd>
 <dt>15</dt>
 <dd>
 þæt ic his cynne      and cneowmagum <br>
 on ecnesse      a geworhte <br>
 ful sefte seld,      þæt hi sæton on. <br>
 Heofenas <strong>andettað,</strong>      halig drihten, <br>
 hu wundor þin      wræclic standeð, <br>
 </dd>
 <dt>20</dt>
 <dd>
 and þa halgan eac      hergeað on cyricean <br>
 þine soðfæstnesse,      <strong>secgeað</strong> geneahhige. <br>
 Nis under wolcnum,      weoroda drihten, <br>
 ænig anlic,      ne ðe ænig byð <br>
 betweox godes bearnum      gyt gelicra. <br>
 </dd>
 <dt>25</dt>
 <dd>
 þu bist gewuldrad god,      þær bið wisra geðeaht <br>
 and haligra      heah gemetincg, <br>
 micel and egeslic      ofer eall manna bearn, <br>
 ða ðe on ymbhwyrfte      ahwær syndon. <br>
 þu eart mægena god,      mihtig drihten; <br>
 </dd>
 <dt>30</dt>
 <dd>
 nis þe ealra gelic      ahwær on spedum, <br>
 is þin soðfæstnes      symble æghwær. <br>
 þu wide sæs      wealdest mihtum; <br>
 þu his yþum miht      ana gesteoran, <br>
 ðonne hi on wæge      wind onhrereð. <br>
 </dd>
 <dt>35</dt>
 <dd>
 þu miht oferhydige      eaðe mid wunde <br>
 heane gehnægean;      hafast ðu heah mægen <br>
 þines earmes sped      wið ealle fynd. <br>
 Heofonas þu wealdest,      hrusan swylce; <br>
 eorðan ymbehwyrft      eall þu gesettest. <br>
 </dd>
 <dt>40</dt>
 <dd>
 þu norðdæl and sæ      <strong>niode</strong> gesceope, <br>
 Tabor et Hermon      on naman ðinum; <br>
 hi mid strencgðe eac      upp ahebbað <br>
 þinne swiþran earm      swylce, drihten. <br>
 Wesan hea mihte      handa þinre <br>
 </dd>
 <dt>45</dt>
 <dd>
 ahafen ofer hæleðas;      halig seo swyðre is, <br>
 þines setles dom      soð gegearwod. <br>
 Mildheortnes and soðfæstnes      mægene forgangað <br>
 þinne andwlitan;      þæt bið eadig folc <br>
 þe can naman ðinne      neode herigean. <br>
 </dd>
 <dt>50</dt>
 <dd>
 þa on ðinum leohte      lifigeað and gangað <br>
 þe him ansyn þin      ær onlihte, <br>
 and on naman þinum      neode swylce <br>
 beoð ealne dæg      eac on blisse <br>
 and þine soðfæstnesse      symble <strong>æghwær.</strong> <br>
 </dd>
 <dt>55</dt>
 <dd>
 Forþon þu heora mægenes eart      mærost wuldor, <br>
 and we þinum weldædum      wurdan ahafene. <br>
 Us an nimeð      ece drihten <br>
 and Israhela cyning      eac se halga. <br>
 þonne ðu ofer ealle      undearnunga <br>
 </dd>
 <dt>60</dt>
 <dd>
 þine bearn sprecest      and bealde cwyst: <br>
 "Ic me on þyssum folce      fultum sette <br>
 <strong>ofermihtigne,</strong>      þone ic me ær geceas. <br>
 Ic me deorne scealc      Dauid gemette <br>
 and hine halige <strong>ele</strong>      handum smyrede. <br>
 </dd>
 <dt>65</dt>
 <dd>
 Heo him fultumeð      and min fæle earm, <br>
 and hine mid mycle      mægene geswyðeð. <br>
 Ne mæg him ænig facen      feond æteglan, <br>
 ne unrihtes bearn      ænig sceððan. <br>
 Of his ansyne      ealle ic aceorfe, <br>
 </dd>
 <dt>70</dt>
 <dd>
 þa ðe him feondas      fæcne syndon, <br>
 and his ehtendas      ealle geflyme. <br>
 Hine soðfæstnes min      samod ætgædere <br>
 and mildheortnes min      mægene healdeð, <br>
 and on naman minum      neode swylce <br>
 </dd>
 <dt>75</dt>
 <dd>
 his horn <strong>bið</strong> ahafen,      heane on mihtum. <br>
 And ic his swiðran hand      settan þence, <br>
 þæt he sæstreamum      syþþan wealde. <br>
 He me him to fælum      fæder gecygde: <br>
 'Wæs me andfencge, god,      ecere hælu.' <br>
 </dd>
 <dt>80</dt>
 <dd>
 And ic þonne frumbearn      forð asette <br>
 ofer eorðcyningas      ealra heahstne. <br>
 <strong>Ic</strong> him to widan feore      wille gehealdan <br>
 min milde mod      and him miht syllan, <br>
 mine gewitnesse      weorðe and getreowe. <br>
 </dd>
 <dt>85</dt>
 <dd>
 Ic to widan feore      wyrce syððan <br>
 þin heahsetl      hror and weorðlic <br>
 swa heofones dagas      her mid mannum. <br>
 Gif mine bearn nellað      mine bebodu efnan <br>
 ne mine domas      dædum healdan, <br>
 </dd>
 <dt>90</dt>
 <dd>
 Gif hi mine rihtwisnessa      fracoðe gewemmað <br>
 and hi mine bebodu      bliðe ne healdað, <br>
 þonne ic heora unriht gewrece      egsan gyrde <br>
 and hiora synne      swinglum forgylde. <br>
 Ne ic him mildheortnesse      mine wille <br>
 </dd>
 <dt>95</dt>
 <dd>
 fægere afyrran,      ac him forð swa þeah <br>
 mine soðfæstnesse      syllan þence. <br>
 Ic æne swor      að on halgum, <br>
 þæt ic Dauide      dæda ne leoge, <br>
 þæt on ecnesse      his agen cynn <br>
 </dd>
 <dt>100</dt>
 <dd>
 wunað on wicum;      bið him weorðlic setl <br>
 on minre gesihðe      sunnan anlic <br>
 and swa mona      meahte on heofenum, <br>
 þe is ece gewita      æhwær getreowe." <br>
 þu <strong>þonne</strong> wiðsoce      soþum criste <br>
 </dd>
 <dt>105</dt>
 <dd>
 and hine forhogodest,      hwile yldest <br>
 and awendest fram him      <strong>gewitnesse</strong> <br>
 esnes þines;      ealle gewemdest <br>
 his halignesse      her on eorðan. <br>
 Ealle þu his weallas      wide todældest, <br>
 </dd>
 <dt>110</dt>
 <dd>
 towurpe fæsten his      for folcegsan. <br>
 Hine þa towurpon      wegferende, <br>
 and he on edwit wearð      ymbsittendum. <br>
 Handa þu ahofe      heah ehtendra, <br>
 gebrohtest his feondas      fæcne on blisse. <br>
 </dd>
 <dt>115</dt>
 <dd>
 Fultum þu him afyrdest      fagan sweordes, <br>
 nafað æt gefeohte      fælne helpend. <br>
 þu hine of clænnesse      clæne alysdest, <br>
 setl his gesettest      sorglic on eorðan. <br>
 þu his dagena tid      deorce gescyrtest <br>
 </dd>
 <dt>120</dt>
 <dd>
 and mid sarlicre      sceame onmettest. <br>
 Wilt þu hu lange,      wealdend drihten, <br>
 yrre þin acyðan      swa onæled fyr? <br>
 Gemune, mære god,      hwæt si min lytle sped; <br>
 ne huru ðu manna bearn      on middangeard <br>
 </dd>
 <dt>125</dt>
 <dd>
 to idelnesse      æfre geworhtest. <br>
 Hwylc is manna,      þæt feores neote, <br>
 and hwæþere on ende      deað ne gesceawige; <br>
 oððe hwylc manna is,      þæt his agene <br>
 fram helle locum      sawle generige? <br>
 </dd>
 <dt>130</dt>
 <dd>
 Hwær is seo ealde nu,      ece drihten, <br>
 micel mildheortness,      þe þu mancynne <br>
 and Dauide      deope aðe <br>
 þurh þines sylfes      soð benemdest? <br>
 Gemune þinra esna      edwitspræce, <br>
 </dd>
 <dt>135</dt>
 <dd>
 þa him fracuðlice      fremde þeode <br>
 utan ætywað,      oðre mægðe. <br>
 Cweþað him þæt edwit,      ece drihten, <br>
 feondas þine,      fæste ætwitað <br>
 and þæt þinum criste      becweþað swiðe. <br>
 </dd>
 <dt>140</dt>
 <dd>
 A sy gebletsad      ece drihten <br>
 to widan feore.      Wese swa, wese swa! <br>
 </dd>
 </dl>
 </body>