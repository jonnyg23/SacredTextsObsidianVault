<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_12.htm">Previous</a> 
 <a href="a03_14.htm">Next</a> 
 </center>
 <hr>
 <h1>Maxims I</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Frige mec frodum wordum!      Ne læt þinne ferð onhælne, <br>
 degol þæt þu deopost cunne!      Nelle ic þe min dyrne gesecgan, <br>
 gif þu me þinne hygecræft hylest      ond þine heortan geþohtas. <br>
 Gleawe men sceolon gieddum wrixlan.      God sceal mon ærest hergan <br>
 </dd>
 <dt>5</dt>
 <dd>
 fægre, fæder userne,      forþon þe he us æt frymþe geteode <br>
 lif ond lænne willan;      he usic wile þara leana gemonian. <br>
 Meotud sceal in wuldre,      mon sceal on eorþan <br>
 geong ealdian.      God us ece biþ, <br>
 ne wendað hine wyrda      ne hine wiht dreceþ, <br>
 </dd>
 <dt>10</dt>
 <dd>
 adl ne yldo      ælmihtigne; <br>
 ne gomelað he in gæste,      ac he is gen swa he wæs, <br>
 þeoden geþyldig.      He us geþonc syleð, <br>
 missenlicu mod,      monge reorde. <br>
 Feorhcynna fela      fæþmeþ wide <br>
 </dd>
 <dt>15</dt>
 <dd>
 eglond monig.      Eardas rume <br>
 meotud arærde      for moncynne, <br>
 ælmihtig god,      efenfela bega <br>
 þeoda ond þeawa.      þing sceal gehegan <br>
 frod wiþ frodne;      biþ hyra ferð gelic, <br>
 </dd>
 <dt>20</dt>
 <dd>
 hi a sace semaþ,      sibbe gelærað, <br>
 þa ær wonsælge      awegen habbað. <br>
 Ræd sceal mid snyttro,      ryht mid wisum, <br>
 til sceal mid tilum.      Tu beoð gemæccan; <br>
 sceal wif ond wer      in woruld cennan <br>
 </dd>
 <dt>25</dt>
 <dd>
 bearn mid gebyrdum.      Beam sceal on eorðan <br>
 leafum liþan,      leomu gnornian. <br>
 Fus sceal feran,      fæge sweltan <br>
 ond dogra gehwam      ymb gedal sacan <br>
 middangeardes.      Meotud ana wat <br>
 </dd>
 <dt>30</dt>
 <dd>
 hwær se cwealm cymeþ,      þe heonan of cyþþe gewiteþ. <br>
 Umbor yceð,      þa æradl nimeð; <br>
 þy weorþeð on foldan swa fela      fira cynnes, <br>
 ne sy þæs magutimbres      gemet ofer eorþan, <br>
 gif hi ne wanige      se þas woruld teode. <br>
 </dd>
 <dt>35</dt>
 <dd>
 Dol biþ se þe his dryhten nat,      to þæs oft cymeð deað unþinged. <br>
 Snotre men sawlum beorgað,      healdað hyra soð mid ryhte. <br>
 Eadig bið se þe in his eþle geþihð,      earm se him his frynd geswicað. <br>
 Nefre sceal se him his nest aspringeð,      <strong>nyde</strong> sceal þrage gebunden. <br>
 Bliþe sceal bealoleas heorte.      Blind sceal his eagna þolian, <br>
 </dd>
 <dt>40</dt>
 <dd>
 oftigen biþ him torhtre gesihþe.      Ne magon <strong>hi</strong> tunglu bewitian, <br>
 swegltorht sunnan ne monan;      þæt him biþ sar in his mode, <br>
 onge þonne he hit ana wat,      ne weneð þæt him þæs edhwyrft cyme. <br>
 Waldend him þæt wite teode,      se him mæg wyrpe syllan, <br>
 hælo of heofodgimme,      gif he wat heortan clæne. <br>
 </dd>
 <dt>45</dt>
 <dd>
 Lef mon læces behofað.      Læran sceal mon geongne monnan, <br>
 trymman ond tyhtan þæt he teala cunne,      oþþæt hine mon atemedne hæbbe, <br>
 sylle him wist ond wædo,      oþþæt hine mon on gewitte alæde. <br>
 Ne sceal hine mon cildgeongne forcweþan,      ær he hine acyþan mote; <br>
 þy sceal on þeode geþeon,      þæt he wese þristhycgende. <br>
 </dd>
 <dt>50</dt>
 <dd>
 Styran sceal mon strongum mode.      Storm oft holm gebringeþ, <br>
 geofen in grimmum sælum;      onginnað grome fundian <br>
 fealwe on feorran to londe,      hwæþer he fæste stonde. <br>
 Weallas him wiþre healdað,      him biþ wind gemæne. <br>
 Swa biþ sæ smilte,      <br>
 </dd>
 <dt>55</dt>
 <dd>
 þonne hy wind ne weceð;      <br>
 swa beoþ þeoda geþwære,      þonne hy geþingad habbað, <br>
 gesittað him on gesundum þingum,      ond þonne mid gesiþum healdaþ <br>
 cene men gecynde rice.      Cyning biþ anwealdes georn; <br>
 lað se þe londes monað,      leof se þe mare beodeð. <br>
 </dd>
 <dt>60</dt>
 <dd>
 þrym sceal mid wlenco,      þriste mid cenum, <br>
 sceolun bu recene      beadwe fremman. <br>
 Eorl sceal on eos boge,      <strong>eorod</strong> sceal getrume ridan, <br>
 fæste feþa stondan.      Fæmne æt hyre bordan geriseð; <br>
 widgongel wif word gespringeð,      oft hy mon wommum bilihð, <br>
 </dd>
 <dt>65</dt>
 <dd>
 hæleð hy hospe mænað,      oft hyre hleor abreoþeð. <br>
 Sceomiande man sceal in sceade hweorfan,      scir in leohte geriseð. <br>
 Hond sceal heofod inwyrcan,      hord in streonum bidan, <br>
 gifstol gegierwed stondan,      hwonne hine guman gedælen. <br>
 Gifre biþ se þam golde onfehð,      guma þæs on heahsetle geneah; <br>
 </dd>
 <dt>70</dt>
 <dd>
 lean sceal, gif we leogan nellað,      þam þe us þas lisse geteode. <br>
 Forst sceal freosan,      fyr wudu meltan, <br>
 eorþe growan,      is brycgian, <br>
 wæter helm wegan,      wundrum lucan <br>
 eorþan ciþas.      An sceal inbindan <br>
 </dd>
 <dt>75</dt>
 <dd>
 forstes fetre      felameahtig god; <br>
 winter sceal geweorpan,      weder eft cuman, <br>
 sumor swegle hat,      sund unstille. <br>
 Deop deada wæg      dyrne bið lengest; <br>
 holen sceal inæled,      yrfe gedæled <br>
 </dd>
 <dt>80</dt>
 <dd>
 deades monnes.      Dom biþ selast. <br>
 Cyning sceal mid ceape      cwene gebicgan, <br>
 bunum ond beagum;      bu sceolon ærest <br>
 geofum god wesan.      Guð sceal in eorle, <br>
 wig geweaxan,      ond wif geþeon <br>
 </dd>
 <dt>85</dt>
 <dd>
 <strong>leof</strong> mid hyre leodum,      leohtmod wesan, <br>
 rune healdan,      rumheort beon <br>
 mearum ond maþmum,      meodorædenne <br>
 for gesiðmægen      symle æghwær <br>
 eodor <strong>æþelinga</strong>      ærest gegretan, <br>
 </dd>
 <dt>90</dt>
 <dd>
 forman fulle      to frean hond <br>
 ricene geræcan,      ond him ræd witan <br>
 boldagendum      bæm ætsomne. <br>
 Scip sceal genægled,      scyld gebunden, <br>
 leoht linden bord,      leof wilcuma <br>
 </dd>
 <dt>95</dt>
 <dd>
 Frysan wife,      þonne flota stondeð; <br>
 biþ his ceol cumen      ond hyre ceorl to ham, <br>
 agen ætgeofa,      ond heo hine in laðaþ, <br>
 wæsceð his warig hrægl      ond him syleþ wæde niwe, <br>
 liþ him on londe      þæs his lufu bædeð. <br>
 </dd>
 <dt>100</dt>
 <dd>
 Wif sceal wiþ wer wære gehealdan,      oft hi mon wommum <strong>belihð;</strong> <br>
 fela bið fæsthydigra,      fela bið <strong>fyrwetgeornra,</strong> <br>
 freoð hy fremde monnan,      þonne se oþer feor gewiteþ. <br>
 Lida biþ longe on siþe;      a mon sceal seþeah leofes wenan, <br>
 gebidan þæs he gebædan ne mæg.      Hwonne him eft gebyre weorðe, <br>
 </dd>
 <dt>105</dt>
 <dd>
 ham cymeð, gif he hal leofað,      nefne him holm gestyreð, <br>
 mere hafað mundum      mægðegsan wyn. <br>
 Ceapeadig mon      cyningwic þonne <br>
 leodon cypeþ,      þonne liþan cymeð; <br>
 wuda ond wætres nyttað,      þonne him biþ wic <strong>alyfed,</strong> <br>
 </dd>
 <dt>110</dt>
 <dd>
 mete bygeþ, gif he maran þearf,      ærþon he to meþe weorþe. <br>
 Seoc se biþ þe to seldan ieteð;      þeah hine mon on sunnan læde, <br>
 ne mæg he be þy wedre wesan,      þeah hit sy wearm on sumera, <br>
 ofercumen biþ he, ær he acwele,      gif he nat hwa hine cwicne fede. <br>
 Mægen mon sceal mid mete fedan,      morþor under eorþan befeolan, <br>
 </dd>
 <dt>115</dt>
 <dd>
 hinder under hrusan,      þe hit forhelan þenceð; <br>
 ne biþ þæt gedefe deaþ,      þonne hit gedyrned weorþeð. <br>
 Hean sceal gehnigan,      <strong>hadl</strong> gesigan, <br>
 ryht rogian.      Ræd biþ nyttost, <br>
 yfel unnyttost,      þæt unlæd nimeð. <br>
 </dd>
 <dt>120</dt>
 <dd>
 God bið genge,      ond wiþ god lenge. <br>
 Hyge sceal gehealden,      hond gewealden, <br>
 seo sceal in eagan,      snyttro in breostum, <br>
 þær bið þæs monnes      modgeþoncas. <br>
 Muþa gehwylc mete þearf,      mæl sceolon tidum gongan. <br>
 </dd>
 <dt>125</dt>
 <dd>
 Gold geriseþ      on guman sweorde, <br>
 sellic sigesceorp,      sinc on cwene, <br>
 god scop gumum,      garniþ werum, <br>
 wig towiþre      wicfreoþa healdan. <br>
 Scyld sceal cempan,      sceaft reafere, <br>
 </dd>
 <dt>130</dt>
 <dd>
 sceal bryde beag,      bec leornere, <br>
 husl halgum men,      hæþnum synne. <br>
 Woden worhte weos,      wuldor alwalda, <br>
 rume roderas;      þæt is rice god, <br>
 sylf soðcyning,      sawla nergend, <br>
 </dd>
 <dt>135</dt>
 <dd>
 se us eal forgeaf      þæt we on lifgaþ, <br>
 ond eft æt þam ende      eallum wealdeð <br>
 monna cynne.      þæt is meotud sylfa. <br>
 Ræd sceal mon secgan,      rune writan, <br>
 leoþ gesingan,      <strong>lofes</strong> gearnian, <br>
 </dd>
 <dt>140</dt>
 <dd>
 dom areccan,      dæges onettan. <br>
 Til mon tiles      ond tomes meares, <br>
 cuþes ond gecostes      ond calcrondes; <br>
 nænig fira      to fela gestryneð. <br>
 Wel mon sceal wine healdan      on wega gehwylcum; <br>
 </dd>
 <dt>145</dt>
 <dd>
 oft mon fereð feor bi tune,      þær him wat freond unwiotodne. <br>
 Wineleas, wonsælig mon      genimeð him wulfas to geferan, <br>
 felafæcne deor.      Ful oft hine se gefera sliteð; <br>
 gryre sceal for greggum,      græf deadum men; <br>
 hungre heofeð,      nales þæt heafe bewindeð, <br>
 </dd>
 <dt>150</dt>
 <dd>
 ne huru wæl wepeð      wulf se græga, <br>
 morþorcwealm mæcga,      ac hit a mare wille. <br>
 Wræd sceal wunden,      wracu heardum men. <br>
 Boga sceal stræle,      sceal bam gelic <br>
 mon to gemæccan.      Maþþum oþres weorð, <br>
 </dd>
 <dt>155</dt>
 <dd>
 gold mon sceal gifan.      Mæg god syllan <br>
 eadgum æhte      ond eft niman. <br>
 Sele sceal stondan,      sylf ealdian. <br>
 Licgende beam      læsest groweð. <br>
 Treo sceolon brædan      ond treow weaxan, <br>
 </dd>
 <dt>160</dt>
 <dd>
 sio geond bilwitra      breost ariseð. <br>
 Wærleas mon ond wonhydig,      <br>
 ætrenmod ond ungetreow,      <br>
 þæs ne gymeð god.      <br>
 Fela sceop meotud þæs þe fyrn gewearð,      het siþþan swa forð wesan. <br>
 </dd>
 <dt>165</dt>
 <dd>
 Wæra gehwylcum wislicu      word gerisað, <br>
 gleomen gied      ond guman snyttro. <br>
 Swa monige beoþ men ofer eorþan,      swa beoþ modgeþoncas; <br>
 ælc him hafað sundorsefan.      <br>
 Longað þonne þy læs      þe him con leoþa worn, <br>
 </dd>
 <dt>170</dt>
 <dd>
 oþþe mid hondum con      hearpan gretan; <br>
 hafaþ him his gliwes giefe,      þe him god sealde. <br>
 Earm biþ se þe sceal ana lifgan,      <br>
 wineleas wunian      hafaþ him wyrd geteod; <br>
 betre him wære þæt he broþor ahte,      begen hi anes monnes, <br>
 </dd>
 <dt>175</dt>
 <dd>
 <strong>eorles</strong> eaforan wæran,      gif hi sceoldan eofor onginnan <br>
 oþþe begen beran;      biþ þæt sliþhende deor. <br>
 A scyle þa rincas      gerædan lædan <br>
 ond him ætsomne swefan;      <br>
 næfre hy mon <strong>tomælde,</strong>      <br>
 </dd>
 <dt>180</dt>
 <dd>
 ær hy deað todæle.      <br>
 Hy twegen sceolon tæfle ymbsittan,      þenden him hyra torn toglide, <br>
 forgietan þara geocran <strong>gesceafta,</strong>      habban him gomen on borde; <br>
 idle hond æmetlan geneah tæfles monnes,      þonne teoselum weorpeð. <br>
 Seldan in sidum ceole,      nefne he under segle yrne, <br>
 </dd>
 <dt>185</dt>
 <dd>
 werig <strong>scealc</strong> wiþ winde roweþ;      ful oft mon wearnum tihð <br>
 eargne, þæt he elne forleose,      drugað his ar on borde. <br>
 Lot sceal mid lyswe,      list mid gedefum; <br>
 þy weorþeð se stan forstolen.      <br>
 Oft hy wordum toweorpað,      <br>
 </dd>
 <dt>190</dt>
 <dd>
 ær hy bacum tobreden;      <br>
 geara is hwær aræd.      <br>
 Wearð fæhþo fyra cynne,      siþþan furþum swealg <br>
 eorðe Abeles blode.      Næs þæt andæge nið, <br>
 of þam wrohtdropan      wide gesprungon, <br>
 </dd>
 <dt>195</dt>
 <dd>
 micel mon ældum,      monegum þeodum <br>
 bealoblonden niþ.      Slog his <strong>broðor</strong> swæsne <br>
 Cain, þone cwealm nerede;      cuþ wæs wide siþþan, <br>
 þæt ece nið ældum scod,      swa aþolwarum. <br>
 Drugon wæpna gewin      wide geond eorþan, <br>
 </dd>
 <dt>200</dt>
 <dd>
 ahogodan ond ahyrdon      heoro sliþendne. <br>
 Gearo sceal guðbord,      gar on sceafte, <br>
 ecg on sweorde      ond ord spere, <br>
 hyge heardum men.      Helm sceal cenum, <br>
 ond a þæs heanan hyge      hord unginnost. <br>
 </dd>
 </dl>
 </body>