<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_135.htm">Previous</a> 
 <a href="a05_137.htm">Next</a> 
 </center>
 <hr>
 <h1>The Paris Psalter: Psalm 136</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ofer Babilone      bradum streame, <br>
 þær we sittað      and sare wepað, <br>
 þonne we Sion gemunan      swiðe georne. <br>
 On salig we sarige      swiðe gelome <br>
 </dd>
 <dt>5</dt>
 <dd>
 ure organan      up ahengan. <br>
 Forþon us þær frunon      fæcnum wordum, <br>
 <strong>woh</strong> meldedan,      ða us on weg læddan: <br>
 "Singað us ymnum      ealdra sanga <br>
 þe ge on Sione      sungan geneahhige." <br>
 </dd>
 <dt>10</dt>
 <dd>
 Hu magon we singan      sangas drihtne <br>
 on þære foldan      þe us fremde is? <br>
 Gif ic þin, Hierusalem,      forgyten hæbbe, <br>
 forgyte min seo swyðre      symble æt þearfe; <br>
 ætfeole min tunge      fæste gomum, <br>
 </dd>
 <dt>15</dt>
 <dd>
 gif ic ofergittol þin      æfre weorðe, <br>
 Gif ic ne forsette þe      symble æt frymðe; <br>
 ac ic on Hierusalem      georne blissie. <br>
 Gemune þu, drihten,      manigra bearna, <br>
 þe on Edom synt      eal lifigende, <br>
 </dd>
 <dt>20</dt>
 <dd>
 þonne þu Hierusalem      gegodie; <br>
 þa nu oft cweðað:      "Wutun hi idle gedon, <br>
 oðþæt hi heora      eard geceosan." <br>
 Hwæt, þu eart Babilone      bitere ætfæsted <br>
 ænge and yfele,      hire earm dohter; <br>
 </dd>
 <dt>25</dt>
 <dd>
 eadig byð hwæðere      se þe eft gyldeð <br>
 þa þu him on ealdre      ær forgeafe <br>
 and us eallum      eac gesealdest. <br>
 Eadig byð se þe nimeð      and eac <strong>seteð</strong> <br>
 his agen bearn      on þone æþelan stan. <br>
 </dd>
 </dl>
 </body>