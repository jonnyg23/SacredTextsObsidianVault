<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_20.htm">Previous</a> 
 <a href="a06_22.htm">Next</a> 
 </center>
 <hr>
 <h1>The Meters of Boethius: Meter 21</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Wel la, monna bearn      geond middangeard, <br>
 friora æghwilc      fundie to <br>
 þæm ecum gode      þe we ymb sprecað, <br>
 and to þæm gesælðum      þe we secgað ymb. <br>
 </dd>
 <dt>5</dt>
 <dd>
 Se ðe ðonne nu sie      nearwe gehefted <br>
 mid þisses mæran      middangeardes <br>
 unnyttre lufe,      sece him eft hræðe <br>
 fulne friodom,      þæt he forð cume <br>
 to þæm gesælðum      saula rædes. <br>
 </dd>
 <dt>10</dt>
 <dd>
 Forþæm þæt is sio an rest      eallra geswinca, <br>
 hyhtlicu hyð      heaum ceolum <br>
 modes usses,      meresmylta wic. <br>
 þæt is sio an hyð      þe æfre bið <br>
 æfter þam yðum      ura geswinca, <br>
 </dd>
 <dt>15</dt>
 <dd>
 ysta gehwelcre,      ealnig smylte. <br>
 þæt is sio friðstow      and sio frofor an <br>
 eallra yrminga      æfter þissum <br>
 weoruldgeswincum.      þæt is wynsum stow <br>
 æfter þyssum yrmðum      to aganne. <br>
 </dd>
 <dt>20</dt>
 <dd>
 Ac ic georne wat      þætte gylden maðm, <br>
 sylofren sincstan,      searogimma nan, <br>
 middangeardes wela      modes eagan <br>
 æfre ne onlyhtað,      auht ne gebetað <br>
 hiora scearpnesse      to þære sceawunga <br>
 </dd>
 <dt>25</dt>
 <dd>
 soðra gesælða,      ac hi swiðor get <br>
 monna gehwelces      modes eagan <br>
 ablendað on breostum,      þonne hi hi beorhtran gedon. <br>
 Forðæm æghwilc ðing      þe on þys andweardan <br>
 life licað      lænu sindon, <br>
 </dd>
 <dt>30</dt>
 <dd>
 eorðlicu þing      a fleondu. <br>
 Ac þæt is wundorlic      wlite and beorhtnes <br>
 þe wuhta gehwæs      wlite geberhteð, <br>
 and æfter þæm      eallum wealdeð. <br>
 Nele se waldend      ðæt forweorðan scylen <br>
 </dd>
 <dt>35</dt>
 <dd>
 saula usse,      ac he hi selfa wile <br>
 leoman onlihtan,      lifes wealdend. <br>
 Gif þonne hæleða hwilc      hlutrum eagum <br>
 modes sines      mæg æfre ofsion <br>
 hiofones leohtes      hlutre beorhto, <br>
 </dd>
 <dt>40</dt>
 <dd>
 þonne wile he secgan      þæt ðære sunnan sie <br>
 beorhtnes þiostro      beorna gehwylcum <br>
 to metanne      wið þæt micle leoht <br>
 godes ælmihtiges;      þæt is gasta gehwæm <br>
 ece butan ende      eadegum saulum. <br>
 </dd>
 </dl>
 </body>