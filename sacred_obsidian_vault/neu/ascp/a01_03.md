<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a01_02.htm">Previous</a> 
 <a href="a01_04.htm">Next</a> 
 </center>
 <hr>
 <h1>Daniel</h1>
 <p><cite>Verse Indeterminate Unknown</cite></p>
 <dl compact>
 <dt></dt>
 <dd>
 Gefrægn ic Hebreos      eadge lifgean <br>
 in Hierusalem,      goldhord dælan, <br>
 cyningdom habban,      swa him gecynde wæs, <br>
 siððan þurh metodes mægen      on Moyses hand <br>
 </dd>
 <dt>5</dt>
 <dd>
 wearð wig gifen,      wigena mænieo, <br>
 and hie of Egyptum      ut aforon, <br>
 mægene micle.      þæt wæs modig cyn! <br>
 þenden hie þy rice      rædan moston, <br>
 burgum <strong>wealdan,</strong>      wæs him beorht wela. <br>
 </dd>
 <dt>10</dt>
 <dd>
 þenden þæt folc mid him      hiera fæder wære <br>
 healdan woldon,      wæs him hyrde god, <br>
 heofonrices weard,      halig drihten, <br>
 wuldres waldend.      Se ðam werude geaf <br>
 mod and mihte,      metod alwihta, <br>
 </dd>
 <dt>15</dt>
 <dd>
 þæt hie oft fela folca      feore gesceodon, <br>
 heriges helmum,      þara þe him hold ne wæs, <br>
 oðþæt hie wlenco anwod      æt winþege <br>
 deofoldædum,      druncne geðohtas. <br>
 þa hie æcræftas      ane forleton, <br>
 </dd>
 <dt>20</dt>
 <dd>
 metodes mægenscipe,      swa no man scyle <br>
 his gastes lufan      wið gode dælan. <br>
 þa geseah ic <strong>þa</strong> gedriht      in gedwolan hweorfan, <br>
 Israhela cyn      unriht don, <br>
 wommas wyrcean.      þæt wæs weorc gode! <br>
 </dd>
 <dt>25</dt>
 <dd>
 Oft he þam leodum      <strong>to</strong> lare sende, <br>
 heofonrices weard,      halige gastas, <br>
 þa þam werude      wisdom budon. <br>
 Hie þære snytro      soð gelyfdon <br>
 lytle hwile,      oðþæt <strong>hie</strong> langung beswac <br>
 </dd>
 <dt>30</dt>
 <dd>
 eorðan dreamas      eces rædes, <br>
 þæt hie æt siðestan      sylfe forleton <br>
 drihtnes domas,      curon deofles cræft. <br>
 þa wearð reðemod      rices ðeoden, <br>
 unhold <strong>þeodum</strong>      þam þe æhte geaf. <br>
 </dd>
 <dt>35</dt>
 <dd>
 <strong>Wisde</strong> him æt frymðe,      ða ðe on fruman ær ðon <br>
 wæron mancynnes      metode dyrust, <br>
 dugoða dyrust,      drihtne leofost; <br>
 <strong>herepað</strong> <strong>tæhte</strong>      to þære hean byrig, <br>
 eorlum elðeodigum,      on eðelland <br>
 </dd>
 <dt>40</dt>
 <dd>
 þær Salem stod      searwum afæstnod, <br>
 weallum geweorðod.      To þæs witgan foron, <br>
 Caldea cyn,      to ceastre forð, <br>
 þær Israela      æhta wæron, <br>
 bewrigene mid weorcum;      to þam þæt werod gefor, <br>
 </dd>
 <dt>45</dt>
 <dd>
 mægenþreat mære,      manbealwes georn. <br>
 Awehte þone wælnið      wera aldorfrea, <br>
 Babilones brego,      on his burhstede, <br>
 Nabochodonossor,      þurh niðhete, <br>
 þæt he secan ongan      sefan gehygdum <br>
 </dd>
 <dt>50</dt>
 <dd>
 hu he Israelum      eaðost meahte <br>
 þurh gromra gang      guman oðþringan. <br>
 Gesamnode þa      suðan and norðan <br>
 wælhreow werod,      and west <strong>foran</strong> <br>
 herige hæðencyninga      to þære hean byrig. <br>
 </dd>
 <dt>55</dt>
 <dd>
 Israela      eðelweardas <br>
 <strong>hæfdon</strong> lufan, lifwelan,      þenden hie let metod. <br>
 þa <strong>ic</strong> eðan gefrægn      ealdfeonda cyn <br>
 winburh wera.      þa wigan ne gelyfdon, <br>
 bereafodon þa receda wuldor      readan golde, <br>
 </dd>
 <dt>60</dt>
 <dd>
 since and seolfre,      Salomones templ. <br>
 Gestrudan gestreona      under stanhliðum, <br>
 swilc eall swa þa eorlas      agan sceoldon, <br>
 oðþæt hie burga gehwone      abrocen hæfdon, <br>
 þara þe þam folce      to friðe stodon. <br>
 </dd>
 <dt>65</dt>
 <dd>
 Gehlodon him to huðe      hordwearda gestreon, <br>
 <strong>feoh</strong> and <strong>frætwa,</strong>      swilc þær funden wæs, <br>
 and þa mid þam æhtum      eft siðedon, <br>
 and gelæddon eac      on langne sið <br>
 Israela cyn,      on eastwegas <br>
 </dd>
 <dt>70</dt>
 <dd>
 to Babilonia,      beorna unrim, <br>
 under hand hæleð      hæðenum deman. <br>
 Nabochodonossor      him on nyd dyde <br>
 Israela bearn      <strong>ofer</strong> ealle lufen, <br>
 wæpna lafe      to weorcþeowum. <br>
 </dd>
 <dt>75</dt>
 <dd>
 Onsende þa      sinra þegna <br>
 worn þæs werudes      <strong>west</strong> toferan, <br>
 þæt him þara <strong>leoda</strong>      land geheolde, <br>
 eðne eðel,      æfter Ebreum. <br>
 Het þa secan      sine gerefan <br>
 </dd>
 <dt>80</dt>
 <dd>
 geond Israela      earme lafe, <br>
 hwilc þære geogoðe      gleawost wære <br>
 boca bebodes,      þe þær brungen wæs. <br>
 Wolde þæt þa cnihtas      cræft leornedon, <br>
 þæt him snytro on sefan      secgan mihte, <br>
 </dd>
 <dt>85</dt>
 <dd>
 nales ðy þe he þæt moste      oððe gemunan wolde <br>
 þæt he þara gifena      gode þancode <br>
 þe him þær to duguðe      drihten scyrede. <br>
 þa hie þær fundon      <strong>þry</strong> freagleawe <br>
 æðele cnihtas      and æfæste, <br>
 </dd>
 <dt>90</dt>
 <dd>
 ginge and gode      in godsæde; <br>
 an wæs Annanias,      oðer Azarias, <br>
 þridda Misael,      metode gecorene. <br>
 þa þry comon      to þeodne foran, <br>
 hearde and higeþancle,      þær se hæðena sæt, <br>
 </dd>
 <dt>95</dt>
 <dd>
 cyning corðres georn,      in Caldea byrig. <br>
 þa hie þam wlancan      wisdom sceoldon, <br>
 weras Ebrea,      wordum <strong>cyðan,</strong> <br>
 higecræft heane,      þurh halig mod, <br>
 þa se beorn bebead,      Babilone weard, <br>
 </dd>
 <dt>100</dt>
 <dd>
 swiðmod cyning,      sinum þegnum, <br>
 þæt þa frumgaras      be feore dæde, <br>
 þæt þam gengum þrym      gad ne wære <br>
 wiste ne wæde      in woruldlife. <br>
 þa wæs breme      Babilone weard, <br>
 </dd>
 <dt>105</dt>
 <dd>
 mære and modig      ofer middangeard, <br>
 egesful ylda bearnum.      No he æ fremede, <br>
 ac in oferhygde      æghwæs lifde. <br>
 þa þam folctogan      on frumslæpe, <br>
 siððan to reste gehwearf      rice þeoden, <br>
 </dd>
 <dt>110</dt>
 <dd>
 com on sefan hwurfan      swefnes woma, <br>
 hu woruld wære      wundrum geteod, <br>
 ungelic yldum      oð edsceafte. <br>
 Wearð him on slæpe      soð gecyðed, <br>
 þætte rices gehwæs      reðe sceolde gelimpan, <br>
 </dd>
 <dt>115</dt>
 <dd>
 eorðan dreamas,      ende wurðan. <br>
 þa onwoc wulfheort,      se ær wingal swæf, <br>
 Babilone weard.      Næs him bliðe hige, <br>
 ac him sorh astah,      swefnes woma. <br>
 No he gemunde      þæt him <strong>meted</strong> wæs. <br>
 </dd>
 <dt>120</dt>
 <dd>
 Het þa tosomne      sinra leoda <br>
 þa wiccungdom      widost bæron, <br>
 frægn þa ða mænigeo      hwæt hine gemætte, <br>
 þenden reordberend      reste wunode. <br>
 Wearð he on þam egesan      acol worden, <br>
 </dd>
 <dt>125</dt>
 <dd>
 þa he ne wisse      word ne angin <br>
 swefnes sines;      het him secgan þeah. <br>
 þa him unbliðe      andswaredon <br>
 deofolwitgan      (næs him dom gearu <br>
 to asecganne      swefen cyninge): <br>
 </dd>
 <dt>130</dt>
 <dd>
 "Hu magon we swa dygle,      drihten, ahicgan <br>
 on sefan þinne,      hu ðe swefnede, <br>
 oððe wyrda gesceaft      wisdom bude, <br>
 gif þu his ærest ne meaht      or areccan?" <br>
 þa him unbliðe      andswarode <br>
 </dd>
 <dt>135</dt>
 <dd>
 wulfheort cyning,      witgum sinum: <br>
 "Næron ge swa eacne      ofer ealle men <br>
 modgeþances      swa ge me sægdon, <br>
 and þæt <strong>gecwædon,</strong>      þæt ge cuðon <br>
 mine aldorlege,      swa me æfter wearð, <br>
 </dd>
 <dt>140</dt>
 <dd>
 oððe ic furðor      findan sceolde. <br>
 <strong>Nu</strong> ge mætinge      mine ne cunnon, <br>
 þa þe me for werode      wisdom <strong>berað.</strong> <br>
 Ge sweltað deaðe,      nymþe ic dom wite <br>
 soðan swefnes,      þæs min sefa myndgað." <br>
 </dd>
 <dt>145</dt>
 <dd>
 Ne meahte þa seo mænigeo      on þam meðelstede <br>
 þurh witigdom      wihte aþencean <br>
 ne ahicgan,      þa hit forhæfed gewearð <br>
 þætte hie sædon      swefn cyninge, <br>
 wyrda gerynu,      oðþæt witga cwom, <br>
 </dd>
 <dt>150</dt>
 <dd>
 Daniel to dome,      se wæs drihtne gecoren, <br>
 snotor and soðfæst,      in þæt seld gangan. <br>
 Se <strong>wæs</strong> ordfruma      earmre lafe <br>
 þære þe þam hæðenan      hyran sceolde. <br>
 Him god sealde      gife of heofnum <br>
 </dd>
 <dt>155</dt>
 <dd>
 þurh hleoðorcwyde      haliges gastes, <br>
 þæt him engel godes      eall asægde <br>
 swa his mandrihten      gemæted wearð. <br>
 ða eode Daniel,      þa dæg lyhte, <br>
 swefen reccan      sinum frean, <br>
 </dd>
 <dt>160</dt>
 <dd>
 sægde him wislice      wereda gesceafte, <br>
 þætte sona ongeat      swiðmod cyning <br>
 ord and ende      þæs þe him ywed wæs. <br>
 ða hæfde Daniel      dom micelne, <br>
 blæd in Babilonia      mid bocerum, <br>
 </dd>
 <dt>165</dt>
 <dd>
 siððan he gesæde      swefen cyninge, <br>
 þæt he ær for fyrenum      onfon ne meahte, <br>
 Babilonie weard,      in his breostlocan. <br>
 No hwæðere þæt Daniel      gedon mihte <br>
 þæt he wolde metodes      mihte gelyfan, <br>
 </dd>
 <dt>170</dt>
 <dd>
 ac he wyrcan ongan      <strong>weoh</strong> on felda <br>
 þam þe deormode      Diran heton, <br>
 se wæs on ðære ðeode      ðe swa hatte, <br>
 bresne Babilonige.      þære burge weard <br>
 anne manlican      ofer metodes est, <br>
 </dd>
 <dt>175</dt>
 <dd>
 gyld of golde,      gumum arærde, <br>
 for þam þe gleaw ne wæs,      gumrices weard, <br>
 reðe and rædleas,      riht ...... <br>
 þa wearð hæleða hlyst      þa hleoðor cwom <br>
 byman stefne      ofer burhware. <br>
 </dd>
 <dt>180</dt>
 <dd>
 þa hie for þam cumble      on cneowum sæton, <br>
 onhnigon to þam herige      hæðne þeode, <br>
 wurðedon wihgyld,      ne wiston wræstran ræd, <br>
 efndon unrihtdom,      swa hyra aldor dyde, <br>
 mane gemenged,      mode gefrecnod. <br>
 </dd>
 <dt>185</dt>
 <dd>
 Fremde folcmægen,      swa hyra frea ærest, <br>
 unræd efnde,      (him þæs æfter becwom <br>
 yfel endelean),      unriht dyde. <br>
 þær þry wæron      on þæs þeodnes byrig, <br>
 eorlas Israela,      þæt hie a noldon <br>
 </dd>
 <dt>190</dt>
 <dd>
 hyra þeodnes dom      þafigan onginnan, <br>
 þæt hie to þam beacne      gebedu rærde, <br>
 ðeah ðe ðær on herige      byman sungon. <br>
 ða wæron æðelum <strong>god</strong>      Abrahames bearn, <br>
 wæron wærfæste,      wiston drihten <br>
 </dd>
 <dt>195</dt>
 <dd>
 ecne uppe,      <strong>ælmihtigne.</strong> <br>
 Cnihtas cynegode      cuð gedydon, <br>
 þæt hie him þæt gold      to gode noldon <br>
 habban ne healdan,      ac þone hean cyning, <br>
 gasta hyrde,      ðe him gife sealde. <br>
 </dd>
 <dt>200</dt>
 <dd>
 Oft hie to bote      balde gecwædon <br>
 þæt hie þæs wiges      wihte ne rohton, <br>
 ne hie to þam gebede      mihte gebædon <br>
 hæðen heriges wisa,      þæt hie þider hweorfan wolden, <br>
 guman to þam gyldnan gylde,      þe he him to gode geteode. <br>
 </dd>
 <dt>205</dt>
 <dd>
 þegnas þeodne sægdon      þæt hie þære geþeahte wæron, <br>
 hæftas hearan,      in þisse hean byrig, <br>
 þa þis hegan ne willað,      ne þysne wig wurðigean, <br>
 þe ðu þe to <strong>wuldre</strong>      wundrum teodest. <br>
 ða him bolgenmod      Babilone weard <br>
 </dd>
 <dt>210</dt>
 <dd>
 yrre andswarode,      eorlum onmælde <br>
 grimme þam gingum,      and geocre oncwæð, <br>
 þæt hie gegnunga      gyldan sceolde <br>
 oððe þrowigean      þreanied micel, <br>
 frecne fyres wylm,      nymðe hie friðes wolde <br>
 </dd>
 <dt>215</dt>
 <dd>
 wilnian to þam wyrrestan,      weras Ebrea, <br>
 guman to þam golde,      þe he him to gode teode. <br>
 Noldon þeah þa hyssas      hyran larum <br>
 in hige hæðnum.      Hogedon georne <br>
 þæt æ godes      ealle gelæste, <br>
 </dd>
 <dt>220</dt>
 <dd>
 and ne awacodon      wereda drihtne, <br>
 ne þan mæ <strong>gehwurfe</strong>      in hæðendom, <br>
 ne hie to facne      freoðo wilnedan, <br>
 þeah þe him se bitera deað      geboden wære. <br>
 þa wearð yrre anmod cyning,      het he ofn onhætan <br>
 </dd>
 <dt>225</dt>
 <dd>
 to cwale cnihta feorum      forðam þe hie his cræftas onsocon. <br>
 þa he wæs <strong>gegleded,</strong>      swa he grimmost mihte, <br>
 frecne fyres lige,      þa he þyder folc samnode, <br>
 and gebindan het,      Babilone weard, <br>
 grim and gealhmod,      godes spelbodan. <br>
 </dd>
 <dt>230</dt>
 <dd>
 Het þa his scealcas      scufan þa hyssas <br>
 in bælblyse,      beornas geonge. <br>
 Gearo wæs se him geoce gefremede;      þeah þe hie swa grome nydde <br>
 in fæðm fyres lige,      hwæðere heora feorh generede <br>
 mihtig metodes weard.      Swa þæt mænige gefrunon, <br>
 </dd>
 <dt>235</dt>
 <dd>
 halige him þær help geteode,      sende him of hean rodore <br>
 god, gumena weard,      gast þone halgan. <br>
 Engel in þone ofn innan becwom      þær hie þæt aglac drugon, <br>
 freobearn fæðmum beþeahte      under þam fyrenan hrofe. <br>
 Ne mihte þeah heora wlite      gewemman <strong>owiht</strong> <br>
 </dd>
 <dt>240</dt>
 <dd>
 wylm þæs wæfran liges,      þa hie se waldend nerede. <br>
 Hreohmod wæs se hæðena þeoden,      het hie hraðe bærnan. <br>
 æled wæs ungescead micel.      þa wæs se ofen onhæted, <br>
 isen eall ðurhgleded.      Hine ðær esnas mænige <br>
 wurpon wudu on innan,      swa him wæs on wordum gedemed; <br>
 </dd>
 <dt>245</dt>
 <dd>
 bæron brandas on bryne      blacan fyres, <br>
 (wolde wulfheort cyning      wall <strong>onsteallan,</strong> <br>
 iserne ymb æfæste),      oðþæt up gewat <br>
 lig ofer leofum      and þurh lust gesloh <br>
 micle mare      þonne gemet wære. <br>
 </dd>
 <dt>250</dt>
 <dd>
 ða se lig gewand      on laðe men, <br>
 hæðne of halgum.      Hyssas wæron <br>
 bliðemode,      burnon scealcas <br>
 ymb ofn utan,      alet gehwearf <br>
 teonfullum on teso.      ðær to geseah <br>
 </dd>
 <dt>255</dt>
 <dd>
 Babilone brego.      <strong>Bliðe</strong> wæron <br>
 eorlas Ebrea,      ofestum heredon <br>
 drihten on dreame,      dydon swa hie cuðon <br>
 ofne on innan,      aldre generede. <br>
 Guman glædmode      god wurðedon, <br>
 </dd>
 <dt>260</dt>
 <dd>
 under þæs fæðme      þe geflymed wearð <br>
 frecne fyres hæto.      Freobearn wurdon <br>
 alæten liges gange,      ne hie him þær lað gedydon. <br>
 Næs him se sweg to sorge      ðon ma þe sunnan scima, <br>
 ne se bryne beot mæcgum      <strong>þe</strong> in þam beote wæron, <br>
 </dd>
 <dt>265</dt>
 <dd>
 ac þæt fyr fyr scyde      to ðam <strong>þe</strong> ða scylde worhton, <br>
 <strong>hwearf</strong> on þa hæðenan hæftas      fram þam halgan cnihton, <br>
 werigra wlite minsode,      þa ðe ðy worce gefægon. <br>
 Geseah ða swiðmod <strong>cyning,</strong>      ða he his sefan ontreowde, <br>
 wundor on wite agangen;      him þæt wræclic þuhte. <br>
 </dd>
 <dt>270</dt>
 <dd>
 Hyssas hale hwurfon      in þam hatan ofne, <br>
 ealle æfæste ðry;      him eac þær wæs <br>
 an on gesyhðe,      engel ælmihtiges. <br>
 Him þær <strong>on</strong> <strong>ofne</strong>      owiht ne derede, <br>
 ac wæs þær inne      ealles gelicost <br>
 </dd>
 <dt>275</dt>
 <dd>
 efne þonne on sumera      sunne scineð, <br>
 and deaw <strong>dryge</strong>      on dæge weorðeð, <br>
 winde geondsawen.      þæt wæs wuldres god <br>
 þe hie generede      wið þam niðhete. <br>
 ða Azarias      ingeþancum <br>
 </dd>
 <dt>280</dt>
 <dd>
 hleoðrade halig      þurh hatne lig, <br>
 <strong>dreag</strong> dæda georn,      drihten herede, <br>
 wer womma leas,      and þa word acwæð: <br>
 "Metod alwihta, hwæt!      þu eart mihtum swið <br>
 niðas to nergenne.      Is þin nama mære, <br>
 </dd>
 <dt>285</dt>
 <dd>
 wlitig and wuldorfæst      ofer werðeode. <br>
 Siendon þine domas      in daga gehwam <br>
 soðe and geswiðde      and gesigefæste, <br>
 swa þu eac sylfa eart.      <br>
 Syndon þine willan      on woruldspedum <br>
 </dd>
 <dt>290</dt>
 <dd>
 rihte and gerume,      rodora waldend. <br>
 Geoca user georne nu,      gasta scyppend, <br>
 and þurh <strong>hyldo</strong> help,      halig drihten, <br>
 nu we þec for þreaum      and for ðeonydum <br>
 and for eaðmedum      arna biddað, <br>
 </dd>
 <dt>295</dt>
 <dd>
 lige belegde.      We ðæs lifgende <br>
 worhton on worulde,      eac ðon wom dyde <br>
 user yldran;      for oferhygdum <br>
 bræcon bebodo      <strong>burhsittende,</strong> <br>
 had oferhogedon      halgan lifes. <br>
 </dd>
 <dt>300</dt>
 <dd>
 Siendon we towrecene      geond widne grund, <br>
 heapum tohworfene,      hyldelease; <br>
 is user lif      geond landa fela <br>
 fracoð and gefræge      folca manegum, <br>
 þa <strong>usic</strong> bewræcon      to þæs wyrrestan <br>
 </dd>
 <dt>305</dt>
 <dd>
 eorðcyninga      æhta gewealde, <br>
 on hæft heorugrimra,      and we nu hæðenra <br>
 þeowned þoliað.      þæs þe þanc sie, <br>
 wereda wuldorcyning,      þæt þu us þas wrace teodest. <br>
 Ne forlet þu usic <strong>ane,</strong>      ece drihten, <br>
 </dd>
 <dt>310</dt>
 <dd>
 for ðam miltsum      ðe ðec men hligað, <br>
 and for ðam treowum      þe þu, tirum fæst, <br>
 niða nergend,      genumen hæfdest <br>
 to Abrahame      and to Isaace <br>
 and to Iacobe,      gasta scyppend. <br>
 </dd>
 <dt>315</dt>
 <dd>
 þu him þæt gehete      þurh hleoðorcwyde, <br>
 þæt þu hyra frumcyn      in fyrndagum <br>
 ican wolde,      þætte æfter him <br>
 on cneorissum      cenned wurde, <br>
 and seo mænigeo      mære wære, <br>
 </dd>
 <dt>320</dt>
 <dd>
 <strong>had</strong> to hebbanne      swa heofonsteorran <br>
 bebugað bradne hwyrft,      <strong>oððe</strong> <strong>brimfaroþes,</strong> <br>
 sæfaroða sand,      geond sealtne wæg <br>
 <strong>in</strong> <strong>eare</strong> gryndeð,      þæt his unrim a <br>
 in wintra worn      wurðan sceolde. <br>
 </dd>
 <dt>325</dt>
 <dd>
 Fyl nu frumspræce,      ðeah heora fea lifigen! <br>
 Wlitiga þinne wordcwyde      and þin wuldor on us! <br>
 Gecyð cræft and miht      þæt <strong>þa</strong> Caldeas <br>
 and folca fela      gefrigen habbað, <br>
 ða þe under heofenum      hæðene lifigeað, <br>
 </dd>
 <dt>330</dt>
 <dd>
 and þæt þu ana eart      ece drihten, <br>
 weroda waldend,      woruldgesceafta, <br>
 sigora settend,      soðfæst metod!" <br>
 Swa se halga wer      hergende wæs <br>
 metodes miltse      and his mihta sped <br>
 </dd>
 <dt>335</dt>
 <dd>
 rehte þurh reorde.      ða of roderum wæs <br>
 engel ælbeorht      ufan onsended, <br>
 wlitescyne wer      on his wuldorhaman, <br>
 se him cwom to frofre      and to feorhnere <br>
 mid lufan and mid lisse.      Se ðone lig tosceaf, <br>
 </dd>
 <dt>340</dt>
 <dd>
 halig and heofonbeorht,      hatan fyres, <br>
 tosweop hine and toswende      þurh þa swiðan miht, <br>
 ligges <strong>leoman,</strong>      þæt <strong>hyra</strong> lice ne wæs <br>
 owiht geegled,      ac he on andan sloh <br>
 fyr on feondas      for fyrendædum. <br>
 </dd>
 <dt>345</dt>
 <dd>
 þa wæs on þam ofne,      þær se engel becwom, <br>
 windig and wynsum,      wedere gelicost <br>
 þonne hit on sumeres tid      sended weorðeð <br>
 dropena drearung      on dæges hwile, <br>
 wearmlic wolcna scur.      Swylc bið wedera cyst, <br>
 </dd>
 <dt>350</dt>
 <dd>
 swylc wæs on þam fyre      frean mihtum <br>
 halgum to helpe.      Wearð se hata lig <br>
 todrifen and todwæsced      þær þa dædhwatan <br>
 geond þone ofen eodon,      and se engel mid, <br>
 feorh nerigende,      se ðær feorða wæs, <br>
 </dd>
 <dt>355</dt>
 <dd>
 Annanias      and Azarias <br>
 and Misael.      þær þa modhwatan <br>
 þry on geðancum      ðeoden heredon, <br>
 bædon bletsian      bearn Israela <br>
 eall landgesceaft      ecne drihten, <br>
 </dd>
 <dt>360</dt>
 <dd>
 ðeoda waldend.      Swa hie þry cwædon, <br>
 modum horsce,      þurh gemæne word: <br>
 "ðe gebletsige,      bylywit fæder, <br>
 woruldcræfta wlite      and weorca gehwilc! <br>
 Heofonas and englas,      and hluttor wæter, <br>
 </dd>
 <dt>365</dt>
 <dd>
 þa ðe <strong>ofer</strong> roderum      on rihtne gesceaft <br>
 wuniað in wuldre,      ða þec wurðiað! <br>
 And þec, ælmihtig,      ealle gesceafte, <br>
 rodorbeorhtan tunglu,      þa þe ryne healdað, <br>
 sunna and mona,      sundor anra gehwilc <br>
 </dd>
 <dt>370</dt>
 <dd>
 herige in hade!      And heofonsteorran, <br>
 deaw and deor scur,      ða ðec domige! <br>
 And þec, mihtig god,      gastas lofige! <br>
 Byrnende fyr      and beorht sumor <br>
 nergend hergað!      Niht somod and dæg, <br>
 </dd>
 <dt>375</dt>
 <dd>
 and þec landa gehwilc,      leoht and þeostro, <br>
 herige on hade,      somod hat and ceald! <br>
 And þec, frea mihtig,      forstas and snawas, <br>
 winterbiter weder      and wolcenfaru, <br>
 lofige on lyfte!      And þec ligetu, <br>
 </dd>
 <dt>380</dt>
 <dd>
 blace, berhtmhwate,      þa þec bletsige! <br>
 Eall eorðan grund,      ece drihten, <br>
 hyllas and hrusan      and hea beorgas, <br>
 sealte sæwægas,      soðfæst metod, <br>
 eastream yða      and upcyme, <br>
 </dd>
 <dt>385</dt>
 <dd>
 wætersprync wylla,      ða ðec wurðiað! <br>
 Hwalas ðec herigað,      and hefonfugolas, <br>
 lyftlacende,      þa ðe lagostreamas, <br>
 wæterscipe wecgað!      And wildu deor <br>
 and neata gehwilc      naman bletsie! <br>
 </dd>
 <dt>390</dt>
 <dd>
 And manna bearn      modum lufiað, <br>
 and þec Israela,      æhta scyppend, <br>
 herigað in hade,      herran <strong>sinne!</strong> <br>
 And þec haligra      heortan cræftas, <br>
 soðfæstra gehwæs      sawle and gastas, <br>
 </dd>
 <dt>395</dt>
 <dd>
 lofiað liffrean,      lean sellende <br>
 eallum <strong>eadmodum,</strong>      ece drihten! <br>
 Annanias ðec      and Adzarias <br>
 and Misael      metod domige <br>
 breostgeðancum!      We þec bletsiað, <br>
 </dd>
 <dt>400</dt>
 <dd>
 frea folca gehwæs,      fæder ælmihtig, <br>
 soð sunu metodes,      sawla nergend, <br>
 hæleða helpend,      and þec, halig gast, <br>
 <strong>wurðiað</strong> in wuldre,      witig drihten! <br>
 We ðec herigað,      halig drihten, <br>
 </dd>
 <dt>405</dt>
 <dd>
 and gebedum bremað!      þu gebletsad eart, <br>
 gewurðad <strong>wideferhð</strong>      ofer worulde hrof, <br>
 heahcyning heofones,      halgum mihtum, <br>
 lifes leohtfruma,      ofer landa gehwilc!" <br>
 ða þæt ehtode      <strong>ealdor</strong> þeode, <br>
 </dd>
 <dt>410</dt>
 <dd>
 Nabochodonossor,      wið þam <strong>nehstum</strong> <br>
 folcgesiðum:      "þæt eower fela geseah, <br>
 <strong>þeode</strong> mine,      þæt we þry <strong>sendon,</strong> <br>
 geboden to bæle      in byrnende <br>
 fyres leoman.      Nu ic þær feower men <br>
 </dd>
 <dt>415</dt>
 <dd>
 geseo to soðe,      nales me <strong>sefa</strong> leogeð." <br>
 ða cwæð se ðe wæs      cyninges ræswa, <br>
 wis and wordgleaw:      "þæt is wundra sum <br>
 þæt we ðær eagum      on lociað. <br>
 Geðenc, ðeoden min,      þine gerysna! <br>
 </dd>
 <dt>420</dt>
 <dd>
 Ongyt georne      hwa þa gyfe sealde <br>
 gingum <strong>gædelingum!</strong>      Hie god herigað, <br>
 anne ecne,      and ealles him <br>
 be naman gehwam      on neod sprecað, <br>
 þanciað þrymmes      þristum wordum, <br>
 </dd>
 <dt>425</dt>
 <dd>
 cweðað he sie ana      ælmihtig god, <br>
 witig wuldorcyning,      worlde and heofona. <br>
 Aban þu þa beornas,      brego Caldea, <br>
 ut of ofne.      Nis hit owihtes god <br>
 þæt hie sien on þam laðe      leng þonne þu þurfe." <br>
 </dd>
 <dt>430</dt>
 <dd>
 Het þa se cyning to him      cnihtas gangan. <br>
 Hyssas hearde      hyrdon lare, <br>
 cyrdon cynegode      swa hie gecyðde wæron, <br>
 hwurfon hæleð geonge      to þam hæðenan foran. <br>
 Wæron þa <strong>bende</strong> forburnene      þe him on banum lagon, <br>
 </dd>
 <dt>435</dt>
 <dd>
 laðsearo leoda cyninges,      and hyra lice geborgen. <br>
 Næs hyra wlite gewemmed,      ne nænig wroht on hrægle, <br>
 ne feax fyre beswæled,      ac hie on friðe drihtnes <br>
 of ðam grimman gryre      glade treddedon, <br>
 gleawmode guman,      on gastes hyld. <br>
 </dd>
 <dt>440</dt>
 <dd>
 ða gewat se engel up      secan him ece dreamas <br>
 on heanne hrof      heofona rices, <br>
 heh þegn and hold      halgum metode. <br>
 Hæfde on þam wundre gewurðod      ðe þa gewyrhto ahton. <br>
 Hyssas <strong>heredon</strong> drihten      for þam hæðenan folce, <br>
 </dd>
 <dt>445</dt>
 <dd>
 <strong>septon</strong> hie soðcwidum      and him sædon fela <br>
 soðra tacna,      oðþæt he sylfa gelyfde <br>
 þæt se wære mihta waldend      se ðe hie of ðam mirce generede. <br>
 Gebead þa se bræsna      Babilone weard <br>
 swiðmod sinum leodum,      þæt se wære his aldre scyldig, <br>
 </dd>
 <dt>450</dt>
 <dd>
 se ðæs onsoce      þætte soð wære <br>
 mære mihta waldend,      se hie of þam morðre alysde. <br>
 Agæf him þa his leoda lafe      þe þær gelædde wæron <br>
 <strong>on</strong> <strong>æht</strong> ealdfeondum,      þæt hie are hæfdon. <br>
 Wæs heora blæd in Babilone,      siððan hie þone bryne fandedon, <br>
 </dd>
 <dt>455</dt>
 <dd>
 dom wearð æfter duguðe gecyðed,      siððan hie drihtne gehyrdon. <br>
 Wæron hyra rædas rice,      siððan hie rodera waldend, <br>
 halig heofonrices weard,      wið þone hearm gescylde. <br>
 þa ic secan gefrægn      soðum wordum, <br>
 siððan he wundor onget,      <br>
 </dd>
 <dt>460</dt>
 <dd>
 Babilone weard,      þurh fyres bryne, <br>
 hu þa hyssas þry      hatan ofnes, <br>
 færgryre fyres,      oferfaren hæfdon. <br>
 Wylm þurhwodon,      swa him wiht ne sceod <br>
 grim gleda nið,      <strong>godes</strong> spelbodan, <br>
 </dd>
 <dt>465</dt>
 <dd>
 frecnan fyres,      ac him frið drihtnes <br>
 wið þæs egesan gryre      aldor gescylde. <br>
 ða se ðeoden ongan      geðinges wyrcan; <br>
 het þa tosomne      sine leode, <br>
 and þa on þam meðle      ofer menigo bebead <br>
 </dd>
 <dt>470</dt>
 <dd>
 wyrd gewordene      and wundor godes, <br>
 þætte on þam cnihtum      gecyðed wæs: <br>
 "Onhicgað nu      halige mihte, <br>
 wise wundor godes!      We gesawon <br>
 þæt he wið cwealme gebearh      cnihtum on ofne, <br>
 </dd>
 <dt>475</dt>
 <dd>
 lacende lig,      þam þe his lof bæron; <br>
 forþam he is ana      ece drihten, <br>
 <strong>dema</strong> ælmihtig,      se ðe him dom forgeaf, <br>
 spowende sped,      þam þe his spel berað. <br>
 Forðon witigað      þurh wundor monig <br>
 </dd>
 <dt>480</dt>
 <dd>
 halgum gastum      þe his hyld curon. <br>
 Cuð is þæt me Daniel      dyglan swefnes <br>
 <strong>soð</strong> gesæde,      þæt ær swiðe oðstod <br>
 manegum on mode      minra leoda, <br>
 forþam ælmihtig      eacenne gast <br>
 </dd>
 <dt>485</dt>
 <dd>
 in sefan sende,      snyttro cræftas." <br>
 Swa wordum spræc      werodes ræswa, <br>
 Babilone weard,      siððan he beacen onget, <br>
 swutol tacen godes.      No þy sel dyde, <br>
 ac þam æðelinge      oferhygd gesceod, <br>
 </dd>
 <dt>490</dt>
 <dd>
 wearð him hyrra hyge      and on heortan geðanc <br>
 mara <strong>on</strong> modsefan      þonne gemet wære, <br>
 oðþæt hine mid nyde      nyðor asette <br>
 metod ælmihtig,      swa he manegum deð <br>
 þara þe þurh oferhyd      up astigeð. <br>
 </dd>
 <dt>495</dt>
 <dd>
 þa him wearð on slæpe      swefen ætywed, <br>
 Nabochodonossor;      him þæt neh gewearð. <br>
 þuhte him þæt on foldan      fægre stode <br>
 wudubeam wlitig,      se wæs wyrtum fæst, <br>
 beorht on blædum.      Næs he bearwe gelic, <br>
 </dd>
 <dt>500</dt>
 <dd>
 ac he <strong>hlifode</strong>      to heofontunglum, <br>
 swilce he oferfæðmde      foldan sceatas, <br>
 ealne middangeard,      oð merestreamas, <br>
 twigum and telgum.      ðær he to geseah, <br>
 þuhte him þæt se wudubeam      wilddeor scylde, <br>
 </dd>
 <dt>505</dt>
 <dd>
 ane æte      eallum heolde, <br>
 swylce fuglas eac      heora feorhnere <br>
 on þæs beames      bledum name. <br>
 ðuhte him þæt engel      ufan of roderum <br>
 stigan cwome      and stefne abead, <br>
 </dd>
 <dt>510</dt>
 <dd>
 torhtan reorde.      Het þæt treow ceorfan <br>
 and þa <strong>wildan</strong> deor      on weg fleon, <br>
 swylce eac þa fugolas,      þonne his fyll come. <br>
 Het þonne besnædan      seolfes blædum, <br>
 twigum and telgum,      and þeh tacen wesan, <br>
 </dd>
 <dt>515</dt>
 <dd>
 wunian <strong>wyrtruman</strong>      þæs wudubeames <br>
 eorðan fæstne,      oðþæt eft cyme <br>
 grene bleda,      þonne god sylle. <br>
 Het eac gebindan      beam þone miclan <br>
 ærenum clammum      and isernum, <br>
 </dd>
 <dt>520</dt>
 <dd>
 and gesæledne      in susl don, <br>
 þæt his mod wite      þæt migtigra <br>
 wite wealdeð      þonne he him wið mæge. <br>
 þa of slæpe onwoc,      (swefn wæs æt ende), <br>
 eorðlic æðeling,      him þæs egesa stod, <br>
 </dd>
 <dt>525</dt>
 <dd>
 gryre fram ðam gaste      ðe þyder god sende. <br>
 Het þa tosomne      sine leode, <br>
 folctogan <strong>feran,</strong>      frægn ofer ealle <br>
 swiðmod cyning      hwæt þæt swefen bude, <br>
 nalles þy he wende      þæt hie hit wiston, <br>
 </dd>
 <dt>530</dt>
 <dd>
 ac he cunnode      hu hie cweðan woldon. <br>
 ða wæs to ðam dome      Daniel haten, <br>
 godes spelboda.      Him wæs gæst geseald, <br>
 halig of heofonum,      se his hyge trymede. <br>
 On þam drihtenweard      deopne wisse <br>
 </dd>
 <dt>535</dt>
 <dd>
 sefan sidne geþanc      and snytro cræft, <br>
 wisne wordcwide.      <strong>Oft</strong> he wundor manig, <br>
 metodes mihta,      for men ætbær. <br>
 þa he secgan ongan      swefnes woman, <br>
 heahheort and hæðen      heriges wisa, <br>
 </dd>
 <dt>540</dt>
 <dd>
 ealne þone egesan      þe him eowed wæs. <br>
 Bæd hine areccan      hwæt seo run bude, <br>
 hofe haligu word      and in hige funde <br>
 to gesecganne      soðum wordum <br>
 hwæt se beam bude      þe he blican geseah, <br>
 </dd>
 <dt>545</dt>
 <dd>
 and him witgode      wyrda geþingu. <br>
 He ða swigode,      hwæðere soð ongeat, <br>
 Daniel æt þam dome,      þæt his drihten wæs, <br>
 gumena aldor,      wið god scyldig. <br>
 Wandode se wisa,      hwæðre he worde cwæð, <br>
 </dd>
 <dt>550</dt>
 <dd>
 <strong>æcræftig</strong> ar,      to þam æðelinge: <br>
 "þæt is, weredes weard,      wundor unlytel, <br>
 þæt þu gesawe      þurh swefen cuman, <br>
 heofonheane beam      and þa halgan word, <br>
 yrre and egeslicu,      þa se engel cwæð, <br>
 </dd>
 <dt>555</dt>
 <dd>
 þæt þæt treow sceolde,      telgum besnæded, <br>
 foran afeallan,      þæt ær fæste stod, <br>
 and þonne mid deorum      dreamleas beon, <br>
 westen wunian,      and his wyrtruman <br>
 foldan befolen,      fyrstmearc wesan <br>
 </dd>
 <dt>560</dt>
 <dd>
 stille on staðole,      swa seo stefn gecwæð, <br>
 ymb seofon tida      sæde eft onfon. <br>
 Swa þin blæd lið.      Swa se beam geweox, <br>
 heah to heofonum,      swa þu hæleðum eart <br>
 ana eallum      eorðbuendum <br>
 </dd>
 <dt>565</dt>
 <dd>
 weard and wisa.      Nis þe wiðerbreca, <br>
 man on moldan,      nymðe metod ana. <br>
 Se ðec aceorfeð      of cyningdome, <br>
 and ðec wineleasne      on wræc sendeð, <br>
 and þonne onhweorfeð      heortan þine, <br>
 </dd>
 <dt>570</dt>
 <dd>
 þæt þu ne <strong>gemyndgast</strong>      æfter mandreame, <br>
 ne gewittes wast      butan wildeora þeaw, <br>
 ac þu lifgende      lange þrage <br>
 heorta hlypum      geond holt wunast. <br>
 Ne bið þec mælmete      nymþe mores græs, <br>
 </dd>
 <dt>575</dt>
 <dd>
 ne rest witod,      ac þec regna scur <br>
 weceð and wreceð      swa wildu deor, <br>
 oðþæt þu ymb seofon winter      soð gelyfest, <br>
 þæt sie an metod      eallum mannum, <br>
 reccend and rice,      se on roderum is. <br>
 </dd>
 <dt>580</dt>
 <dd>
 Is me swa þeah willa      þæt se wyrtruma <br>
 stille wæs on staðole,      swa seo stefn gecwæð, <br>
 and ymbe seofan tide      sæde onfenge. <br>
 Swa þin rice      restende bið, <br>
 <strong>anwalh</strong> for eorlum,      oðþæt þu eft cymst. <br>
 </dd>
 <dt>585</dt>
 <dd>
 Gehyge þu, frea min,      fæstlicne ræd. <br>
 Syle ælmyssan,      wes earmra hleo, <br>
 þinga for ðeodne,      ær ðam seo þrah cyme <br>
 þæt he þec aworpe      of woruldrice. <br>
 Oft metod alæt      monige ðeode <br>
 </dd>
 <dt>590</dt>
 <dd>
 wyrcan <strong>bote,</strong>      þonne hie woldon sylfe, <br>
 fyrene fæstan,      ær him fær godes <br>
 þurh egesan gryre      aldre gesceode." <br>
 No þæs fela Daniel      to his drihtne gespræc <br>
 soðra worda      þurh snytro cræft, <br>
 </dd>
 <dt>595</dt>
 <dd>
 þæt þæs a se rica      reccan wolde, <br>
 middangeardes weard,      ac his mod astah, <br>
 heah fram heortan;      he þæs hearde ongeald. <br>
 Ongan ða gyddigan      þurh gylp micel <br>
 Caldea cyning      þa he <strong>ceastergeweorc,</strong> <br>
 </dd>
 <dt>600</dt>
 <dd>
 Babilone burh,      on his blæde geseah, <br>
 Sennera feld      sidne bewindan, <br>
 heah hlifigan;      þæt se heretyma <br>
 werede geworhte      þurh wundor micel, <br>
 wearð ða anhydig      ofer ealle men, <br>
 </dd>
 <dt>605</dt>
 <dd>
 swiðmod in sefan,      for ðære sundorgife <br>
 þe him god sealde,      gumena rice, <br>
 world to gewealde      in wera life: <br>
 "ðu eart seo micle      and min seo mære burh <br>
 þe ic geworhte      to wurðmyndum, <br>
 </dd>
 <dt>610</dt>
 <dd>
 rume rice.      Ic reste on þe, <br>
 eard and eðel,      agan wille." <br>
 ða for ðam gylpe      gumena drihten <br>
 forfangen wearð      and on fleam gewat, <br>
 ana on oferhyd      ofer ealle men. <br>
 </dd>
 <dt>615</dt>
 <dd>
 Swa <strong>wod</strong> wera      on gewindagum <br>
 geocrostne sið      in godes wite, <br>
 ðara þe eft lifigende      leode begete, <br>
 Nabochodonossor,      siððan him nið godes, <br>
 hreð of heofonum,      hete gesceode. <br>
 </dd>
 <dt>620</dt>
 <dd>
 Seofon winter samod      susl þrowode, <br>
 wildeora westen,      winburge cyning. <br>
 ða se earfoðmæcg      up locode, <br>
 wilddeora gewita,      þurh wolcna gang. <br>
 Gemunde þa on mode      þæt metod wære, <br>
 </dd>
 <dt>625</dt>
 <dd>
 heofona heahcyning,      hæleða bearnum <br>
 ana ece gast.      þa he eft onhwearf <br>
 wodan gewittes,      þær þe he ær wide bær <br>
 herewosan hige,      heortan getenge. <br>
 þa his gast ahwearf      in godes gemynd, <br>
 </dd>
 <dt>630</dt>
 <dd>
 mod to mannum,      siððan he metod onget. <br>
 Gewat þa earmsceapen      eft siðian, <br>
 nacod nydgenga,      nið geðafian, <br>
 wundorlic wræcca      and wæda leas, <br>
 mætra on modgeðanc,      to mancynne, <br>
 </dd>
 <dt>635</dt>
 <dd>
 ðonne gumena weard      in gylpe wæs. <br>
 Stod middangeard      æfter mandrihtne, <br>
 eard and eðel      æfter þam æðelinge, <br>
 seofon winter samod,      swa no swiðrode <br>
 rice under roderum      oðþæt se ræswa com. <br>
 </dd>
 <dt>640</dt>
 <dd>
 þa wæs eft geseted      in aldordom <br>
 Babilone weard,      hæfde beteran ðeaw, <br>
 leohtran geleafan      in liffruman, <br>
 þætte god sealde      gumena gehwilcum <br>
 welan swa wite,      swa he wolde sylf. <br>
 </dd>
 <dt>645</dt>
 <dd>
 Ne lengde þa      leoda aldor <br>
 witegena wordcwyde,      ac he wide bead <br>
 metodes mihte      þær he meld ahte, <br>
 siðfæt sægde      sinum leodum, <br>
 wide waðe      þe he mid wilddeorum ateah, <br>
 </dd>
 <dt>650</dt>
 <dd>
 oðþæt him frean godes      in gast becwom <br>
 rædfæst sefa,      ða he to roderum beseah. <br>
 Wyrd wæs geworden,      wundor gecyðed, <br>
 swefn geseðed,      susl awunnen, <br>
 dom gedemed,      swa ær Daniel cwæð, <br>
 </dd>
 <dt>655</dt>
 <dd>
 þæt se folctoga      findan sceolde <br>
 earfoðsiðas      for his ofermedlan. <br>
 Swa he ofstlice      godspellode <br>
 metodes mihtum      for mancynne, <br>
 siððan in Babilone      burhsittendum <br>
 </dd>
 <dt>660</dt>
 <dd>
 lange hwile      lare sægde, <br>
 Daniel domas.      Siððan deora gesið, <br>
 wildra wærgenga,      of waðe cwom, <br>
 Nabochodonossor      of niðwracum, <br>
 siððan weardode      wide rice, <br>
 </dd>
 <dt>665</dt>
 <dd>
 heold hæleða gestreon      and þa hean burh, <br>
 frod, foremihtig      folca ræswa, <br>
 Caldea cyning,      oðþæt him cwelm gesceod, <br>
 swa him ofer eorðan      andsaca ne wæs <br>
 gumena ænig      oðþæt him god wolde <br>
 </dd>
 <dt>670</dt>
 <dd>
 þurh hryre hreddan      hea rice. <br>
 Siððan þær his aferan      ead bryttedon, <br>
 welan, wunden gold,      in þære widan byrig, <br>
 ealhstede eorla,      unwaclice, <br>
 heah hordmægen,      þa hyra hlaford læg. <br>
 </dd>
 <dt>675</dt>
 <dd>
 ða in ðære ðeode awoc      his þæt þridde cneow. <br>
 Wæs Baldazar      burga aldor, <br>
 weold wera rices,      oðþæt him wlenco gesceod, <br>
 oferhyd egle.      ða wæs endedæg <br>
 ðæs ðe Caldeas      cyningdom ahton. <br>
 </dd>
 <dt>680</dt>
 <dd>
 ða metod onlah      Medum and Persum <br>
 aldordomes      <strong>ymb</strong> lytel fæc, <br>
 let Babilone      blæd swiðrian, <br>
 þone þa hæleð      healdan sceoldon. <br>
 Wiste he ealdormen      in unrihtum, <br>
 </dd>
 <dt>685</dt>
 <dd>
 ða ðe ðy rice      rædan sceoldon. <br>
 ða þæt gehogode      hamsittende, <br>
 Meda aldor,      þæt ær man ne ongan, <br>
 þæt he Babilone      abrecan wolde, <br>
 alhstede eorla,      þær æðelingas <br>
 </dd>
 <dt>690</dt>
 <dd>
 under wealla hleo      welan brytnedon. <br>
 þæt wæs þara fæstna      folcum cuðost, <br>
 mæst and mærost      þara þe men bun, <br>
 Babilon burga,      oðþæt Baldazar <br>
 þurh gylp grome      godes <strong>frasade.</strong> <br>
 </dd>
 <dt>695</dt>
 <dd>
 Sæton him æt wine      wealle belocene, <br>
 ne onegdon na      orlegra nið, <br>
 þeah ðe feonda folc      feran cwome <br>
 herega gerædum      to þære heahbyrig <br>
 þæt hie Babilone      abrecan mihton. <br>
 </dd>
 <dt>700</dt>
 <dd>
 Gesæt þa to symble      siðestan dæge <br>
 Caldea cyning      mid cneomagum, <br>
 þær medugal wearð      mægenes wisa. <br>
 Het þam <strong>æðelum</strong> beran      Israela gestreon, <br>
 huslfatu halegu,      on hand werum, <br>
 </dd>
 <dt>705</dt>
 <dd>
 þa ær Caldeas      mid cyneðrymme, <br>
 cempan in ceastre,      clæne genamon, <br>
 gold in Gerusalem,      ða hie Iudea <br>
 blæd forbræcon      billa ecgum, <br>
 and þurh hleoðorcyme,      herige genamon <br>
 </dd>
 <dt>710</dt>
 <dd>
 beorhte frætwe.      ða hie tempel strudon, <br>
 Salomanes seld,      swiðe gulpon. <br>
 ða wearð bliðemod      burga aldor, <br>
 gealp gramlice      gode on andan, <br>
 cwæð þæt his hergas      hyrran wæron <br>
 </dd>
 <dt>715</dt>
 <dd>
 and mihtigran      mannum to friðe <br>
 þonne Israela      ece drihten. <br>
 Him þæt tacen wearð      þær he to starude, <br>
 egeslic for eorlum      innan healle, <br>
 þæt he for leodum      ligeword gecwæð, <br>
 </dd>
 <dt>720</dt>
 <dd>
 þa þær in egesan      engel drihtnes <br>
 let his hand cuman      in þæt hea seld, <br>
 wrat þa in wage      worda gerynu, <br>
 baswe bocstafas,      burhsittendum. <br>
 ða wearð folctoga      forht on mode, <br>
 </dd>
 <dt>725</dt>
 <dd>
 acul for þam egesan.      Geseah he engles hand <br>
 in sele writan      Sennera wite. <br>
 þæt gyddedon      gumena mænigeo, <br>
 hæleð in healle,      hwæt seo hand write <br>
 to þam beacne      burhsittendum. <br>
 </dd>
 <dt>730</dt>
 <dd>
 Werede comon      on þæt wundor seon. <br>
 Sohton þa swiðe      in sefan gehydum, <br>
 hwæt seo hand write      haliges gastes. <br>
 Ne mihton arædan      runcræftige men <br>
 engles ærendbec,      æðelinga cyn, <br>
 </dd>
 <dt>735</dt>
 <dd>
 oðþæt Daniel com,      drihtne gecoren, <br>
 snotor and soðfæst,      in þæt seld gangan. <br>
 ðam wæs on gaste      godes cræft micel, <br>
 to þam ic georne gefrægn      gyfum ceapian <br>
 burhge weardas      þæt he him bocstafas <br>
 </dd>
 <dt>740</dt>
 <dd>
 arædde and arehte,      hwæt seo run bude. <br>
 Him æcræftig      andswarode, <br>
 godes spelboda,      gleaw geðances: <br>
 "No ic wið feohsceattum      ofer folc bere <br>
 drihtnes domas,      ne ðe dugeðe can, <br>
 </dd>
 <dt>745</dt>
 <dd>
 ac þe unceapunga      orlæg secge, <br>
 worda gerynu,      þa þu wendan ne miht. <br>
 þu for anmedlan      in æht bere <br>
 huslfatu halegu,      on hand werum. <br>
 On þam ge deoflu      drincan ongunnon, <br>
 </dd>
 <dt>750</dt>
 <dd>
 ða ær Israela      in æ hæfdon <br>
 æt godes earce,      oðþæt hie gylp beswac, <br>
 windruncen gewit,      swa þe wurðan sceal. <br>
 No þæt þin aldor      æfre wolde <br>
 godes goldfatu      in gylp beran, <br>
 </dd>
 <dt>755</dt>
 <dd>
 ne ðy hraðor hremde,      ðeah ðe here brohte <br>
 Israela gestreon      in his æhte geweald, <br>
 ac þæt oftor gecwæð      aldor ðeoda <br>
 soðum wordum      ofer sin mægen, <br>
 siððan him wuldres weard      wundor gecyðde, <br>
 </dd>
 <dt>760</dt>
 <dd>
 þæt he wære ana      ealra gesceafta <br>
 drihten and waldend,      se him dom forgeaf, <br>
 unscyndne blæd      eorðan rices, <br>
 and þu lignest nu      þæt sie lifgende, <br>
 se ofer deoflum      dugeþum wealdeð." <br>
 </dd>
 </dl>
 </body>