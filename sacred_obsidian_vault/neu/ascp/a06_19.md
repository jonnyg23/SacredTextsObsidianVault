<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_18.htm">Previous</a> 
 <a href="a06_20.htm">Next</a> 
 </center>
 <hr>
 <h1>The Meters of Boethius: Meter 19</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Eala, þæt is hefig dysig,      hygeð ymbe se ðe wile, <br>
 and frecenlic      fira gehwilcum <br>
 þæt ða earman men      mid ealle gedwæleð, <br>
 of ðæm rihtan wege      recene alæded. <br>
 </dd>
 <dt>5</dt>
 <dd>
 Hwæðer ge willen      on wuda secan <br>
 gold ðæt reade      on grenum triowum? <br>
 Ic wat swa ðeah      þæt hit witena nan <br>
 þider ne seceð,      forðæm hit þær ne wexð, <br>
 ne on wingeardum      wlitige gimmas. <br>
 </dd>
 <dt>10</dt>
 <dd>
 Hwy ge nu ne settan      on sume dune <br>
 fiscnet eowru,      þonne eow fon lysteð <br>
 leax oððe cyperan?      Me gelicost ðincð <br>
 þætte ealle witen      eorðbuende <br>
 þoncolmode      ðæt hi þær ne sint. <br>
 </dd>
 <dt>15</dt>
 <dd>
 Hwæþer ge nu willen      wæþan mid hundum <br>
 on sealtne sæ,      þonne eow secan lyst <br>
 heorotas and hinda?      þu gehicgan meaht <br>
 þæt ge willað ða      on wuda secan <br>
 oftor micle      þonne ut on sæ. <br>
 </dd>
 <dt>20</dt>
 <dd>
 Is ðæt wundorlic,      þæt we witan ealle, <br>
 þæt mon secan sceal      be sæwaroðe <br>
 and be eaofrum      æþele gimmas, <br>
 hwite and reade      and hiwa gehwæs. <br>
 Hwæt, hi eac witon      hwær hi eafiscas <br>
 </dd>
 <dt>25</dt>
 <dd>
 secan þurfan,      and swylcra fela <br>
 weoruldwelena;      hi þæt wel doð, <br>
 geornfulle men,      geara gehwilce. <br>
 Ac ðæt is earmlicost      ealra þinga <br>
 þæt þa dysegan sint      on gedwolan wordene, <br>
 </dd>
 <dt>30</dt>
 <dd>
 efne swa blinde      þæt hi on breostum ne magon <br>
 eaðe gecnawan      hwær þa ecan good, <br>
 soða gesælða,      sindon gehydda. <br>
 Forþæm hi æfre ne lyst      æfter spyrian, <br>
 secan þa gesælða.      Wenað samwise <br>
 </dd>
 <dt>35</dt>
 <dd>
 þæt hi on ðis lænan mægen      life findan <br>
 soða gesælða,      þæt is selfa god. <br>
 Ic nat hu ic mæge      nænige ðinga <br>
 ealles swa swiðe      on sefan minum <br>
 hiora dysig tælan      swa hit me don lysteð, <br>
 </dd>
 <dt>40</dt>
 <dd>
 ne ic þe swa sweotole      gesecgan ne mæg, <br>
 forðæm <strong>hi</strong> sint earmran      and eac dysegran, <br>
 ungesæligran,      þonne ic þe secgan mæge. <br>
 Hi wilniað      welan and æhta <br>
 and weorðscipes      to gewinnanne; <br>
 </dd>
 <dt>45</dt>
 <dd>
 þonne hi habbað      þæt hiora hige seceð, <br>
 wenað þonne      swa gewitlease <br>
 ðæt hi þa soðan      gesælða hæbben. <br>
 </dd>
 </dl>
 </body>