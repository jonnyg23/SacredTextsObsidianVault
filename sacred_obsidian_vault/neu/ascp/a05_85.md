<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_84.htm">Previous</a> 
 <a href="a05_86.htm">Next</a> 
 </center>
 <hr>
 <h1>The Paris Psalter: Psalm 85</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ahyld me þin eare,      halig drihten; <br>
 forðon ic eom wædla,      þu me wel gehyr, <br>
 and ic sylfa eom      sorhfull þearfa. <br>
 Geheald mine sawle,      forðon ic halig eom; <br>
 </dd>
 <dt>5</dt>
 <dd>
 hæl þinne scealc,      forþon ic ðe hihte to. <br>
 Miltsa me drihten,      þonne ic mægene to ðe <br>
 þurh ealne dæg      elne cleopade; <br>
 do þines scealces      sawle bliðe, <br>
 forðon ic hi to ðe      hebbe genehhige. <br>
 </dd>
 <dt>10</dt>
 <dd>
 Forðon þu eart wynsum,      wealdend drihten; <br>
 is þin milde mod      mycel and genihtsum <br>
 eallum þam þe þe      elne cigeað. <br>
 þu mid earum onfoh,      ece drihten, <br>
 min agen gebed,      and eac beheald, <br>
 </dd>
 <dt>15</dt>
 <dd>
 hu ic stefne to ðe      stundum cleopige. <br>
 þonne me on dæge      deorc earfoðe <br>
 carelice cnyssedan,      þonne ic cleopode to ðe; <br>
 forþon þu me gehyrdest      holde mode. <br>
 Nis þe goda ænig      on gumrice <br>
 </dd>
 <dt>20</dt>
 <dd>
 ahwær efne gelic,      ece drihten, <br>
 ne ðe weorc magon      wyrcean anlic. <br>
 Ealle þu geworhtest      wera cneorissa, <br>
 þa þe weorðiað,      wuldres aldor, <br>
 and naman drihtnes      neode cigeað. <br>
 </dd>
 <dt>25</dt>
 <dd>
 Forðan ðu eart se mycla      mihtiga drihten, <br>
 þe wundor miht      wyrcean ana. <br>
 Gelæd, drihten, me      on þinne leofne weg, <br>
 and ic on þinum soðe      syþþan gancge. <br>
 Heorte min ahlyhheð,      þonne ic ðinne halgan naman <br>
 </dd>
 <dt>30</dt>
 <dd>
 forhtige me on ferhðe,      forð andette <br>
 mid ealre heortan hyge,      þæt þu eart, halig god, <br>
 nemned drihten,      and we naman þinne <br>
 on ecnesse      a weorðien. <br>
 Ys þin mildheortnes mycel      ofer me, drihten, <br>
 </dd>
 <dt>35</dt>
 <dd>
 and þu mine sawle      swylce alysdest <br>
 of helwarena      hinderþeostrum. <br>
 God min se leofa,      gramhydige me <br>
 mid unrihte      oft onginnað, <br>
 and gesamnincge      swiðmihtigra <br>
 </dd>
 <dt>40</dt>
 <dd>
 sohton mine sawle      swyþe geneahhe; <br>
 ne doð him for awiht      egsan drihtnes. <br>
 Hwæt, þu eart, min drihten god,      dædum mildheort, <br>
 þenden geðyldig,      þearle soðfæst. <br>
 Beseoh nu on me,      and me syþþan weorð <br>
 </dd>
 <dt>45</dt>
 <dd>
 milde on mode,      mihtig drihten; <br>
 <strong>geteoh</strong> hrore meaht      hysse þinum; <br>
 do þinre þeowan sunu,      drihten, halne. <br>
 Do gedefe mid me,      drihten, tacen, <br>
 and þæt god ongitan,      þa me georne ær <br>
 </dd>
 <dt>50</dt>
 <dd>
 fæste feodan,      habban forð sceame. <br>
 Forþon þu me wære fultum      fæste, drihten, <br>
 and me frefredest,      frea ælmihtig. <br>
 </dd>
 </dl>
 </body>