<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_89.htm">Previous</a> 
 <a href="a05_91.htm">Next</a> 
 </center>
 <hr>
 <h1>The Paris Psalter: Psalm 90</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Me eardað æt      æþele fultum <br>
 þæs hehstan      heofonrices weard, <br>
 þe me æt wunað      awa to feore. <br>
 Ic to drihtne cwæð:      "þu me dyre eart <br>
 </dd>
 <dt>5</dt>
 <dd>
 fæle fultum;      hæbbe ic freond on him, <br>
 min se goda god,      and ic on ðe geare hycge." <br>
 Forðon he me alysde      of laðum grine, <br>
 huntum unholdum,      hearmum worde. <br>
 He me mid his gesculdrum      sceade beþeahte; <br>
 </dd>
 <dt>10</dt>
 <dd>
 forþon ic under fiðrum      fæle hihte. <br>
 Hwæt, me soðfæstnes min      scylde wið feondum, <br>
 ne ðu þe nihtegsan      nede ondrædest. <br>
 Ne forhtast þu ðe on dæge      flan on lyfte, <br>
 þæt þe þurhgangan      garas on ðeostrum, <br>
 </dd>
 <dt>15</dt>
 <dd>
 oððe on midne dæg      mære deoful. <br>
 Fealleð þe on þa wynstran      wergra þusend, <br>
 and eac geteledra      tyn þusendo <br>
 on þine þa swiðran,      and þe ne sceaðeð ænig. <br>
 Hwæðere þu ðæs eagan      eall sceawadest, <br>
 </dd>
 <dt>20</dt>
 <dd>
 gesege fyrenfulra      frecne wite. <br>
 þu me eart se hehsta hyht,      halig drihten; <br>
 þu me friðstol on ðe      fæstne settest. <br>
 Ne mæg þe ænig yfel      egle weorðan, <br>
 ne heard sweopu      huse þinum <br>
 </dd>
 <dt>25</dt>
 <dd>
 on neaweste      nahwær sceþþan. <br>
 Forþon he his englum bebead,      þæt hi mid earmum þe <br>
 on heora handum      heoldan georne, <br>
 þæt þu wilwega      wealdan mostest. <br>
 And þe on folmum      feredan swylce, <br>
 </dd>
 <dt>30</dt>
 <dd>
 þe læs þu fræcne on stan      fote spurne. <br>
 þu ofer aspide miht      eaðe gangan, <br>
 and bealde nu      basiliscan tredan, <br>
 and leon and dracan      liste gebygean. <br>
 Forðon he hyhte to me,      ic hine hraðe lyse, <br>
 </dd>
 <dt>35</dt>
 <dd>
 <strong>niode</strong> hine scylde,      nu he cuðe naman minne. <br>
 He cigde me,      and ic hine cuðlice <br>
 hold gehyrde,      and hine hraðe syþþan <br>
 of earfoþum      ut alysde. <br>
 Ic hine generige      and his naman swylce <br>
 </dd>
 <dt>40</dt>
 <dd>
 gewuldrige      <strong>geond</strong> ealle werðeoda, <br>
 and him lifdagas      lange sylle, <br>
 swylce him mine hælu      holde ætywe. <br>
 </dd>
 </dl>
 </body>