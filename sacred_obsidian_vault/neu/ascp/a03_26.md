<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_25.htm">Previous</a> 
 <a href="a03_27.htm">Next</a> 
 </center>
 <hr>
 <h1>The Descent into Hell</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ongunnon him on uhtan      æþelcunde mægð <br>
 gierwan to geonge;      wiston gumena gemot <br>
 æþelinges lic      eorðærne biþeaht. <br>
 Woldan werigu wif      wope bimænan <br>
 </dd>
 <dt>5</dt>
 <dd>
 æþelinges deað      ane hwile, <br>
 <strong>reonge</strong> bereotan.      Ræst wæs acolad, <br>
 heard wæs hinsið;      hæleð wæron modge, <br>
 þe hy æt þam beorge      <strong>bliðe</strong> fundon. <br>
 Cwom seo murnende      Maria on dægred, <br>
 </dd>
 <dt>10</dt>
 <dd>
 heht hy oþre mid      eorles dohtor. <br>
 Sohton sarigu tu      sigebearn godes <br>
 ænne in þæt eorðærn      þær hi ær wiston <br>
 þæt hine gehyddan      hæleð Iudea; <br>
 wendan þæt he on þam beorge      bidan sceolde, <br>
 </dd>
 <dt>15</dt>
 <dd>
 ana in þære easterniht.      Huru þæs oþer þing <br>
 wiston þa wifmenn,      þa hy on weg cyrdon! <br>
 Ac þær cwom on uhtan      an engla þreat, <br>
 behæfde heapa wyn      hælendes burg. <br>
 Open wæs þæt eorðærn,      æþelinges lic <br>
 </dd>
 <dt>20</dt>
 <dd>
 onfeng feores gæst,      folde beofode, <br>
 hlogan helwaran;      hagosteald onwoc <br>
 modig from moldan,      mægenþrym aras <br>
 sigefæst ond snottor.      Sægde Iohannis, <br>
 hæleð helwarum,      hlyhhende spræc <br>
 </dd>
 <dt>25</dt>
 <dd>
 modig to þære mengo      ymb his mæges ......: <br>
 "Hæfde me gehaten      hælend user, <br>
 þa he me on þisne sið      sendan wolde, <br>
 þæt he me gesoht...      siex monað, <br>
 ealles folces fruma.      Nu ...... sceacen. <br>
 </dd>
 <dt>30</dt>
 <dd>
 Wene ic ful swiþe      ond witod <br>
 ...... to dæge      dryhten wille <br>
 ...... gesecan,      sigebearn godes." <br>
 Fysde hine þa to fore      frea moncynnes; <br>
 wolde heofona helm      helle weallas <br>
 </dd>
 <dt>35</dt>
 <dd>
 forbrecan ond forbygan,      þære burge þrym <br>
 onginnan reafian,      reþust ealra cyninga. <br>
 Ne rohte he to þære hilde      helmberendra, <br>
 ne he byrnwigend      to þam burggeatum <br>
 lædan ne wolde,      ac þa locu feollan, <br>
 </dd>
 <dt>40</dt>
 <dd>
 clustor of þam ceastrum;      cyning in oþrad, <br>
 ealles folces fruma      forð onette, <br>
 <strong>weoruda</strong> wuldorgiefa.      Wræccan þrungon, <br>
 hwylc hyra þæt sygebearn      geseon moste, <br>
 Adam ond Abraham,      Isac ond Iacob, <br>
 </dd>
 <dt>45</dt>
 <dd>
 monig modig eorl,      Moyses ond Dauid, <br>
 Esaias      ond Sacharias, <br>
 heahfædra fela,      swylce eac hæleþa gemot, <br>
 witgena weorod,      wifmonna þreat, <br>
 fela fæmnena,      folces unrim. <br>
 </dd>
 <dt>50</dt>
 <dd>
 Geseah þa Iohannis      sigebearn godes <br>
 mid þy cyneþrymme      cuman to helle, <br>
 ongeat þa geomormod      godes sylfes sið. <br>
 Geseah he helle duru      hædre scinan, <br>
 þa þe longe ær      bilocen wæron, <br>
 </dd>
 <dt>55</dt>
 <dd>
 beþeahte mid þystre;      se þegn wæs on wynne. <br>
 Abead þa bealdlice      burgwarena ord <br>
 modig fore þære mengo      ond to his mæge spræc <br>
 ond þa wilcuman      wordum grette: <br>
 "þe þæs þonc sie,      þeoden user, <br>
 </dd>
 <dt>60</dt>
 <dd>
 þæt þu us... ...ige      secan woldest, <br>
 nu we on þissum bendum      bidan ...... <br>
 þonne monige bindeð      broþorleasne <br>
 wræccan ......      (he bið wide fah), <br>
 ne bið he no þæs nearwe      under niðloc... <br>
 </dd>
 <dt>65</dt>
 <dd>
 þæs bitre gebunden      under bealuclommum, <br>
 þæt he þy yð ne mæge      ellen habban, <br>
 þonne he his hlafordes      hyldo gelyfeð, <br>
 þæt hine of þam bendum      bicgan wille. <br>
 Swa we ealle to þe      an gelyfað, <br>
 </dd>
 <dt>70</dt>
 <dd>
 dryhten min se dyra.      Ic adreag fela <br>
 siþþan þu end to me      in siþadest, <br>
 þa þu me gesealdest      sweord ond byrnan, <br>
 helm ond heorosceorp,      (a ic þæt heold nu giet), <br>
 ond þu me gecyðdest,      cyneþrymma wyn, <br>
 </dd>
 <dt>75</dt>
 <dd>
 þæt þu mundbora      minum wære. <br>
 Eala Gabrihel,      hu þu eart gleaw ond scearp, <br>
 milde ond gemyndig      ond monþwære, <br>
 wis on þinum gewitte      ond on þinum worde snottor! <br>
 þæt þu <strong>gecyðdest</strong>      þa þu þone cnyht to us <br>
 </dd>
 <dt>80</dt>
 <dd>
 brohtest in Bethlem.      Bidan we þæs longe, <br>
 setan on sorgum,      sibbe oflyste, <br>
 wynnum ond wenum,      hwonne we word godes <br>
 þurh his sylfes muð      secgan hyrde. <br>
 Eala Maria,      hu þu us modigne <br>
 </dd>
 <dt>85</dt>
 <dd>
 cyning acendest,      þa þu þæt cild to us <br>
 brohtest in Bethlem.      We þæs beofiende <br>
 under helle <strong>dorum</strong>      hearde sceoldon <br>
 bidan in bendum.      Bona weorces gefeah; <br>
 wæron ure ealdfind      ealle on wynnum <br>
 </dd>
 <dt>90</dt>
 <dd>
 þonne hy gehyrdon      hu we hreowen... <br>
 ...on murnende      mægburg usse, <br>
 oþþæt ......      sigedryhten god, <br>
 bimengdes...      ...gust ealra cyninga. <br>
      nu us mon modge þe <br>
 </dd>
 <dt>95</dt>
 <dd>
 ageaf from usse geogoðe.      We þurh gifre mod <br>
 beswican us sylfe;      we þa synne forþon <br>
 berað in urum breostum      to bonan honda, <br>
 sculon eac to ussum feondum      freoþo wilnian. <br>
 Eala Hierusalem      in Iudeum, <br>
 </dd>
 <dt>100</dt>
 <dd>
 hu þu in þære stowe      stille gewunadest! <br>
 Ne mostan þe geondferan      foldbuende <br>
 ealle lifgende,      þa þe lof singað. <br>
 Eala Iordane      in Iudeum, <br>
 hu þu in þære stowe      stille gewunadest! <br>
 </dd>
 <dt>105</dt>
 <dd>
 Nales þu geondflowan      foldbuende; <br>
 mostan hy þynes wætres      wynnum brucan. <br>
 Nu ic þe halsie,      hælend user, <br>
 deope in gedyrstum,      (þu eart dryhten Crist), <br>
 þæt þu us gemiltsie,      monna scyppend. <br>
 </dd>
 <dt>110</dt>
 <dd>
 þu fore monna lufan      þinre modor bosm <br>
 sylfa gesohtes,      sigedryhten god, <br>
 nales fore þinre þearfe,      þeoda waldend, <br>
 ac for þam miltsum      þe þu moncynne <br>
 oft ætywdest,      þonne him wæs are þearf. <br>
 </dd>
 <dt>115</dt>
 <dd>
 þu meaht ymbfon      eal folca gesetu, <br>
 swylce þu meaht geriman,      rice dryhten, <br>
 sæs sondgrotu,      selast ealra cyninga. <br>
 Swylce ic þe halsige,      hælend user, <br>
 fore ...inum cildhade,      cyninga selast, <br>
 </dd>
 <dt>120</dt>
 <dd>
 ond fore þære wunde,      weoruda dry... <br>
 þinum æriste,      æþelinga wyn, <br>
 ond fore þinre me...      ...ian nama, <br>
 þa ealle hellwara      hergað ond lof... <br>
 ...lum      þe þe ymb stondað, <br>
 </dd>
 <dt>125</dt>
 <dd>
 þa þu þe lete sittan      ...... hond, <br>
 þa þu us on þisne wræcsið,      weoroda dryhten, <br>
 þurh þines sylfes geweald      secan woldest, <br>
 ond <strong>fore</strong> Hierusalem      in Iudeum, <br>
 (sceal seo burg nu þa      bidan efne swa <strong>þeah,</strong> <br>
 </dd>
 <dt>130</dt>
 <dd>
 þeoden leofa,      þines eftcymes), <br>
 ond for Iordane      in Iudeum, <br>
 (wit unc in þære burnan      baþodan ætgædre). <br>
 Oferwurpe þu mid þy wætre,      weoruda dryhten, <br>
 bliþe mode      ealle burgwaran, <br>
 </dd>
 <dt>135</dt>
 <dd>
 swylce git Iohannis      in Iordane <br>
 mid þy fullwihte      fægre onbryrdon <br>
 ealne þisne middangeard.      Sie þæs symle meotude þonc!" <br>
 </dd>
 </dl>
 </body>