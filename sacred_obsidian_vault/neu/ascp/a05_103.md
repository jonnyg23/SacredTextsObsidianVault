<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_102.htm">Previous</a> 
 <a href="a05_104.htm">Next</a> 
 </center>
 <hr>
 <h1>The Paris Psalter: Psalm 103</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Bletsa, mine sawle,      bliþe drihten; <br>
 þu eart, min drihten god,      dædum swyþe, <br>
 meahtum mære      ofer manna bearn. <br>
 þu þe weorðlice      <strong>wliteandette</strong> <br>
 </dd>
 <dt>5</dt>
 <dd>
 gode gegyredest;      eart nu gleawlice <br>
 swa limwædum      leohte gegyrwed. <br>
 Heofen þu aðenedest      hyde gelice, <br>
 þone weardiað ufan      wætra ðryðe. <br>
 He wolcen eac      worhte and sette, <br>
 </dd>
 <dt>10</dt>
 <dd>
 þæt he mihte eaðe      upp astigan, <br>
 se fotum tredeð      fiðru winda. <br>
 He his englas deð      æðele gastas <br>
 and his frome ðegnas      fyr byrnende. <br>
 He gefæstnude      foldan staðelas, <br>
 </dd>
 <dt>15</dt>
 <dd>
 eorðan eardas;      ne seo æfre nu <br>
 on worulda world      weorðeð ahylded. <br>
 He nywolnessa      neoðan swa swa ryfte <br>
 <strong>him</strong> to gewæde      woruhte swylce; <br>
 standað ofer mannum      muntas on wæterum. <br>
 </dd>
 <dt>20</dt>
 <dd>
 þa him þrea þine      þearle ondrædað, <br>
 fleoð forhtlice      þunres brogan <br>
 þinre stefne      strangne egsan. <br>
 Beorgas and feldas      <strong>ba</strong> astigað <br>
 on þæne stede      þe þu gestaðeludest <strong>him,</strong> <br>
 </dd>
 <dt>25</dt>
 <dd>
 and on ðære stowe      standað fæste; <br>
 ne magon hi ofer gemære      mare gegangan, <br>
 þæt hi ðysse eorþan      awyht habban. <br>
 Oft of denum yrnað      deope wyllan, <br>
 and of midle      munta swylce <br>
 </dd>
 <dt>30</dt>
 <dd>
 wæter awealleð,      wide floweð. <br>
 Of þam eorðan deor      ealle drincað, <br>
 bidað assan      eac on þurste; <br>
 <strong>ofer</strong> þan heofonfugelas      healdað eardas, <br>
 sendað of þam stanum      stefne mycle. <br>
 </dd>
 <dt>35</dt>
 <dd>
 Beorgas onfoð      blædum and wæstmum, <br>
 ufan eorðwæstme      ealle growað, <br>
 swylce of wæstmum      weorca þinra <br>
 eall eorðan cið      ufan byð gefylled. <br>
 Swylce þu of foldan      fodder neatum <br>
 </dd>
 <dt>40</dt>
 <dd>
 lætest alædan,      on þæm hi lif healdað; <br>
 wyrta þu geworhtest      to wraðe manna. <br>
 Eac þu him of eorþan      ut alæddest <br>
 hlaf to helpe;      heortan manna <br>
 must and windrinc      myclum blissað. <br>
 </dd>
 <dt>45</dt>
 <dd>
 Ele andwlitan      eac gescyrpeð <br>
 and hlaf trymeð      heortan mannes. <br>
 Swylce þu gefyllest      fægrum blædum <br>
 telgum treowwæstme;      tydrað ealle, <br>
 þa on Libanes      <strong>lædað</strong> on beorge <br>
 </dd>
 <dt>50</dt>
 <dd>
 cwice cederbeamas,      þa ðu cuðlice <br>
 sylfa gesettest;      on þam swylce nu <br>
 mid heora spedum      spearwan nystlað. <br>
 Uphebbean hus      hiora agen is <br>
 latteow on lande;      oft laðne beorh <br>
 </dd>
 <dt>55</dt>
 <dd>
 on hean muntum      heortas wuniað; <br>
 erinaces fleoð      oft on stanas. <br>
 Monan he geworhte      on þa mæran tid; <br>
 sunne hire setlgang      sweotule healdeð. <br>
 þystru ðu gesettest      on þearle niht, <br>
 </dd>
 <dt>60</dt>
 <dd>
 on þære ealle wildeor      wide toeornað. <br>
 And leon hwelpas      lange swylce <br>
 grymetigað gnorne;      georne secað, <br>
 þæt him grædigum æt      god gedeme. <br>
 Syþþan up cumeð      æðele sunne, <br>
 </dd>
 <dt>65</dt>
 <dd>
 hi of siðum eft      gesamniað <br>
 and hi on holum      hydað hi georne. <br>
 Mægenweorc on morgen      man onginneð <br>
 and þæt geendað      on æfynne. <br>
 Mycel wærun þine weorc,      mihtig drihten, <br>
 </dd>
 <dt>70</dt>
 <dd>
 ealle þa þu mid snyteru      sylfa worhtest; <br>
 is þeos eorðe eac      eall gefylled <br>
 þinra gesceafta,      scyppend mære. <br>
 His is mycel sæ      and on gemærum wid, <br>
 þær is unrim on      ealra cwycra <br>
 </dd>
 <dt>75</dt>
 <dd>
 mycelra and mætra;      ofer ðæne mægene oft <br>
 scipu scriðende      scrinde fleotað. <br>
 Dracan þu þysne      dædum ðinum <br>
 geheowadest,      hete syððan <br>
 <strong>his</strong> bysmere      brade healdan; <br>
 </dd>
 <dt>80</dt>
 <dd>
 ealle to ðe,      ece drihten, <br>
 ætes on eorðan      eac wilniað. <br>
 <strong>And</strong> him gesomnadum      swylce wylle <br>
 þine þa halgan      hand ontynan, <br>
 ealle hi gefyllan      fægere gode. <br>
 </dd>
 <dt>85</dt>
 <dd>
 Gif þu þine ansyne fram him      æfre awendest, <br>
 þonne hi gedrefde      deope weorðað, <br>
 and him gast weorðeð      georne afyrred; <br>
 swylce teonlice      geteoriað, <br>
 on heora agen dust      æfter hweorfað. <br>
 </dd>
 <dt>90</dt>
 <dd>
 Onsend þines sylfes gast,      sona weorþað <br>
 geedniwad,      and þu eac scyppest <br>
 eorðan ansyne      ealle swylce. <br>
 Wuldor si wide      weruda drihtne <br>
 and on worulda woruld      wunie syððan, <br>
 </dd>
 <dt>95</dt>
 <dd>
 blissie on his weorcum      bealde drihten. <br>
 He on ðas eorðan      ealle locað, <br>
 deð hi for his egsan      ealle beofian; <br>
 gif he mid his mihte      muntas hrineð, <br>
 hi ful ricene      reocað sona. <br>
 </dd>
 <dt>100</dt>
 <dd>
 Ic on minum life      lustum drihtne <br>
 singe soðlice      and secge eac, <br>
 þenden ic wunige      on worulddreamum. <br>
 Wese him herenes min      æt heortan weðe, <br>
 ic minne drihten      deorne lufige. <br>
 </dd>
 <dt>105</dt>
 <dd>
 And þa fyrenfullan      frecne forweorðaþ, <br>
 þa on ðysse eorðan synt,      ealle sniome, <br>
 þæt hio ne wunian      on worldlife. <br>
 Bletsa, mine sawle,      bliðe drihten. <br>
 </dd>
 </dl>
 </body>