<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_66.htm">Previous</a> 
 <a href="a05_68.htm">Next</a> 
 </center>
 <hr>
 <h1>The Paris Psalter: Psalm 67</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Arise god,      ricene weorðe <br>
 his feonda gehwylc      fæste toworpen; <br>
 fleoð his ansyne,      þa þe hine feodan ær. <br>
 <strong>Rece</strong> hi gelicast      ricene geteoriað; <br>
 </dd>
 <dt>5</dt>
 <dd>
 swa fram fyre weax      floweð and mylteð, <br>
 swa þa fyrenfullan      frecne forweorðað; <br>
 habbað soðfæste      symbel ece. <br>
 Hi ansyne      ecean drihtnes <br>
 habbað beorhtlice      blisse and sibbe. <br>
 </dd>
 <dt>10</dt>
 <dd>
 Singað soðum gode      sealmas geneahhige, <br>
 and his naman swylce      neode heriað; <br>
 doð siðfæt þæs      seftne and rihtne, <br>
 þe he sylfa astah      ofer sunnan up, <br>
 þam is to naman      nemned drihten. <br>
 </dd>
 <dt>15</dt>
 <dd>
 Wesað ge on his gesyhþe      symble bliðe, <br>
 and on his ansyne wesan      ealle gedrefde, <br>
 þa þe wydewum syn      wraðe æt dome <br>
 oþþe steopcildum wesen      strange fæderas. <br>
 Drihten is on his stowe      dema halig, <br>
 </dd>
 <dt>20</dt>
 <dd>
 se þe eardian deð      anes modes <br>
 and on hiora huse      healdeð blisse; <br>
 Se þe on his mægenes      mihte gelædeð <br>
 þæt he þa gehæftan      hæleð sniome, <br>
 and þa to yrre beoð      ealle gecigde <br>
 </dd>
 <dt>25</dt>
 <dd>
 and eardiað      on eorðscræfum. <br>
 þonne god gangeð      for his þæt gleawe folc, <br>
 <strong>oððe</strong> geond westena      wide ferað, <br>
 þanon eorðe byð      eall onhrered. <br>
 For ansyne      ecean drihtnes <br>
 </dd>
 <dt>30</dt>
 <dd>
 heofenas droppetað;      hrusan forhtiað <br>
 for Israela godes      egesan þrymme. <br>
 Wilsumne regn      wolcen brincgeð, <br>
 and þonne ascadeð god      sundoryrfe; <br>
 eall þu þa gefremest      þurh þine fæste miht. <br>
 </dd>
 <dt>35</dt>
 <dd>
 þine wihte on þam      wynnum lifiað; <br>
 þu þin swete good      sealdest þearfum. <br>
 God gifeð gleaw word      godspellendum, <br>
 syleð him modes mægen      se þe is mihtig kynincg <br>
 and wlites wealdend;      oft weorðlic reaf <br>
 </dd>
 <dt>40</dt>
 <dd>
 on huse men      her gedælað. <br>
 Gif ge slæpað      samod on clero, <br>
 fiðeru beoþ culfran      fægeres seolfres <br>
 and hire bæc scineð      beorhtan golde. <br>
 þonne hi se heofonlica kynincg      her toscadeð, <br>
 </dd>
 <dt>45</dt>
 <dd>
 syþþan hi on Selmon      snawe weorðað. <br>
 Gebeorh godes      bringeð to genihte <br>
 wæstme weorðlice      and wel þicce. <br>
 Forþon ge onfoð      fægerum beorge, <br>
 þær ge to genihte      geniomað wæstme; <br>
 </dd>
 <dt>50</dt>
 <dd>
 se is wealdendgode      wel liciendlic, <br>
 on þam wið ende      eardað drihten. <br>
 Wærun godes cræta      gegearwedra <br>
 tyn þusendo      geteled rime, <br>
 <strong>mænigfeald</strong> þusend      modblissiendra. <br>
 </dd>
 <dt>55</dt>
 <dd>
 Drihten is on þam      dædum spedig; <br>
 on heanesse astah,      hæftned lædde, <br>
 þa on hæftnede      hwile micele <br>
 lange lifdon,      and <strong>wæs</strong> lacgeofa <br>
 ofer middangeard      manna bearnum. <br>
 </dd>
 <dt>60</dt>
 <dd>
 Ne magon þær eard niman      ungeleafe menn; <br>
 wese of dæge on dæg      drihten user, <br>
 se goda god,      georne gebletsad. <br>
 Sylle us gesundne      siðfæt drihten; <br>
 ure hælend god      helpe usser <br>
 </dd>
 <dt>65</dt>
 <dd>
 and us æt deaðe eac      drihten gehealde. <br>
 Hwæðere wealdend god      wiðhycgendra <br>
 heafdas feonda      her gescæneð, <br>
 and he tofylleð      feaxes scadan <br>
 <strong>þara</strong> þe her on scyldum      swærum eodon. <br>
 </dd>
 <dt>70</dt>
 <dd>
 Of Basan, cwæð      bealde drihten, <br>
 ic me on sæ deopre      sniome onwende, <br>
 oþþæt þin fot weorðe      fæste on blode. <br>
 Hundes tungan      habbað feondas, <br>
 from þam þine gangas      wæron gesewene; <br>
 </dd>
 <dt>75</dt>
 <dd>
 wærun godes mines      gangas rihte, <br>
 soðes kynincges      symble on halgum. <br>
 þyder ealdormen      ofstum coman, <br>
 and gegaderade      gleowe sungon <br>
 on þæra manna      midle geongra <br>
 </dd>
 <dt>80</dt>
 <dd>
 on tympanis      togenum strengum, <br>
 and on ciricean      Crist, drihten god <br>
 bealde bletsige      bearn Israela. <br>
 þær Benniamines synt      bearn on geogoðe <br>
 and ealdormenn      eac of Iudan, <br>
 </dd>
 <dt>85</dt>
 <dd>
 þe latteow wæs      forð þara leoda, <br>
 and ealdras eac      of Zabulone <br>
 and Neptalim      <strong>niode</strong> swylce. <br>
 Bebeod þinum mægene;      þu eart mihtig god; <br>
 and þin weorc on us      mid wisdome <br>
 </dd>
 <dt>90</dt>
 <dd>
 getryme on þinum temple      tidum gehalgod; <br>
 þæt ys on Hierusalem,      þyder ðe gyfe lædað <br>
 of feorwegum      foldan kynincgas. <br>
 On wuda þu wildeor      wordum þreatast <br>
 and fearra gemot      under folcum; <br>
 </dd>
 <dt>95</dt>
 <dd>
 ne beoð ut fram þe      æfre atynde, <br>
 þa þe seolfres beoð      since gecoste. <br>
 Toweorp þu þa ðeoda      <br>
 </dd>
 </dl>
 </body>