<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_11.htm">Previous</a> 
 <a href="a03_13.htm">Next</a> 
 </center>
 <hr>
 <h1>The Fortunes of Men</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ful oft þæt gegongeð,      mid godes meahtum, <br>
 þætte wer ond wif      in woruld cennað <br>
 bearn mid gebyrdum      ond mid bleom gyrwað, <br>
 tennaþ ond tætaþ,      oþþæt seo tid cymeð, <br>
 </dd>
 <dt>5</dt>
 <dd>
 gegæð gearrimum,      þæt þa geongan leomu, <br>
 liffæstan leoþu,      geloden weorþað. <br>
 Fergað swa ond feþað      fæder ond modor, <br>
 giefað ond gierwaþ.      God ana wat <br>
 hwæt him weaxendum      winter bringað! <br>
 </dd>
 <dt>10</dt>
 <dd>
 Sumum þæt gegongeð      on geoguðfeore <br>
 þæt se endestæf      earfeðmæcgum <br>
 wealic weorþeð.      Sceal hine wulf etan, <br>
 har hæðstapa;      hinsiþ þonne <br>
 modor bimurneð.      Ne bið swylc monnes geweald! <br>
 </dd>
 <dt>15</dt>
 <dd>
 Sumne sceal hungor ahiþan,      sumne sceal hreoh fordrifan, <br>
 sumne sceal gar agetan,      sumne guð abreotan. <br>
 Sum sceal leomena leas      lifes neotan, <br>
 folmum ætfeohtan,      sum on feðe lef, <br>
 seonobennum seoc,      sar cwanian, <br>
 </dd>
 <dt>20</dt>
 <dd>
 murnan meotudgesceaft      mode gebysgad. <br>
 Sum sceal on holte      of hean <strong>beame</strong> <br>
 fiþerleas feallan;      bið on flihte seþeah, <br>
 laceð on lyfte,      oþþæt lengre ne bið <br>
 westem wudubeames.      þonne he on wyrtruman <br>
 </dd>
 <dt>25</dt>
 <dd>
 sigeð sworcenferð,      sawle bireafod, <br>
 fealleþ on foldan,      feorð biþ on siþe. <br>
 Sum sceal on feþe      on feorwegas <br>
 nyde gongan      ond his nest beran, <br>
 tredan uriglast      elþeodigra, <br>
 </dd>
 <dt>30</dt>
 <dd>
 frecne foldan;      ah he feormendra <br>
 lyt lifgendra,      lað biþ æghwær <br>
 fore his wonsceaftum      wineleas hæle. <br>
 Sum sceal on geapum      galgan ridan, <br>
 seomian æt swylte,      oþþæt sawlhord, <br>
 </dd>
 <dt>35</dt>
 <dd>
 bancofa blodig,      abrocen weorþeð. <br>
 þær him hrefn nimeþ      heafodsyne, <br>
 sliteð salwigpad      sawelleasne; <br>
 noþer he þy facne mæg      folmum biwergan, <br>
 laþum lyftsceaþan,      biþ his lif scæcen, <br>
 </dd>
 <dt>40</dt>
 <dd>
 ond he feleleas,      feores orwena, <br>
 blac on beame      bideð wyrde, <br>
 bewegen wælmiste.      Bið him werig noma! <br>
 <strong>Sumne</strong> on bæle sceal      brond <strong>aswencan,</strong> <br>
 fretan frecne <strong>lig</strong>      fægne monnan; <br>
 </dd>
 <dt>45</dt>
 <dd>
 þær him lifgedal      lungre weorðeð, <br>
 read reþe gled;      reoteð meowle, <br>
 seo hyre bearn gesihð      brondas þeccan. <br>
 Sumum meces ecg      on meodubence <br>
 yrrum ealowosan      ealdor oþþringeð, <br>
 </dd>
 <dt>50</dt>
 <dd>
 were winsadum;      bið ær his worda to hræd. <br>
 Sum sceal on beore      þurh byreles hond <br>
 meodugal mæcga;      þonne he gemet ne con <br>
 gemearcian his muþe      mode sine, <br>
 ac sceal ful earmlice      ealdre linnan, <br>
 </dd>
 <dt>55</dt>
 <dd>
 dreogan dryhtenbealo      dreamum biscyred, <br>
 ond hine to sylfcwale      secgas nemnað, <br>
 mænað mid muþe      meodugales gedrinc. <br>
 Sum sceal on geoguþe      mid godes meahtum <br>
 his earfoðsiþ      ealne forspildan, <br>
 </dd>
 <dt>60</dt>
 <dd>
 ond on yldo eft      eadig weorþan, <br>
 wunian wyndagum      ond welan þicgan, <br>
 maþmas ond meoduful      mægburge on, <br>
 þæs þe ænig fira mæge      <strong>forð</strong> gehealdan. <br>
 Swa missenlice      meahtig dryhten <br>
 </dd>
 <dt>65</dt>
 <dd>
 geond eorþan sceat      eallum dæleð, <br>
 scyreþ ond scrifeð      ond gesceapo healdeð, <br>
 sumum eadwelan,      sumum earfeþa dæl, <br>
 sumum geogoþe glæd,      sumum guþe blæd, <br>
 gewealdenne wigplegan,      sumum wyrp oþþe scyte, <br>
 </dd>
 <dt>70</dt>
 <dd>
 torhtlicne tiir,      sumum tæfle cræft, <br>
 bleobordes gebregd.      Sume boceras <br>
 weorþað wisfæste.      Sumum wundorgiefe <br>
 þurh goldsmiþe      gearwad <strong>weorþað;</strong> <br>
 ful oft he gehyrdeð      ond gehyrsteð wel, <br>
 </dd>
 <dt>75</dt>
 <dd>
 brytencyninges beorn,      ond he him brad syleð <br>
 lond to leane.      He hit on lust þigeð. <br>
 Sum sceal on heape      hæleþum cweman, <br>
 blissian æt beore      bencsittendum; <br>
 þær biþ drincendra      dream se micla. <br>
 </dd>
 <dt>80</dt>
 <dd>
 Sum sceal mid hearpan      æt his hlafordes <br>
 fotum sittan,      feoh þicgan, <br>
 ond a snellice      snere wræstan, <br>
 lætan scralletan      <strong>sceacol,</strong> se þe hleapeð, <br>
 nægl <strong>neomegende;</strong>      biþ him neod micel. <br>
 </dd>
 <dt>85</dt>
 <dd>
 Sum sceal wildne fugel      wloncne atemian, <br>
 heafoc on honda,      oþþæt seo heoroswealwe <br>
 wynsum weorþeð;      deþ he wyrplas on, <br>
 fedeþ swa on feterum      fiþrum dealne, <br>
 lepeþ lyftswiftne      lytlum gieflum, <br>
 </dd>
 <dt>90</dt>
 <dd>
 oþþæt se wælisca      wædum ond dædum <br>
 his ætgiefan      eaðmod weorþeð <br>
 ond to hagostealdes      honda gelæred. <br>
 Swa wrætlice      weoroda <strong>nergend</strong> <br>
 geond middangeard      monna cræftas <br>
 </dd>
 <dt>95</dt>
 <dd>
 sceop ond scyrede      ond gesceapo ferede <br>
 æghwylcum on eorþan      eormencynnes. <br>
 Forþon him nu ealles þonc      æghwa secge, <br>
 þæs þe he fore his miltsum      monnum scrifeð. <br>
 </dd>
 </dl>
 </body>