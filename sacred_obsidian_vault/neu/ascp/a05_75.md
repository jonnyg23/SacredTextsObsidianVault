<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_74.htm">Previous</a> 
 <a href="a05_76.htm">Next</a> 
 </center>
 <hr>
 <h1>The Paris Psalter: Psalm 75</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 God wæs geara cuð      mid Iudeum, <br>
 and his æþele nama      mid Israelum. <br>
 Is on sibbe his stow      soþe behealden, <br>
 and he on Sione      swylce eardað. <br>
 </dd>
 <dt>5</dt>
 <dd>
 þær he hornbogan      hearde gebendeð, <br>
 and sweord and sceld      æt gescotfeohta. <br>
 þu wræclice      wundrum onlyhtest <br>
 fram þam eceum hider      æðelum beorgum; <br>
 ealle synt yrre,      þa þe unwise <br>
 </dd>
 <dt>10</dt>
 <dd>
 heora heortan hige      healdað mid dysige; <br>
 hi slæp hiora      <strong>swæfun</strong> unmurne; <br>
 ne þær wiht fundan,      þa þe welan sohtan, <br>
 þæs þe hi on handum      hæfdan godes. <br>
 For þinre þrea      þriste ongunnon, <br>
 </dd>
 <dt>15</dt>
 <dd>
 Iacobes god,      georne slepan, <br>
 þa þe on horsum      hwilon wæron; <br>
 is þin egesa mycel;      hwylc mæg æfre þe, <br>
 gif þu yrre byst,      ahwær wiðstandan? <br>
 þonne þu of heofenum dom      hider on eorþan <br>
 </dd>
 <dt>20</dt>
 <dd>
 mid gescote sendest,      þonne hio swyþe beofað; <br>
 ðonne to dome      drihten ariseð, <br>
 þæt he on eorðan do      ealle hale <br>
 þe he mildheorte      meteð and findeð. <br>
 Forþon ðe mannes geþoht      mægen andetteð, <br>
 </dd>
 <dt>25</dt>
 <dd>
 and þonne þa lafe      lustum þence, <br>
 þæt ic þe <strong>symbeldæg</strong>      sette and gyrwe. <br>
 Gehatað nu drihtne,      and him hraðe gyldað <br>
 eowrum þam godan      gode georne; <br>
 ealle þe on ymbhwyrfte      ahwær syndan, <br>
 </dd>
 <dt>30</dt>
 <dd>
 him gyfe bringen      gode and clæne. <br>
 To þam egsan sceal      æghwylc habban, <br>
 þe wera gastum      wealdeð and healdeð; <br>
 eorðcynincgum      se ege standeð. <br>
 </dd>
 </dl>
 </body>