<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_02.htm">Next</a> 
 </center>
 <hr>
 <h1>Christ A, B, C</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
           cyninge.  <br>
 ðu eart se weallstan           þe ða wyrhtan iu  <br>
 wiðwurpon to weorce.           Wel þe geriseð  <br>
 þæt þu <b>heafod</b> sie           healle mærre,  <br>
 </dd>
 <dt>5</dt>
 <dd>
 ond gesomnige           side weallas  <br>
 fæste gefoge,           flint unbræcne,  <br>
 þæt geond eorðb... ...g eall           eagna gesihþe  <br>
 wundrien to worlde           wuldres ealdor.  <br>
 Gesweotula nu þurh searocræft           þin sylfes weorc,  <br>
 </dd>
 <dt>10</dt>
 <dd>
 soðfæst, sigorbeorht,           ond sona forl<em>æ</em>t  <br>
 weall wið wealle.           Nu is þam weorce þearf  <br>
 þæt se <b>cræftga</b> cume           ond se cyning sylfa,  <br>
 ond þonne gebete,           nu gebrosnad is,  <br>
 hus under hrofe.           He þæt hra gescop,  <br>
 </dd>
 <dt>15</dt>
 <dd>
 leomo læmena;           nu sceal liffrea  <br>
 þone wergan heap           wraþum ahreddan,  <br>
 earme from egsan,           swa he oft dyde.  <br>
 Eala <b>þu</b> reccend           ond þu riht cyning,  <br>
 se þe locan healdeð,           lif ontyneð,  <br>
 </dd>
 <dt>20</dt>
 <dd>
 eadga... upwegas,           oþrum forwyrneð  <br>
 wlitigan wilsiþes,           gif his weorc ne deag.  <br>
 Huru we for þearfe           þas word sprecað,  <br>
 ond m... ...giað           þone þe mon gescop  <br>
 þæt he ne ...ete...           ...ceose weorðan  <br>
 </dd>
 <dt>25</dt>
 <dd>
 cearfulra þing,           þe we in carcerne  <br>
 sittað sorgende,           sunnan wenað,  <br>
 hwonne us liffrea           leoht ontyne,  <br>
 weorðe ussum mode           to mundboran,  <br>
 ond þæt tydre gewitt           tire bewinde,  <br>
 </dd>
 <dt>30</dt>
 <dd>
 gedo usic þæs wyrðe,           þe he to wuldre forlet,  <br>
 þa <b>we</b> heanlice           hweorfan sceoldan  <br>
 to þis enge lond,           eðle bescyrede.  <br>
 Forþon secgan mæg,           se ðe soð spriceð,  <br>
 þæt he ahredde,           þa forhwyrfed wæs,  <br>
 </dd>
 <dt>35</dt>
 <dd>
 frumcyn fira.           Wæs seo fæmne geong,  <br>
 mægð manes leas,           þe he him to meder geceas;  <br>
 þæt wæs geworden           butan weres frigum,  <br>
 þæt þurh bearnes gebyrd           bryd eacen wearð.  <br>
 Nænig efenlic þam,           ær ne siþþan,  <br>
 </dd>
 <dt>40</dt>
 <dd>
 in worlde gewearð           wifes gearnung;  <br>
 þæt degol wæs,           dryhtnes geryne.  <br>
 Eal giofu gæstlic           grundsceat geondspreot;  <br>
 þær wisna fela           wearð inlihted  <br>
 lare longsume           þurh lifes fruman  <br>
 </dd>
 <dt>45</dt>
 <dd>
 þe ær under hoðman           biholen lægon,  <br>
 witgena woðsong,           þa se waldend cwom,  <br>
 se þe reorda gehwæs           ryne gemiclað  <br>
 ðara þe geneahhe           noman scyppendes  <br>
 þurh <b>horscne</b>           had hergan willað.  <br>
 </dd>
 <dt>50</dt>
 <dd>
 Eala sibbe gesihð,           sancta Hierusalem,  <br>
 cynestola cyst,           Cristes burglond,  <br>
 engla eþelstol,           ond þa ane in þe  <br>
 saule soðfæstra           simle gerestað,  <br>
 wuldrum hremge.           Næfre wommes tacn  <br>
 </dd>
 <dt>55</dt>
 <dd>
 in þam eardgearde           eawed weorþeð,  <br>
 ac þe firina gehwylc           feor abugeð,  <br>
 wærgðo ond gewinnes.           Bist to wuldre full  <br>
 halgan hyhtes,           swa þu gehaten eart.  <br>
 Sioh nu sylfa þe geond           þas sidan gesceaft,  <br>
 </dd>
 <dt>60</dt>
 <dd>
 swylce rodores hrof           rume geondwlitan  <br>
 ymb healfa gehwone,           hu þec heofones cyning  <br>
 siðe geseceð,           ond sylf cymeð,  <br>
 nimeð eard in þe,           swa hit ær gefyrn  <br>
 witgan wisfæste           wordum sægdon,  <br>
 </dd>
 <dt>65</dt>
 <dd>
 cyðdon Cristes gebyrd,           cwædon þe to frofre,  <br>
 burga betlicast.           Nu is þæt bearn cymen,  <br>
 awæcned to wyrpe           weorcum Ebrea,  <br>
 bringeð blisse þe,           benda onlyseð  <br>
 niþum <b>genedde.</b>           Nearoþearfe conn,  <br>
 </dd>
 <dt>70</dt>
 <dd>
 hu se earma sceal           are gebidan.  <br>
 Eala wifa wynn           geond wuldres þrym,  <br>
 fæmne freolicast           ofer ealne foldan sceat  <br>
 þæs þe æfre sundbuend           secgan hyrdon,  <br>
 arece us þæt geryne           þæt þe of roderum cwom,  <br>
 </dd>
 <dt>75</dt>
 <dd>
 hu þu eacnunge           æfre onfenge  <br>
 bearnes þurh gebyrde,           ond þone gebedscipe  <br>
 æfter monwisan           mod ne cuðes.  <br>
 Ne we soðlice           swylc ne gefrugnan  <br>
 in ærdagum           æfre gelimpan,  <br>
 </dd>
 <dt>80</dt>
 <dd>
 þæt ðu in sundurgiefe           swylce befenge,  <br>
 ne we þære wyrde           wenan þurfon  <br>
 toweard in tide.           Huru treow in þe  <br>
 weorðlicu wunade,           nu þu wuldres þrym  <br>
 bosme gebære,           ond no gebrosnad wearð  <br>
 </dd>
 <dt>85</dt>
 <dd>
 mægðhad se micla.           Swa eal manna bearn  <br>
 sorgum sawað,           swa eft ripað,  <br>
 cennað to cwealme.           Cwæð sio eadge mæg  <br>
 symle sigores full,           sancta Maria:  <br>
 "Hwæt is þeos wundrung           þe ge wafiað,  <br>
 </dd>
 <dt>90</dt>
 <dd>
 ond geomrende           gehþum mænað,  <br>
 sunu Solim<em>æ</em>           somod his dohtor?  <br>
 Fricgað þurh fyrwet           hu ic fæmnan had,  <br>
 mund minne geheold,           ond eac modor gewearð  <br>
 mære meotudes suna.           Forþan þæt monnum nis  <br>
 </dd>
 <dt>95</dt>
 <dd>
 cuð geryne,           ac Crist onwrah  <br>
 in Dauides           dyrre mægan  <br>
 þæt is Euan scyld           eal forpynded,  <br>
 wærgða aworpen,           ond gewuldrad is  <br>
 se heanra had.           Hyht is onfangen  <br>
 </dd>
 <dt>100</dt>
 <dd>
 þæt nu bletsung mot           bæm gemæne,  <br>
 werum ond wifum,           a to worulde forð  <br>
 in þam uplican           engla dreame  <br>
 mid soðfæder           symle wunian."  <br>
 Eala earendel,           engla beorhtast,  <br>
 </dd>
 <dt>105</dt>
 <dd>
 ofer middangeard           monnum sended,  <br>
 ond soðfæsta           sunnan leoma,  <br>
 torht ofer tunglas,           þu tida gehwane  <br>
 of sylfum þe           symle inlihtes!  <br>
 Swa þu, god of gode           gearo acenned,  <br>
 </dd>
 <dt>110</dt>
 <dd>
 sunu soþan fæder,           swegles in wuldre  <br>
 butan anginne           æfre wære,  <br>
 swa þec nu for þearfum           þin agen geweorc  <br>
 bideð þurh byldo,           þæt þu þa beorhtan us  <br>
 sunnan onsende,           ond þe sylf cyme  <br>
 </dd>
 <dt>115</dt>
 <dd>
 þæt ðu inleohte           þa þe longe ær,  <br>
 þrosme beþeahte           ond in þeostrum her,  <br>
 sæton sinneahtes;           synnum bifealdne  <br>
 deorc deaþes sceadu           dreogan sceoldan.  <br>
 Nu we hyhtfulle           hælo gelyfað  <br>
 </dd>
 <dt>120</dt>
 <dd>
 þurh þæt word godes           weorodum brungen,  <br>
 þe on frymðe wæs           fæder ælmihtigum  <br>
 efenece mid god,           ond nu eft gewearð  <br>
 flæsc firena leas,           þæt seo fæmne gebær  <br>
 geomrum to geoce.           God wæs mid us  <br>
 </dd>
 <dt>125</dt>
 <dd>
 gesewen butan synnum;           somod eardedon  <br>
 mihtig meotudes bearn           ond se monnes sunu  <br>
 geþwære on þeode.           We þæs þonc magon  <br>
 secgan sigedryhtne           symle bi gewyrhtum,  <br>
 þæs þe he hine sylfne us           sendan wolde.  <br>
 </dd>
 <dt>130</dt>
 <dd>
 Eala gæsta god,           hu þu gleawlice  <br>
 mid noman ryhte           nemned wære  <br>
 Emmanuhel,           swa hit engel gecwæð  <br>
 ærest on Ebresc!           þæt is <b>eft</b> gereht,  <br>
 rume bi gerynum:           "Nu is rodera weard,  <br>
 </dd>
 <dt>135</dt>
 <dd>
 god sylfa mid us."           Swa þæt gomele gefyrn  <br>
 ealra cyninga cyning           ond þone clænan eac  <br>
 sacerd soðlice           sægdon toweard,  <br>
 swa se mæra iu,           Melchisedech,  <br>
 gleaw in gæste           godþrym onwrah  <br>
 </dd>
 <dt>140</dt>
 <dd>
 eces alwaldan.           Se wæs æ bringend,  <br>
 lara lædend,           þam longe his  <br>
 hyhtan hidercyme,           swa him gehaten wæs,  <br>
 þætte sunu meotudes           sylfa wolde  <br>
 gefælsian           foldan mægðe,  <br>
 </dd>
 <dt>145</dt>
 <dd>
 swylce grundas eac           gæstes mægne  <br>
 siþe gesecan.           Nu hie softe þæs  <br>
 bidon in bendum           hwonne bearn godes  <br>
 cwome to cearigum.           Forþon cwædon swa,  <br>
 suslum geslæhte:           "Nu þu sylfa cum,  <br>
 </dd>
 <dt>150</dt>
 <dd>
 heofones heahcyning.           Bring us hælolif,  <br>
 werigum witeþeowum,           wope forcymenum,  <br>
 bitrum brynetearum.           Is seo bot gelong  <br>
 eal æt þe anum           ...... oferþearfum.  <br>
 Hæftas hygegeomre           hider ...es;  <br>
 </dd>
 <dt>155</dt>
 <dd>
 ne læt þe behindan,           þonne þu heonan cyrre,  <br>
 mænigo þus micle,           ac þu miltse on us  <br>
 gecyð cynelice,           Crist nergende,  <br>
 wuldres æþeling,           ne læt awyrgde ofer us  <br>
 onwald agan.           Læf us ecne gefean  <br>
 </dd>
 <dt>160</dt>
 <dd>
 wuldres þines,           þæt þec weorðien,  <br>
 weoroda wuldorcyning,           þa þu geworhtes ær  <br>
 hondum þinum.           þu in heannissum  <br>
 wunast wideferh           mid waldend fæder."  <br>
 "Eala Ioseph min,           Iacobes bearn,  <br>
 </dd>
 <dt>165</dt>
 <dd>
 mæg Dauides,           mæran cyninges,  <br>
 nu þu freode scealt           fæste gedælan,  <br>
 alætan lufan mine!"           "Ic lungre eam  <br>
 deope gedrefed,           dome bereafod,  <br>
 forðon ic worn for þe           worde hæbbe  <br>
 </dd>
 <dt>170</dt>
 <dd>
 sidra sorga           ond sarcwida,  <br>
 hearmes gehyred,           ond me hosp sprecað,  <br>
 tornworda fela.           Ic tearas sceal  <br>
 geotan geomormod.           God eaþe mæg  <br>
 gehælan hygesorge           heortan minre,  <br>
 </dd>
 <dt>175</dt>
 <dd>
 afrefran feasceaftne.           Eala fæmne geong,  <br>
 mægð Maria!"           Hwæt bemurnest ðu,  <br>
 cleopast cearigende?           Ne ic culpan in þe,  <br>
 incan ænigne,           æfre onfunde,  <br>
 womma geworhtra,           ond þu þa word spricest  <br>
 </dd>
 <dt>180</dt>
 <dd>
 swa þu sylfa sie           synna gehwylcre  <br>
 firena gefylled."           Ic to fela hæbbe  <br>
 þæs byrdscypes           bealwa onfongen!  <br>
 Hu mæg ic ladigan           laþan spræce,  <br>
 oþþe ondsware           ænige findan  <br>
 </dd>
 <dt>185</dt>
 <dd>
 wraþum towiþere?           Is þæt wide cuð  <br>
 þæt ic of þam torhtan           temple dryhtnes  <br>
 onfeng freolice           fæmnan clæne,  <br>
 womma lease,           ond nu gehwyrfed is  <br>
 þurh nathwylces.           Me nawþer deag,  <br>
 </dd>
 <dt>190</dt>
 <dd>
 secge ne swige.           Gif ic soð sprece,  <br>
 þonne sceal Dauides           dohtor sweltan,  <br>
 stanum astyrfed.           Gen strengre is  <br>
 þæt ic morþor hele;           scyle manswara,  <br>
 laþ leoda gehwam           lifgan siþþan,  <br>
 </dd>
 <dt>195</dt>
 <dd>
 fracoð in folcum."           þa seo fæmne onwrah  <br>
 ryhtgeryno,           ond þus reordade:  <br>
 "Soð ic secge           þurh sunu meotudes,  <br>
 gæsta geocend,           þæt ic gen ne conn  <br>
 þurh gemæcscipe           monnes ower,  <br>
 </dd>
 <dt>200</dt>
 <dd>
 ænges on eorðan,           ac me eaden wearð,  <br>
 geongre in geardum,           þæt me Gabrihel,  <br>
 heofones heagengel,           hælo gebodade.  <br>
 Sægde soðlice           þæt me swegles gæst  <br>
 leoman onlyhte,           sceolde ic lifes þrym  <br>
 </dd>
 <dt>205</dt>
 <dd>
 geberan, beorhtne sunu,           bearn eacen godes,  <br>
 torhtes <b>tirfruman.</b>           Nu ic his tempel eam  <br>
 gefremed butan facne,           in me frofre gæst  <br>
 geeardode.           Nu þu ealle forlæt  <br>
 sare sorgceare.           Saga ecne þonc  <br>
 </dd>
 <dt>210</dt>
 <dd>
 mærum meotodes sunu           þæt ic his modor gewearð,  <br>
 fæmne forð seþeah,           ond þu fæder cweden  <br>
 woruldcund bi wene;           sceolde witedom  <br>
 in him sylfum beon           soðe gefylled."  <br>
 Eala þu soða           ond þu sibsuma  <br>
 </dd>
 <dt>215</dt>
 <dd>
 ealra cyninga cyning,           Crist ælmihtig,  <br>
 hu þu ær wære           eallum geworden  <br>
 worulde þrymmum           mid þinne wuldorfæder  <br>
 cild acenned           þurh his cræft ond meaht!  <br>
 Nis ænig nu           eorl under lyfte,  <br>
 </dd>
 <dt>220</dt>
 <dd>
 secg searoþoncol,           to þæs swiðe gleaw  <br>
 þe þæt asecgan mæge           sundbuendum,  <br>
 areccan mid ryhte,           hu þe rodera weard  <br>
 æt frymðe genom           him to freobearne.  <br>
 þæt wæs þara þinga           þe her þeoda cynn  <br>
 </dd>
 <dt>225</dt>
 <dd>
 gefrugnen mid folcum           æt fruman ærest  <br>
 geworden under wolcnum,           þæt witig god,  <br>
 lifes ordfruma,           leoht ond þystro  <br>
 gedælde dryhtlice,           ond him wæs domes geweald,  <br>
 ond þa wisan abead           weoroda ealdor:  <br>
 </dd>
 <dt>230</dt>
 <dd>
 "Nu sie geworden forþ           a to widan feore  <br>
 leoht, lixende gefea,           lifgendra gehwam  <br>
 þe in cneorissum           cende weorðen."  <br>
 Ond þa sona gelomp,           þa hit swa sceolde,  <br>
 leoma leohtade           leoda mægþum,  <br>
 </dd>
 <dt>235</dt>
 <dd>
 torht mid tunglum,           æfter þon tida bigong.  <br>
 Sylfa sette           þæt þu sunu wære  <br>
 efeneardigende           mid þinne engan frean  <br>
 ærþon oht þisses           æfre gewurde.  <br>
 þu eart seo snyttro           þe þas sidan gesceaft  <br>
 </dd>
 <dt>240</dt>
 <dd>
 mid þi waldende           worhtes ealle.  <br>
 Forþon nis ænig þæs horsc,           ne þæs hygecræftig,  <br>
 þe þin fromcyn mæge           fira bearnum  <br>
 sweotule geseþan.           Cum, nu, sigores weard,  <br>
 meotod moncynnes,           ond þine <b>miltse</b> her  <br>
 </dd>
 <dt>245</dt>
 <dd>
 arfæst ywe!           Us is eallum neod  <br>
 þæt we þin medrencynn           motan cunnan,  <br>
 ryhtgeryno,           nu we areccan ne mægon  <br>
 þæt fædrencynn           fier owihte.  <br>
 þu þisne middangeard           milde geblissa  <br>
 </dd>
 <dt>250</dt>
 <dd>
 þurh ðinne hercyme,           hælende Crist,  <br>
 ond þa gyldnan geatu,           þe in geardagum  <br>
 ful longe ær           bilocen stodan,  <br>
 heofona heahfrea,           hat ontynan,  <br>
 ond usic þonne gesece           þurh þin sylfes gong  <br>
 </dd>
 <dt>255</dt>
 <dd>
 eaðmod to eorþan.           Us is þinra arna þearf!  <br>
 Hafað se awyrgda           wulf tostenced,  <br>
 deor dædscua,           dryhten, þin eowde,  <br>
 wide towrecene.           þæt ðu, waldend, ær  <br>
 blode gebohtes,           þæt se bealofulla  <br>
 </dd>
 <dt>260</dt>
 <dd>
 hyneð heardlice,           ond him on hæft nimeð  <br>
 ofer usse nioda lust.           Forþon we, nergend, þe  <br>
 biddað geornlice           breostgehygdum  <br>
 þæt þu hrædlice           helpe gefremme  <br>
 wergum wreccan,           þæt se wites bona  <br>
 </dd>
 <dt>265</dt>
 <dd>
 in helle grund           hean gedreose,  <br>
 ond þin hondgeweorc,           hæleþa scyppend,  <br>
 mote arisan           ond on ryht cuman  <br>
 to þam upcundan           æþelan rice,  <br>
 þonan us ær þurh synlust           se swearta gæst  <br>
 </dd>
 <dt>270</dt>
 <dd>
 forteah ond fortylde,           þæt we, tires wone,  <br>
 a butan ende           sculon ermþu dreogan,  <br>
 butan þu usic þon ofostlicor,           ece dryhten,  <br>
 æt þam leodsceaþan,           lifgende god,  <br>
 helm alwihta,           hreddan wille.  <br>
 </dd>
 <dt>275</dt>
 <dd>
 Eala þu mæra           middangeardes  <br>
 seo clæneste           cwen ofer eorþan  <br>
 þara þe gewurde           to widan feore,  <br>
 hu þec mid ryhte           ealle reordberend  <br>
 hatað ond secgað,           hæleð geond foldan,  <br>
 </dd>
 <dt>280</dt>
 <dd>
 bliþe mode,           þæt þu bryd sie  <br>
 þæs selestan           swegles bryttan.  <br>
 Swylce þa hyhstan           on heofonum eac,  <br>
 Cristes þegnas,           cweþað ond singað  <br>
 þæt þu sie hlæfdige           halgum meahtum  <br>
 </dd>
 <dt>285</dt>
 <dd>
 wuldorweorudes,           ond <b>worldcundra</b>  <br>
 hada under heofonum,           ond helwara.  <br>
 Forþon þu þæt ana           ealra monna  <br>
 geþohtest þrymlice,           þristhycgende,  <br>
 þæt þu þinne mægðhad           meotude brohtes,  <br>
 </dd>
 <dt>290</dt>
 <dd>
 sealdes butan synnum.           Nan swylc ne cwom  <br>
 ænig oþer           ofer ealle men,  <br>
 bryd beaga hroden,           þe þa beorhtan lac  <br>
 to heofonhame           hlutre mode  <br>
 siþþan sende.           Forðon heht sigores fruma  <br>
 </dd>
 <dt>295</dt>
 <dd>
 his heahbodan           hider gefleogan  <br>
 of his mægenþrymme           ond þe meahta sped  <br>
 snude cyðan,           þæt þu sunu dryhtnes  <br>
 þurh clæne gebyrd           cennan sceolde  <br>
 monnum to miltse,           ond þe, Maria, forð  <br>
 </dd>
 <dt>300</dt>
 <dd>
 efne unwemme           a <b>gehealdan.</b>  <br>
 Eac we þæt gefrugnon,           þæt gefyrn bi þe  <br>
 soðfæst sægde           sum woðbora  <br>
 in ealddagum,           Esaias,  <br>
 þæt he wære gelæded           þæt he lifes gesteald  <br>
 </dd>
 <dt>305</dt>
 <dd>
 in þam ecan ham           eal sceawode.  <br>
 Wlat þa swa <b>wisfæst</b>           witga geond þeodland  <br>
 oþþæt he gestarode           þær gestaþelad wæs  <br>
 æþelic ingong.           Eal wæs gebunden  <br>
 deoran since           duru ormæte,  <br>
 </dd>
 <dt>310</dt>
 <dd>
 wundurclommum bewriþen.           Wende swiðe  <br>
 þæt ænig elda           æfre <b>ne</b> meahte  <br>
 swa fæstlice           forescyttelsas  <br>
 on ecnesse           o <b>inhebban,</b>  <br>
 oþþe ðæs ceasterhlides           clustor onlucan,  <br>
 </dd>
 <dt>315</dt>
 <dd>
 ær him godes engel           þurh glædne geþonc  <br>
 þa wisan onwrah           ond þæt word acwæð:  <br>
 "Ic þe mæg secgan           þæt soð gewearð  <br>
 þæt ðas gyldnan gatu           giet sume siþe  <br>
 god sylf wile           gæstes mægne  <br>
 </dd>
 <dt>320</dt>
 <dd>
 gefælsian,           fæder ælmihtig,  <br>
 ond þurh þa fæstan locu           foldan neosan,  <br>
 ond hio þonne æfter him           ece <b>stondað</b>  <br>
 simle singales           swa beclysed  <br>
 þæt nænig oþer,           nymðe nergend god,  <br>
 </dd>
 <dt>325</dt>
 <dd>
 hy æfre ma           eft onluceð."  <br>
 Nu þæt is gefylled           þæt se froda þa  <br>
 mid eagum þær           on wlatade.  <br>
 þu eart þæt wealldor,           þurh þe waldend frea  <br>
 æne on þas eorðan           ut siðade,  <br>
 </dd>
 <dt>330</dt>
 <dd>
 ond efne swa þec gemette,           meahtum gehrodene,  <br>
 clæne ond gecorene,           Crist ælmihtig.  <br>
 Swa ðe æfter him           engla þeoden  <br>
 eft unmæle           ælces þinges  <br>
 lioþucægan bileac,           lifes brytta.  <br>
 </dd>
 <dt>335</dt>
 <dd>
 Iowa us nu þa are           þe se engel þe,  <br>
 godes spelboda,           Gabriel brohte.  <br>
 Huru þæs biddað           burgsittende  <br>
 þæt ðu þa frofre           folcum cyðe,  <br>
 þinre sylfre sunu.           Siþþan we <b>motan</b>  <br>
 </dd>
 <dt>340</dt>
 <dd>
 anmodlice           ealle hyhtan,  <br>
 nu we on þæt bearn foran           breostum stariað.  <br>
 Geþinga us nu           þristum wordum  <br>
 þæt he us ne læte           leng owihte  <br>
 in þisse deaðdene           gedwolan hyran,  <br>
 </dd>
 <dt>345</dt>
 <dd>
 ac þæt he usic geferge           in fæder rice,  <br>
 þær we sorglease           siþþan motan  <br>
 wunigan in wuldre           mid weoroda god.  <br>
 Eala þu halga           heofona dryhten,  <br>
 þu mid fæder þinne           gefyrn wære  <br>
 </dd>
 <dt>350</dt>
 <dd>
 efenwesende           in þam æþelan ham.  <br>
 Næs ænig þa giet           engel geworden,  <br>
 ne þæs miclan           mægenþrymmes nan  <br>
 ðe in roderum up           rice biwitigað,  <br>
 þeodnes þryðgesteald           ond his þegnunga,  <br>
 </dd>
 <dt>355</dt>
 <dd>
 þa þu ærest wære           mid þone ecan frean  <br>
 sylf settende           þas sidan gesceaft,  <br>
 brade brytengrundas.           Bæm inc is gemæne  <br>
 heahgæst hleofæst.           We þe, hælend Crist,  <br>
 þurh eaðmedu           ealle biddað  <br>
 </dd>
 <dt>360</dt>
 <dd>
 þæt þu gehyre           hæfta stefne,  <br>
 þinra <b>niedþiowa,</b>           nergende god,  <br>
 hu we sind geswencte           þurh ure sylfra gewill.  <br>
 Habbað wræcmæcgas           wergan gæstas,  <br>
 hetlen helsceaþa,           hearde <b>genyrwad,</b>  <br>
 </dd>
 <dt>365</dt>
 <dd>
 gebunden bealorapum.           Is seo bot gelong  <br>
 eall æt þe anum,           ece dryhten.  <br>
 Hreowcearigum help,           þæt þin hidercyme  <br>
 afrefre feasceafte,           þeah we fæhþo wið þec  <br>
 þurh firena lust           gefremed hæbben.  <br>
 </dd>
 <dt>370</dt>
 <dd>
 Ara nu onbehtum           ond usse yrmþa geþenc,  <br>
 hu <b>we</b> tealtrigað           tydran mode,  <br>
 hwearfiað heanlice.           Cym nu, hæleþa cyning,  <br>
 ne lata to lange.           Us is lissa þearf,  <br>
 þæt þu us ahredde           ond us hælogiefe  <br>
 </dd>
 <dt>375</dt>
 <dd>
 soðfæst sylle,           þæt we siþþan forð  <br>
 þa sellan þing           symle moten  <br>
 geþeon on þeode,           þinne willan.  <br>
 Eala seo wlitige,           weorðmynda full,  <br>
 heah ond halig,           heofoncund þrynes,  <br>
 </dd>
 <dt>380</dt>
 <dd>
 brade geblissad           geond brytenwongas  <br>
 þa mid ryhte sculon           reordberende,  <br>
 earme eorðware           ealle mægene  <br>
 hergan healice,           nu us hælend god  <br>
 wærfæst onwrah           þæt we hine witan moton.  <br>
 </dd>
 <dt>385</dt>
 <dd>
 Forþon hy, dædhwæte,           dome geswiðde,  <br>
 þæt soðfæste           seraphinnes cynn,  <br>
 uppe mid englum           a bremende,  <br>
 unaþreotendum           þrymmum singað  <br>
 ful healice           hludan stefne,  <br>
 </dd>
 <dt>390</dt>
 <dd>
 fægre feor ond neah.           Habbaþ folgoþa  <br>
 cyst mid cyninge.           Him þæt Crist forgeaf,  <br>
 þæt hy motan his ætwiste           eagum brucan  <br>
 simle singales,           swegle gehyrste,  <br>
 weorðian waldend           wide ond side,  <br>
 </dd>
 <dt>395</dt>
 <dd>
 ond mid hyra fiþrum           frean ælmihtges  <br>
 onsyne <b>weardiað,</b>           ecan dryhtnes,  <br>
 ond ymb þeodenstol           þringað georne  <br>
 hwylc hyra nehst mæge           ussum nergende  <br>
 flihte lacan           friðgeardum in.  <br>
 </dd>
 <dt>400</dt>
 <dd>
 Lofiað leoflicne           ond in leohte him  <br>
 þa word cweþað,           ond wuldriað  <br>
 æþelne ordfruman           ealra gesceafta:  <br>
 "Halig eart þu, halig,           heahengla brego,  <br>
 soð sigores frea,           simle þu bist halig,  <br>
 </dd>
 <dt>405</dt>
 <dd>
 dryhtna dryhten!           A þin dom wunað  <br>
 eorðlic mid ældum           in ælce tid  <br>
 wide geweorþad.           þu eart weoroda god,  <br>
 forþon þu gefyldest           foldan ond rodoras,  <br>
 wigendra hleo,           wuldres þines,  <br>
 </dd>
 <dt>410</dt>
 <dd>
 helm alwihta.           Sie þe in heannessum  <br>
 ece hælo,           ond in eorþan lof,  <br>
 beorht mid beornum.           þu gebletsad leofa,  <br>
 þe in dryhtnes noman           dugeþum cwome  <br>
 heanum to hroþre.           þe in heahþum sie  <br>
 </dd>
 <dt>415</dt>
 <dd>
 a butan ende           ece herenis."  <br>
 Eala hwæt, þæt is wræclic wrixl           in wera life,  <br>
 þætte moncynnes           milde scyppend  <br>
 onfeng æt fæmnan           flæsc unwemme,  <br>
 ond sio weres friga           <b>wiht</b> ne cuþe,  <br>
 </dd>
 <dt>420</dt>
 <dd>
 ne þurh sæd ne cwom           sigores agend  <br>
 monnes ofer moldan;           ac þæt wæs ma cræft  <br>
 þonne hit eorðbuend           ealle cuþan  <br>
 þurh geryne,           hu he, rodera þrim,  <br>
 heofona heahfrea,           helpe gefremede  <br>
 </dd>
 <dt>425</dt>
 <dd>
 monna cynne           þurh his modor hrif.  <br>
 Ond swa forðgongende           folca nergend  <br>
 his forgifnesse           gumum to helpe  <br>
 dæleð dogra gehwam,           dryhten weoroda.  <br>
 Forþon we hine domhwate           dædum ond wordum  <br>
 </dd>
 <dt>430</dt>
 <dd>
 hergen holdlice.           þæt is healic ræd  <br>
 monna gehwylcum           þe gemynd hafað,  <br>
 þæt he symle oftost           ond inlocast  <br>
 ond geornlicost           god weorþige.  <br>
 He him þære lisse           lean forgildeð,  <br>
 </dd>
 <dt>435</dt>
 <dd>
 se gehalgoda           hælend sylfa,  <br>
 efne in þam eðle           þær he ær ne cwom,  <br>
 in lifgendra           londes wynne,  <br>
 þær he gesælig           siþþan eardað,  <br>
 ealne widan feorh           wunað butan ende. Amen.  <br>
 </dd>
 <dt>440</dt>
 <dd>
 Nu ðu geornlice           gæstgerynum,  <br>
 mon se mæra,           modcræfte sec  <br>
 þurh sefan snyttro,           þæt þu soð wite  <br>
 hu þæt geeode,           þa se ælmihtiga  <br>
 acenned wearð           þurh clænne had,  <br>
 </dd>
 <dt>445</dt>
 <dd>
 siþþan he Marian,           mægða weolman,  <br>
 mærre meowlan,           mundheals geceas,  <br>
 þæt þær in hwitum           hræglum gewerede  <br>
 englas ne oðeowdun,           þa se æþeling cwom,  <br>
 beorn in Betlem.           Bodan wæron gearwe  <br>
 </dd>
 <dt>450</dt>
 <dd>
 þa þurh hleoþorcwide           hyrdum cyðdon,  <br>
 sægdon soðne gefean,           þætte sunu wære  <br>
 in middangeard           meotudes acenned,  <br>
 in Betleme.           Hwæþre in bocum ne cwið  <br>
 þæt hy in hwitum þær           hræglum oðywden  <br>
 </dd>
 <dt>455</dt>
 <dd>
 in þa æþelan tid,           swa hie eft dydon  <br>
 ða se brega mæra           to Bethania,  <br>
 þeoden þrymfæst,           his þegna gedryht  <br>
 gelaðade, leof weorud.           Hy þæs lareowes  <br>
 on þam wildæge           word ne gehyrwdon,  <br>
 </dd>
 <dt>460</dt>
 <dd>
 hyra sincgiefan.           Sona wæron gearwe,  <br>
 hæleð mid hlaford,           to þære halgan byrg,  <br>
 þær him tacna fela           tires brytta  <br>
 onwrah, wuldres helm,           wordgerynum,  <br>
 ærþon up stige           ancenned sunu,  <br>
 </dd>
 <dt>465</dt>
 <dd>
 efenece bearn,           agnum fæder,  <br>
 þæs ymb feowertig           þe he of foldan ær  <br>
 from deaðe aras,           dagena rimes.  <br>
 Hæfde þa gefylled,           swa ær biforan sungon,  <br>
 witgena word           geond woruld innan  <br>
 </dd>
 <dt>470</dt>
 <dd>
 þurh his þrowinga.           þegnas heredon,  <br>
 lufedun leofwendum           lifes agend,  <br>
 fæder frumsceafta.           He him fægre þæs  <br>
 leofum gesiþum           lean æfter geaf,  <br>
 ond þæt word acwæð           waldend engla,  <br>
 </dd>
 <dt>475</dt>
 <dd>
 gefysed, frea mihtig,           to fæder rice:  <br>
 "Gefeoð ge on ferððe!           Næfre ic from hweorfe,  <br>
 ac ic lufan symle           læste wið eowic,  <br>
 ond eow meaht giefe           ond mid wunige,  <br>
 awo to ealdre,           þæt eow æfre ne bið  <br>
 </dd>
 <dt>480</dt>
 <dd>
 þurh gife mine           godes onsien.  <br>
 Farað nu geond ealne           yrmenne grund,  <br>
 geond widwegas,           weoredum cyðað,  <br>
 bodiað ond bremað           beorhtne geleafan,  <br>
 ond fulwiað           folc under roderum.  <br>
 </dd>
 <dt>485</dt>
 <dd>
 Hweorfað to <b>hæþnum,</b>           hergas breotaþ,  <br>
 fyllað ond feogað,           feondscype dwæscað,  <br>
 sibbe sawað           on sefan manna  <br>
 þurh meahta sped.           Ic eow mid wunige,  <br>
 forð on frofre,           ond eow friðe healde  <br>
 </dd>
 <dt>490</dt>
 <dd>
 strengðu staþolfæstre           on stowa gehware."  <br>
 ða wearð semninga           sweg on <b>lyfte</b>  <br>
 hlud gehyred.           Heofonengla þreat,  <br>
 weorud wlitescyne,           wuldres aras,  <br>
 cwomun on corðre.           Cyning ure gewat  <br>
 </dd>
 <dt>495</dt>
 <dd>
 þurh þæs temples hrof           þær hy to segun,  <br>
 þa þe leofes þa gen           last <b>weardedun</b>  <br>
 on þam þingstede,           þegnas gecorene.  <br>
 Gesegon hi on heahþu           hlaford stigan,  <br>
 godbearn of grundum.           Him wæs geomor sefa  <br>
 </dd>
 <dt>500</dt>
 <dd>
 hat æt heortan,           hyge murnende,  <br>
 þæs þe hi swa leofne           leng ne mostun  <br>
 geseon under swegle.           Song ahofun  <br>
 aras ufancunde,           æþeling <b>heredun,</b>  <br>
 lofedun liffruman,           leohte gefegun  <br>
 </dd>
 <dt>505</dt>
 <dd>
 þe of þæs hælendes           heafelan lixte.  <br>
 Gesegon hy ælbeorhte           englas twegen  <br>
 fægre ymb þæt frumbearn           frætwum blican,  <br>
 cyninga wuldor.           Cleopedon of heahþu  <br>
 wordum wrætlicum           ofer wera mengu  <br>
 </dd>
 <dt>510</dt>
 <dd>
 beorhtan reorde:           "Hwæt bidað ge,  <br>
 Galilesce           guman on hwearfte?  <br>
 Nu ge sweotule geseoð           soðne dryhten  <br>
 on swegl faran;           sigores agend  <br>
 wile up heonan           eard gestigan,  <br>
 </dd>
 <dt>515</dt>
 <dd>
 æþelinga ord,           mid þas engla gedryht,  <br>
 ealra folca fruma,           fæder eþelstoll.  <br>
 We mid þyslice           þreate willað  <br>
 ofer heofona gehlidu           hlaford fergan  <br>
 to þære beorhtan byrg           mid þas bliðan <b>gedryht,</b>  <br>
 </dd>
 <dt>520</dt>
 <dd>
 ealra sigebearna           þæt seleste  <br>
 ond æþeleste,           þe ge her on stariað  <br>
 ond in frofre geseoð           frætwum blican.  <br>
 Wile eft swa þeah           eorðan mægðe  <br>
 sylfa gesecan           side herge,  <br>
 </dd>
 <dt>525</dt>
 <dd>
 ond þonne gedeman           dæda gehwylce  <br>
 þara ðe gefremedon           folc under roderum."  <br>
 ða wæs wuldres weard           wolcnum <b>bifongen,</b>  <br>
 heahengla cyning,           ofer hrofas upp,  <br>
 haligra helm.           Hyht wæs geniwad,  <br>
 </dd>
 <dt>530</dt>
 <dd>
 blis in burgum,           þurh þæs beornes cyme.  <br>
 Gesæt sigehremig           on þa swiþran hand  <br>
 ece eadfruma           agnum fæder.  <br>
 Gewitan him þa gongan           to Hierusalem  <br>
 hæleð hygerofe,           in þa halgan burg,  <br>
 </dd>
 <dt>535</dt>
 <dd>
 geomormode,           þonan hy god nyhst  <br>
 up stigende           eagum segun,  <br>
 hyra wilgifan.           þær wæs wopes hring,  <br>
 torne bitolden;           wæs seo treowlufu  <br>
 hat æt heortan,           <b>hreðer</b> innan weoll,  <br>
 </dd>
 <dt>540</dt>
 <dd>
 beorn breostsefa.           Bidon ealle þær  <br>
 þegnas þrymfulle           þeodnes gehata  <br>
 in þære torhtan           byrig tyn niht þa gen,  <br>
 swa him sylf bibead           swegles agend,  <br>
 ærþon up stige           ealles waldend  <br>
 </dd>
 <dt>545</dt>
 <dd>
 on heofona gehyld.           Hwite cwoman  <br>
 eorla eadgiefan           englas togeanes.  <br>
 ðæt is wel cweden,           swa gewritu secgað,  <br>
 þæt him albeorhte           englas togeanes  <br>
 in þa halgan tid           heapum cwoman,  <br>
 </dd>
 <dt>550</dt>
 <dd>
 sigan on swegle.           þa wæs symbla mæst  <br>
 geworden in wuldre.           Wel þæt gedafenað  <br>
 þæt to þære blisse,           beorhte gewerede,  <br>
 in þæs þeodnes burg           þegnas cwoman,  <br>
 weorud wlitescyne.           Gesegon wilcuman  <br>
 </dd>
 <dt>555</dt>
 <dd>
 on heahsetle           heofones waldend,  <br>
 folca feorhgiefan,           frætwum ealles waldend  <br>
 middangeardes           ond mægenþrymmes.  <br>
 "Hafað nu se halga           helle bireafod  <br>
 ealles þæs gafoles           þe hi geardagum  <br>
 </dd>
 <dt>560</dt>
 <dd>
 in þæt orlege           unryhte swealg.  <br>
 Nu sind forcumene           ond in cwicsusle  <br>
 gehynde ond gehæfte,           in helle grund  <br>
 duguþum bidæled,           deofla cempan.  <br>
 Ne meahtan wiþerbrogan           wige spowan,  <br>
 </dd>
 <dt>565</dt>
 <dd>
 wæpna wyrpum,           siþþan wuldres cyning,  <br>
 heofonrices helm,           hilde gefremede  <br>
 wiþ his ealdfeondum           anes meahtum,  <br>
 þær he of hæfte ahlod           huþa mæste  <br>
 of feonda byrig,           folces unrim,  <br>
 </dd>
 <dt>570</dt>
 <dd>
 þisne ilcan þreat           þe ge her on stariað.  <br>
 Wile nu gesecan           sawla nergend  <br>
 gæsta giefstol,           godes agen bearn,  <br>
 æfter guðplegan.           Nu ge geare cunnon  <br>
 hwæt se hlaford is           se þisne here lædeð,  <br>
 </dd>
 <dt>575</dt>
 <dd>
 nu ge fromlice           freondum togeanes  <br>
 gongað glædmode.           Geatu, ontynað!  <br>
 Wile in to eow           ealles waldend,  <br>
 cyning on ceastre,           corðre ne lytle,  <br>
 fyrnweorca fruma,           folc gelædan  <br>
 </dd>
 <dt>580</dt>
 <dd>
 in dreama dream,           ðe he on deoflum genom  <br>
 þurh his sylfes sygor.           Sib sceal gemæne  <br>
 englum ond ældum           a forð heonan  <br>
 wesan wideferh.           Wær is ætsomne  <br>
 godes ond monna,           gæsthalig treow,  <br>
 </dd>
 <dt>585</dt>
 <dd>
 lufu, lifes hyht,           ond ealles leohtes gefea."  <br>
 Hwæt, we nu gehyrdan           hu þæt hælubearn  <br>
 þurh his hydercyme           hals eft forgeaf,  <br>
 gefreode ond gefreoþade           folc under wolcnum,  <br>
 mære meotudes sunu,           þæt nu monna gehwylc  <br>
 </dd>
 <dt>590</dt>
 <dd>
 cwic þendan her <b>wunað,</b>           geceosan mot  <br>
 swa helle hienþu           swa heofones mærþu,  <br>
 swa þæt leohte leoht           swa ða laþan niht,  <br>
 swa þrymmes þræce           swa þystra wræce,  <br>
 swa mid dryhten dream           swa mid deoflum hream,  <br>
 </dd>
 <dt>595</dt>
 <dd>
 swa wite mid wraþum           swa wuldor mid arum,  <br>
 swa lif swa deað,           swa him leofre bið  <br>
 to gefremmanne,           þenden flæsc ond gæst  <br>
 wuniað in worulde.           Wuldor þæs age  <br>
 þrynysse þrym,           þonc butan ende!  <br>
 </dd>
 <dt>600</dt>
 <dd>
 ðæt is þæs wyrðe           þætte werþeode  <br>
 secgen dryhtne þonc           duguða gehwylcre  <br>
 þe us sið ond ær           simle gefremede  <br>
 þurh monigfealdra           mægna geryno.  <br>
 He us æt giefeð           ond æhta sped,  <br>
 </dd>
 <dt>605</dt>
 <dd>
 welan ofer widlond,           ond weder liþe  <br>
 under swegles hleo.           Sunne ond mona,  <br>
 æþelast tungla           eallum scinað,  <br>
 heofoncondelle,           hæleþum on eorðan.  <br>
 Dreoseð deaw ond ren,           duguðe weccaþ  <br>
 </dd>
 <dt>610</dt>
 <dd>
 to feorhnere           fira cynne,  <br>
 iecað eorðwelan.           þæs we ealles sculon  <br>
 secgan þonc ond lof           þeodne ussum,  <br>
 ond huru þære hælo           þe he us to hyhte forgeaf,  <br>
 ða he þa yrmpðu           eft oncyrde  <br>
 </dd>
 <dt>615</dt>
 <dd>
 æt <b>his</b> upstige           þe we ær drugon,  <br>
 ond geþingade           þeodbuendum  <br>
 wið fæder swæsne           fæhþa mæste,  <br>
 cyning anboren.           Cwide eft onhwearf  <br>
 saulum to sibbe,           se þe ær sungen <b>wæs</b>  <br>
 </dd>
 <dt>620</dt>
 <dd>
 þurh yrne hyge           ældum to sorge:  <br>
 "Ic þec ofer eorðan geworhte,           on þære þu scealt yrmþum lifgan,  <br>
 wunian in gewinne           ond wræce dreogan,  <br>
 feondum to hroþor           fusleoð galan,  <br>
 ond to þære ilcan scealt           eft geweorþan,  <br>
 </dd>
 <dt>625</dt>
 <dd>
 wyrmum aweallen,           þonan wites fyr  <br>
 of þære eorðan scealt           eft gesecan."  <br>
 Hwæt, us þis se æþeling           yðre gefremede  <br>
 þa he leomum onfeng           ond lichoman,  <br>
 monnes magutudre!           Siþþan meotodes sunu  <br>
 </dd>
 <dt>630</dt>
 <dd>
 engla eþel           up gestigan  <br>
 wolde, weoroda god,           us se willa bicwom  <br>
 heanum to helpe           on þa halgan tid.  <br>
 Bi þon giedd awræc           Iob, swa he cuðe,  <br>
 herede helm wera,           hælend lofede,  <br>
 </dd>
 <dt>635</dt>
 <dd>
 ond mid siblufan           sunu waldendes  <br>
 freonoman cende,           ond hine fugel nemde,  <br>
 þone Iudeas           ongietan ne meahtan  <br>
 in ðære godcundan           gæstes strengðu.  <br>
 Wæs þæs fugles flyht           feondum on eorþan  <br>
 </dd>
 <dt>640</dt>
 <dd>
 dyrne ond degol,           þam þe deorc gewit  <br>
 hæfdon on hreþre,           heortan stænne.  <br>
 Noldan hi þa torhtan           tacen oncnawan  <br>
 þe him beforan fremede           freobearn godes,  <br>
 monig <b>mislicu,</b>           geond middangeard.  <br>
 </dd>
 <dt>645</dt>
 <dd>
 Swa se fæla fugel           flyges cunnode;  <br>
 hwilum engla eard           up gesohte,  <br>
 modig meahtum strang,           þone maran ham,  <br>
 hwilum he to eorþan           eft gestylde,  <br>
 þurh gæstes giefe           grundsceat sohte,  <br>
 </dd>
 <dt>650</dt>
 <dd>
 wende to worulde.           Bi þon se witga song:  <br>
 "He wæs upp hafen           engla fæðmum  <br>
 in his þa miclan           meahta spede,  <br>
 heah ond halig,           ofer heofona þrym."  <br>
 Ne meahtan þa þæs fugles           flyht gecnawan  <br>
 </dd>
 <dt>655</dt>
 <dd>
 þe þæs upstiges           ondsæc fremedon,  <br>
 ond þæt ne gelyfdon,           þætte liffruma  <br>
 in monnes hiw           ofer mægna þrym,  <br>
 halig from hrusan,           ahafen wurde.  <br>
 ða us geweorðade           se þas world gescop,  <br>
 </dd>
 <dt>660</dt>
 <dd>
 godes gæstsunu,           ond us giefe sealde,  <br>
 uppe mid englum           ece staþelas,  <br>
 ond eac monigfealde           modes snyttru  <br>
 seow ond sette           geond sefan monna.  <br>
 Sumum wordlaþe           wise sendeð  <br>
 </dd>
 <dt>665</dt>
 <dd>
 on his modes gemynd           þurh his muþes gæst,  <br>
 æðele ondgiet.           Se mæg eal fela  <br>
 singan ond secgan           þam bið snyttru cræft  <br>
 bifolen on ferðe.           Sum mæg fingrum wel  <br>
 hlude fore hæleþum           hearpan stirgan,  <br>
 </dd>
 <dt>670</dt>
 <dd>
 gleobeam gretan.           Sum mæg godcunde  <br>
 reccan ryhte æ.           Sum mæg ryne tungla  <br>
 secgan, side gesceaft.           Sum mæg searolice  <br>
 wordcwide writan.           Sumum wiges sped  <br>
 giefeð æt guþe,           þonne gargetrum  <br>
 </dd>
 <dt>675</dt>
 <dd>
 ofer scildhreadan           sceotend sendað,  <br>
 flacor flangeweorc.           Sum mæg fromlice  <br>
 ofer sealtne sæ           sundwudu drifan,  <br>
 hreran holmþræce.           Sum mæg heanne beam  <br>
 stælgne gestigan.           Sum mæg styled sweord,  <br>
 </dd>
 <dt>680</dt>
 <dd>
 wæpen gewyrcan.           Sum con wonga bigong,  <br>
 wegas widgielle.           Swa se waldend us,  <br>
 godbearn on grundum,           his giefe bryttað.  <br>
 Nyle he ængum anum           ealle gesyllan  <br>
 gæstes snyttru,           þy læs him gielp sceþþe  <br>
 </dd>
 <dt>685</dt>
 <dd>
 þurh his anes cræft           ofer oþre forð.  <br>
 ðus god meahtig           geofum unhneawum,  <br>
 cyning alwihta,           cræftum weorðaþ  <br>
 eorþan tuddor;           swylce eadgum blæd  <br>
 seleð on swegle,           sibbe ræreþ  <br>
 </dd>
 <dt>690</dt>
 <dd>
 ece to ealdre           engla ond monna;  <br>
 swa he his weorc weorþað.           Bi þon se witga cwæð  <br>
 þæt ahæfen wæren           halge gimmas,  <br>
 hædre heofontungol,           healice upp,  <br>
 sunne ond mona.           Hwæt sindan þa  <br>
 </dd>
 <dt>695</dt>
 <dd>
 gimmas swa scyne           buton god sylfa?  <br>
 He is se soðfæsta           sunnan leoma,  <br>
 englum ond eorðwarum           æþele scima.  <br>
 Ofer middangeard           mona <b>lixeð,</b>  <br>
 gæstlic tungol,           swa seo godes circe  <br>
 </dd>
 <dt>700</dt>
 <dd>
 þurh gesomninga           soðes ond ryhtes  <br>
 beorhte bliceð.           Swa hit on bocum cwiþ,  <br>
 siþþan of grundum           godbearn astag,  <br>
 cyning clænra gehwæs,           þa seo circe her  <br>
 æfyllendra           eahtnysse bad  <br>
 </dd>
 <dt>705</dt>
 <dd>
 under hæþenra           hyrda gewealdum.  <br>
 þær ða synsceaðan           soþes ne giemdon,  <br>
 gæstes þearfe,           ac hi godes tempel  <br>
 bræcan ond bærndon,           blodgyte worhtan,  <br>
 feodan ond fyldon.           Hwæþre forð bicwom  <br>
 </dd>
 <dt>710</dt>
 <dd>
 þurh gæstes giefe           godes þegna <b>blæd</b>  <br>
 æfter upstige           ecan dryhtnes.  <br>
 Bi þon Salomon song,           sunu Dauiþes,  <br>
 giedda gearosnottor           gæstgerynum,  <br>
 waldend werþeoda,           ond þæt word acwæð:  <br>
 </dd>
 <dt>715</dt>
 <dd>
 "Cuð þæt geweorðeð,           þætte cyning engla,  <br>
 meotud meahtum swið,           munt gestylleð,  <br>
 gehleapeð hea dune,           hyllas ond cnollas  <br>
 bewrið mid his wuldre,           woruld alyseð,  <br>
 ealle eorðbuend,           þurh þone æþelan styll."  <br>
 </dd>
 <dt>720</dt>
 <dd>
 Wæs se forma hlyp           þa he on fæmnan astag,  <br>
 mægeð unmæle,           ond þær mennisc hiw  <br>
 onfeng butan firenum           þæt to frofre gewearð  <br>
 eallum eorðwarum.           Wæs se oþer stiell  <br>
 bearnes gebyrda,           þa he in binne wæs  <br>
 </dd>
 <dt>725</dt>
 <dd>
 in cildes hiw           claþum bewunden,  <br>
 ealra þrymma þrym.           Wæs se þridda hlyp,  <br>
 rodorcyninges ræs,           þa he on rode astag,  <br>
 fæder, frofre gæst.           Wæs se feorða stiell  <br>
 in byrgenne,           þa he þone beam ofgeaf,  <br>
 </dd>
 <dt>730</dt>
 <dd>
 foldærne fæst.           Wæs se fifta hlyp  <br>
 þa he <b>hellwarena</b>           heap forbygde  <br>
 in cwicsusle,           cyning inne gebond,  <br>
 feonda foresprecan,           fyrnum teagum,  <br>
 gromhydigne,           þær he gen ligeð  <br>
 </dd>
 <dt>735</dt>
 <dd>
 in carcerne           clommum gefæstnad,  <br>
 synnum gesæled.           Wæs se siexta hlyp,  <br>
 haliges hyhtplega,           þa he to heofonum astag  <br>
 on his ealdcyððe.           þa wæs engla þreat  <br>
 on þa halgan tid           hleahtre bliþe  <br>
 </dd>
 <dt>740</dt>
 <dd>
 wynnum geworden.           Gesawan wuldres þrym,  <br>
 æþelinga ord,           eðles neosan,  <br>
 beorhtra bolda.           þa wearð burgwarum  <br>
 eadgum ece gefea           æþelinges plega.  <br>
 þus her on grundum           godes ece bearn  <br>
 </dd>
 <dt>745</dt>
 <dd>
 ofer heahhleoþu           hlypum stylde,  <br>
 modig æfter muntum.           Swa we men sculon  <br>
 heortan gehygdum           hlypum styllan  <br>
 of mægne in mægen,           mærþum tilgan  <br>
 þæt we to þam hyhstan           hrofe gestigan  <br>
 </dd>
 <dt>750</dt>
 <dd>
 halgum weorcum,           þær is hyht ond blis,  <br>
 geþungen þegnweorud.           Is us þearf micel  <br>
 þæt we mid heortan           hælo secen,  <br>
 þær we mid gæste           georne gelyfað  <br>
 þæt þæt hælobearn           heonan up stige  <br>
 </dd>
 <dt>755</dt>
 <dd>
 mid usse lichoman,           lifgende god.  <br>
 Forþon we a sculon           idle lustas,  <br>
 synwunde forseon,           ond þæs sellran gefeon.  <br>
 Habbað we us to frofre           fæder on roderum  <br>
 ælmeahtigne.           He his aras þonan,  <br>
 </dd>
 <dt>760</dt>
 <dd>
 halig of heahðu,           hider onsendeð,  <br>
 þa us gescildaþ           wið sceþþendra  <br>
 <b>eglum</b> earhfarum,           þi læs unholdan  <br>
 wunde gewyrcen,           þonne wrohtbora  <br>
 in folc godes           forð onsendeð  <br>
 </dd>
 <dt>765</dt>
 <dd>
 of his brægdbogan           biterne stræl.  <br>
 Forþon we fæste sculon           wið þam færscyte  <br>
 symle wærlice           wearde healdan,  <br>
 þy læs se attres ord           in gebuge,  <br>
 biter bordgelac,           under banlocan,  <br>
 </dd>
 <dt>770</dt>
 <dd>
 feonda færsearo.           þæt bið frecne wund,  <br>
 blatast benna.           Utan us beorgan þa,  <br>
 þenden we on eorðan           eard weardien;  <br>
 utan us to fæder           freoþa wilnian,  <br>
 biddan bearn godes           ond þone bliðan gæst  <br>
 </dd>
 <dt>775</dt>
 <dd>
 þæt he us gescilde           wið sceaþan wæpnum,  <br>
 laþra lygesearwum,           se us lif forgeaf,  <br>
 leomu, lic ond gæst.           Si him lof symle  <br>
 þurh woruld worulda,           wuldor on heofnum.  <br>
 Ne þearf him ondrædan           deofla strælas  <br>
 </dd>
 <dt>780</dt>
 <dd>
 ænig on eorðan           ælda cynnes,  <br>
 gromra garfare,           gif hine god scildeþ,  <br>
 duguða dryhten.           Is þam dome neah  <br>
 þæt we gelice sceolon           leanum hleotan,  <br>
 swa we widefeorh           weorcum hlodun  <br>
 </dd>
 <dt>785</dt>
 <dd>
 geond sidne grund.           Us secgað bec  <br>
 hu æt ærestan           eadmod astag  <br>
 in middangeard           mægna goldhord,  <br>
 in fæmnan fæðm           freobearn godes,  <br>
 halig of heahþu.           Huru ic wene me  <br>
 </dd>
 <dt>790</dt>
 <dd>
 ond eac ondræde           dom <b>ðy</b> reþran,  <br>
 ðonne eft cymeð           engla þeoden,  <br>
 þe ic ne heold teala           þæt me hælend min  <br>
 on bocum bibead.           Ic þæs brogan sceal  <br>
 geseon synwræce,           þæs þe ic soð talge,  <br>
 </dd>
 <dt>795</dt>
 <dd>
 þær monig beoð           on gemot <b>læded</b>  <br>
 fore onsyne           eces deman.  <br>
 þonne ᚳ cwacað,           gehyreð cyning mæðlan,  <br>
 rodera ryhtend,           sprecan reþe word  <br>
 þam þe him ær in worulde           wace hyrdon,  <br>
 </dd>
 <dt>800</dt>
 <dd>
 þendan ᚣ ond ᚾ           yþast meahtan  <br>
 frofre findan.           þær sceal forht monig  <br>
 on þam wongstede           werig bidan  <br>
 hwæt him æfter dædum           deman wille  <br>
 wraþra wita.           Biþ se ᚹ scæcen  <br>
 </dd>
 <dt>805</dt>
 <dd>
 eorþan frætwa.           ᚢ wæs longe  <br>
 ᛚ flodum bilocen,           lifwynna dæl,  <br>
 ᛇ on foldan.           þonne frætwe sculon  <br>
 byrnan on bæle;           blac rasetteð  <br>
 recen reada leg,           reþe scriþeð  <br>
 </dd>
 <dt>810</dt>
 <dd>
 geond woruld wide.           Wongas hreosað,  <br>
 burgstede berstað.           Brond bið on tyhte,  <br>
 æleð ealdgestreon           unmurnlice,  <br>
 gæsta gifrast,           þæt geo guman heoldan,  <br>
 þenden him on eorþan           onmedla wæs.  <br>
 </dd>
 <dt>815</dt>
 <dd>
 Forþon ic leofra gehwone           læran wille  <br>
 þæt he ne agæle           gæstes þearfe,  <br>
 ne on gylp geote,           þenden god wille  <br>
 þæt he her in worulde           wunian mote,  <br>
 somed siþian           sawel in lice,  <br>
 </dd>
 <dt>820</dt>
 <dd>
 in þam gæsthofe.           Scyle gumena gehwylc  <br>
 on his geardagum           georne biþencan  <br>
 þæt us milde bicwom           meahta waldend  <br>
 æt ærestan           þurh þæs engles word.  <br>
 Bið nu eorneste           þonne eft cymeð,  <br>
 </dd>
 <dt>825</dt>
 <dd>
 reðe ond ryhtwis.           Rodor bið onhrered,  <br>
 ond þas miclan gemetu           middangeardes  <br>
 <b>beofiað</b> þonne.           Beorht cyning leanað  <br>
 þæs þe hy on eorþan           eargum dædum  <br>
 lifdon leahtrum fa.           þæs hi longe sculon  <br>
 </dd>
 <dt>830</dt>
 <dd>
 ferðwerige onfon           in fyrbaðe,  <br>
 wælmum biwrecene,           wraþlic ondlean,  <br>
 þonne mægna cyning           on gemot cymeð,  <br>
 þrymma mæste.           þeodegsa bið  <br>
 hlud gehyred           bi heofonwoman,  <br>
 </dd>
 <dt>835</dt>
 <dd>
 cwaniendra cirm,           cerge reotað  <br>
 fore onsyne           eces deman,  <br>
 þa þe hyra weorcum           wace truwiað.  <br>
 ðær biþ oðywed           egsa mara  <br>
 þonne from frumgesceape           gefrægen wurde  <br>
 </dd>
 <dt>840</dt>
 <dd>
 æfre on eorðan.           þær bið æghwylcum  <br>
 synwyrcendra           on þa snudan tid  <br>
 leofra micle           þonne eall þeos læne gesceaft,  <br>
 þær he hine sylfne           on þam sigeþreate  <br>
 behydan mæge,           þonne herga fruma,  <br>
 </dd>
 <dt>845</dt>
 <dd>
 æþelinga ord,           eallum demeð,  <br>
 leofum ge laðum,           lean æfter ryhte,  <br>
 þeoda gehwylcre.           Is us þearf micel  <br>
 þæt we gæstes wlite           ær þam gryrebrogan  <br>
 on þas gæsnan tid           georne biþencen.  <br>
 </dd>
 <dt>850</dt>
 <dd>
 Nu is þon gelicost           swa we on laguflode  <br>
 ofer cald wæter           ceolum liðan  <br>
 geond sidne sæ,           sundhengestum,  <br>
 flodwudu fergen.           Is þæt frecne stream  <br>
 yða ofermæta           þe we her on lacað  <br>
 </dd>
 <dt>855</dt>
 <dd>
 geond þas wacan woruld,           windge holmas  <br>
 ofer deop gelad.           Wæs se drohtað strong  <br>
 ærþon we to londe           geliden hæfdon  <br>
 ofer hreone hrycg.           þa us help bicwom,  <br>
 þæt us to hælo           hyþe gelædde,  <br>
 </dd>
 <dt>860</dt>
 <dd>
 godes gæstsunu,           ond us giefe sealde  <br>
 þæt we oncnawan magun           ofer ceoles bord  <br>
 hwær we sælan sceolon           sundhengestas,  <br>
 ealde yðmearas,           ancrum fæste.  <br>
 Utan us to þære hyðe           hyht staþelian,  <br>
 </dd>
 <dt>865</dt>
 <dd>
 ða us gerymde           rodera waldend,  <br>
 halge on heahþu,           þa he heofonum astag.  <br>
 ðonne mid fere           foldbuende  <br>
 se micla dæg           meahtan dryhtnes  <br>
 æt midre niht           mægne bihlæmeð,  <br>
 </dd>
 <dt>870</dt>
 <dd>
 scire gesceafte,           swa oft sceaða fæcne,  <br>
 þeof þristlice,           þe on þystre fareð,  <br>
 on sweartre niht,           sorglease hæleð  <br>
 semninga forfehð           slæpe gebundne,  <br>
 eorlas ungearwe           yfles genægeð.  <br>
 </dd>
 <dt>875</dt>
 <dd>
 Swa on Syne beorg           somod up cymeð  <br>
 mægenfolc micel,           meotude getrywe,  <br>
 beorht ond bliþe.           Him weorþeð blæd gifen!  <br>
 þonne from feowerum           foldan sceatum,  <br>
 þam ytemestum           eorþan rices,  <br>
 </dd>
 <dt>880</dt>
 <dd>
 englas ælbeorhte           on efen blawað  <br>
 byman on brehtme.           Beofað middangeard,  <br>
 hruse under hæleþum.           Hlydað tosomne,  <br>
 trume ond torhte,           wið tungla gong,  <br>
 singað ond swinsiaþ           suþan ond norþan,  <br>
 </dd>
 <dt>885</dt>
 <dd>
 eastan ond westan,           ofer <b>ealle</b> gesceaft.  <br>
 Weccað of deaðe           dryhtgumena bearn,  <br>
 eall monna cynn,           to meotudsceafte  <br>
 egeslic of þære ealdan moldan,           hatað hy upp astandan  <br>
 sneome of slæpe þy fæstan.           þær mon mæg sorgende folc  <br>
 </dd>
 <dt>890</dt>
 <dd>
 gehyran hygegeomor,           hearde gefysed,  <br>
 cearum cwiþende           cwicra gewyrhtu,  <br>
 forhte afærde.           þæt bið foretacna mæst  <br>
 þara þe ær oþþe sið           æfre gewurde  <br>
 monnum oþywed,           þær gemengde beoð  <br>
 </dd>
 <dt>895</dt>
 <dd>
 onhælo gelac           engla ond deofla,  <br>
 beorhtra ond blacra.           Weorþeð bega cyme,  <br>
 hwitra ond sweartra,           swa him is ham sceapen  <br>
 ungelice,           englum ond deoflum.  <br>
 þonne semninga           on Syne beorg  <br>
 </dd>
 <dt>900</dt>
 <dd>
 suþaneastan           sunnan leoma  <br>
 cymeð of scyppende           scynan leohtor  <br>
 þonne hit men mægen           modum ahycgan,  <br>
 beorhte blican,           þonne bearn godes  <br>
 þurh heofona gehleodu           hider oðyweð.  <br>
 </dd>
 <dt>905</dt>
 <dd>
 Cymeð wundorlic           Cristes onsyn,  <br>
 æþelcyninges wlite,           eastan fram roderum,  <br>
 on sefan swete           sinum folce,  <br>
 biter bealofullum,           gebleod wundrum,  <br>
 eadgum ond earmum           ungelice.  <br>
 </dd>
 <dt>910</dt>
 <dd>
 He bið þam godum           glædmod on gesihþe,  <br>
 wlitig, wynsumlic,           weorude þam halgan,  <br>
 on gefean fæger,           freond ond leoftæl,  <br>
 lufsum ond liþe           leofum monnum  <br>
 to sceawianne           þone scynan wlite,  <br>
 </dd>
 <dt>915</dt>
 <dd>
 weðne mid willum,           waldendes cyme,  <br>
 mægencyninges,           þam þe him on mode ær  <br>
 wordum ond weorcum           wel gecwemdun.  <br>
 He bið þam yflum           egeslic ond grimlic  <br>
 to geseonne,           synnegum monnum,  <br>
 </dd>
 <dt>920</dt>
 <dd>
 þam þær mid firenum cumað,           forð forworhte.  <br>
 þæt mæg wites to wearninga           þam þe hafað wisne geþoht,  <br>
 þæt se him eallunga           owiht ne ondrædeð,  <br>
 se for ðære onsyne           egsan ne weorþeð  <br>
 forht on ferðe,           þonne he frean gesihð  <br>
 </dd>
 <dt>925</dt>
 <dd>
 ealra gesceafta           ondweardne faran  <br>
 mid mægenwundrum           mongum to þinge,  <br>
 ond him on healfa <b>gehwone</b>           heofonengla þreat  <br>
 ymbutan farað,           ælbeorhtra scolu,  <br>
 hergas haligra,           heapum geneahhe.  <br>
 </dd>
 <dt>930</dt>
 <dd>
 Dyneð deop gesceaft,           ond fore dryhtne færeð  <br>
 wælmfyra mæst           ofer widne grund.  <br>
 Hlemmeð hata leg,           heofonas berstað,  <br>
 trume ond torhte,           tungol ofhreosað.  <br>
 þonne weorþeð sunne           sweart gewended  <br>
 </dd>
 <dt>935</dt>
 <dd>
 on blodes hiw,           seo ðe beorhte scan  <br>
 ofer ærworuld           ælda bearnum;  <br>
 mona þæt sylfe,           þe ær moncynne  <br>
 nihtes lyhte,           niþer gehreoseð  <br>
 ond steorran swa some           stredað of heofone,  <br>
 </dd>
 <dt>940</dt>
 <dd>
 þurh ða strongan lyft           stormum abeatne.  <br>
 Wile ælmihtig           mid his engla gedryht,  <br>
 mægencyninga meotod,           on gemot cuman,  <br>
 þrymfæst þeoden.           Bið þær his þegna eac  <br>
 hreþeadig heap.           Halge sawle  <br>
 </dd>
 <dt>945</dt>
 <dd>
 mid hyra frean farað,           þonne folca weard  <br>
 þurh egsan þrea           eorðan mægðe  <br>
 sylfa geseceð.           Weorþeð geond sidne grund  <br>
 hlud gehyred           heofonbyman stefn,  <br>
 ond on seofon healfa           swogað windas,  <br>
 </dd>
 <dt>950</dt>
 <dd>
 blawað brecende           bearhtma mæste,  <br>
 weccað ond woniað           woruld mid storme,  <br>
 fyllað mid <b>fere</b>           foldan gesceafte.  <br>
 ðonne heard gebrec,           hlud, unmæte,  <br>
 swar ond swiðlic,           swegdynna mæst,  <br>
 </dd>
 <dt>955</dt>
 <dd>
 ældum egeslic,           eawed weorþeð.  <br>
 þær mægen werge           monna cynnes  <br>
 wornum hweorfað           on widne leg,  <br>
 þa þær cwice meteð           cwelmende fyr,  <br>
 sume up, sume niþer,           ældes fulle.  <br>
 </dd>
 <dt>960</dt>
 <dd>
 þonne bið untweo           þæt þær Adames  <br>
 cyn, cearena full,           cwiþeð <b>gesargad,</b>  <br>
 nales fore lytlum,           leode geomre,  <br>
 ac fore þam mæstan           mægenearfeþum,  <br>
 ðonne eall þreo           on efen nimeð  <br>
 </dd>
 <dt>965</dt>
 <dd>
 won fyres wælm           wide tosomne,  <br>
 se swearta lig,           sæs mid hyra fiscum,  <br>
 eorþan mid hire beorgum,           ond upheofon  <br>
 torhtne mid his tunglum.           Teonleg somod  <br>
 þryþum bærneð           þreo eal on an  <br>
 </dd>
 <dt>970</dt>
 <dd>
 grimme togædre.           Grornað gesargad  <br>
 eal middangeard           on þa mæran tid.  <br>
 Swa se gifra gæst           grundas geondseceð;  <br>
 hiþende leg           heahgetimbro  <br>
 fylleð on foldwong           fyres egsan,  <br>
 </dd>
 <dt>975</dt>
 <dd>
 widmære blæst           woruld mid ealle,  <br>
 hat, heorogifre.           Hreosað geneahhe  <br>
 tobrocene burgweallas.           Beorgas gemeltað  <br>
 ond heahcleofu,           <b>þa</b> wið holme ær  <br>
 fæste wið flodum           foldan <b>sceldun,</b>  <br>
 </dd>
 <dt>980</dt>
 <dd>
 stið ond stæðfæst,           staþelas wið wæge,  <br>
 wætre windendum.           þonne wihta gehwylce,  <br>
 deora ond fugla,           deaðleg nimeð,  <br>
 færeð æfter foldan           fyrswearta leg,  <br>
 weallende wiga.           Swa ær wæter fleowan,  <br>
 </dd>
 <dt>985</dt>
 <dd>
 flodas afysde,           þonne on fyrbaðe  <br>
 swelað sæfiscas;           sundes getwæfde  <br>
 wægdeora gehwylc           werig swelteð,  <br>
 byrneþ wæter swa weax.           þær bið wundra ma  <br>
 þonne hit ænig on mode           mæge aþencan,  <br>
 </dd>
 <dt>990</dt>
 <dd>
 hu þæt gestun ond se storm           ond seo stronge lyft  <br>
 brecað brade gesceaft.           Beornas gretað,  <br>
 wepað wanende           wergum stefnum,  <br>
 heane, hygegeomre,           hreowum gedreahte.  <br>
 Seoþeð swearta leg           synne on fordonum,  <br>
 </dd>
 <dt>995</dt>
 <dd>
 ond goldfrætwe           gleda forswelgað,  <br>
 eall ærgestreon           eþelcyninga.  <br>
 ðær bið cirm ond cearu,           ond cwicra gewin,  <br>
 gehreow ond hlud wop           bi heofonwoman,  <br>
 earmlic ælda gedreag.           þonan ænig ne mæg,  <br>
 </dd>
 <dt>1000</dt>
 <dd>
 firendædum fah,           frið gewinnan,  <br>
 legbryne losian           londes ower,  <br>
 ac þæt fyr nimeð           þurh foldan gehwæt,  <br>
 græfeð grimlice,           georne aseceð  <br>
 innan ond utan           eorðan sceatas,  <br>
 </dd>
 <dt>1005</dt>
 <dd>
 oþþæt eall hafað           ældes leoma  <br>
 woruldwidles wom           wælme forbærned.  <br>
 ðonne mihtig god           on þone mæran beorg  <br>
 mid þy mæstan           mægenþrymme cymeð,  <br>
 heofonengla cyning,           halig scineð,  <br>
 </dd>
 <dt>1010</dt>
 <dd>
 wuldorlic ofer weredum,           waldende god,  <br>
 ond hine ymbutan           æþelduguð betast,  <br>
 halge herefeðan,           hlutre blicað,  <br>
 eadig engla gedryht.           Ingeþoncum  <br>
 forhte beofiað           fore fæder egsan.  <br>
 </dd>
 <dt>1015</dt>
 <dd>
 Forþon nis ænig wundor           hu him woruldmonna  <br>
 seo unclæne gecynd,           cearum sorgende,  <br>
 hearde ondrede,           ðonne sio halge gecynd,  <br>
 hwit ond heofonbeorht,           heagengla mægen,  <br>
 for ðære onsyne beoð           egsan afyrhte,  <br>
 </dd>
 <dt>1020</dt>
 <dd>
 bidað beofiende           beorhte gesceafte  <br>
 dryhtnes domes.           Daga egeslicast  <br>
 weorþeð in worulde,           þonne wuldorcyning  <br>
 þurh þrym þreað           þeoda gehwylce,  <br>
 hateð arisan           reordberende  <br>
 </dd>
 <dt>1025</dt>
 <dd>
 of foldgrafum,           folc anra gehwylc,  <br>
 cuman to gemote           moncynnes gehwone.  <br>
 þonne eall hraðe           Adames cynn  <br>
 onfehð flæsce,           weorþeð foldræste  <br>
 eardes æt ende.           Sceal þonne anra gehwylc  <br>
 </dd>
 <dt>1030</dt>
 <dd>
 fore Cristes cyme           cwic arisan,  <br>
 leoðum onfon           ond lichoman,  <br>
 edgeong wesan.           Hafað eall on him  <br>
 þæs þe he on foldan           in fyrndagum,  <br>
 godes oþþe gales,           on his gæste gehlod,  <br>
 </dd>
 <dt>1035</dt>
 <dd>
 geara gongum,           hafað ætgædre bu,  <br>
 lic ond sawle.           Sceal on leoht cuman  <br>
 sinra weorca wlite           ond worda gemynd  <br>
 ond heortan gehygd           fore heofona cyning.  <br>
 ðonne biþ geyced           ond geedniwad  <br>
 </dd>
 <dt>1040</dt>
 <dd>
 moncyn þurh meotud.           Micel ariseð  <br>
 dryhtfolc to dome,           siþþan deaþes bend  <br>
 toleseð <b>liffruma.</b>           Lyft bið onbærned,  <br>
 hreosað heofonsteorran,           hyþað wide  <br>
 gifre glede,           gæstas hweorfað  <br>
 </dd>
 <dt>1045</dt>
 <dd>
 on ecne eard.           Opene weorþað  <br>
 ofer middangeard           monna dæde.  <br>
 Ne magun hord <b>weras,</b>           heortan geþohtas,  <br>
 fore waldende           wihte bemiþan.  <br>
 Ne sindon him dæda dyrne,           ac þær bið dryhtne cuð  <br>
 </dd>
 <dt>1050</dt>
 <dd>
 on þam miclan dæge,           hu monna gehwylc  <br>
 ær earnode           eces lifes,  <br>
 ond eall ondweard           þæt hi ær oþþe sið  <br>
 worhtun in worulde.           Ne bið þær wiht forholen  <br>
 monna gehygda,           ac se mæra dæg  <br>
 </dd>
 <dt>1055</dt>
 <dd>
 hreþerlocena hord,           heortan geþohtas,  <br>
 ealle ætyweð.           ær sceal geþencan  <br>
 gæstes þearfe,           se þe gode mynteð  <br>
 bringan beorhtne wlite,           þonne bryne costað,  <br>
 hat, heorugifre,           hu gehealdne sind  <br>
 </dd>
 <dt>1060</dt>
 <dd>
 sawle wið synnum           fore sigedeman.  <br>
 ðonne sio byman stefen           ond se beorhta segn,  <br>
 ond þæt hate fyr           ond seo hea duguð,  <br>
 ond se engla þrym           ond se egsan þrea,  <br>
 ond se hearda dæg           ond seo hea rod,  <br>
 </dd>
 <dt>1065</dt>
 <dd>
 ryht aræred           rices to beacne,  <br>
 folcdryht wera           biforan bonnað,  <br>
 sawla gehwylce           þara þe sið oþþe ær  <br>
 on lichoman           leoþum onfengen.  <br>
 ðonne weoroda mæst           fore waldende,  <br>
 </dd>
 <dt>1070</dt>
 <dd>
 ece ond edgeong,           ondweard gæð  <br>
 neode ond nyde,           bi noman gehatne,  <br>
 berað breosta hord           fore bearn godes,  <br>
 feores frætwe.           Wile fæder eahtan  <br>
 hu gesunde suna           sawle bringen  <br>
 </dd>
 <dt>1075</dt>
 <dd>
 of þam eðle           þe hi on lifdon.  <br>
 ðonne beoð bealde           þa þe beorhtne wlite  <br>
 meotude bringað.           Bið hyra meaht ond gefea  <br>
 swiðe gesæliglic           sawlum to gielde,  <br>
 wuldorlean weorca.           Wel is þam þe <b>motun</b>  <br>
 </dd>
 <dt>1080</dt>
 <dd>
 on þa grimman tid           gode lician.  <br>
 þær him sylfe geseoð           sorga mæste,  <br>
 synfa men,           sarigferðe.  <br>
 Ne bið him to are           þæt þær fore ellþeodum  <br>
 usses dryhtnes rod           ondweard stondeð,  <br>
 </dd>
 <dt>1085</dt>
 <dd>
 beacna beorhtast,           blode bistemed,  <br>
 heofoncyninges           hlutran dreore,  <br>
 biseon mid swate           þæt ofer side gesceaft  <br>
 scire scineð.           Sceadu beoð bidyrned  <br>
 þær se leohta beam           leodum byrhteð.  <br>
 </dd>
 <dt>1090</dt>
 <dd>
 þæt þeah to teonum           <b>geteod</b> weorþeð,  <br>
 þeodum to þrea,           þam þe þonc gode  <br>
 womwyrcende           wita ne cuþun,  <br>
 þæs he on þone halgan beam           ahongen wæs  <br>
 fore moncynnes           manforwyrhtu,  <br>
 </dd>
 <dt>1095</dt>
 <dd>
 þær he leoflice           lifes ceapode,  <br>
 þeoden moncynne,           on þam dæge,  <br>
 mid þy weorðe,           þe no wom dyde  <br>
 his lichoma           leahtra firena,  <br>
 mid þy usic alysde.           þæs he eftlean wile  <br>
 </dd>
 <dt>1100</dt>
 <dd>
 þurh eorneste           ealles <b>gemonian,</b>  <br>
 ðonne sio reade           rod ofer ealle  <br>
 swegle scineð           on þære sunnan gyld.  <br>
 On þa forhtlice           firenum fordone,  <br>
 swearte synwyrcend,           sorgum wlitað,  <br>
 </dd>
 <dt>1105</dt>
 <dd>
 geseoð him to bealwe           þæt him betst bicwom,  <br>
 þær hy hit to gode           ongietan woldan.  <br>
 Ond eac þa ealdan wunde           ond þa openan dolg  <br>
 on hyra dryhtne geseoð           dreorigferðe,  <br>
 swa him mid næglum þurhdrifan           niðhycgende  <br>
 </dd>
 <dt>1110</dt>
 <dd>
 þa hwitan honda           ond þa halgan fet,  <br>
 ond of his sidan swa some           swat forletan,  <br>
 þær blod ond wæter           bu tu ætsomne  <br>
 ut bicwoman           fore eagna gesyhð,  <br>
 rinnan fore rincum,           þa he on rode wæs.  <br>
 </dd>
 <dt>1115</dt>
 <dd>
 Eall þis magon him sylfe           geseon þonne,  <br>
 open, orgete,           þæt he for ælda lufan,  <br>
 firenfremmendra,           fela þrowade.  <br>
 Magun leoda bearn           leohte oncnawan  <br>
 hu hine lygnedon           lease on geþoncum,  <br>
 </dd>
 <dt>1120</dt>
 <dd>
 hysptun hearmcwidum,           ond on his hleor somod  <br>
 hyra spatl speowdon.           Spræcon him edwit,  <br>
 ond on þone eadgan           ondwlitan swa some  <br>
 helfuse men           hondum slogun,  <br>
 folmum areahtum           ond fystum eac,  <br>
 </dd>
 <dt>1125</dt>
 <dd>
 ond ymb his heafod           heardne gebigdon  <br>
 beag þyrnenne,           blinde on geþoncum,  <br>
 dysge ond gedwealde.           Gesegun þa dumban gesceaft,  <br>
 eorðan ealgrene           ond uprodor,  <br>
 forhte gefelan           frean þrowinga,  <br>
 </dd>
 <dt>1130</dt>
 <dd>
 ond mid cearum cwiðdun,           þeah hi cwice næron,  <br>
 <b>þa</b> hyra scyppend           sceaþan onfengon  <br>
 syngum hondum.           Sunne wearð adwæsced,  <br>
 þream aþrysmed;           þa sio þeod geseah  <br>
 in Hierusalem           godwebba cyst  <br>
 </dd>
 <dt>1135</dt>
 <dd>
 þæt ær ðam halgan           huse sceolde  <br>
 to weorþunga           weorud sceawian;  <br>
 ufan eall forbærst           þæt hit on eorþan læg  <br>
 on twam styccum.           þæs temples segl,  <br>
 wundorbleom geworht           to wlite þæs huses,  <br>
 </dd>
 <dt>1140</dt>
 <dd>
 sylf slat on tu,           swylce hit seaxes ecg  <br>
 scearp þurhwode.           Scire burstan  <br>
 muras ond stanas           monge æfter foldan,  <br>
 ond seo eorðe eac,           egsan myrde,  <br>
 beofode on bearhtme,           ond se brada sæ  <br>
 </dd>
 <dt>1145</dt>
 <dd>
 cyðde cræftes meaht           ond of clomme bræc  <br>
 up yrringa           on eorþan fæðm,  <br>
 ge on stede scynum           steorran forleton  <br>
 hyra swæsne wlite.           On þa sylfan tid  <br>
 heofon hluttre ongeat           hwa hine healice  <br>
 </dd>
 <dt>1150</dt>
 <dd>
 torhtne getremede           tungolgimmum;  <br>
 forþon he his bodan sende,           þa wæs geboren ærest  <br>
 gesceafta scircyning.           Hwæt, eac scyldge men  <br>
 gesegon to soðe,           þy sylfan dæge  <br>
 þe on þrowade,           þeodwundor micel,  <br>
 </dd>
 <dt>1155</dt>
 <dd>
 þætte eorðe ageaf           þa hyre on lægun.  <br>
 Eft lifgende           up astodan  <br>
 þa þe heo ær fæste           bifen hæfde,  <br>
 deade bibyrgde,           þe dryhtnes bibod  <br>
 heoldon on hreþre.           Hell eac ongeat,  <br>
 </dd>
 <dt>1160</dt>
 <dd>
 scyldwreccende,           þæt se scyppend cwom,  <br>
 waldende god,           þa heo þæt weorud ageaf,  <br>
 hloþe of ðam hatan hreþre.           Hyge wearð mongum blissad,  <br>
 sawlum sorge toglidene.           Hwæt, eac sæ cyðde  <br>
 hwa hine gesette           on sidne grund,  <br>
 </dd>
 <dt>1165</dt>
 <dd>
 tirmeahtig cyning;           forþon he hine tredne him  <br>
 ongean gyrede,           þonne god wolde  <br>
 ofer sine yðe gan.           Eahstream ne dorste  <br>
 his <b>frean</b> fet           flode bisencan,  <br>
 ge eac beamas onbudon           hwa hy mid bledum sceop,  <br>
 </dd>
 <dt>1170</dt>
 <dd>
 monge, nales fea,           ða mihtig god  <br>
 on hira anne gestag           þær he earfeþu  <br>
 geþolade fore þearfe           þeodbuendra,  <br>
 laðlicne deað           leodum to helpe.  <br>
 ða wearð beam monig           blodigum tearum  <br>
 </dd>
 <dt>1175</dt>
 <dd>
 birunnen under rindum,           reade ond þicce;  <br>
 sæp wearð to swate.           þæt asecgan ne <b>magun</b>  <br>
 foldbuende           þurh frod gewit,  <br>
 hu fela þa onfundun           þa gefelan ne magun  <br>
 dryhtnes þrowinga,           deade gesceafte.  <br>
 </dd>
 <dt>1180</dt>
 <dd>
 þa þe æþelast sind           eorðan gecynda,  <br>
 ond heofones eac           heahgetimbro,  <br>
 eall fore þam anum           unrot gewearð,  <br>
 forhtafongen.           þeah hi ferðgewit  <br>
 of hyra æþelum           ænig ne cuþen,  <br>
 </dd>
 <dt>1185</dt>
 <dd>
 wendon swa þeah wundrum,           þa hyra waldend for  <br>
 of lichoman.           Leode ne cuþon,  <br>
 modblinde men           meotud oncnawan,  <br>
 flintum heardran,           þæt hi frea nerede  <br>
 fram hellcwale           halgum meahtum,  <br>
 </dd>
 <dt>1190</dt>
 <dd>
 alwalda god.           þæt æt ærestan  <br>
 foreþoncle men           from fruman worulde  <br>
 þurh wis gewit,           witgan dryhtnes,  <br>
 halge higegleawe,           hæleþum sægdon,  <br>
 oft, nales æne,           ymb þæt æþele bearn,  <br>
 </dd>
 <dt>1195</dt>
 <dd>
 ðæt se earcnanstan           eallum sceolde  <br>
 to hleo ond to hroþer           hæleþa cynne  <br>
 weorðan in worulde,           wuldres agend,  <br>
 eades ordfruma,           þurh þa æþelan cwenn.  <br>
 Hwæs weneð se           þe mid gewitte nyle  <br>
 </dd>
 <dt>1200</dt>
 <dd>
 gemunan þa mildan           meotudes lare,  <br>
 ond eal ða earfeðu           þe he fore ældum adreag,  <br>
 forþon þe he wolde           þæt we wuldres eard  <br>
 in ecnesse           agan mosten?  <br>
 Swa þam bið grorne           on þam grimman dæge  <br>
 </dd>
 <dt>1205</dt>
 <dd>
 domes þæs miclan,           þam þe dryhtnes sceal,  <br>
 deaðfirenum forden,           dolg sceawian,  <br>
 wunde ond wite.           On werigum sefan  <br>
 geseoð sorga mæste,           hu se sylfa cyning  <br>
 mid sine lichoman           lysde of firenum  <br>
 </dd>
 <dt>1210</dt>
 <dd>
 þurh milde mod,           þæt hy mostun manweorca  <br>
 tome lifgan,           ond tires blæd  <br>
 ecne agan.           Hy þæs eðles þonc  <br>
 hyra waldende           wita ne cuþon;  <br>
 forþon þær to teonum           þa tacen geseoð  <br>
 </dd>
 <dt>1215</dt>
 <dd>
 orgeatu on gode,           ungesælge,  <br>
 þonne Crist siteð           on his cynestole,  <br>
 on heahsetle,           heofonmægna god,  <br>
 fæder ælmihtig.           Folca gehwylcum  <br>
 scyppend scinende           scrifeð bi gewyrhtum,  <br>
 </dd>
 <dt>1220</dt>
 <dd>
 eall æfter ryhte           rodera waldend.  <br>
 ðonne beoð gesomnad           on þa swiþran hond  <br>
 þa clænan folc,           Criste sylfum  <br>
 gecorene bi cystum,           þa ær sinne cwide georne  <br>
 lustum læstun           on hyra lifdagum,  <br>
 </dd>
 <dt>1225</dt>
 <dd>
 ond þær womsceaþan           on þone wyrsan dæl  <br>
 fore scyppende           scyrede weorþað,  <br>
 hateð him gewitan           on þa winstran hond,  <br>
 sigora soðcyning,           synfulra weorud.  <br>
 þær hy arasade           reotað ond beofiað  <br>
 </dd>
 <dt>1230</dt>
 <dd>
 fore frean forhte,           swa fule swa gæt,  <br>
 unsyfre folc,           arna ne wenað.  <br>
 ðonne bið gæsta dom           fore gode sceaden  <br>
 wera cneorissum,           swa hi geworhtun ær,  <br>
 þær bið on eadgum           eðgesyne  <br>
 </dd>
 <dt>1235</dt>
 <dd>
 þreo tacen somod,           þæs þe hi hyra þeodnes wel  <br>
 wordum ond weorcum           willan heoldon.  <br>
 An is ærest           orgeate þær  <br>
 þæt hy fore leodum           leohte blicaþ,  <br>
 blæde ond byrhte           ofer burga gesetu.  <br>
 </dd>
 <dt>1240</dt>
 <dd>
 Him on scinað           ærgewyrhtu,  <br>
 on sylfra gehwam           sunnan beorhtran.  <br>
 Oþer is to eacan           ondgete swa some,  <br>
 þæt hy him in wuldre witon           waldendes giefe,  <br>
 ond on seoð,           eagum to wynne,  <br>
 </dd>
 <dt>1245</dt>
 <dd>
 þæt hi on heofonrice           <b>hlutre</b> dreamas  <br>
 eadge mid englum           agan <b>motun.</b>  <br>
 ðonne bið þridde,           hu on þystra bealo  <br>
 þæt gesælige weorud           gesihð þæt fordone  <br>
 sar þrowian,           synna to wite,  <br>
 </dd>
 <dt>1250</dt>
 <dd>
 weallendne lig,           ond wyrma slite  <br>
 bitrum ceaflum,           byrnendra scole.  <br>
 Of þam him aweaxeð           wynsum gefea,  <br>
 þonne hi þæt yfel geseoð           oðre dreogan,  <br>
 þæt hy þurh miltse           meotudes genæson.  <br>
 </dd>
 <dt>1255</dt>
 <dd>
 ðonne hi þy geornor           gode þonciað  <br>
 blædes ond blissa           þe hy bu geseoð,  <br>
 þæt he hy generede           from niðcwale  <br>
 ond eac forgeaf           ece dreamas;  <br>
 bið him hel bilocen,           heofonrice agiefen.  <br>
 </dd>
 <dt>1260</dt>
 <dd>
 Swa sceal gewrixled           þam þe ær wel heoldon  <br>
 þurh modlufan           meotudes willan.  <br>
 ðonne bið þam oþrum           ungelice  <br>
 willa geworden.           Magon weana to fela  <br>
 geseon on him selfum,           synne genoge  <br>
 </dd>
 <dt>1265</dt>
 <dd>
 atolearfoða           ær gedenra.  <br>
 þær him sorgendum           sar oðclifeð,  <br>
 þroht þeodbealu,           on þreo healfa.  <br>
 An is þara           þæt hy him yrmþa to fela,  <br>
 grim helle fyr,           gearo to wite  <br>
 </dd>
 <dt>1270</dt>
 <dd>
 ondweard seoð,           on þam hi awo sculon,  <br>
 wræc winnende,           wærgðu dreogan.  <br>
 þonne is him oþer           earfeþu swa some  <br>
 scyldgum to sconde,           þæt hi þær scoma mæste  <br>
 dreogað fordone.           On him dryhten gesihð  <br>
 </dd>
 <dt>1275</dt>
 <dd>
 nales feara sum           firenbealu laðlic,  <br>
 ond þæt ællbeorhte           eac sceawiað  <br>
 heofonengla here,           ond hæleþa bearn,  <br>
 ealle eorðbuend           ond atol deofol,  <br>
 mircne mægencræft,           manwomma gehwone  <br>
 </dd>
 <dt>1280</dt>
 <dd>
 magun þurh þa lichoman,           leahtra firene,  <br>
 geseon on þam sawlum.           Beoð þa syngan flæsc  <br>
 scandum þurhwaden           swa þæt scire glæs,  <br>
 þæt mon yþæst mæg           eall þurhwlitan.  <br>
 ðonne bið þæt þridde           þearfendum sorg,  <br>
 </dd>
 <dt>1285</dt>
 <dd>
 cwiþende cearo,           þæt hy on þa clænan seoð,  <br>
 hu hi fore goddædum           glade blissiað,  <br>
 þa hy, unsælge,           ær forhogdun  <br>
 to donne           þonne him dagas læstun;  <br>
 ond be hyra weorcum           wepende sar  <br>
 </dd>
 <dt>1290</dt>
 <dd>
 þæt hi ær freolice           fremedon unryht.  <br>
 Geseoð hi þa betran           blæde scinan;  <br>
 ne bið him hyra yrmðu           an to wite,  <br>
 ac þara oþerra           ead to sorgum,  <br>
 þæs þe hy swa fægre <b>gefean</b>           on fyrndagum  <br>
 </dd>
 <dt>1295</dt>
 <dd>
 ond swa ænlice           anforletun,  <br>
 þurh leaslice           lices wynne,  <br>
 earges flæschoman           idelne lust.  <br>
 þær hi ascamode,           scondum gedreahte,  <br>
 swiciað on swiman;           synbyrþenne,  <br>
 </dd>
 <dt>1300</dt>
 <dd>
 firenweorc berað,           on þæt þa folc seoð.  <br>
 Wære him þonne betre           þæt hy bealodæde,  <br>
 ælces unryhtes,           ær gescomeden  <br>
 fore anum men,           eargra weorca,  <br>
 godes bodan sægdon           þæt hi to gyrne wiston  <br>
 </dd>
 <dt>1305</dt>
 <dd>
 firendæda on him.           Ne mæg þurh þæt flæsc se scrift  <br>
 geseon on þære sawle,           hwæþer him mon soð þe lyge  <br>
 sagað on hine sylfne,           þonne he þa synne bigæð.  <br>
 Mæg mon swa þeah gelacnigan           leahtra gehwylcne,  <br>
 yfel unclæne,           gif he hit anum gesegð,  <br>
 </dd>
 <dt>1310</dt>
 <dd>
 ond nænig bihelan mæg           on þam heardan dæge  <br>
 wom unbeted,           ðær hit þa weorud geseoð.  <br>
 Eala, þær we nu magon           wraþe firene  <br>
 geseon on ussum sawlum,           synna wunde,  <br>
 mid lichoman           leahtra gehygdu,  <br>
 </dd>
 <dt>1315</dt>
 <dd>
 eagum unclæne           ingeþoncas!  <br>
 Ne þæt ænig mæg           oþrum gesecgan  <br>
 mid hu micle elne           æghwylc wille  <br>
 þurh ealle list           lifes tiligan,  <br>
 feores forhtlice,           forð aðolian,  <br>
 </dd>
 <dt>1320</dt>
 <dd>
 synrust þwean           ond hine sylfne þrean,  <br>
 ond þæt wom ærran           wunde hælan,  <br>
 þone lytlan fyrst           þe her lifes sy,  <br>
 þæt he mæge fore eagum           eorðbuendra  <br>
 unscomiende           eðles mid monnum  <br>
 </dd>
 <dt>1325</dt>
 <dd>
 brucan bysmerleas,           þendan bu somod  <br>
 lic ond sawle           lifgan mote.  <br>
 Nu we sceolon georne           gleawlice þurhseon  <br>
 usse hreþercofan           heortan eagum,  <br>
 <b>innan</b> uncyste.           We mid þam oðrum ne magun,  <br>
 </dd>
 <dt>1330</dt>
 <dd>
 heafodgimmum,           hygeþonces ferð  <br>
 eagum þurhwlitan           ænge þinga,  <br>
 hwæþer him yfel þe god           under wunige,  <br>
 þæt he on þa grimman tid           gode licie,  <br>
 þonne he ofer weoruda gehwylc           wuldre scineð  <br>
 </dd>
 <dt>1335</dt>
 <dd>
 of his heahsetle           hlutran lege.  <br>
 þær he fore englum           ond fore elþeodum  <br>
 to þam eadgestum           ærest <b>mæðleð,</b>  <br>
 ond him swæslice           sibbe gehateð,  <br>
 heofona heahcyning;           halgan reorde  <br>
 </dd>
 <dt>1340</dt>
 <dd>
 frefreð he fægre           ond him friþ beodeð,  <br>
 hateð hy gesunde           ond gesenade  <br>
 on eþel faran           engla dreames,  <br>
 ond þæs to widan feore           willum neotan:  <br>
 "Onfoð nu mid freondum           mines fæder rice  <br>
 </dd>
 <dt>1345</dt>
 <dd>
 þæt eow wæs ær woruldum           wynlice gearo,  <br>
 blæd mid blissum,           beorht eðles wlite,  <br>
 hwonne ge þa lifwelan           mid þam <b>leofstum,</b>  <br>
 swase swegldreamas,           geseon mosten.  <br>
 Ge þæs earnedon           þa ge earme men,  <br>
 </dd>
 <dt>1350</dt>
 <dd>
 woruldþearfende,           willum <b>onfengun</b>  <br>
 on mildum sefan.           ðonne hy him þurh minne noman  <br>
 eaðmode to eow           arna bædun,  <br>
 þonne ge hyra hulpon           ond him hleoð gefon,  <br>
 hingrendum hlaf           ond hrægl nacedum;  <br>
 </dd>
 <dt>1355</dt>
 <dd>
 ond þa þe on sare           seoce lagun,  <br>
 æfdon unsofte,           adle gebundne,  <br>
 to þam ge holdlice           hyge staþeladon  <br>
 mid modes myne.           Eall ge þæt me dydon,  <br>
 ðonne ge hy mid sibbum sohtun,           ond hyra sefan trymedon  <br>
 </dd>
 <dt>1360</dt>
 <dd>
 forð on frofre.           þæs ge fægre sceolon  <br>
 lean mid leofum           lange brucan."  <br>
 Onginneð þonne to þam yflum           ungelice  <br>
 wordum mæðlan           þe him bið on þa wynstran hond,  <br>
 þurh egsan þrea,           alwalda god.  <br>
 </dd>
 <dt>1365</dt>
 <dd>
 Ne þurfon hi þonne to meotude           miltse gewenan,  <br>
 lifes ne lissa,           ac þær lean cumað  <br>
 werum bi gewyrhtum           worda ond dæda,  <br>
 reordberendum;           sceolon þone ryhtan dom  <br>
 anne geæfnan,           egsan fulne.  <br>
 </dd>
 <dt>1370</dt>
 <dd>
 Bið þær seo miccle           milts afyrred  <br>
 þeodbuendum,           on þam dæge,  <br>
 þæs ælmihtigan,           þonne he yrringa  <br>
 on þæt fræte folc           firene stæleð  <br>
 laþum wordum,           hateð hyra lifes riht  <br>
 </dd>
 <dt>1375</dt>
 <dd>
 ondweard <b>ywan</b>           þæt he him ær forgeaf  <br>
 syngum to sælum.           Onginneð sylf cweðan,  <br>
 swa he to anum sprece,           ond hwæþre ealle mæneð,  <br>
 firensynnig folc,           frea ælmihtig:  <br>
 "Hwæt, ic þec mon           minum hondum  <br>
 </dd>
 <dt>1380</dt>
 <dd>
 ærest geworhte,           ond þe ondgiet sealde.  <br>
 Of lame ic þe <b>leoþo</b> gesette,           geaf ic ðe lifgendne gæst,  <br>
 arode þe ofer ealle gesceafte,           gedyde ic þæt þu onsyn hæfdest,  <br>
 mægwlite me gelicne.           Geaf ic þe eac meahta sped,  <br>
 welan ofer widlonda gehwylc,           nysses þu wean ænigne dæl,  <br>
 </dd>
 <dt>1385</dt>
 <dd>
 ðystra þæt þu þolian sceolde.           þu þæs þonc ne wisses.  <br>
 þa ic ðe swa scienne           gesceapen hæfde,  <br>
 wynlicne geworht,           ond þe welan forgyfen  <br>
 þæt ðu mostes wealdan           worulde gesceaftum,  <br>
 ða ic þe on þa fægran           foldan gesette  <br>
 </dd>
 <dt>1390</dt>
 <dd>
 to neotenne           neorxnawonges  <br>
 beorhtne blædwelan,           bleom scinende,  <br>
 ða þu lifes word           læstan noldes,  <br>
 ac min bibod bræce           be þines bonan worde.  <br>
 Fæcnum feonde           furþor hyrdes,  <br>
 </dd>
 <dt>1395</dt>
 <dd>
 sceþþendum scaþan,           þonne þinum scyppende.  <br>
 Nu ic ða ealdan race           anforlæte,  <br>
 hu þu æt ærestan           yfle gehogdes,  <br>
 firenweorcum forlure           þæt ic ðe to fremum sealde.  <br>
 þa ic þe goda swa fela           forgiefen hæfde  <br>
 </dd>
 <dt>1400</dt>
 <dd>
 ond þe on þam eallum           eades to lyt  <br>
 mode þuhte,           gif þu meahte sped  <br>
 efenmicle gode           agan ne moste,  <br>
 ða þu of þan gefean           fremde wurde,  <br>
 feondum to willan           feor aworpen.  <br>
 </dd>
 <dt>1405</dt>
 <dd>
 Neorxnawonges wlite           nyde sceoldes  <br>
 agiefan geomormod,           gæsta eþel,  <br>
 earg ond unrot,           eallum bidæled  <br>
 dugeþum ond dreamum,           ond þa bidrifen wurde  <br>
 on þas þeostran weoruld,           þær þu þolades siþþan  <br>
 </dd>
 <dt>1410</dt>
 <dd>
 mægenearfeþu           micle stunde,  <br>
 sar ond swar gewin           ond sweartne deað,  <br>
 ond æfter <b>hingonge</b>           hreosan sceoldes  <br>
 hean in helle,           helpendra leas.  <br>
 ða mec ongon hreowan           þæt min hondgeweorc  <br>
 </dd>
 <dt>1415</dt>
 <dd>
 on feonda geweald           feran sceolde,  <br>
 moncynnes tuddor           mancwealm seon,  <br>
 sceolde uncuðne           eard cunnian,  <br>
 sare siþas.           þa ic sylf gestag,  <br>
 maga in modor,           þeah wæs hyre mægdenhad  <br>
 </dd>
 <dt>1420</dt>
 <dd>
 æghwæs onwalg.           Wearð ic ana geboren  <br>
 folcum to frofre.           Mec mon folmum biwond,  <br>
 biþeahte mid þearfan wædum,           ond mec þa on þeostre alegde  <br>
 biwundenne mid wonnum claþum.           Hwæt, ic þæt for worulde geþolade!  <br>
 Lytel þuhte ic leoda bearnum,           læg ic on heardum stane,  <br>
 </dd>
 <dt>1425</dt>
 <dd>
 cildgeong on crybbe.           Mid þy ic þe wolde cwealm afyrran,  <br>
 hat helle bealu,           þæt þu moste halig scinan  <br>
 eadig on þam ecan life,           forðon ic þæt earfeþe wonn.  <br>
 Næs me for mode,           ac ic on magugeoguðe  <br>
 yrmþu geæfnde,           arleas licsar,  <br>
 </dd>
 <dt>1430</dt>
 <dd>
 þæt ic þurh þa           wære <b>þe</b> gelic,  <br>
 ond þu meahte           minum weorþan  <br>
 mægwlite gelic,           mane bidæled.  <br>
 Ond fore monna lufan           min þrowade  <br>
 heafod hearmslege;           hleor geþolade,  <br>
 </dd>
 <dt>1435</dt>
 <dd>
 oft ondlata,           arleasra spatl,  <br>
 of muðe onfeng,           manfremmendra.  <br>
 Swylce hi me geblendon           bittre tosomne  <br>
 unswetne drync           ecedes ond geallan.  <br>
 ðonne ic fore folce onfeng           feonda geniðlan,  <br>
 </dd>
 <dt>1440</dt>
 <dd>
 fylgdon me mid firenum,           fæhþe ne rohtun,  <br>
 ond mid sweopum slogun.           Ic þæt sar for ðe  <br>
 þurh eaðmedu           eall geþolade,  <br>
 hosp ond heardcwide.           þa hi hwæsne beag  <br>
 ymb min heafod           heardne gebygdon,  <br>
 </dd>
 <dt>1445</dt>
 <dd>
 þream biþrycton,           se wæs of þornum geworht.  <br>
 ða ic wæs ahongen           on heanne beam,  <br>
 rode gefæstnad,           ða hi ricene mid spere  <br>
 of minre sidan           swat ut <b>guton,</b>  <br>
 dreor to foldan,           þæt þu of deofles þurh þæt  <br>
 </dd>
 <dt>1450</dt>
 <dd>
 nydgewalde           genered wurde.  <br>
 ða ic, womma leas,           wite þolade,  <br>
 yfel earfeþu,           oþþæt ic anne forlet  <br>
 of minum lichoman           lifgendne gæst.  <br>
 Geseoð nu þa feorhdolg           þe ge gefremedun ær  <br>
 </dd>
 <dt>1455</dt>
 <dd>
 on minum folmum           ond on fotum swa some,  <br>
 þurh þa ic hongade           hearde gefæstnad;  <br>
 meaht her eac geseon           orgete nu gen  <br>
 on minre sidan           swatge wunde.  <br>
 Hu þær wæs unefen racu           unc gemæne!  <br>
 </dd>
 <dt>1460</dt>
 <dd>
 Ic onfeng þin sar           þæt þu moste gesælig  <br>
 mines eþelrices           eadig neotan,  <br>
 ond þe mine deaðe           deore gebohte  <br>
 þæt longe lif           þæt þu on leohte siþþan,  <br>
 wlitig, womma leas,           wunian mostes.  <br>
 </dd>
 <dt>1465</dt>
 <dd>
 Læg min flæschoma           in foldan bigrafen,  <br>
 niþre gehyded,           se ðe nængum scod,  <br>
 in byrgenne,           þæt þu meahte beorhte uppe  <br>
 on roderum wesan,           rice mid englum.  <br>
 For hwon forlete þu           lif þæt scyne  <br>
 </dd>
 <dt>1470</dt>
 <dd>
 þæt ic þe for lufan           mid mine lichoman  <br>
 heanum to helpe           hold gecypte?  <br>
 Wurde þu þæs gewitleas           þæt þu waldende  <br>
 þinre alysnesse           þonc ne wisses?  <br>
 Ne ascige ic nu           owiht bi þam bitran  <br>
 </dd>
 <dt>1475</dt>
 <dd>
 deaðe minum           þe ic adreag fore þe,  <br>
 ac forgield me þin lif,           þæs þe ic iu þe min  <br>
 þurh woruldwite           weorð gesealde;  <br>
 ðæs lifes ic manige           þe þu mid leahtrum hafast  <br>
 ofslegen synlice           sylfum to sconde.  <br>
 </dd>
 <dt>1480</dt>
 <dd>
 For hwan þu þæt selegescot           þæt ic me swæs on þe  <br>
 gehalgode,           hus to wynne,  <br>
 þurh firenlustas,           fule synne,  <br>
 unsyfre bismite           sylfes willum?  <br>
 Ge þu þone lichoman           þe ic alysde me  <br>
 </dd>
 <dt>1485</dt>
 <dd>
 feondum of fæðme,           ond þa him firene forbead,  <br>
 scyldwyrcende           scondum gewemdest.  <br>
 For hwon ahenge þu mec hefgor           on þinra honda rode  <br>
 þonne iu hongade?           Hwæt, me þeos heardra þynceð!  <br>
 Nu is swærra mid mec           þinra synna rod  <br>
 </dd>
 <dt>1490</dt>
 <dd>
 þe ic unwillum           on beom gefæstnad,  <br>
 þonne seo oþer wæs           þe ic ær gestag,  <br>
 willum minum,           þa mec þin wea swiþast  <br>
 æt heortan gehreaw,           þa ic þec from helle ateah,  <br>
 þær þu hit wolde sylfa           siþþan gehealdan.  <br>
 </dd>
 <dt>1495</dt>
 <dd>
 Ic wæs on worulde wædla           þæt ðu wurde welig in heofonum,  <br>
 earm ic wæs on eðle þinum           þæt þu <b>wurde</b> eadig on minum.  <br>
 þa ðu þæs ealles           ænigne þonc  <br>
 þinum nergende           nysses on mode.  <br>
 Bibead ic eow           þæt ge broþor mine  <br>
 </dd>
 <dt>1500</dt>
 <dd>
 in woruldrice           wel aretten  <br>
 of þam æhtum           þe ic eow on eorðan geaf,  <br>
 earmra hulpen.           Earge ge þæt læstun,  <br>
 þearfum forwyrndon           þæt hi under eowrum þæce mosten  <br>
 in gebugan,           ond him æghwæs oftugon,  <br>
 </dd>
 <dt>1505</dt>
 <dd>
 þurh heardne hyge,           hrægles nacedum,  <br>
 moses meteleasum.           þeah hy him þurh minne noman  <br>
 werge, wonhale,           wætan bædan,  <br>
 drynces gedreahte,           duguþa lease,  <br>
 þurste geþegede,           ge him þriste oftugon.  <br>
 </dd>
 <dt>1510</dt>
 <dd>
 Sarge ge ne sohton,           ne him swæslic word  <br>
 frofre gespræcon,           þæt hy þy freoran hyge  <br>
 mode gefengen.           Eall ge þæt me dydan,  <br>
 to hynþum heofoncyninge.           þæs ge sceolon hearde adreogan  <br>
 wite to widan ealdre,           wræc mid deoflum geþolian."  <br>
 </dd>
 <dt>1515</dt>
 <dd>
 ðonne þær ofer ealle           egeslicne cwide  <br>
 sylf sigora weard,           sares fulne,  <br>
 ofer þæt fæge folc           forð forlæteð,  <br>
 cwið to þara synfulra           sawla feþan:  <br>
 "Farað nu, awyrgde,           willum biscyrede  <br>
 </dd>
 <dt>1520</dt>
 <dd>
 engla dreames,           on ece fir  <br>
 þæt wæs Satane           ond his gesiþum mid,  <br>
 deofle gegearwad           ond þære deorcan scole,  <br>
 hat ond heorogrim.           On þæt ge hreosan sceolan!"  <br>
 Ne magon hi þonne gehynan           heofoncyninges bibod,  <br>
 </dd>
 <dt>1525</dt>
 <dd>
 rædum birofene.           Sceolon raþe feallan  <br>
 on grimne grund           þa ær wiþ gode wunnon.  <br>
 Bið þonne rices weard           reþe ond meahtig,  <br>
 yrre ond egesful.           Ondweard ne mæg  <br>
 on þissum foldwege           feond gebidan.  <br>
 </dd>
 <dt>1530</dt>
 <dd>
 Swapeð sigemece           mid þære <b>swiðran</b> hond  <br>
 þæt on þæt deope dæl           deofol gefeallað  <br>
 in sweartne leg,           synfulra here  <br>
 under foldan sceat,           fæge gæstas  <br>
 on wraþra wic,           womfulra scolu  <br>
 </dd>
 <dt>1535</dt>
 <dd>
 werge to forwyrde           on witehus,  <br>
 deaðsele deofles.           Nales dryhtnes gemynd  <br>
 siþþan gesecað,           synne ne aspringað,  <br>
 þær hi leahtrum fa,           lege gebundne,  <br>
 swylt þrowiað.           Bið him synwracu  <br>
 </dd>
 <dt>1540</dt>
 <dd>
 ondweard undyrne;           þæt is ece cwealm.  <br>
 Ne mæg þæt hate dæl           of heoloðcynne  <br>
 in sinnehte           synne forbærnan  <br>
 to widan feore,           wom of þære sawle,  <br>
 ac þær se deopa seað           dreorge fedeð,  <br>
 </dd>
 <dt>1545</dt>
 <dd>
 grundleas giemeð           gæsta on þeostre,  <br>
 æleð hy mid þy ealdan lige,           ond mid þy egsan forste,  <br>
 wraþum wyrmum           ond mid wita fela,  <br>
 frecnum feorhgomum,           folcum scendeð.  <br>
 þæt we magon eahtan           ond on an cweþan,  <br>
 </dd>
 <dt>1550</dt>
 <dd>
 soðe secgan,           þæt se sawle weard,  <br>
 lifes wisdom,           forloren hæbbe,  <br>
 se þe nu ne giemeð           hwæþer his gæst sie  <br>
 earm þe eadig,           þær he ece sceal  <br>
 æfter hingonge           hamfæst wesan.  <br>
 </dd>
 <dt>1555</dt>
 <dd>
 Ne bisorgað he           synne to fremman,  <br>
 wonhydig mon,           ne he wihte hafað  <br>
 hreowe on mode           þæt him halig gæst  <br>
 losige þurh leahtras           on þas lænan tid.  <br>
 ðonne mansceaða           fore meotude forht,  <br>
 </dd>
 <dt>1560</dt>
 <dd>
 deorc on þam dome standeð,           ond deaðe fah,  <br>
 wommum awyrged,           bið se wærloga  <br>
 fyres afylled.           Feores unwyrðe,  <br>
 egsan geþread,           ondweard gode  <br>
 won ond wliteleas           hafað werges bleo,  <br>
 </dd>
 <dt>1565</dt>
 <dd>
 facentacen feores.           ðonne firena bearn  <br>
 tearum geotað,           þonne þæs tid ne biþ,  <br>
 synne cwiþað;           ac hy to sið doð  <br>
 gæstum helpe,           ðonne þæs giman nele  <br>
 weoruda waldend,           hu þa womsceaþan  <br>
 </dd>
 <dt>1570</dt>
 <dd>
 hyra ealdgestreon           on þa openan tid  <br>
 sare greten.           Ne biþ þæt sorga tid  <br>
 leodum alyfed,           þæt þær læcedom  <br>
 findan mote,           se þe nu his feore nyle  <br>
 hælo strynan           þenden her leofað.  <br>
 </dd>
 <dt>1575</dt>
 <dd>
 Ne bið þær ængum godum           gnorn ætywed,  <br>
 ne nængum yflum wel,           ac þær æghwæþer  <br>
 anfealde gewyrht           ondweard wigeð.  <br>
 Forðon sceal <b>onettan,</b>           se þe agan wile  <br>
 lif æt meotude,           þenden him leoht ond gæst  <br>
 </dd>
 <dt>1580</dt>
 <dd>
 somodfæst seon.           He his sawle wlite  <br>
 georne bigonge           on godes willan,  <br>
 ond <b>wær</b> weorðe           worda ond dæda,  <br>
 þeawa ond geþonca,           þenden him þeos woruld,  <br>
 sceadum scriþende,           scinan mote,  <br>
 </dd>
 <dt>1585</dt>
 <dd>
 þæt he ne forleose           on þas lænan tid  <br>
 his dreames blæd           ond his dagena rim,  <br>
 ond his weorces wlite           ond wuldres lean,  <br>
 þætte heofones cyning           on þa halgan tid  <br>
 soðfæst syleð           to sigorleanum  <br>
 </dd>
 <dt>1590</dt>
 <dd>
 þam þe him on gæstum           georne hyrað.  <br>
 þonne heofon ond hel           hæleþa bearnum,  <br>
 fira feorum,           fylde weorþeð.  <br>
 Grundas swelgað           godes ondsacan,  <br>
 lacende leg           laðwende men,  <br>
 </dd>
 <dt>1595</dt>
 <dd>
 þreað þeodsceaþan,           ond no þonan <b>læteð</b>  <br>
 on gefean faran           to feorhnere,  <br>
 ac se bryne bindeð           <b>bidfæstne</b> here,  <br>
 feoð firena bearn.           Frecne me þinceð  <br>
 þæt þas gæstberend           giman nellað,  <br>
 </dd>
 <dt>1600</dt>
 <dd>
 men on mode,           þonne man <b>fremmað,</b>  <br>
 hwæt him se waldend           to wrace gesette,  <br>
 laþum leodum.           þonne lif ond deað  <br>
 sawlum swelgað.           Bið susla hus  <br>
 open ond oðeawed,           aðlogum ongean,  <br>
 </dd>
 <dt>1605</dt>
 <dd>
 ðæt sceolon fyllan           firengeorne men  <br>
 sweartum sawlum.           þonne synna <b>to</b> <b>wrace</b>  <br>
 scyldigra scolu           ascyred weorþeð  <br>
 heane from halgum           on hearmcwale.  <br>
 ðær sceolan þeofas           ond þeodsceaþan,  <br>
 </dd>
 <dt>1610</dt>
 <dd>
 lease ond forlegene,           lifes ne wenan,  <br>
 ond mansworan           <b>morþorlean</b> seon,  <br>
 heard ond heorogrim.           þonne hel nimeð  <br>
 wærleasra weorud,           ond hi waldend giefeð  <br>
 feondum in forwyrd;           fa þrowiað  <br>
 </dd>
 <dt>1615</dt>
 <dd>
 ealdorbealu egeslic.           Earm bið se þe wile  <br>
 firenum gewyrcan,           þæt he fah scyle  <br>
 from his scyppende           ascyred weorðan  <br>
 æt domdæge           to deaðe niþer,  <br>
 under helle cinn           in þæt hate fyr,  <br>
 </dd>
 <dt>1620</dt>
 <dd>
 under liges locan,           þær hy leomu ræcað  <br>
 to bindenne           ond to bærnenne  <br>
 ond to swingenne           synna to wite.  <br>
 ðonne halig gæst           helle biluceð,  <br>
 morþerhusa mæst,           þurh meaht godes,  <br>
 </dd>
 <dt>1625</dt>
 <dd>
 fyres fulle,           ond feonda here,  <br>
 cyninges worde.           Se biþ cwealma mæst  <br>
 deofla ond monna!           þæt is dreamleas hus,  <br>
 ðær ænig ne mæg           <b>ower</b> losian  <br>
 caldan clommum.           Hy bræcon cyninges word,  <br>
 </dd>
 <dt>1630</dt>
 <dd>
 beorht boca bibod;           forþon hy abidan sceolon  <br>
 in sinnehte,           sar endeleas,  <br>
 firendædum fa,           forð þrowian,  <br>
 ða þe her <b>forhogdun</b>           heofonrices þrym.  <br>
 þonne þa gecorenan           fore Crist berað  <br>
 </dd>
 <dt>1635</dt>
 <dd>
 beorhte frætwe.           Hyra blæd leofað  <br>
 æt domdæge,           agan dream mid gode  <br>
 liþes lifes,           þæs þe alyfed biþ  <br>
 haligra gehwam           on heofonrice.  <br>
 ðæt is se eþel           þe no geendad weorþeð,  <br>
 </dd>
 <dt>1640</dt>
 <dd>
 ac þær symle forð           synna lease  <br>
 dream weardiað,           dryhten lofiað,  <br>
 leofne lifes weard,           leohte biwundne,  <br>
 sibbum bisweðede,           sorgum biwerede,  <br>
 dreamum gedyrde,           dryhtne gelyfde.  <br>
 </dd>
 <dt>1645</dt>
 <dd>
 Awo to ealdre           engla gemanan  <br>
 brucað mid blisse,           beorhte mid lisse,  <br>
 freogað folces weard.           Fæder ealra geweald  <br>
 hafað ond healdeð           haligra weorud.  <br>
 ðær is engla song,           eadigra blis,  <br>
 </dd>
 <dt>1650</dt>
 <dd>
 <b>þær</b> is seo dyre           dryhtnes onsien  <br>
 eallum þam gesælgum           sunnan leohtra.  <br>
 ðær is leofra lufu,           lif butan endedeaðe,  <br>
 glæd gumena weorud,           gioguð butan ylde,  <br>
 heofonduguða þrym,           hælu butan sare,  <br>
 </dd>
 <dt>1655</dt>
 <dd>
 ryhtfremmendum           ræst butan gewinne,  <br>
 domeadigra           dæg butan þeostrum,  <br>
 beorht blædes full,           blis butan sorgum,  <br>
 frið freondum bitweon           forð butan æfestum,  <br>
 gesælgum on swegle,           sib butan niþe  <br>
 </dd>
 <dt>1660</dt>
 <dd>
 halgum on gemonge.           Nis þær hungor ne þurst,  <br>
 slæp ne swar leger,           ne sunnan bryne,  <br>
 ne cyle ne cearo,           ac þær cyninges giefe  <br>
 awo brucað           eadigra gedryht,  <br>
 weoruda wlitescynast,           wuldres mid dryhten.  <br>
 </dd>
 </dl>
 </body>