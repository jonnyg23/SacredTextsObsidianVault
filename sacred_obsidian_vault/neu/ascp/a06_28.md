<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_27.htm">Previous</a> 
 <a href="a06_29.htm">Next</a> 
 </center>
 <hr>
 <h1>The Meters of Boethius: Meter 28</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Hwa is on eorðan      nu unlærdra <br>
 þe ne wundrige      wolcna færeldes, <br>
 rodres swifto,      ryne tunglo, <br>
 hu hy ælce dæge      utan ymbhwerfeð <br>
 </dd>
 <dt>5</dt>
 <dd>
 eallne middangeard?      Hwa is moncynnes <br>
 þæt ne wundrie      ymb þas wlitegan tungl, <br>
 hu hy sume habbað      swiðe micle <br>
 scyrtran ymbehwerft,      sume scriðað leng <br>
 utan ymb eall ðis?      An þara tungla <br>
 </dd>
 <dt>10</dt>
 <dd>
 woruldmen hatað      wænes þisla; <br>
 þa habbað scyrtran      scriðe and færelt, <br>
 ymbhwerft læssan,      ðonne oðru tungl, <br>
 forðæm hi þære eaxe      utan ymbhweorfeð, <br>
 þone norðende      nean ymbcerreð. <br>
 </dd>
 <dt>15</dt>
 <dd>
 On ðære ilcan      eaxe hwerfeð <br>
 eall ruma rodor,      recene scriðeð, <br>
 suðheald swifeð,      swift, untiorig. <br>
 Hwa is on weorulde      þæt ne wafige, <br>
 buton þa ane      þe hit ær wisson, <br>
 </dd>
 <dt>20</dt>
 <dd>
 þætte mænig tungul      maran ymbhwyrft <br>
 hafað on heofonum,      sume hwile eft <br>
 læsse geliðað,      þa þe lacað ymb <br>
 eaxe ende      oððe micle <br>
 mare geferað      þa hire <strong>middre</strong> ymbe <br>
 </dd>
 <dt>25</dt>
 <dd>
 þearle þrægeð?      þara is gehaten <br>
 Saturnus sum,      se hæfð ymb þritig <br>
 wintergerimes      weoruld ymbcirred. <br>
 Boetes eac      beorhte scineð, <br>
 oðer steorra,      cymeð efne swa same <br>
 </dd>
 <dt>30</dt>
 <dd>
 on þone ilcan stede      eft ymb þritig <br>
 geargerimes,      ðær he gio ða wæs. <br>
 Hwa is weoruldmonna      þæt ne wafige, <br>
 hu sume steorran      oð ða sæ farað <br>
 under merestreamas,      þæs ðe monnum ðincð? <br>
 </dd>
 <dt>35</dt>
 <dd>
 Swa eac sume wenað      þæt sio sunne do, <br>
 ac se wena nis      wuhte þe soðra. <br>
 Ne bið hio on æfen      ne on ærmorgen <br>
 merestreame þe near      ðe on midne dæg, <br>
 and þeah monnum þyncð      þæt hio on mere gange <br>
 </dd>
 <dt>40</dt>
 <dd>
 under sæswife,      þonne hio on setl glideð. <br>
 Hwa is on weorulde      þæt ne wundrige <br>
 fulles monan,      þonne he færinga <br>
 wyrð under wolcnum      wlites bereafad, <br>
 beþeaht mid þiostrum?      Hwa þegna ne mæge <br>
 </dd>
 <dt>45</dt>
 <dd>
 eac wafian      ælces stiorran, <br>
 hwy hi ne scinen      scirum wederum <br>
 beforan ðære sunnan,      swa hi symle doð <br>
 middelnihtum      wið þone monan foran, <br>
 hadrum heofone?      Hwæt, nu hæleða fela <br>
 </dd>
 <dt>50</dt>
 <dd>
 swelces and swelces      swiðe wundrað, <br>
 and ne wundriað      þætte wuhta gehwilc, <br>
 men and netenu,      micelne habbað <br>
 and unnetne      andan betweoh him, <br>
 swiðe singalne.      Is þæt sellic þincg, <br>
 </dd>
 <dt>55</dt>
 <dd>
 þæt hi ne wundriað      hu hit on wolcnum oft <br>
 þearle þunrað,      þragmælum eft <br>
 anforlæteð,      and eac swa same <br>
 yð wið lande      ealneg winneð, <br>
 <strong>wind</strong> wið wæge.      Hwa wundrað þæs <br>
 </dd>
 <dt>60</dt>
 <dd>
 oððe oþres eft,      hwi þæt is mæge <br>
 weorðan of wætere;      <strong>wlitetorht</strong> scineð <br>
 sunna swegle hat;      sona gecerreð <br>
 ismere ænlic      on his agen gecynd, <br>
 weorðeð to wætre.      Ne þincð þæt wundor micel <br>
 </dd>
 <dt>65</dt>
 <dd>
 monna ænegum      þæt he mægge gesion <br>
 dogora gehwilce,      ac ðæt dysie folc <br>
 þæs hit seldnor gesihð      swiðor wundrað, <br>
 þeah hit wisra gehwæm      wundor ðince <br>
 on his modsefan      micle læsse. <br>
 </dd>
 <dt>70</dt>
 <dd>
 <strong>Unstaðolfæste</strong>      ealneg wenað <br>
 þæt þæt ealdgesceaft      æfre ne wære <br>
 þæt hi seldon gesioð,      ac swiðor giet <br>
 weoruldmen wenað      þæt hit weas come, <br>
 niwan gesælde,      gif hiora nængum hwylc <br>
 </dd>
 <dt>75</dt>
 <dd>
 ær ne oðeowde;      is þæt earmlic þinc. <br>
 Ac gif hiora ænig      æfre weorðeð <br>
 to ðon firwetgeorn      þæt he fela onginð <br>
 leornian lista,      and him lifes weard <br>
 of mode abrit      þæt micle dysig <br>
 </dd>
 <dt>80</dt>
 <dd>
 ðæt hit oferwrigen mid      wunode lange, <br>
 þonne ic wæt geare      þæt hi ne wundriað <br>
 mæniges þinges      þe monnum nu <br>
 <strong>wæfðo</strong> and wunder      welhwær þynceð. <br>
 </dd>
 </dl>
 </body>