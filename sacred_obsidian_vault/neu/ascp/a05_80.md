<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_79.htm">Previous</a> 
 <a href="a05_81.htm">Next</a> 
 </center>
 <hr>
 <h1>The Paris Psalter: Psalm 80</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 gif þu, Israhel, a wylt      elne gehyran. <br>
 Gif þu, Israhel,      me anum gehyrst, <br>
 ne byð god on þe      niwe gemeted, <br>
 ne þu fremedne god      sylfa gebiddest. <br>
 </dd>
 <dt>5</dt>
 <dd>
 Ic eom þin god,      ðe geara þe <br>
 of ægypta      eorþan alædde. <br>
 Ontyn þinne muð      and ic hine teala fylle; <br>
 nele min folc mine stefne      æfre gehyran, <br>
 ne me Israhel behealdan      holde mode. <br>
 </dd>
 <dt>10</dt>
 <dd>
 Ac hi lifian het      lustum heortena <br>
 swa him leofust wæs,      leode þeodum, <br>
 æfter hiora willum      wynnum miclum. <br>
 þær min agen folc,      Israhela cynn, <br>
 me mid gehygde      hyran cuðan, <br>
 </dd>
 <dt>15</dt>
 <dd>
 oþþe on wegas mine      woldan gangan, <br>
 þonne ic hiora fynd      fylde and hynde, <br>
 and þæt mycle mægen      minra handa <br>
 heora ehtendas      ealle fornam. <br>
 Him fynd godes      fæcne leogað; <br>
 </dd>
 <dt>20</dt>
 <dd>
 byð hiora yfele tid      awa to feore. <br>
 He hi fedde      mid fætre lynde, <br>
 hwæte and hunige,      þæt him halig god <br>
 sealde of stane,      oþþæt hi sæde wæron. <br>
 </dd>
 </dl>
 </body>