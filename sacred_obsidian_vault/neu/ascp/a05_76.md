<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_75.htm">Previous</a> 
 <a href="a05_77.htm">Next</a> 
 </center>
 <hr>
 <h1>The Paris Psalter: Psalm 76</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ic mid stefne ongann      styrman to drihtne, <br>
 and he me gehyrde      and beheold sona. <br>
 Ic on earfoðdæge      ecne drihten <br>
 sohte mid handum      swyþe geneahhe, <br>
 </dd>
 <dt>5</dt>
 <dd>
 and ic on niht for him      neode eode; <br>
 næs ic on þam siðe      beswicen awiht. <br>
 And ic swiðe wiðsoc      sawle minre <br>
 fælre frofre;      þa ic fæste god <br>
 <strong>gemyndgade,</strong>      þær ic hæfde mæstne hiht. <br>
 </dd>
 <dt>10</dt>
 <dd>
 Swyðe ic begangen wæs      and min sylfes gast <br>
 wæs hwonlice      ormod worden, <br>
 wæron eagan mine      eac mid wæcceum <br>
 werded swyþe;      ne spræc ic worda feala. <br>
 þa ic ealde dagas      eft geþohte, <br>
 </dd>
 <dt>15</dt>
 <dd>
 hæfde me ece gear      ealle on mode. <br>
 Ic þa mid heortan ongann      hycggean nihtes; <br>
 wæs min gast on me      georne gebysgad. <br>
 þa ic sylfa cwæð:      "Ic to soðe wat, <br>
 nele þis ece god      æfre toweorpan <br>
 </dd>
 <dt>20</dt>
 <dd>
 ne us witnian      for his weldædum, <br>
 oððe wiþ ende      æfre to worulde <br>
 his milde mod      mannum afyrran <br>
 on woruldlife      wera cneorissum. <br>
 Ne byð æfre god      ungemyndig, <br>
 </dd>
 <dt>25</dt>
 <dd>
 þæt he miltsige      manna cynne, <br>
 oþþe on yrre      æfre wille <br>
 his milde mod      mannum dyrnan." <br>
 And ic selfa cwæð:      "Nu ic sona ongann <br>
 <strong>þas</strong> geunwendnes      wenan ærest <br>
 </dd>
 <dt>30</dt>
 <dd>
 þara hean handa      haligan drihtnes, <br>
 weorca wræclicra      worda gemyndig, <br>
 þæt he æt fruman wundor      fæger geworhte." <br>
 þa ic metegian ongan      mænigra weorca, <br>
 hu ic me on eallum þam      eaðust geheolde; <br>
 </dd>
 <dt>35</dt>
 <dd>
 on eallum þinum weorcum      ic wæs smeagende, <br>
 swylce ic on þinum gehylde      sylf begangen. <br>
 Ys weruda god      on wege halgum; <br>
 hwylc is mihtig god      butan ure se mæra god? <br>
 þu eart ana god,      þe æghwylc miht <br>
 </dd>
 <dt>40</dt>
 <dd>
 wundor gewyrcean      on woruldlife. <br>
 Eft þu þine mihte      mænige cyðdest <br>
 folcum on foldan;      þu <strong>wiðferedes</strong> eac <br>
 Israhela bearn      of ægyptum. <br>
 Hwæt, þe, wuldres god,      wæter sceawedon <br>
 </dd>
 <dt>45</dt>
 <dd>
 and þe gesawon      sealte yþa; <br>
 forhte wurdan      flodas gedrefde, <br>
 wæs sweg micel      sealtera wætera. <br>
 Sealdon weorðlice      <strong>wolcnas</strong> stefne <br>
 þurh þine stræle      strange foran; <br>
 </dd>
 <dt>50</dt>
 <dd>
 wæs þunurradstefn      strang on hweole. <br>
 <strong>þonne</strong> ligette      lixan cwoman, <br>
 eall ymbhwyrft      eorðan onhrerdan. <br>
 Wærun wegas þine      on widne sæ <br>
 and þine stige      ofer strang wæter; <br>
 </dd>
 <dt>55</dt>
 <dd>
 ne bið þær eþe þin spor      on to findanne. <br>
 Folc þin ðu feredest      swa fæle sceap <br>
 þurh Moyses      mihtige handa <br>
 and Aarones      ealle gesunde. <br>
 </dd>
 </dl>
 </body>