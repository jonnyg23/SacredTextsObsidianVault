<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_06.htm">Previous</a> 
 <a href="a06_08.htm">Next</a> 
 </center>
 <hr>
 <h1>The Meters of Boethius: Meter 7</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 ða ongon se wisdom      his gewunan fylgan, <br>
 gliowordum gol,      gyd <strong>æfter</strong> spelle, <br>
 song soðcwida      sumne þa geta, <br>
 cwæð þæt he ne herde      þæt on heane munt <br>
 </dd>
 <dt>5</dt>
 <dd>
 monna ænig      meahte asettan <br>
 healle hroffæste.      Ne þearf eac hæleða nan <br>
 wenan þæs weorces,      þæt he wisdom mæge <br>
 wið ofermetta      æfre gemengan. <br>
 Herdes þu æfre      þætte ænig mon <br>
 </dd>
 <dt>10</dt>
 <dd>
 on sondbeorgas      settan meahte <br>
 fæste healle?      Ne mæg eac fira nan <br>
 wisdom timbran      þær ðær woruldgitsung <br>
 beorg oferbrædeð.      Baru sond willað <br>
 ren forswelgan;      swa deð ricra nu <br>
 </dd>
 <dt>15</dt>
 <dd>
 grundleas gitsung      gilpes and æhta, <br>
 gedrinceð to dryggum      dreosendne welan, <br>
 and þeah þæs þearfan ne bið      þurst aceled. <br>
 Ne mæg hæleþa gehwæm      hus on munte <br>
 lange gelæstan,      forðæm him lungre on <br>
 </dd>
 <dt>20</dt>
 <dd>
 swift wind swapeð.      Ne bið sond þon ma <br>
 wið micelne ren      manna ængum <br>
 huses hirde,      ac hit hreosan wile, <br>
 sigan sond æfter rene.      Swa bioð anra gehwæs <br>
 monna modsefan      miclum awegede, <br>
 </dd>
 <dt>25</dt>
 <dd>
 of hiora stede styrede,      þonne <strong>hi</strong> strong dreceð <br>
 wind under wolcnum      woruldearfoða, <br>
 oþþe <strong>hi</strong> eft se reða      ren onhrereð <br>
 sumes ymbhogan,      ungemet gemen. <br>
 Ac se ðe þa ecan      agan wille <br>
 </dd>
 <dt>30</dt>
 <dd>
 soðan gesælða,      he sceal swiðe flion <br>
 ðisse worulde wlite,      wyrce him siððan <br>
 his modes hus,      þær he mæge findan <br>
 eaðmetta stan      unigmet fæstne, <br>
 grundweal gearone;      se toglidan ne þearf, <br>
 </dd>
 <dt>35</dt>
 <dd>
 þeah hit wecge wind      woruldearfoða <br>
 oððe ymbhogena      ormete ren, <br>
 forþæm on þære dene      drihten selfa <br>
 þara eadmetta      eardfæst wunigað, <br>
 þær se wisdom a      wunað on gemyndum. <br>
 </dd>
 <dt>40</dt>
 <dd>
 Forðon orsorg lif      ealnig lædað <br>
 woruldmen wise      buton wendinge. <br>
 þonne he eall forsihð      eorðlicu good, <br>
 and eac þara yfela      orsorh wunað, <br>
 hopað to þæm ecum      þe þær æfter cumað, <br>
 </dd>
 <dt>45</dt>
 <dd>
 hine þonne æghwonan      ælmihtig good <br>
 singallice      simle gehealdeð <br>
 anwunigendne      his agenum <br>
 modes gesælðum      þurh metodes gife, <br>
 þeah hine se wind      woruldearfoða <br>
 </dd>
 <dt>50</dt>
 <dd>
 swiðe swence,      and hine singale <br>
 gemen gæle,      þonne him grimme on <br>
 woruldsælða wind      wraðe blaweð, <br>
 þeah þe hine ealneg      se ymbhoga <br>
 ðyssa woruldsælða      wraðe drecce. <br>
 </dd>
 </dl>
 </body>