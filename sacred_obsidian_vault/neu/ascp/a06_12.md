<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_11.htm">Previous</a> 
 <a href="a06_13.htm">Next</a> 
 </center>
 <hr>
 <h1>The Meters of Boethius: Meter 12</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Se þe wille wyrcan      wæstmbære lond, <br>
 atio of ðæm æcere      ærest sona <br>
 fearn and þornas      and fyrsas swa same, <br>
 wiod þa þe willað      welhwær derian <br>
 </dd>
 <dt>5</dt>
 <dd>
 clænum hwæte,      þy læs he ciða leas <br>
 licge on ðæm lande.      Is leoda gehwæm <br>
 ðios oðru bysen      efnbehefu, <br>
 þæt is, þætte ðynceð      þegna gehwelcum <br>
 huniges bibread      healfe þy swetre, <br>
 </dd>
 <dt>10</dt>
 <dd>
 gif he hwene ær      huniges teare <br>
 bitres onbyrgeð.      Bið eac swa same <br>
 monna æghwilc      micle þy fægenra <br>
 liðes weðres,      gif hine lytle ær <br>
 stormas gestondað      and se stearca wind <br>
 </dd>
 <dt>15</dt>
 <dd>
 norðan and eastan.      Nænegum þuhte <br>
 dæg on þonce,      gif sio dimme niht <br>
 ær ofer eldum      egesan ne brohte. <br>
 Swa þincð anra gehwæm      eorðbuendra <br>
 sio soðe gesælð      symle ðe betere <br>
 </dd>
 <dt>20</dt>
 <dd>
 and þy wynsumre,      þe he wita ma, <br>
 heardra henða,      her adreogeð. <br>
 þu meaht eac mycle þy eð      on modsefan <br>
 soða gesælða      sweotolor gecnawan, <br>
 and to heora cyððe      becuman siððan, <br>
 </dd>
 <dt>25</dt>
 <dd>
 gif þu up atyhsð      ærest sona <br>
 and ðu awyrtwalast      of gewitlocan <br>
 leasa gesælða,      swa swa londes ceorl <br>
 of his æcere lycð      yfel weod monig. <br>
 Siððan ic ðe secge      þæt þu sweotole meaht <br>
 </dd>
 <dt>30</dt>
 <dd>
 soða gesælða      sona oncnawan, <br>
 and þu æfre ne recst      æniges ðinges <br>
 ofer þa ane,      gif þu hi ealles ongitst. <br>
 </dd>
 </dl>
 </body>