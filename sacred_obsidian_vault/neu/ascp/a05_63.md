<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_62.htm">Previous</a> 
 <a href="a05_64.htm">Next</a> 
 </center>
 <hr>
 <h1>The Paris Psalter: Psalm 63</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Gehyr min gebed,      halig drihten, <br>
 nu me <strong>costunge</strong>      cnyssað geneahhe, <br>
 and wið egesan      yfeles feondes <br>
 mine sawle gescyld      symle æt þearfe. <br>
 </dd>
 <dt>5</dt>
 <dd>
 þu me oft aweredest      wyrigra gemotes <br>
 and fram þære menegeo      þe man woldon <br>
 and unrihte      æghwær fremman. <br>
 þa heora tungan teoð      teonan gehwylce <br>
 sweorde efenscearpe      and heora swiðne bogan, <br>
 </dd>
 <dt>10</dt>
 <dd>
 and unscyldige mid þy      scotian þenceað. <br>
 Hi hine samnuncga      scearpum strelum <br>
 on scotiað,      egsan ne habbað, <br>
 ac hi mid wraðum      wordum trymmað <br>
 and sare sprecað:      Hwa gesyhð usic? <br>
 </dd>
 <dt>15</dt>
 <dd>
 Swa hi smeagað oft      swiðost unriht <br>
 and on þam ilcan      <strong>eft</strong> forweorðað, <br>
 þær hi mamriað      man and unriht. <br>
 Gangeð man manig      modig on heortan, <br>
 oðþæt hine ahefeð      hælend drihten. <br>
 </dd>
 <dt>20</dt>
 <dd>
 Syndon hyra wita      scytelum cilda <br>
 æghwæs onlicost;      ne him awiht þon ma <br>
 heora tungan nu      teonan on sittað. <br>
 Ealle synd gedrefede      þe hi on sioð; <br>
 sceal him manna gehwylc      man ondrædan <br>
 </dd>
 <dt>25</dt>
 <dd>
 and weorc godes      wide mærsian <br>
 and his weorc ongitan      mid wisdome. <br>
 Se soðfæsta      symble on drihten <br>
 blissað baldlice,      bote geweneð, <br>
 and hine heriað eac      heortan clæne. <br>
 </dd>
 </dl>
 </body>