<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_09.htm">Previous</a> 
 <a href="a03_11.htm">Next</a> 
 </center>
 <hr>
 <h1>Vainglory</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Hwæt, me frod wita      on fyrndagum <br>
 sægde, snottor ar,      sundorwundra fela. <br>
 Wordhord <strong>onwreah</strong>      witgan larum <br>
 beorn boca gleaw,      bodan ærcwide, <br>
 </dd>
 <dt>5</dt>
 <dd>
 þæt ic soðlice      siþþan meahte <br>
 ongitan bi þam gealdre      godes agen bearn, <br>
 wilgest on wicum,      ond þone wacran swa some, <br>
 scyldum bescyredne,      on gescead <strong>witan.</strong> <br>
 þæt mæg æghwylc mon      eaþe geþencan, <br>
 </dd>
 <dt>10</dt>
 <dd>
 se þe hine <strong>ne</strong> læteð      on þas lænan tid <br>
 amyrran his gemyndum      modes gælsan <br>
 ond on his dægrime      <strong>druncen</strong> to rice, <br>
 þonne monige beoð      <strong>mæþelhegendra,</strong> <br>
 wlonce wigsmiþas      winburgum in, <br>
 </dd>
 <dt>15</dt>
 <dd>
 sittaþ æt symble,      soðgied wrecað, <br>
 wordum wrixlað,      witan fundiaþ <br>
 hwylc æscstede      inne in ræcede <br>
 mid werum wunige,      þonne win hweteð <br>
 beornes breostsefan.      Breahtem stigeð, <br>
 </dd>
 <dt>20</dt>
 <dd>
 cirm on corþre,      cwide scralletaþ <br>
 missenlice.      Swa beoþ modsefan <br>
 dalum gedæled,      sindon dryhtguman <br>
 ungelice.      Sum on oferhygdo <br>
 þrymme <strong>þringeð,</strong>      þrinteð him in innan <br>
 </dd>
 <dt>25</dt>
 <dd>
 ungemedemad mod;      sindan to monige þæt! <br>
 Bið þæt æfþonca      eal gefylled <br>
 feondes fligepilum,      facensearwum; <br>
 breodað he ond bælceð,      boð his sylfes <br>
 swiþor micle      þonne se sella mon, <br>
 </dd>
 <dt>30</dt>
 <dd>
 þenceð þæt his wise      welhwam þince <br>
 eal unforcuþ.      Biþ þæs oþer swice, <br>
 þonne he þæs facnes      fintan sceawað. <br>
 Wrenceþ he ond blenceþ,      worn geþenceþ <br>
 hinderhoca,      hygegar leteð, <br>
 </dd>
 <dt>35</dt>
 <dd>
 scurum sceoteþ.      He þa scylde ne wat <br>
 fæhþe gefremede,      <strong>feoþ</strong> his betran <br>
 eorl fore æfstum,      læteð inwitflan <br>
 brecan þone burgweal,      þe him bebead meotud <br>
 þæt he þæt wigsteal      wergan <strong>sceolde,</strong> <br>
 </dd>
 <dt>40</dt>
 <dd>
 siteþ symbelwlonc,      searwum læteð <br>
 wine gewæged      word ut faran, <br>
 þræfte þringan      þrymme gebyrmed, <br>
 æfæstum onæled,      oferhygda ful, <br>
 niþum nearowrencum.      Nu þu cunnan meaht, <br>
 </dd>
 <dt>45</dt>
 <dd>
 gif þu þyslicne      þegn gemittest <br>
 wunian in wicum,      wite þe be þissum <br>
 feawum forðspellum      þæt þæt biþ feondes bearn <br>
 flæsce bifongen,      hafað fræte lif, <br>
 grundfusne gæst      gode orfeormne, <br>
 </dd>
 <dt>50</dt>
 <dd>
 wuldorcyninge.      þæt se witga song, <br>
 gearowyrdig guma,      ond þæt gyd awræc: <br>
 "Se þe hine sylfne      in þa sliþnan tid <br>
 þurh oferhygda      up ahlæneð, <br>
 ahefeð heahmodne,      se sceal hean wesan <br>
 </dd>
 <dt>55</dt>
 <dd>
 æfter neosiþum      niþer gebiged, <br>
 wunian witum fæst,      wyrmum beþrungen. <br>
 þæt wæs geara iu      in godes rice <br>
 þætte mid englum      oferhygd astag, <br>
 widmære gewin.      Wroht ahofan, <br>
 </dd>
 <dt>60</dt>
 <dd>
 heardne heresiþ,      heofon <strong>widledan,</strong> <br>
 forsawan hyra sellan,      þa hi to swice þohton <br>
 ond þrymcyning      þeodenstoles <br>
 ricne beryfan,      swa hit ryht ne wæs, <br>
 ond þonne gesettan      on hyra sylfra dom <br>
 </dd>
 <dt>65</dt>
 <dd>
 wuldres wynlond.      þæt him wige forstod <br>
 fæder frumsceafta;      wearð him seo feohte to grim. <br>
 ðonne bið þam oþrum      ungelice <br>
 se þe her on eorþan      eaðmod leofað, <br>
 ond wiþ gesibbra gehwone      simle healdeð <br>
 </dd>
 <dt>70</dt>
 <dd>
 freode on folce      ond his <strong>feond</strong> lufað, <br>
 þeah þe he him abylgnesse      oft gefremede <br>
 willum in þisse worulde.      Se mot wuldres dream <br>
 in haligra hyht      heonan astigan <br>
 on engla eard.      Ne biþ þam oþrum swa, <br>
 </dd>
 <dt>75</dt>
 <dd>
 se þe on ofermedum      eargum dædum <br>
 leofaþ in leahtrum,      ne beoð þa lean gelic <br>
 mid wuldorcyning."      Wite þe be þissum, <br>
 gif þu eaðmodne      eorl gemete, <br>
 þegn on þeode,      þam bið simle <br>
 </dd>
 <dt>80</dt>
 <dd>
 gæst gegæderad      godes agen bearn <br>
 wilsum in worlde,      gif me se witega ne leag. <br>
 Forþon we sculon a hycgende      hælo rædes <br>
 gemunan in mode      mæla gehwylcum <br>
 þone selestan      sigora waldend. <br>
 </dd>
 <dt>85</dt>
 <dd>
 Amen. <br>
 </dd>
 </dl>
 </body>