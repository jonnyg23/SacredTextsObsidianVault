<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_2238.htm">Previous</a> 
 <a href="a03_2240.htm">Next</a> 
 </center>
 <hr>
 <h1>Riddle 39</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Gewritu secgað      þæt seo wiht sy <br>
 mid moncynne      miclum tidum <br>
 sweotol ond gesyne.      Sundorcræft hafað <br>
 <strong>maran</strong> micle,      þonne hit men witen. <br>
 </dd>
 <dt>5</dt>
 <dd>
 Heo wile gesecan      sundor æghwylcne <br>
 feorhberendra,      gewiteð eft feran on weg. <br>
 Ne bið hio næfre      niht þær oþre, <br>
 ac hio sceal wideferh      wreccan laste <br>
 hamleas hweorfan;      no þy heanre biþ. <br>
 </dd>
 <dt>10</dt>
 <dd>
 Ne hafað hio fot ne <strong>folme,</strong>      ne æfre foldan hran, <br>
 ne <strong>eagena</strong>      ægþer twega, <br>
 ne muð hafaþ,      ne wiþ monnum spræc, <br>
 ne gewit hafað,      ac gewritu secgað <br>
 þæt seo sy earmost      ealra wihta, <br>
 </dd>
 <dt>15</dt>
 <dd>
 þara þe æfter gecyndum      cenned wære. <br>
 Ne hafað hio sawle ne feorh,      ac hio siþas sceal <br>
 geond þas wundorworuld      wide dreogan. <br>
 Ne hafaþ hio blod ne ban,      hwæþre bearnum wearð <br>
 geond þisne middangeard      mongum to frofre. <br>
 </dd>
 <dt>20</dt>
 <dd>
 Næfre hio heofonum hran,      ne to helle mot, <br>
 ac hio sceal wideferh      <strong>wuldorcyninges</strong> <br>
 larum lifgan.      Long is to secganne <br>
 hu hyre ealdorgesceaft      æfter gongeð, <br>
 woh wyrda gesceapu;      þæt <strong>is</strong> wrætlic þing <br>
 </dd>
 <dt>25</dt>
 <dd>
 to gesecganne.      Soð is æghwylc <br>
 þara þe ymb þas wiht      wordum becneð; <br>
 ne hafað <strong>heo</strong> ænig lim,      leofaþ efne seþeah. <br>
 Gif þu mæge reselan      recene gesecgan <br>
 soþum wordum,      saga hwæt hio hatte. <br>
 </dd>
 </dl>
 </body>