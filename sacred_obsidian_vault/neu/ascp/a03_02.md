<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_01.htm">Previous</a> 
 <a href="a03_03.htm">Next</a> 
 </center>
 <hr>
 <h1>Guthlac A, B</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Se bið gefeana fægrast      þonne hy æt frymðe gemetað, <br>
 engel ond seo eadge sawl!      Ofgiefeþ hio þas eorþan wynne, <br>
 forlæteð þas lænan dreamas,      ond hio wiþ þam lice gedæleð. <br>
 ðonne cwið se engel,      (hafað yldran had), <br>
 </dd>
 <dt>5</dt>
 <dd>
 greteð gæst oþerne,      abeodeð him godes ærende: <br>
 "Nu þu most feran      þider þu fundadest <br>
 longe ond gelome.      Ic þec lædan sceal. <br>
 Wegas þe sindon weþe,      ond wuldres leoht <br>
 torht ontyned.      Eart nu tidfara <br>
 </dd>
 <dt>10</dt>
 <dd>
 to þam halgan ham."      þær næfre hreow cymeð, <br>
 edergong fore yrmþum,      ac þær biþ engla dream, <br>
 sib ond gesælignes,      ond sawla ræst, <br>
 ond þær a to feore      gefeon <strong>motun,</strong> <br>
 dryman mid dryhten,      þa þe his domas her <br>
 </dd>
 <dt>15</dt>
 <dd>
 æfnað on eorþan.      He him ece lean <br>
 healdeð on heofonum,      þær se hyhsta <br>
 ealra cyninga cyning      ceastrum wealdeð. <br>
 ðæt sind þa getimbru      þe <strong>no</strong> tydriað, <br>
 ne þam fore yrmþum      þe þær in wuniað <br>
 </dd>
 <dt>20</dt>
 <dd>
 lif aspringeð,      ac him bið lenge hu sel; <br>
 geoguþe brucað      ond godes miltsa. <br>
 þider soðfæstra      sawla motun <br>
 cuman æfter cwealme,      þa þe her Cristes æ <br>
 lærað ond læstað,      ond his lof rærað; <br>
 </dd>
 <dt>25</dt>
 <dd>
 oferwinnað þa awyrgdan gæstas,      bigytað him wuldres ræste, <br>
 hwider sceal þæs monnes      mod astigan, <br>
 ær oþþe æfter,      þonne he his ænne her <br>
 gæst bigonge,      þæt se gode mote, <br>
 womma clæne,      in geweald cuman. <br>
 </dd>
 <dt>30</dt>
 <dd>
 Monge sindon      geond middangeard <br>
 hadas under heofonum,      þa þe in haligra <br>
 rim arisað.      We þæs ryht magun <br>
 æt æghwylcum      anra gehyran, <br>
 gif we halig bebodu      healdan willað; <br>
 </dd>
 <dt>35</dt>
 <dd>
 mæg nu snottor guma      sæle brucan <br>
 godra tida,      ond his gæste forð <br>
 weges willian.      Woruld is onhrered, <br>
 colaþ Cristes lufu,      sindan costinga <br>
 geond middangeard      monge arisene, <br>
 </dd>
 <dt>40</dt>
 <dd>
 swa þæt geara iu      godes spelbodan <br>
 wordum sægdon      ond þurh witedom <br>
 eal anemdon,      swa hit nu gongeð. <br>
 Ealdað eorþan blæd      æþela gehwylcre <br>
 ond of wlite wendað      wæstma gecyndu; <br>
 </dd>
 <dt>45</dt>
 <dd>
 bið seo siþre tid      sæda gehwylces <br>
 mætre in mægne.      Forþon se mon ne þearf <br>
 to þisse worulde      wyrpe gehycgan, <br>
 þæt he us fægran      gefean bringe <br>
 ofer þa niþas      þe we nu dreogað, <br>
 </dd>
 <dt>50</dt>
 <dd>
 ærþon endien      ealle gesceafte <br>
 ða he gesette      on siex dagum, <br>
 ða nu under heofonum      hadas cennað, <br>
 micle ond mæte.      Is þes middangeard <br>
 dalum gedæled.      Dryhten sceawað <br>
 </dd>
 <dt>55</dt>
 <dd>
 hwær þa eardien      þe his æ healden; <br>
 gesihð he þa domas      dogra gehwylce <br>
 wonian ond wendan      of woruldryhte <br>
 ða he gesette      þurh his sylfes word. <br>
 He fela findeð,      fea beoð gecorene. <br>
 </dd>
 <dt>60</dt>
 <dd>
 Sume him þæs hades      hlisan willað <br>
 wegan on wordum      ond þa weorc ne doð. <br>
 Bið him eorðwela      ofer þæt ece lif <br>
 hyhta hyhst,      se gehwylcum sceal <br>
 foldbuendra      fremde geweorþan. <br>
 </dd>
 <dt>65</dt>
 <dd>
 Forþon hy nu hyrwað      haligra mod, <br>
 ða þe him to heofonum      hyge staþeliað, <br>
 witon þæt se <strong>eðel</strong>      ece bideð <br>
 ealra þære mengu      þe geond middangeard <br>
 dryhtne þeowiað      ond þæs deoran ham <br>
 </dd>
 <dt>70</dt>
 <dd>
 wilniað bi gewyrhtum.      Swa þas woruldgestreon <br>
 on þa mæran god      <strong>bimutad</strong> weorþað, <br>
 ðonne þæt gegyrnað      þa þe him godes egsa <br>
 hleonaþ ofer heafdum.      Hy þy hyhstan beoð <br>
 þrymme geþreade,      þisses lifes <br>
 </dd>
 <dt>75</dt>
 <dd>
 þurh bibodu brucað      ond þæs betran forð <br>
 wyscað ond wenaþ.      Wuldres bycgað, <br>
 sellað ælmessan,      earme frefrað, <br>
 beoð rummode      ryhtra gestreona, <br>
 lufiað mid lacum      þa þe læs agun, <br>
 </dd>
 <dt>80</dt>
 <dd>
 dæghwam dryhtne þeowiaþ.      He hyra dæde sceawað. <br>
 Sume þa wuniað      on westennum, <br>
 secað ond gesittað      sylfra willum <br>
 hamas on heolstrum.      Hy ðæs heofoncundan <br>
 boldes bidað.      Oft him brogan to <br>
 </dd>
 <dt>85</dt>
 <dd>
 laðne gelædeð,      se þe him lifes ofonn, <br>
 eaweð him egsan,      hwilum idel wuldor, <br>
 brægdwis bona      hafað bega cræft, <br>
 eahteð anbuendra.      Fore him englas stondað, <br>
 gearwe mid gæsta wæpnum,      beoþ hyra geoca gemyndge, <br>
 </dd>
 <dt>90</dt>
 <dd>
 healdað haligra feorh,      witon hyra hyht mid dryhten. <br>
 þæt synd þa gecostan cempan      þa þam cyninge þeowað, <br>
 se næfre þa lean alegeð      þam þe his lufan adreogeð. <br>
 Magun we nu nemnan      þæt us neah gewearð <br>
 þurh haligne      had gecyþed, <br>
 </dd>
 <dt>95</dt>
 <dd>
 hu Guðlac his      in godes willan <br>
 mod gerehte,      man eall forseah, <br>
 eorðlic æþelu,      upp gemunde <br>
 ham in heofonum.      Him wæs hyht to þam, <br>
 siþþan hine inlyhte      se þe lifes weg <br>
 </dd>
 <dt>100</dt>
 <dd>
 gæstum gearwað,      ond him giefe sealde <br>
 engelcunde,      þæt he ana ongan <br>
 beorgseþel bugan,      ond his blæd gode <br>
 þurh eaðmedu      ealne gesealde, <br>
 ðone þe he on geoguðe      bigan sceolde <br>
 </dd>
 <dt>105</dt>
 <dd>
 worulde wynnum.      Hine <strong>weard</strong> biheold <br>
 halig of heofonum,      se þæt hluttre mod <br>
 in þæs gæstes god      georne trymede. <br>
 Hwæt, we hyrdon oft      þæt se halga wer <br>
 in þa ærestan      ældu gelufade <br>
 </dd>
 <dt>110</dt>
 <dd>
 frecnessa fela!      Fyrst wæs swa þeana <br>
 in godes dome,      hwonne Guðlace <br>
 on his ondgietan      engel sealde <br>
 þæt him sweðraden      synna lustas. <br>
 Tid wæs toweard;      hine twegen ymb <br>
 </dd>
 <dt>115</dt>
 <dd>
 weardas wacedon,      þa gewin drugon, <br>
 engel dryhtnes      ond se atela gæst. <br>
 Nalæs hy him gelice      lare bæron <br>
 in his modes gemynd      mongum tidum. <br>
 Oþer him þas eorþan      ealle sægde <br>
 </dd>
 <dt>120</dt>
 <dd>
 læne under lyfte,      ond þa longan god <br>
 herede on heofonum,      þær haligra <br>
 sawla gesittað      in sigorwuldre <br>
 dryhtnes dreamas;      he him dæda lean <br>
 georne gieldeð,      þam þe his giefe willað <br>
 </dd>
 <dt>125</dt>
 <dd>
 þicgan to þonce      ond him þas woruld <br>
 uttor lætan      þonne þæt ece lif. <br>
 Oþer hyne scyhte,      þæt he sceaðena gemot <br>
 nihtes sohte      ond þurh neþinge <br>
 wunne æfter worulde,      swa doð wræcmæcgas <br>
 </dd>
 <dt>130</dt>
 <dd>
 þa þe ne bimurnað      monnes feore <br>
 þæs þe him to honda      huþe gelædeð, <br>
 butan hy þy reafe      rædan motan. <br>
 Swa hy hine trymedon      on twa healfa <br>
 oþþæt þæs gewinnes      weoroda dryhten <br>
 </dd>
 <dt>135</dt>
 <dd>
 on þæs engles dom      ende gereahte. <br>
 Feond wæs geflymed;      siþ þam frofre gæst <br>
 in Guðlaces      geoce gewunade, <br>
 lufade hine ond lærde      lenge hu geornor, <br>
 þæt him leofedan      londes wynne, <br>
 </dd>
 <dt>140</dt>
 <dd>
 bold on beorhge.      Oft þær broga cwom <br>
 egeslic ond uncuð,      ealdfeonda nið, <br>
 searocræftum swiþ;      hy him sylf hyra <br>
 onsyn ywdon,      ond þær ær fela <br>
 setla gesæton.      þonan sið tugon <br>
 </dd>
 <dt>145</dt>
 <dd>
 wide waðe,      wuldre byscyrede, <br>
 lyftlacende.      Wæs seo londes stow <br>
 bimiþen fore monnum,      oþþæt meotud onwrah <br>
 beorg on bearwe,      þa se bytla cwom <br>
 se þær haligne      ham arærde, <br>
 </dd>
 <dt>150</dt>
 <dd>
 nales þy he giemde      þurh gitsunga <br>
 lænes lifwelan,      ac þæt lond gode <br>
 fægre gefreoþode,      siþþan feond oferwon <br>
 Cristes cempa.      He <strong>gecostad</strong> wearð <br>
 in gemyndigra      monna tidum, <br>
 </dd>
 <dt>155</dt>
 <dd>
 ðara þe nu gena      þurh gæstlicu <br>
 wundor <strong>hine</strong> weorðiað      ond his wisdomes <br>
 hlisan healdað,      þæt se halga þeow <br>
 elne geeode,      þa he ana gesæt <br>
 dygle stowe.      ðær he dryhtnes lof <br>
 </dd>
 <dt>160</dt>
 <dd>
 reahte ond rærde;      oft þurh reorde abead, <br>
 þam þe þrowera      þeawas lufedon, <br>
 godes ærendu,      þa him gæst onwrah <br>
 lifes snyttru,      þæt he his lichoman <br>
 wynna forwyrnde      ond woruldblissa, <br>
 </dd>
 <dt>165</dt>
 <dd>
 seftra setla      ond symbeldaga, <br>
 swylce eac idelra      eagena wynna, <br>
 gierelan gielplices.      Him wæs godes egsa <br>
 mara in gemyndum      þonne he menniscum <br>
 þrymme æfter þonce      þegan wolde. <br>
 </dd>
 <dt>170</dt>
 <dd>
 God wæs Guðlac!      He in gæste bær <br>
 heofoncundne hyht,      hælu geræhte <br>
 ecan lifes.      Him wæs engel neah, <br>
 fæle freoðuweard,      þam þe feara sum <br>
 mearclond gesæt.      þær he mongum wearð <br>
 </dd>
 <dt>175</dt>
 <dd>
 bysen on Brytene,      siþþan biorg gestah <br>
 eadig oretta,      ondwiges heard. <br>
 Gyrede hine georne      mid gæstlicum <br>
 wæpnum      wong bletsade, <br>
 him to ætstælle      ærest arærde <br>
 </dd>
 <dt>180</dt>
 <dd>
 Cristes rode,      þær se cempa oferwon <br>
 frecnessa fela.      Frome <strong>wurdun</strong> monge <br>
 godes þrowera;      we þæs <strong>Guðlaces</strong> <br>
 deorwyrðne dæl      dryhtne cennað. <br>
 He him sige sealde      ond snyttrucræft, <br>
 </dd>
 <dt>185</dt>
 <dd>
 mundbyrd meahta,      þonne mengu cwom <br>
 feonda færscytum      fæhðe ræran. <br>
 Ne meahton hy æfeste      anforlætan, <br>
 ac to Guðlaces      gæste gelæddun <br>
 frasunga fela.      Him wæs fultum neah, <br>
 </dd>
 <dt>190</dt>
 <dd>
 engel hine elne trymede,      þonne hy him yrre hweopan, <br>
 frecne fyres wylme.      Stodan him on feðehwearfum, <br>
 cwædon þæt he on þam beorge      byrnan sceolde <br>
 ond his lichoman      lig forswelgan, <br>
 þæt his earfeþu      eal gelumpe <br>
 </dd>
 <dt>195</dt>
 <dd>
 modcearu mægum,      gif he monna dream <br>
 of þam orlege      eft ne wolde <br>
 sylfa gesecan,      ond his sibbe ryht <br>
 mid moncynne      maran cræfte <br>
 willum bewitigan,      lætan wræce stille. <br>
 </dd>
 <dt>200</dt>
 <dd>
 Swa him yrsade,      se for ealle spræc <br>
 feonda mengu.      No þy forhtra wæs <br>
 Guðlaces gæst,      ac him god sealde <br>
 ellen wiþ þam egsan      þæt þæs ealdfeondes <br>
 scyldigra scolu      scome þrowedon; <br>
 </dd>
 <dt>205</dt>
 <dd>
 wæron teonsmiðas      tornes fulle, <br>
 cwædon þæt him Guðlac      eac gode sylfum <br>
 earfeþa mæst      ana gefremede, <br>
 siþþan he for wlence      on westenne <br>
 beorgas bræce,      þær <strong>hy</strong> bidinge, <br>
 </dd>
 <dt>210</dt>
 <dd>
 earme ondsacan,      æror <strong>mostun</strong> <br>
 æfter tintergum      tidum brucan, <br>
 ðonne hy of waþum      werge cwoman <br>
 restan ryneþragum,      rowe gefegon; <br>
 wæs him seo gelyfed      þurh lytel fæc. <br>
 </dd>
 <dt>215</dt>
 <dd>
 Stod seo dygle stow      dryhtne in gemyndum <br>
 idel ond æmen,      eþelriehte feor, <br>
 bad bisæce      betran hyrdes. <br>
 To þon ealdfeondas      ondan noman, <br>
 swa hi singales      sorge dreogað. <br>
 </dd>
 <dt>220</dt>
 <dd>
 Ne motun hi on eorþan      eardes brucan, <br>
 ne hy lyft swefeð      in leoma ræstum, <br>
 ac hy hleolease      hama þoliað, <br>
 in cearum cwiþað,      cwealmes wiscað, <br>
 willen þæt him dryhten      þurh deaðes cwealm <br>
 </dd>
 <dt>225</dt>
 <dd>
 to hyra earfeða      ende geryme. <br>
 Ne mostun hy Guðlaces      gæste sceþþan, <br>
 ne þurh sarslege      sawle gedælan <br>
 wið lichoman,      ac hy ligesearwum <br>
 ahofun hearmstafas,      hleahtor alegdon, <br>
 </dd>
 <dt>230</dt>
 <dd>
 sorge seofedon,      þa hi swiðra oferstag <br>
 weard on wonge.      Sceoldon wræcmæcgas <br>
 ofgiefan gnornende      grene beorgas. <br>
 Hwæþre hy þa gena,      godes ondsacan, <br>
 sægdon sarstafum,      swiþe geheton, <br>
 </dd>
 <dt>235</dt>
 <dd>
 þæt he deaþa gedal      dreogan sceolde, <br>
 gif he leng bide      laþran gemotes, <br>
 hwonne hy mid mengu      maran cwome, <br>
 þa þe for his life      lyt sorgedon. <br>
 Guðlac him ongean þingode,      cwæð þæt hy gielpan ne þorftan <br>
 </dd>
 <dt>240</dt>
 <dd>
 dædum wið dryhtnes meahtum.      "þeah þe ge me deað gehaten, <br>
 mec wile wið þam niþum genergan      se þe eowrum nydum wealdeð. <br>
 An is ælmihtig god,      se mec mæg eaðe gescyldan; <br>
 he min feorg freoþað.      Ic eow fela wille <br>
 soþa gesecgan.      Mæg ic þis setl on eow <br>
 </dd>
 <dt>245</dt>
 <dd>
 butan earfeðum      ana <strong>geðringan.</strong> <br>
 Ne eam ic swa fealog,      swa ic eow fore stonde, <br>
 monna weorudes,      ac me mara dæl <br>
 in godcundum      gæstgerynum <br>
 wunað ond weaxeð,      se me wraþe healdeð. <br>
 </dd>
 <dt>250</dt>
 <dd>
 Ic me anum her      eaðe getimbre <br>
 hus ond hleonað;      me on heofonum sind <br>
 lare gelonge.      Mec þæs lyt tweoþ <br>
 þæt me engel to      ealle gelædeð <br>
 spowende sped      spreca ond dæda. <br>
 </dd>
 <dt>255</dt>
 <dd>
 Gewitað nu, awyrgde,      werigmode, <br>
 from þissum earde      þe ge her on stondað, <br>
 fleoð on feorweg.      Ic me frið wille <br>
 æt gode gegyrnan;      ne sceal min gæst mid eow <br>
 gedwolan dreogan,      ac mec dryhtnes hond <br>
 </dd>
 <dt>260</dt>
 <dd>
 mundað mid mægne.      Her sceal min wesan <br>
 eorðlic eþel,      nales eower leng." <br>
 ða wearð breahtm hæfen.      Beorg ymbstodan <br>
 hwearfum wræcmæcgas.      Woð up astag, <br>
 cearfulra cirm.      Cleopedon monige, <br>
 </dd>
 <dt>265</dt>
 <dd>
 feonda foresprecan,      firenum gulpon: <br>
 "Oft we ofersegon      bi sæm tweonum <br>
 þeoda þeawas,      þræce modigra, <br>
 þara þe in gelimpe      life weoldon. <br>
 No <strong>we</strong> oferhygdu      anes monnes <br>
 </dd>
 <dt>270</dt>
 <dd>
 geond middangeard      maran fundon. <br>
 ðu þæt gehatest      þæt ðu ham on <strong>us</strong> <br>
 gegan wille,      <strong>ðe</strong> <strong>eart</strong> godes yrming. <br>
 Bi hwon scealt þu lifgan,      þeah þu lond age? <br>
 Ne þec mon hider      mose fedeð; <br>
 </dd>
 <dt>275</dt>
 <dd>
 beoð þe hungor ond þurst      hearde gewinnan, <br>
 gif þu gewitest      swa wilde deor <br>
 ana from eþele.      Nis þæt onginn wiht! <br>
 Geswic þisses setles!      Ne mæg þec sellan ræd <br>
 mon gelæran      þonne þeos mengu eall. <br>
 </dd>
 <dt>280</dt>
 <dd>
 We þe beoð holde      gif ðu us hyran wilt, <br>
 oþþe þec ungearo      eft gesecað <br>
 maran mægne,      þæt þe mon ne þearf <br>
 hondum hrinan,      ne þin hra feallan <br>
 wæpna wundum.      We þas wic magun <br>
 </dd>
 <dt>285</dt>
 <dd>
 fotum afyllan;      folc in ðriceð <br>
 meara þreatum      ond monfarum. <br>
 Beoð þa gebolgne,      þa þec breodwiað, <br>
 tredað þec ond tergað,      ond hyra torn wrecað, <br>
 toberað þec blodgum lastum;      gif þu ure bidan þencest, <br>
 </dd>
 <dt>290</dt>
 <dd>
 we þec niþa genægað.      Ongin þe generes wilnian, <br>
 far þær ðu freonda wene,      gif ðu þines feores recce." <br>
 Gearo wæs Guðlac,      hine god fremede <br>
 on ondsware      ond on elne strong. <br>
 Ne wond he for worde,      ac his wiþerbreocum <br>
 </dd>
 <dt>295</dt>
 <dd>
 sorge gesægde,      cuðe him soð genog: <br>
 <strong>"Wid</strong> is þes westen,      wræcsetla fela, <br>
 eardas onhæle      earmra gæsta. <br>
 Sindon wærlogan      þe þa wic bugað. <br>
 þeah ge þa ealle      ut <strong>abanne,</strong> <br>
 </dd>
 <dt>300</dt>
 <dd>
 ond eow eac gewyrce      widor sæce, <br>
 ge her ateoð      in þa tornwræce <br>
 sigeleasne sið.      No ic eow sweord ongean <br>
 mid gebolgne hond      oðberan þence, <br>
 worulde wæpen,      ne sceal þes wong gode <br>
 </dd>
 <dt>305</dt>
 <dd>
 þurh blodgyte      gebuen weorðan, <br>
 ac ic minum Criste      cweman þence <br>
 leofran lace.      Nu ic þis lond gestag, <br>
 fela ge me earda      þurh idel word <br>
 aboden habbað.      Nis min breostsefa <br>
 </dd>
 <dt>310</dt>
 <dd>
 forht ne fæge,      ac me friðe healdeð <br>
 ofer monna cyn      se þe mægna gehwæs <br>
 weorcum wealdeð.      Nis me wiht æt eow <br>
 leofes gelong,      ne ge me laþes wiht <br>
 gedon motun.      Ic eom dryhtnes þeow, <br>
 </dd>
 <dt>315</dt>
 <dd>
 he mec þurh engel      oft afrefreð. <br>
 Forðon mec longeþas      lyt gegretað, <br>
 sorge sealdun,      nu mec sawelcund <br>
 hyrde bihealdeð.      Is min hyht mid god, <br>
 ne ic me eorðwelan      owiht sinne, <br>
 </dd>
 <dt>320</dt>
 <dd>
 ne me mid mode      micles gyrne, <br>
 ac me dogra gehwam      dryhten sendeð <br>
 þurh monnes hond      mine þearfe." <br>
 Swa modgade,      se wið mongum stod, <br>
 awreðed weorðlice      wuldres cempa <br>
 </dd>
 <dt>325</dt>
 <dd>
 engla mægne.      Gewat eal þonan <br>
 feonda mengu.      Ne wæs se fyrst micel <br>
 þe hi Guðlace      forgiefan þohtan. <br>
 He wæs on elne      ond on eaðmedum, <br>
 bad on beorge,      (wæs him botles neod), <br>
 </dd>
 <dt>330</dt>
 <dd>
 forlet longeþas      lænra dreama. <br>
 No he hine wið monna      miltse gedælde, <br>
 ac gesynta bæd      sawla gehwylcre, <br>
 þonne he to eorðan      on þam anade <br>
 hleor onhylde.      Him of heofonum wearð <br>
 </dd>
 <dt>335</dt>
 <dd>
 onbryrded breostsefa      bliðe gæste. <br>
 Oft eahtade,      (wæs him engel neah), <br>
 hu þisse worulde      wynna þorfte <br>
 mid his lichoman      læsast brucan. <br>
 No him fore egsan      earmra gæsta <br>
 </dd>
 <dt>340</dt>
 <dd>
 treow getweode,      ne he tid forsæt <br>
 þæs þe he for his dryhtne      dreogan sceolde, <br>
 þæt hine æreste      elne binoman <br>
 slæpa sluman      oþþe sæne mod. <br>
 Swa sceal oretta      a in his mode <br>
 </dd>
 <dt>345</dt>
 <dd>
 gode compian,      ond his gæst beran <br>
 oft on ondan      þam þe eahtan wile <br>
 sawla gehwylcre      þær he gesælan mæg. <br>
 Symle hy Guðlac      in godes willan <br>
 fromne fundon,      þonne flygereowe <br>
 </dd>
 <dt>350</dt>
 <dd>
 þurh nihta genipu      neosan cwoman, <br>
 þa þe onhæle      eardas weredon, <br>
 hwæþre him þæs wonges      wyn sweðrade; <br>
 woldun þæt him to mode      fore monlufan <br>
 sorg gesohte,      þæt he siþ tuge <br>
 </dd>
 <dt>355</dt>
 <dd>
 eft to eþle.      Ne wæs þæt ongin swylc, <br>
 ðonne hine engel      on þam anade <br>
 geornast grette      ond him giefe sealde, <br>
 þæt hine ne meahte      meotudes willan <br>
 longað gelettan,      ac he on þæs lareowes <br>
 </dd>
 <dt>360</dt>
 <dd>
 wære gewunade.      Oft worde bicwæð: <br>
 "Huru, þæs bihofað,      se ðe him halig gæst <br>
 wisað on willan      ond his weorc trymað, <br>
 laþað hine liþum wordum,      gehateð him lifes reste, <br>
 þæt he þæs latteowes      larum hyre, <br>
 </dd>
 <dt>365</dt>
 <dd>
 ne lete him ealdfeond      eft oncyrran <br>
 mod from his meotude.      Hu sceal min cuman <br>
 gæst to geoce,      nemne ic gode sylle <br>
 hyrsumne hige,      þæt him heortan geþonc <br>
 ...... ær oþþe sið      ende geweorðe, <br>
 </dd>
 <dt>370</dt>
 <dd>
 þæt ge mec to wundre      wegan motun. <br>
 Ne mæg min lichoma      wið þas lænan gesceaft <br>
 deað gedælan,      ac he gedreosan sceal, <br>
 swa þeos eorðe eall      þe ic her on stonde. <br>
 ðeah ge minne <strong>flæschoman</strong>      fyres wylme <br>
 </dd>
 <dt>375</dt>
 <dd>
 forgripen gromhydge      gifran lege, <br>
 næfre ge mec of þissum wordum onwendað      þendan mec min gewit gelæsteð. <br>
 þeah þe ge hine sarum forsæcen,      ne motan ge mine sawle gretan, <br>
 ac ge on betran gebringað.      Forðan ic gebidan wille <br>
 þæs þe me min dryhten demeð.      Nis me þæs deaþes sorg. <br>
 </dd>
 <dt>380</dt>
 <dd>
 ðeah min ban ond blod      bu tu geweorþen <br>
 eorþan to eacan,      min se eca dæl <br>
 in gefean fareð,      þær he fægran <br>
 botles bruceð.      Nis þisses beorges setl <br>
 meodumre ne mara      þonne hit men <strong>duge</strong> <br>
 </dd>
 <dt>385</dt>
 <dd>
 se þe in þrowingum      þeodnes willan <br>
 dæghwam dreogeð.      Ne sceal se dryhtnes þeow <br>
 in his modsefan      mare gelufian <br>
 eorþan æhtwelan      þonne his anes gemet, <br>
 þæt he his lichoman      lade hæbbe." <br>
 </dd>
 <dt>390</dt>
 <dd>
 ða wæs eft swa ær      ealdfeonda nið, <br>
 wroht <strong>onwylled;</strong>      <strong>woð</strong> oþer <br>
 ne lythwon leoðode,      þonne in lyft astag <br>
 ceargesta cirm.      Symle Cristes lof <br>
 in Guðlaces      godum mode <br>
 </dd>
 <dt>395</dt>
 <dd>
 weox ond wunade,      ond hine weoruda god <br>
 freoðade on foldan,      swa he feora gehwylc <br>
 healdeð in hælo,      þær se hyra gæst <br>
 þihð in þeawum.      He wæs þeara sum; <br>
 ne won he æfter worulde,      ac he in wuldre ahof <br>
 </dd>
 <dt>400</dt>
 <dd>
 modes wynne.      Hwylc wæs mara þonne se? <br>
 An oretta      ussum tidum <br>
 cempa gecyðeð      þæt him Crist fore <br>
 woruldlicra ma      wundra gecyðde. <br>
 He hine scilde      wið <strong>sceðþendra</strong> <br>
 </dd>
 <dt>405</dt>
 <dd>
 eglum onfengum      earmra gæsta; <br>
 wæron hy reowe      to ræsanne <br>
 gifrum grapum.      No god wolde <br>
 þæt seo sawl þæs      sar þrowade <br>
 in lichoman,      lyfde seþeana <br>
 </dd>
 <dt>410</dt>
 <dd>
 þæt hy him mid hondum      hrinan mosten, <br>
 ond þæt frið wið hy      gefreoþad wære. <br>
 Hy hine þa hofun      on þa hean lyft, <br>
 sealdon him meahte      ofer monna cynn, <br>
 þæt he fore eagum      eall sceawode <br>
 </dd>
 <dt>415</dt>
 <dd>
 under haligra      hyrda gewealdum <br>
 in mynsterum      monna gebæru, <br>
 þara þe hyra lifes      þurh lust brucan, <br>
 idlum æhtum      ond oferwlencum, <br>
 gierelum gielplicum,      swa bið geoguðe þeaw, <br>
 </dd>
 <dt>420</dt>
 <dd>
 þær þæs ealdres      egsa ne styreð. <br>
 No <strong>þær</strong> þa feondas      gefeon þorfton, <br>
 ac þæs blædes hraðe      gebrocen hæfdon <br>
 þe him alyfed wæs      lytle hwile, <br>
 þæt hy his lichoman      leng ne mostan <br>
 </dd>
 <dt>425</dt>
 <dd>
 witum wælan;      ne him wiht gescod <br>
 þæs þe hy him to teonan      þurhtogen hæfdon. <br>
 Læddun hine þa of lyfte      to þam leofestan <br>
 earde on eorðan,      þæt he eft gestag <br>
 beorg on bearwe.      Bonan gnornedon, <br>
 </dd>
 <dt>430</dt>
 <dd>
 mændon murnende      <strong>þæt</strong> hy monnes bearn <br>
 þream oferþunge,      ond swa þearfendlic <br>
 him to earfeðum      ana cwome, <br>
 gif hy him ne meahte      maran sarum <br>
 gyldan gyrnwræce.      Guðlac sette <br>
 </dd>
 <dt>435</dt>
 <dd>
 hyht in heofonas,      hælu getreowde, <br>
 hæfde feonda feng      feore gedyged. <br>
 Wæs seo æreste      earmra gæsta <br>
 costung ofercumen.      Cempa wunade <br>
 bliþe on beorge,      wæs his blæd mid god. <br>
 </dd>
 <dt>440</dt>
 <dd>
 ðuhte him on mode      þæt se moncynnes <br>
 eadig wære      se þe his anum her <br>
 feore gefreoðade,      þæt him feondes hond <br>
 æt þam ytmestan      ende ne scode, <br>
 þonne him se dryhtnes      dom wisade <br>
 </dd>
 <dt>445</dt>
 <dd>
 to þam nyhstan      nydgedale. <br>
 Hwæþre him þa gena      gyrna gemyndge <br>
 edwitsprecan      ermþu geheton <br>
 tornum teoncwidum.      Treow wæs gecyþed, <br>
 þætte Guðlace      god leanode <br>
 </dd>
 <dt>450</dt>
 <dd>
 ellen mid arum,      þæt he ana gewon. <br>
 Him se werga gæst      wordum sægde: <br>
 "No we þe þus swiðe      swencan þorftan, <br>
 þær þu fromlice      freonda larum <br>
 hyran wolde,      þa þu <strong>hean</strong> ond earm <br>
 </dd>
 <dt>455</dt>
 <dd>
 on þis orlege      ærest cwome, <br>
 ða þu gehete      þæt þec halig gæst <br>
 wið earfeþum      eaðe gescilde, <br>
 for þam myrcelse      þe þec monnes hond <br>
 from þinre onsyne      æþelum ahwyrfde. <br>
 </dd>
 <dt>460</dt>
 <dd>
 In þam mægwlite      monge lifgað, <br>
 gyltum forgiefene;      nales gode þigað, <br>
 ac hy lichoman      fore lufan cwemað <br>
 wista wynnum.      Swa ge weorðmyndu <br>
 in dolum dreame      dryhtne gieldað. <br>
 </dd>
 <dt>465</dt>
 <dd>
 Fela ge fore monnum miþað      þæs þe ge in mode gehycgað; <br>
 ne beoð eowre dæda dyrne,      þeah þe ge hy in dygle gefremme. <br>
 We þec in lyft gelæddun,      oftugon þe londes wynna, <br>
 woldun þu þe sylfa gesawe      þæt we þec soð onstældun. <br>
 Ealles þu þæs wite awunne;      forþon þu hit onwendan ne meahtes." <br>
 </dd>
 <dt>470</dt>
 <dd>
 ða wæs agongen      þæt him god wolde <br>
 æfter þrowinga      þonc gegyldan <br>
 þæt he martyrhad      mode gelufade, <br>
 sealde him snyttru      on sefan gehygdum, <br>
 mægenfæste gemynd.      He wið mongum stod <br>
 </dd>
 <dt>475</dt>
 <dd>
 ealdfeonda,      elne gebylded, <br>
 sægde him to sorge      þæt hy sigelease <br>
 þone grenan wong      ofgiefan sceoldan: <br>
 "Ge sind forscadene,      on eow scyld siteð! <br>
 Ne cunnon ge dryhten      duguþe biddan, <br>
 </dd>
 <dt>480</dt>
 <dd>
 ne mid eaðmedum      are secan, <br>
 þeah þe eow alyfde      lytle hwile, <br>
 þæt ge min onwald      agan mosten; <br>
 ne ge þæt geþyldum      þicgan woldan, <br>
 ac mec yrringa      up gelæddon, <br>
 </dd>
 <dt>485</dt>
 <dd>
 þæt ic of lyfte      londa getimbru <br>
 geseon meahte.      Wæs me swegles leoht <br>
 torht ontyned,      þeah ic torn druge. <br>
 Setton me in edwit      þæt ic eaðe forbær <br>
 rume regulas      ond reþe mod <br>
 </dd>
 <dt>490</dt>
 <dd>
 geongra monna      in godes templum; <br>
 woldan þy gehyrwan      haligra lof, <br>
 sohtun þa sæmran,      ond þa sellan no <br>
 demdan æfter dædum.      Ne beoð þa dyrne swa þeah. <br>
 Ic eow soð <strong>siþþon</strong>      secgan wille. <br>
 </dd>
 <dt>495</dt>
 <dd>
 God scop geoguðe      ond gumena dream; <br>
 ne magun þa æfteryld      in þam ærestan <br>
 blæde geberan,      ac hy blissiað <br>
 worulde wynnum,      oððæt wintra rim <br>
 gegæð in þa geoguðe,      þæt se gæst lufað <br>
 </dd>
 <dt>500</dt>
 <dd>
 onsyn ond ætwist      yldran hades, <br>
 ðe gemete monige      geond middangeard <br>
 þeowiað in þeawum.      þeodum ywaþ <br>
 wisdom weras,      wlencu forleosað, <br>
 siððan geoguðe      geað gæst aflihð. <br>
 </dd>
 <dt>505</dt>
 <dd>
 þæt ge ne scirað,      ac ge scyldigra <br>
 synne secgað,      soþfæstra no <br>
 mod ond monþeaw      mæran willað. <br>
 Gefeoð in firenum,      frofre ne wenað, <br>
 þæt ge wræcsiða      wyrpe gebiden. <br>
 </dd>
 <dt>510</dt>
 <dd>
 Oft ge in gestalum stondað;      þæs cymeð steor of heofonum. <br>
 Me þonne <strong>sige</strong> sendeð      se usic semon mæg, <br>
 se þe lifa gehwæs      lengu wealdeð." <br>
 Swa hleoþrade      halig cempa; <br>
 wæs se martyre      from moncynnes <br>
 </dd>
 <dt>515</dt>
 <dd>
 synnum asundrad.      Sceolde he sares þa gen <br>
 dæl adreogan,      ðeah þe dryhten his <br>
 witum <strong>weolde.</strong>      Hwæt, þæt wundra sum <br>
 monnum þuhte,      þæt he ma wolde <br>
 afrum onfengum      earme gæstas <br>
 </dd>
 <dt>520</dt>
 <dd>
 hrinan leton,      ond þæt hwæþre gelomp! <br>
 Wæs þæt gen mara,      þæt he middangeard <br>
 sylfa gesohte,      ond his swat ageat <br>
 on bonena hond;      ahte bega geweald, <br>
 lifes ond deaðes,      þa he lustum dreag <br>
 </dd>
 <dt>525</dt>
 <dd>
 eaðmod on eorðan      ehtendra nið. <br>
 Forþon is nu arlic      þæt we æfæstra <br>
 dæde demen,      secgen dryhtne lof <br>
 ealra þara bisena      þe us bec fore <br>
 þurh his wundra geweorc      wisdom cyþað. <br>
 </dd>
 <dt>530</dt>
 <dd>
 Geofu wæs mid Guðlac      in godcundum <br>
 mægne gemeted.      Micel is to secgan <br>
 eall æfter orde,      þæt he on elne adreag: <br>
 ðone foregengan      fæder ælmihtig <br>
 wið onhælum      ealdorgewinnum <br>
 </dd>
 <dt>535</dt>
 <dd>
 sylfa gesette,      þær his sawl wearð <br>
 clæne ond gecostad.      Cuð is wide <br>
 geond middangeard      þæt his mod geþah <br>
 in godes willan;      is þæs gen fela <br>
 to secgenne,      þæs þe he sylfa adreag <br>
 </dd>
 <dt>540</dt>
 <dd>
 under nyðgista      nearwum clommum. <br>
 He þa sar forseah,      a þære sawle wel <br>
 þæs mundboran      þe þæt <strong>mod</strong> geheold, <br>
 þæt him ne getweode      treow in breostum, <br>
 ne him gnornunga      gæste scodun, <br>
 </dd>
 <dt>545</dt>
 <dd>
 ac se hearda hyge      halig wunade, <br>
 oþþæt he þa bysgu      oferbiden hæfde. <br>
 þrea wæron þearle,      þegnas grimme, <br>
 ealle hy þam feore      fyl gehehton. <br>
 No hy hine to <strong>deaðe</strong>      deman moston, <br>
 </dd>
 <dt>550</dt>
 <dd>
 synna hyrdas,      ac seo sawul bad <br>
 in lichoman      leofran tide. <br>
 Georne hy ongeaton      þæt hyne god wolde <br>
 nergan wið niþum      ond hyra nydwræce <br>
 deope deman.      Swa dryhten mæg, <br>
 </dd>
 <dt>555</dt>
 <dd>
 ana ælmihtig,      eadigra gehwone <br>
 wið earfeþum      eaðe gescildan. <br>
 Hwæðre hine gebrohton      bolgenmode, <br>
 wraðe wræcmæcgas,      wuldres cempan, <br>
 halig husulbearn,      æt heldore, <br>
 </dd>
 <dt>560</dt>
 <dd>
 þær firenfulra      fæge gæstas <br>
 æfter swyltcwale      secan onginnað <br>
 ingong ærest      in þæt atule hus, <br>
 niþer under næssas      neole grundas. <br>
 Hy hine bregdon,      budon orlege, <br>
 </dd>
 <dt>565</dt>
 <dd>
 egsan ond ondan      arleaslice, <br>
 frecne fore,      swa bið feonda þeaw, <br>
 þonne hy soðfæstra      sawle willað <br>
 synnum beswican      ond searocræftum. <br>
 Ongunnon gromheorte      godes orettan <br>
 </dd>
 <dt>570</dt>
 <dd>
 in sefan swencan,      swiþe geheton <br>
 þæt he in þone grimman gryre      gongan sceolde, <br>
 hweorfan gehyned      to helwarum, <br>
 ond þær in bendum      bryne þrowian. <br>
 Woldun hy geteon      mid torncwidum <br>
 </dd>
 <dt>575</dt>
 <dd>
 earme aglæcan      in orwennysse, <br>
 meotudes cempan.      Hit ne meahte swa! <br>
 Cwædon cearfulle,      Criste laðe, <br>
 to Guðlace      mid grimnysse: <br>
 "Ne eart ðu gedefe,      ne dryhtnes þeow <br>
 </dd>
 <dt>580</dt>
 <dd>
 clæne gecostad,      ne cempa god, <br>
 wordum ond weorcum      wel gecyþed, <br>
 halig in heortan.      Nu þu in helle scealt <br>
 deope gedufan,      nales dryhtnes leoht <br>
 habban in heofonum,      heahgetimbru, <br>
 </dd>
 <dt>585</dt>
 <dd>
 seld on swegle,      forþon þu synna to fela, <br>
 facna gefremedes      in flæschoman. <br>
 We þe nu willað      womma gehwylces <br>
 lean forgieldan,      þær þe laþast bið <br>
 in ðam grimmestan      gæstgewinne." <br>
 </dd>
 <dt>590</dt>
 <dd>
 Him se eadga wer      ondswarode, <br>
 Guðlac in gæste      mid godes mægne: <br>
 "Doð efne swa,      gif eow dryhten Crist, <br>
 lifes leohtfruma      lyfan wylle, <br>
 weoruda waldend,      þæt ge his wergengan <br>
 </dd>
 <dt>595</dt>
 <dd>
 in þone laðan leg      lædan motan. <br>
 þæt is in gewealdum      wuldorcyninges, <br>
 se eow gehynde      ond in hæft bidraf <br>
 under nearone clom,      nergende Crist. <br>
 Eom ic eaðmod his      ombiehthera, <br>
 </dd>
 <dt>600</dt>
 <dd>
 þeow geþyldig.      Ic geþafian sceal <br>
 æghwær ealles      his anne dom, <br>
 ond him geornlice      gæstgemyndum <br>
 wille wideferh      wesan underþyded, <br>
 hyran holdlice      minum hælende <br>
 </dd>
 <dt>605</dt>
 <dd>
 þeawum ond geþyncðum,      ond him þoncian <br>
 ealra þara giefena      þe god gescop <br>
 englum ærest      ond eorðwarum; <br>
 ond ic bletsige      bliðe mode <br>
 lifes leohtfruman,      ond him lof singe <br>
 </dd>
 <dt>610</dt>
 <dd>
 þurh gedefne dom      dæges ond nihtes, <br>
 herge in heortan      heofonrices weard. <br>
 þæt eow æfre ne bið      ufan alyfed <br>
 leohtes lissum,      þæt ge lof moten <br>
 dryhtne secgan,      ac ge deaðe sceolon <br>
 </dd>
 <dt>615</dt>
 <dd>
 weallendne wean      wope besingan, <br>
 heaf in helle,      nales herenisse <br>
 halge habban      heofoncyninges. <br>
 Ic þone deman      in dagum minum <br>
 wille weorþian      wordum ond dædum, <br>
 </dd>
 <dt>620</dt>
 <dd>
 lufian in life,      swa is lar ond ar <br>
 to spowendre      spræce gelæded, <br>
 þam þe in his weorcum      willan ræfnað. <br>
 Sindon ge wærlogan,      swa ge in wræcsiðe <br>
 longe lifdon,      lege <strong>bisencte,</strong> <br>
 </dd>
 <dt>625</dt>
 <dd>
 swearte beswicene,      swegle benumene, <br>
 dreame bidrorene,      deaðe bifolene, <br>
 firenum bifongne,      feores orwenan, <br>
 þæt ge blindnesse      bote fundon. <br>
 Ge þa fægran gesceaft      in fyrndagum, <br>
 </dd>
 <dt>630</dt>
 <dd>
 gæstlicne goddream,      gearo forsegon, <br>
 þa ge <strong>wiðhogdun</strong>      halgum dryhtne. <br>
 Ne mostun ge a wunian      in wyndagum, <br>
 ac mid scome scyldum      scofene wurdon <br>
 fore oferhygdum      in ece fyr, <br>
 </dd>
 <dt>635</dt>
 <dd>
 ðær ge sceolon dreogan      deað ond þystro, <br>
 wop to widan ealdre;      næfre ge þæs wyrpe gebidað. <br>
 Ond ic þæt gelyfe      in liffruman, <br>
 ecne onwealdan      ealra gesceafta, <br>
 þæt he mec for miltsum      ond mægenspedum, <br>
 </dd>
 <dt>640</dt>
 <dd>
 niðða nergend,      næfre wille <br>
 þurh ellenweorc      anforlætan, <br>
 þam ic longe      in lichoman <br>
 ond in minum gæste      gode campode <br>
 þurh monigfealdra      mægna gerynu. <br>
 </dd>
 <dt>645</dt>
 <dd>
 Forðon ic getrywe      in þone torhtestan <br>
 þrynesse þrym,      se geþeahtingum <br>
 hafað in hondum      heofon ond eorðan, <br>
 þæt ge mec mid niþum      næfre motan <br>
 tornmode teon      in tintergu, <br>
 </dd>
 <dt>650</dt>
 <dd>
 mine myrðran      ond mansceaþan, <br>
 swearte sigelease.      Eom ic soðlice <br>
 leohte geleafan      ond mid lufan dryhtnes <br>
 fægre gefylled      in minum feorhlocan, <br>
 breostum inbryrded      to þam betran ham, <br>
 </dd>
 <dt>655</dt>
 <dd>
 leomum inlyhted      to þam leofestan <br>
 ecan earde,      þær is eþellond <br>
 fæger ond gefealic      in fæder wuldre, <br>
 ðær eow næfre      fore nergende <br>
 leohtes leoma      ne lifes hyht <br>
 </dd>
 <dt>660</dt>
 <dd>
 in godes rice      agiefen weorþeð, <br>
 for þam oferhygdum      þe eow in mod astag <br>
 þurh idel gylp      ealles to swiðe. <br>
 Wendun ge ond <strong>woldun,</strong>      wiþerhycgende, <br>
 þæt ge scyppende      sceoldan gelice <br>
 </dd>
 <dt>665</dt>
 <dd>
 wesan in wuldre.      Eow þær wyrs gelomp, <br>
 ða eow se waldend      wraðe bisencte <br>
 in þæt swearte susl,      þær eow siððan wæs <br>
 ad inæled      attre geblonden, <br>
 þurh deopne dom      dream afyrred, <br>
 </dd>
 <dt>670</dt>
 <dd>
 engla gemana.      Swa nu awa sceal <br>
 wesan wideferh,      þæt ge wærnysse <br>
 brynewylm hæbben,      nales bletsunga. <br>
 Ne þurfun ge wenan,      wuldre biscyrede, <br>
 þæt ge mec synfulle      mid searocræftum <br>
 </dd>
 <dt>675</dt>
 <dd>
 under scæd sconde      scufan motan, <br>
 ne in bælblæsan      bregdon on hinder <br>
 in helle hus,      þær eow is ham sceapen, <br>
 sweart sinnehte,      sacu butan ende, <br>
 grim gæstcwalu.      þær ge gnornende <br>
 </dd>
 <dt>680</dt>
 <dd>
 deað sceolon dreogan,      ond ic dreama wyn <br>
 agan mid englum      in þam uplican <br>
 rodera rice,      þær is ryht cyning, <br>
 help ond hælu      hæleþa cynne, <br>
 duguð ond drohtað."      ða cwom dryhtnes ar, <br>
 </dd>
 <dt>685</dt>
 <dd>
 halig of heofonum,      se þurh hleoþor abead <br>
 ufancundne ege      earmum gæstum; <br>
 het eft hraðe      unscyldigne <br>
 of þam wræcsiðe      wuldres cempan <br>
 lædan limhalne,      þæt se leofesta <br>
 </dd>
 <dt>690</dt>
 <dd>
 gæst gegearwad      in godes wære <br>
 on gefean ferde.      ða wearð feonda þreat <br>
 acol for ðam egsan.      Ofermæcga spræc, <br>
 dyre dryhtnes þegn,      dæghluttre scan. <br>
 Hæfde Guðlaces      gæst in gewealdum <br>
 </dd>
 <dt>695</dt>
 <dd>
 modig mundbora,      meahtum spedig, <br>
 þeostra þegnas      <strong>þreaniedlum</strong> bond, <br>
 nyd onsette      ond geneahhe bibead: <br>
 "Ne sy him banes bryce      ne blodig wund, <br>
 lices læla      ne laþes wiht, <br>
 </dd>
 <dt>700</dt>
 <dd>
 þæs þe ge him to dare      gedon motan, <br>
 ac ge hine gesundne asettaþ      þær ge hine sylfne genoman. <br>
 He sceal þy wonge wealdan,      ne magon ge him þa wic forstondan. <br>
 Ic eom se dema,      se mec dryhten heht <br>
 snude gesecgan,      þæt ge him sara gehwylc <br>
 </dd>
 <dt>705</dt>
 <dd>
 hondum gehælde,      ond him hearsume <br>
 on his sylfes dom      siþþan wæron. <br>
 Ne sceal ic mine onsyn      fore eowere <br>
 mengu miþan.      Ic eom meotudes þegn. <br>
 Eom ic þara twelfa sum      þe he getreoweste <br>
 </dd>
 <dt>710</dt>
 <dd>
 under monnes hiw      mode gelufade. <br>
 He mec of heofonum      hider onsende, <br>
 geseah þæt ge on eorðan      fore <strong>æfstum</strong> <br>
 on his wergengan      wite legdon. <br>
 Is þæt min broþor,      mec his bysgu gehreaw. <br>
 </dd>
 <dt>715</dt>
 <dd>
 Ic þæt gefremme,      þær se freond wunað <br>
 on þære socne,      þe ic þa sibbe wið hine <br>
 healdan wille,      nu ic his helpan mot, <br>
 þæt ge min onsynn      oft sceawiað. <br>
 Nu ic his geneahhe      neosan wille; <br>
 </dd>
 <dt>720</dt>
 <dd>
 sceal ic his word ond his weorc      in gewitnesse <br>
 dryhtne lædon.      He his dæde conn." <br>
 ða wæs Guðlaces      gæst geblissad, <br>
 siþþan Bartholomeus      aboden hæfde <br>
 godes ærendu.      Gearwe stodun <br>
 </dd>
 <dt>725</dt>
 <dd>
 hæftas hearsume,      þa þæs halgan word <br>
 lyt oferleordun.      Ongon þa leofne sið <br>
 dragan domeadig      dryhtnes cempa <br>
 to þam onwillan      eorðan dæle. <br>
 Hy hine bæron      ond him bryce heoldon, <br>
 </dd>
 <dt>730</dt>
 <dd>
 hofon hine hondum      ond him hryre burgun. <br>
 Wæron hyra gongas      under godes egsan <br>
 smeþe ond gesefte.      Sigehreðig cwom <br>
 bytla to þam beorge.      Hine bletsadon <br>
 monge mægwlitas,      meaglum reordum, <br>
 </dd>
 <dt>735</dt>
 <dd>
 treofugla tuddor,      tacnum cyðdon <br>
 eadges eftcyme.      Oft he him æte heold, <br>
 þonne hy him hungrige      ymb hond flugon <br>
 grædum gifre,      geoce gefegon. <br>
 Swa þæt milde mod      wið moncynnes <br>
 </dd>
 <dt>740</dt>
 <dd>
 dreamum gedælde,      dryhtne þeowde, <br>
 genom him to wildeorum wynne,      siþþan he þas woruld forhogde. <br>
 Smolt wæs se sigewong      ond sele niwe, <br>
 fæger fugla reord,      folde geblowen; <br>
 geacas gear budon.      Guþlac moste <br>
 </dd>
 <dt>745</dt>
 <dd>
 eadig ond onmod      eardes brucan. <br>
 Stod se grena wong      in godes wære; <br>
 hæfde se heorde,      se þe of heofonum cwom, <br>
 feondas afyrde.      Hwylc wæs fægerra <br>
 willa geworden      in wera life, <br>
 </dd>
 <dt>750</dt>
 <dd>
 þara þe yldran      usse gemunde, <br>
 oþþe we selfe      siþþan cuþen? <br>
 Hwæt we þissa wundra      gewitan sindon! <br>
 Eall þas geeodon      in ussera <br>
 tida timan.      Forþon þæs tweogan ne þearf <br>
 </dd>
 <dt>755</dt>
 <dd>
 ænig ofer eorðan      ælda cynnes, <br>
 ac swilc god wyrceð      gæsta lifes <br>
 to trumnaþe,      þy læs þa tydran mod <br>
 þa gewitnesse      wendan þurfe, <br>
 þonne hy in gesihþe      soþes brucað. <br>
 </dd>
 <dt>760</dt>
 <dd>
 Swa se ælmihtiga      ealle gesceafte <br>
 lufað under lyfte      in lichoman, <br>
 monna mægðe      geond middangeard. <br>
 Wile se waldend      þæt we wisdom a <br>
 snyttrum swelgen,      þæt his soð fore us <br>
 </dd>
 <dt>765</dt>
 <dd>
 on his giefena gyld      genge weorðe, <br>
 ða he us to are      ond to ondgiete <br>
 syleð ond sendeð,      sawlum rymeð <br>
 liþe lifwegas      leohte geræhte. <br>
 Nis þæt huru læsast      þæt seo lufu cyþeð, <br>
 </dd>
 <dt>770</dt>
 <dd>
 þonne heo in monnes      mode getimbreð <br>
 gæstcunde gife,      swa he Guðlaces <br>
 dagas ond dæde      þurh his dom ahof. <br>
 Wæs se fruma fæstlic      feondum on ondan, <br>
 geseted wið synnum,      þær he siþþan lyt <br>
 </dd>
 <dt>775</dt>
 <dd>
 wære gewonade,      oft his word gode <br>
 þurh eaðmedu      up onsende, <br>
 let his ben cuman      in þa beorhtan gesceaft, <br>
 þoncade þeodne      þæs þe he in þrowingum <br>
 bidan moste,      hwonne him betre lif <br>
 </dd>
 <dt>780</dt>
 <dd>
 þurh godes willan      agyfen <strong>wurde.</strong> <br>
 Swa wæs Guðlaces      gæst gelæded <br>
 engla fæðmum      in uprodor, <br>
 fore onsyne      eces deman <br>
 læddon leoflice.      Him wæs lean geseald, <br>
 </dd>
 <dt>785</dt>
 <dd>
 setl on swegle,      þær he symle mot <br>
 awo to ealdre      eardfæst wesan, <br>
 bliðe bidan.      Is him bearn godes <br>
 milde mundbora,      meahtig dryhten, <br>
 halig hyrde,      heofonrices weard. <br>
 </dd>
 <dt>790</dt>
 <dd>
 Swa soðfæstra      sawla motun <br>
 in ecne geard      up gestigan <br>
 rodera rice,      þa þe ræfnað her <br>
 wordum ond weorcum      wuldorcyninges <br>
 lare longsume,      on hyra lifes tid <br>
 </dd>
 <dt>795</dt>
 <dd>
 earniað on eorðan      ecan lifes, <br>
 hames in heahþu.      þæt beoð husulweras, <br>
 cempan gecorene,      Criste leofe, <br>
 berað in breostum      beorhtne geleafan, <br>
 haligne hyht,      heortan clæne <br>
 </dd>
 <dt>800</dt>
 <dd>
 weorðiað waldend,      habbað wisne geþoht, <br>
 fusne on forðweg      to fæder eðle, <br>
 gearwaþ gæstes hus,      ond mid gleawnesse <br>
 feond oferfeohtað      ond firenlustas <br>
 forberað in breostum,      broþorsibbe <br>
 </dd>
 <dt>805</dt>
 <dd>
 georne bigongað,      in godes willan <br>
 swencað hi sylfe,      sawle frætwað <br>
 halgum gehygdum,      heofoncyninges bibod <br>
 fremmað on foldan.      Fæsten lufiað, <br>
 beorgað him bealoniþ      ond gebedu secað, <br>
 </dd>
 <dt>810</dt>
 <dd>
 swincað wið synnum,      healdað soð ond ryht. <br>
 Him þæt ne hreoweð      æfter hingonge, <br>
 ðonne hy hweorfað      in þa halgan burg, <br>
 gongað gegnunga      to Hierusalem, <br>
 þær hi to worulde      wynnum <strong>motun</strong> <br>
 </dd>
 <dt>815</dt>
 <dd>
 godes onsyne      georne bihealdan, <br>
 sibbe ond gesihðe,      þær heo soð wunað, <br>
 wlitig, wuldorfæst,      <strong>ealne</strong> widan ferh <br>
 on lifgendra      londes wynne. <br>
 ðæt is wide cuð      wera cneorissum, <br>
 </dd>
 <dt>820</dt>
 <dd>
 folcum gefræge,      þætte frymþa god <br>
 þone ærestan      ælda cynnes <br>
 of þære clænestan,      cyning ælmihtig, <br>
 foldan geworhte.      ða wæs fruma niwe <br>
 elda tudres,      onstæl wynlic, <br>
 </dd>
 <dt>825</dt>
 <dd>
 fæger ond gefealic.      Fæder wæs acenned <br>
 Adam ærest      þurh est godes <br>
 on neorxnawong,      þær him nænges wæs <br>
 willan onsyn,      ne welan brosnung, <br>
 ne lifes lyre      ne lices hryre, <br>
 </dd>
 <dt>830</dt>
 <dd>
 ne dreames dryre      ne deaðes cyme, <br>
 ac he on þam lande      lifgan moste <br>
 ealra leahtra leas,      longe neotan <br>
 niwra gefeana.      þær he no þorfte <br>
 lifes ne lissa      in þam leohtan ham <br>
 </dd>
 <dt>835</dt>
 <dd>
 þurh ælda tid      ende gebidan, <br>
 ac æfter fyrste      to þam færestan <br>
 heofonrices gefean      hweorfan mostan, <br>
 leomu lic somud      ond lifes gæst, <br>
 ond þær siþþan a      in sindreamum <br>
 </dd>
 <dt>840</dt>
 <dd>
 to widan feore      wunian mostun <br>
 dryhtne on gesihðe,      butan deaðe forð, <br>
 gif hy halges word      healdan woldun <br>
 beorht in breostum,      ond his bebodu læstan, <br>
 æfnan on eðle.      Hy to ær aþreat <br>
 </dd>
 <dt>845</dt>
 <dd>
 þæt hy waldendes      willan læsten, <br>
 ac his wif genom      wyrmes larum <br>
 blede forbodene,      ond of beame ahneop <br>
 wæstm biweredne      ofer word godes, <br>
 wuldorcyninges,      ond hyre were sealde <br>
 </dd>
 <dt>850</dt>
 <dd>
 þurh deofles searo      deaðberende gyfl <br>
 þæt ða sinhiwan      to swylte geteah. <br>
 Siþþan se eþel      uðgenge wearð <br>
 Adame ond Euan,      eardwica cyst <br>
 beorht oðbroden,      ond hyra bearnum swa, <br>
 </dd>
 <dt>855</dt>
 <dd>
 eaferum æfter,      þa hy on uncyððu, <br>
 scomum scudende,      scofene wurdon <br>
 on gewinworuld.      Weorces onguldon, <br>
 deopra firena,      þurh deaðes cwealm, <br>
 þe hy unsnyttrum      ær gefremedon. <br>
 </dd>
 <dt>860</dt>
 <dd>
 þære synwræce      siþþan sceoldon <br>
 mægð ond mæcgas      morþres ongyldon, <br>
 godscyldge gyrn      þurh gæstgedal, <br>
 deopra firena.      Deað in geþrong <br>
 fira cynne,      feond rixade <br>
 </dd>
 <dt>865</dt>
 <dd>
 geond middangeard.      Nænig monna wæs <br>
 of þam sigetudre      siþþan æfre <br>
 godes willan þæs georn,      ne <strong>gynnwised,</strong> <br>
 þæt he bibugan mæge      þone bitran drync <br>
 þone Eue fyrn      Adame geaf, <br>
 </dd>
 <dt>870</dt>
 <dd>
 byrelade bryd geong;      þæt him bam gescod <br>
 in þam deoran ham.      Deað ricsade <br>
 ofer foldbuend,      þeah þe fela wære <br>
 gæsthaligra,      þær hi godes willan <br>
 on mislicum      monna gebihþum <br>
 </dd>
 <dt>875</dt>
 <dd>
 æfter stedewonga      <strong>stowum</strong> fremedon; <br>
 sume ær, sume sið,      sume in urra <br>
 æfter tælmearce      tida gemyndum <br>
 sigorlean sohtun.      Us secgað bec <br>
 hu Guðlac wearð      þurh godes willan <br>
 </dd>
 <dt>880</dt>
 <dd>
 eadig on Engle.      He him ece geceas <br>
 meaht ond mundbyrd.      Mære wurdon <br>
 his wundra geweorc      wide ond side, <br>
 breme æfter burgum      geond Bryten innan, <br>
 hu he monge oft      þurh meaht godes <br>
 </dd>
 <dt>885</dt>
 <dd>
 gehælde hygegeomre      hefigra wita, <br>
 þe hine unsofte,      adle gebundne, <br>
 sarge gesohtun      of siðwegum, <br>
 freorigmode.      Symle frofre þær <br>
 æt þam godes cempan      gearwe fundon, <br>
 </dd>
 <dt>890</dt>
 <dd>
 helpe ond hælo.      Nænig hæleþa is <br>
 þe areccan mæge      oþþe rim wite <br>
 ealra þara wundra      þe he in worulde her <br>
 þurh dryhtnes giefe      dugeþum gefremede. <br>
 Oft to þam wicum      weorude cwomun <br>
 </dd>
 <dt>895</dt>
 <dd>
 deofla deaðmægen      duguþa byscyrede <br>
 hloþum þringan,      þær se halga þeow <br>
 elnes anhydig      eard weardade. <br>
 þær hy mislice      mongum reordum <br>
 on þam westenne      woðe hofun <br>
 </dd>
 <dt>900</dt>
 <dd>
 hludne herecirm,      hiwes binotene, <br>
 dreamum bidrorene.      Dryhtnes cempa, <br>
 from folctoga,      feonda þreatum <br>
 wiðstod stronglice.      Næs seo stund latu <br>
 earmra gæsta,      ne þæt onbid long, <br>
 </dd>
 <dt>905</dt>
 <dd>
 þæt þa wrohtsmiðas      wop ahofun, <br>
 hreopun hreðlease,      hleoþrum brugdon. <br>
 Hwilum wedende      swa wilde deor <br>
 cirmdon on corðre,      hwilum cyrdon eft <br>
 minne mansceaþan      on mennisc hiw <br>
 </dd>
 <dt>910</dt>
 <dd>
 breahtma mæste,      hwilum brugdon eft <br>
 awyrgde wærlogan      on wyrmes bleo, <br>
 earme adloman      attre spiowdon. <br>
 Symle hy Guðlac      gearene fundon, <br>
 þonces gleawne.      He geþyldum bad, <br>
 </dd>
 <dt>915</dt>
 <dd>
 þeah him feonda hloð      feorhcwealm bude. <br>
 Hwilum him to honda      hungre geþreatad <br>
 fleag fugla cyn,      þær hy feorhnere <br>
 witude fundon      ond hine weorðedon <br>
 meaglum stefnum.      Hwilum mennisce <br>
 </dd>
 <dt>920</dt>
 <dd>
 aras eaðmedum      eft neosedon, <br>
 ond þær siðfrome      on þam sigewonge <br>
 æt þam halgan <strong>þeowan</strong>      helpe gemetton, <br>
 ferðþes frofre.      Nænig forþum wæs, <br>
 þæt he æwiscmod      eft siðade, <br>
 </dd>
 <dt>925</dt>
 <dd>
 hean, hyhta leas,      ac se halga wer <br>
 ælda gehwylces      þurh þa æþelan meaht, <br>
 þe hine seoslige      sohtun on ðearfe, <br>
 hæleð hygegeomre,      hælde bu tu <br>
 lic ond sawle,      þenden lifes weard, <br>
 </dd>
 <dt>930</dt>
 <dd>
 ece ælmihtig,      unnan wolde <br>
 þæt he blædes her      brucan <strong>moste,</strong> <br>
 worulde lifes.      Wæs gewinnes þa <br>
 yrmþa for eorðan      endedogor <br>
 þurh nydgedal      neah geþrungen, <br>
 </dd>
 <dt>935</dt>
 <dd>
 siþþan he on westenne      wiceard geceas, <br>
 fiftynu gear,      þa wæs frofre gæst <br>
 eadgum æbodan      ufan onsended, <br>
 halig of heahþu.      Hreþer innan born, <br>
 afysed on forðsið.      Him færinga <br>
 </dd>
 <dt>940</dt>
 <dd>
 adl in gewod.      He on elne swa þeah <br>
 ungeblyged bad      beorhtra gehata <br>
 bliþe in burgum.      Wæs þam bancofan <br>
 æfter nihtglome      neah geþrungen, <br>
 breosthord onboren.      Wæs se bliþa gæst <br>
 </dd>
 <dt>945</dt>
 <dd>
 fus on forðweg.      Nolde fæder engla <br>
 in þisse wonsælgan      worulde life <br>
 leahtra leasne      longfyrst ofer þæt <br>
 wunian leton,      þe him on weorcum her <br>
 on his dagena tid      dædum gecwemde <br>
 </dd>
 <dt>950</dt>
 <dd>
 elne unslawe.      ða se <strong>ælmihtiga</strong> <br>
 let his hond cuman      þær se halga þeow, <br>
 deormod on degle      domeadig bad, <br>
 heard ond hygerof.      Hyht wæs geniwad, <br>
 blis in breostum.      Wæs se bancofa <br>
 </dd>
 <dt>955</dt>
 <dd>
 adle onæled,      inbendum fæst, <br>
 lichord onlocen.      Leomu hefegedon, <br>
 sarum gesohte.      He þæt soð gecneow <br>
 þæt hine ælmihtig      ufan neosade, <br>
 meotud fore miltsum.      He his modsefan <br>
 </dd>
 <dt>960</dt>
 <dd>
 wið þam færhagan      fæste trymede <br>
 feonda gewinna.      Næs he forht seþeah, <br>
 ne seo adlþracu      <strong>egle</strong> on mode, <br>
 ne deaðgedal,      ac him dryhtnes lof <br>
 born in breostum,      brondhat lufu <br>
 </dd>
 <dt>965</dt>
 <dd>
 sigorfæst in sefan,      seo him sara gehwylc <br>
 symle forswiðde.      Næs him sorgcearu <br>
 on þas lænan tid,      þeah his lic ond gæst <br>
 hyra somwiste,      sinhiwan tu, <br>
 deore <strong>gedælden.</strong>      Dagas forð scridun, <br>
 </dd>
 <dt>970</dt>
 <dd>
 nihthelma genipu.      Wæs neah seo tid <br>
 þæt he fyrngewyrht      fyllan sceolde <br>
 þurh deaðes cyme,      domes hleotan, <br>
 efne þæs ilcan      þe usse yldran fyrn <br>
 frecne onfengon,      swa him biforan worhton <br>
 </dd>
 <dt>975</dt>
 <dd>
 þa ærestan      ælda cynnes. <br>
 ða wæs Guðlace      on þa geocran tid <br>
 mægen gemeðgad,      mod swiþe heard, <br>
 elnes anhydig.      Wæs seo adl þearl, <br>
 hat ond heorogrim.      Hreþer innan weol, <br>
 </dd>
 <dt>980</dt>
 <dd>
 born banloca.      Bryþen wæs ongunnen <br>
 þætte Adame      Eue gebyrmde <br>
 æt fruman worulde.      Feond byrlade <br>
 ærest þære idese,      ond heo Adame, <br>
 hyre swæsum were,      siþþan scencte <br>
 </dd>
 <dt>985</dt>
 <dd>
 bittor bædeweg.      þæs þa byre siþþan <br>
 grimme onguldon      gafulrædenne <br>
 þurh ærgewyrht,      þætte ænig ne wæs <br>
 fyra cynnes      from fruman siððan <br>
 mon on moldan,      þætte meahte him <br>
 </dd>
 <dt>990</dt>
 <dd>
 gebeorgan ond bibugan      þone bleatan drync, <br>
 deopan deaðweges,      ac him duru sylfa <br>
 on þa sliðnan tid      sona ontyneð, <br>
 ingong geopenað.      Ne mæg ænig þam <br>
 flæsce bifongen      feore wiðstondan, <br>
 </dd>
 <dt>995</dt>
 <dd>
 ricra ne heanra,      ac hine ræseð on <br>
 gifrum grapum.      Swa wæs Guðlace <br>
 enge anhoga      ætryhte þa <br>
 æfter nihtscuan      neah geþyded, <br>
 wiga wælgifre.      Hine wunade mid <br>
 </dd>
 <dt>1000</dt>
 <dd>
 an ombehtþegn,      se hine æghwylce <br>
 daga neosade.      Ongan ða deophydig, <br>
 gleawmod gongan      to godes temple, <br>
 þær he eþelbodan      inne wiste, <br>
 þone leofestan      lareow gecorenne, <br>
 </dd>
 <dt>1005</dt>
 <dd>
 ond þa in eode      eadgum to spræce, <br>
 wolde hyrcnigan      halges lara, <br>
 mildes meþelcwida.      Fonde þa his mondryhten <br>
 adlwerigne;      him ðæt in gefeol <br>
 hefig æt heortan.      Hygesorge wæg, <br>
 </dd>
 <dt>1010</dt>
 <dd>
 micle modceare.      Ongan ða his magu frignan: <br>
 "Hu gewearð þe þus,      winedryhten min, <br>
 fæder, freonda hleo,      ferð gebysgad, <br>
 nearwe geneged?      Ic næfre þe, <br>
 þeoden leofesta,      þyslicne ær <br>
 </dd>
 <dt>1015</dt>
 <dd>
 gemette þus meðne.      Meaht þu meðelcwidum <br>
 worda gewealdan?      Is me on wene geþuht, <br>
 þæt þe untrymnes      adle gongum <br>
 on þisse nyhstan      niht bysgade, <br>
 sarbennum gesoht.      þæt me sorgna is <br>
 </dd>
 <dt>1020</dt>
 <dd>
 hatost on hreþre,      ær þu hyge minne <br>
 ferð afrefre.      Wast þu, freodryhten, <br>
 hu þeos adle scyle      ende gesettan?" <br>
 Him þa sið oncwæð,      sona ne meahte <br>
 oroð up geteon;      wæs him in bogen <br>
 </dd>
 <dt>1025</dt>
 <dd>
 bittor bancoþa.      Beald reordade <br>
 eadig on elne,      ondcwis ageaf: <br>
 "Ic wille secgan      þæt me sar gehran, <br>
 wærc in gewod      in ðisse wonnan niht, <br>
 lichord onleac.      Leomu hefegiað, <br>
 </dd>
 <dt>1030</dt>
 <dd>
 sarum gesohte.      Sceal þis sawelhus, <br>
 fæge flæschoma,      foldærne biþeaht, <br>
 leomu lames geþacan,      legerbedde fæst <br>
 wunian wælræste.      Wiga nealæceð, <br>
 unlæt laces.      Ne bið þæs lengra swice <br>
 </dd>
 <dt>1035</dt>
 <dd>
 sawelgedales      þonne seofon niht <br>
 fyrstgemearces,      þæt min feorh heonan <br>
 on þisse eahteþan      ende geseceð <br>
 dæg scriþende.      þonne dogor beoð <br>
 on moldwege      min forð scriþen, <br>
 </dd>
 <dt>1040</dt>
 <dd>
 sorg <strong>gesweðrad,</strong>      ond ic siþþan mot <br>
 fore meotudes cneowum      meorda hleotan, <br>
 gingra geafena,      ond godes lomber <br>
 in sindreamum      siþþan awo <br>
 forð folgian;      is nu fus ðider <br>
 </dd>
 <dt>1045</dt>
 <dd>
 gæst siþes georn.      Nu þu gearwe const <br>
 leoma lifgedal;      long is þis onbid <br>
 worulde lifes."      ða wæs wop ond heaf, <br>
 geongum geocor sefa,      geomrende hyge, <br>
 siþþan he gehyrde      þæt se halga wæs <br>
 </dd>
 <dt>1050</dt>
 <dd>
 forðsiþes fus.      He þæs færspelles <br>
 fore his mondryhtne      modsorge wæg, <br>
 hefige æt heortan.      Hreþer innan swearc, <br>
 hyge hreowcearig,      þæs þe his hlaford geseah <br>
 ellorfusne.      He þæs onbæru <br>
 </dd>
 <dt>1055</dt>
 <dd>
 habban ne meahte,      ac he hate let <br>
 torn þoliende      tearas geotan, <br>
 weallan wægdropan.      Wyrd ne meahte <br>
 in fægum leng      feorg gehealdan, <br>
 deore frætwe,      þonne him gedemed wæs. <br>
 </dd>
 <dt>1060</dt>
 <dd>
 Ongeat gæsta halig      geomormodes <br>
 <strong>drusendne</strong> hyge.      Ongan þa duguþa hleo, <br>
 glædmod gode leof,      geongran retan, <br>
 wine leofestan      wordum negan: <br>
 "Ne beo þu unrot,      ðeah þeos adl me <br>
 </dd>
 <dt>1065</dt>
 <dd>
 innan æle.      Nis me earfeðe <br>
 to geþolianne      þeodnes willan, <br>
 dryhtnes mines,      ne ic þæs deaðes hafu <br>
 on þas seocnan tid      sorge on mode, <br>
 ne ic me herehloðe      helle þegna <br>
 </dd>
 <dt>1070</dt>
 <dd>
 swiðe onsitte,      ne mæg synne on me <br>
 facnes frumbearn      fyrene gestælan, <br>
 lices leahtor,      ac in lige sceolon <br>
 sorgwylmum soden      sar wanian, <br>
 wræcsið wepan,      wilna biscirede <br>
 </dd>
 <dt>1075</dt>
 <dd>
 in þam deaðsele      duguða gehwylcre, <br>
 lufena ond lissa.      Min þæt leofe bearn, <br>
 ne beo þu on sefan to seoc.      Ic eom siþes fus <br>
 upeard niman      <strong>edleana</strong> georn <br>
 in þam ecan gefean,      ærgewyrhtum <br>
 </dd>
 <dt>1080</dt>
 <dd>
 geseon sigora frean,      min þæt swæse bearn. <br>
 Nis me wracu ne gewin,      þæt ic wuldres god <br>
 sece swegelcyning,      þær is sib ond blis, <br>
 domfæstra dream,      dryhten ondweard, <br>
 þam ic georne      gæstgerynum, <br>
 </dd>
 <dt>1085</dt>
 <dd>
 in þas dreorgan tid      dædum cwemde, <br>
 mode ond mægne.      Ic þa meorde wat <br>
 leahtorlease,      lean unhwilen, <br>
 halig on heahþu.      þær min hyht myneð <br>
 to gesecenne,      sawul fundað <br>
 </dd>
 <dt>1090</dt>
 <dd>
 of licfate      to þam longan gefean <br>
 in eadwelan.      Nis þes eþel me <br>
 ne sar ne sorg.      Ic me sylfum wat <br>
 æfter lices hryre      lean unhwilen." <br>
 ða se wuldormaga      worda gestilde, <br>
 </dd>
 <dt>1095</dt>
 <dd>
 rof runwita;      wæs him ræste neod, <br>
 reonigmodum.      Rodor swamode <br>
 ofer niðða bearn,      nihtrim scridon, <br>
 deorc ofer dugeðum.      þa se dæg bicwom <br>
 on þam se lifgenda      in lichoman, <br>
 </dd>
 <dt>1100</dt>
 <dd>
 ece ælmihtig      ærist gefremede, <br>
 dryhten mid dreame,      ða he of deaðe aras <br>
 <strong>onwald</strong> of eorðan      in þa eastortid, <br>
 ealra þrymma þrym,      ðreata mæstne <br>
 to heofonum ahof,      ða he from helle astag. <br>
 </dd>
 <dt>1105</dt>
 <dd>
 Swa se eadga wer      in þa æþelan tid <br>
 on þone beorhtan dæg      blissum hremig, <br>
 milde ond gemetfæst,      mægen unsofte <br>
 elne geæfnde.      Aras ða eorla wynn, <br>
 heard hygesnottor,      swa he hraþost meahte, <br>
 </dd>
 <dt>1110</dt>
 <dd>
 meðe for ðam miclan bysgum.      Ongon þa his mod staþelian <br>
 leohte geleafan,      lac onsægde <br>
 deophycgende      dryhtne to willan <br>
 gæstgerynum      in godes temple, <br>
 ond his þegne ongon,      swa þam þeodne geras, <br>
 </dd>
 <dt>1115</dt>
 <dd>
 þurh gæstes giefe      godspel bodian, <br>
 secgan sigortacnum,      ond his sefan trymman <br>
 wundrum to wuldre      in þa wlitigan gesceaft <br>
 to eadwelan,      swa he ær ne sið <br>
 æfre to ealdre      oðre swylce <br>
 </dd>
 <dt>1120</dt>
 <dd>
 on þas lænan tid      lare gehyrde, <br>
 ne swa deoplice      dryhtnes geryne <br>
 þurh menniscne      muð areccan <br>
 on sidum sefan.      Him wæs soþra geþuht <br>
 þæt hit ufancundes      engles wære <br>
 </dd>
 <dt>1125</dt>
 <dd>
 of swegldreamum,      swiþor micle <br>
 mægenþegnes word,      þonne æniges monnes lar, <br>
 wera ofer eorðan.      Him þæt wundra mæst <br>
 gesewen þuhte,      þæt swylc snyttrucræft <br>
 ænges hæleða her      hreþer weardade, <br>
 </dd>
 <dt>1130</dt>
 <dd>
 dryhta bearna,      wæs þæs deoplic eall <br>
 word ond wisdom,      ond þæs weres stihtung, <br>
 mod ond mægencræft,      þe him meotud engla, <br>
 gæsta geocend      forgiefen hæfde. <br>
 Wæron feowere ða      forð gewitene <br>
 </dd>
 <dt>1135</dt>
 <dd>
 dagas on rime,      þæs se dryhtnes <strong>þegn</strong> <br>
 on elne bad,      adle gebysgad, <br>
 sarum geswenced.      Ne he sorge wæg <br>
 geocorne sefan      gæstgedales, <br>
 dreorigne hyge.      Deað nealæcte, <br>
 </dd>
 <dt>1140</dt>
 <dd>
 stop stalgongum,      strong ond hreðe <br>
 sohte sawelhus.      Com se seofeða dæg <br>
 ældum ondweard,      þæs þe him in gesonc, <br>
 hat, heortan neah,      <strong>hildescurum</strong> <br>
 flacor flanþracu,      feorhhord onleac, <br>
 </dd>
 <dt>1145</dt>
 <dd>
 searocægum gesoht.      Ongon ða snottor hæle, <br>
 ar, onbehtþegn,      æþeles neosan <br>
 to þam halgan hofe,      fond þa hlingendne <br>
 fusne on forðsiþ      frean unwenne, <br>
 gæsthaligne      in godes temple <br>
 </dd>
 <dt>1150</dt>
 <dd>
 soden sarwylmum.      Wæs þa sihste tid <br>
 on midne dæg,      wæs his mondryhtne <br>
 endedogor      ætryhte þa. <br>
 Nearwum genæged      nydcostingum, <br>
 awrecen wælpilum,      wlo ne meahte <br>
 </dd>
 <dt>1155</dt>
 <dd>
 oroð up geteon,      ellenspræce <br>
 hleoþor ahebban.      Ongon ða hygegeomor, <br>
 freorig ond ferðwerig,      fusne gretan, <br>
 meðne modglædne,      bæd hine þurh mihta scyppend, <br>
 gif he his wordcwida      wealdan meahte, <br>
 </dd>
 <dt>1160</dt>
 <dd>
 spræce ahebban,      þæt him on spellum gecyðde, <br>
 onwrige worda gongum,      hu he his wisna truwade, <br>
 drohtes on ðære dimman adle,      ærðon hine deað onsægde. <br>
 Him se eadga wer      ageaf ondsware, <br>
 leof mon leofum,      þeah he late meahte, <br>
 </dd>
 <dt>1165</dt>
 <dd>
 eorl ellenheard,      oreþe gebredan: <br>
 "Min þæt swæse bearn,      nis nu swiþe feor <br>
 þam ytemestan      endedogor <br>
 nydgedales,      þæt ðu þa nyhstan scealt <br>
 in woruldlife      worda minra, <br>
 </dd>
 <dt>1170</dt>
 <dd>
 næfre leana biloren,      lare gehyran, <br>
 noht longe ofer þis.      Læst ealle well <br>
 wære ond winescype,      word þa wit spræcon, <br>
 leofast manna."      "Næfre ic lufan sibbe, <br>
 þeoden, æt þearfe      þine forlæte <br>
 </dd>
 <dt>1175</dt>
 <dd>
 asanian!"      "Beo þu on sið gearu, <br>
 siþþan lic ond leomu      ond þes lifes gæst <br>
 asundrien      somwist hyra <br>
 þurh feorggedal.      <strong>Fys</strong> æfter þon <br>
 þæt þu gesecge      sweostor minre, <br>
 </dd>
 <dt>1180</dt>
 <dd>
 þære leofestan,      on longne weg <br>
 to þam fægran gefean      forðsið minne, <br>
 on ecne eard,      ond hyre eac gecyð <br>
 wordum minum,      þæt ic me warnade <br>
 hyre onsyne      ealle þrage <br>
 </dd>
 <dt>1185</dt>
 <dd>
 in woruldlife,      for ðy ic wilnode <br>
 þæt wit unc eft      in þam ecan gefean <br>
 on sweglwuldre      geseon mostun <br>
 fore onsyne      eces deman <br>
 leahtra lease.      þær sceal lufu uncer <br>
 </dd>
 <dt>1190</dt>
 <dd>
 wærfæst wunian,      þær wit wilna a <br>
 in ðære beorhtan byrig      brucan motun, <br>
 eades mid englum.      ðu hyre eac saga <br>
 þæt heo þis banfæt      beorge bifæste, <br>
 lame biluce,      lic orsawle <br>
 </dd>
 <dt>1195</dt>
 <dd>
 in þeostorcofan,      þær hit þrage sceal <br>
 in sondhofe      siþþan wunian." <br>
 ða wearð modgeþanc      miclum gebisgad, <br>
 þream forþrycced,      þurh þæs þeodnes word, <br>
 ombehtþegne,      þa he ædre oncneow <br>
 </dd>
 <dt>1200</dt>
 <dd>
 frean feorhgedal,      þæt hit feor ne wæs, <br>
 endedogor.      Ongon þa ofostlice <br>
 to his winedryhtne      wordum mæðlan: <br>
 "Ic þec halsige,      hæleþa leofost <br>
 gumena cynnes,      þurh gæsta weard, <br>
 </dd>
 <dt>1205</dt>
 <dd>
 þæt þu hygesorge      heortan minre <br>
 geeþe, eorla wyn.      Nis þe ende feor, <br>
 þæs þe ic on galdrum      ongieten hæbbe. <br>
 Oft mec geomor sefa      gehþa gemanode, <br>
 hat æt heortan,      hyge gnornende <br>
 </dd>
 <dt>1210</dt>
 <dd>
 nihtes nearwe,      ond ic næfre þe, <br>
 fæder, frofor min,      frignan dorste. <br>
 Symle ic gehyrde,      þonne heofones gim, <br>
 wyncondel wera,      west onhylde, <br>
 sweglbeorht sunne      setlgonges fus <br>
 </dd>
 <dt>1215</dt>
 <dd>
 on <strong>æfentid,</strong>      oþerne mid þec, <br>
 þegn æt geþeahte.      Ic þæs þeodnes word, <br>
 ares uncuþes      oft neosendes, <br>
 dægwoman bitweon      ond þære deorcan niht, <br>
 meþelcwide mæcges,      ond on morgne swa, <br>
 </dd>
 <dt>1220</dt>
 <dd>
 ongeat geomormod,      gæstes spræce, <br>
 gleawes in geardum.      Huru, ic giet ne wat, <br>
 ær þu me, frea min,      furþor cyðe <br>
 þurh cwide þinne,      hwonan his cyme sindon." <br>
 ða se eadga wer      ageaf ondsware <br>
 </dd>
 <dt>1225</dt>
 <dd>
 leofum æfter longre hwile,      swa he late meahte, <br>
 elnes oncyðig,      oreþe gewealdan: <br>
 "Hwæt, þu me, wine min,      wordum nægest, <br>
 fusne frignest,      þæs þe ic furþum ær <br>
 æfre on ealdre      ængum ne wolde <br>
 </dd>
 <dt>1230</dt>
 <dd>
 monna ofer moldan      melda weorðan, <br>
 þegne on þeode,      butan þe nu ða, <br>
 þy læs þæt wundredan      weras ond idesa, <br>
 ond on geað gutan,      gieddum mænden <br>
 bi me lifgendum.      Huru, ic nolde sylf <br>
 </dd>
 <dt>1235</dt>
 <dd>
 þurh gielpcwide      gæstes mines <br>
 frofre gelettan,      ne fæder mines <br>
 æfre geæfnan,      æbylg godes. <br>
 Symle me onsende      sigedryhten min, <br>
 folca feorhgiefa,      siþþan ic furþum ongon <br>
 </dd>
 <dt>1240</dt>
 <dd>
 on þone æfteran      anseld bugan <br>
 geargemearces,      gæst haligne, <br>
 engel ufancundne,      se mec efna gehwam, <br>
 meahtig meotudes þegn,      ond on morgne eft, <br>
 sigorfæst gesohte,      ond me sara gehwylc <br>
 </dd>
 <dt>1245</dt>
 <dd>
 gehælde hygesorge,      ond me in hreþre bileac <br>
 wuldres wilboda      wisdomes giefe <br>
 micle monigfealdran      þonne ænig mon wite <br>
 in <strong>life</strong> her,      þe me alyfed nis <br>
 to gecyþenne      cwicra ængum <br>
 </dd>
 <dt>1250</dt>
 <dd>
 on foldwege      fira cynnes, <br>
 þæt me ne meahte      monna ænig <br>
 bideaglian      hwæt he dearninga <br>
 on hyge hogde      heortan geþoncum, <br>
 siþþan he me fore eagum      onsyne wearð. <br>
 </dd>
 <dt>1255</dt>
 <dd>
 A ic on mode mað      monna gehwylcne <br>
 þeodnes þrymcyme      oð þisne dæg. <br>
 Leofast monna,      nu ic for lufan þinre, <br>
 ond geferscype      þæt wit fyrn mid unc <br>
 longe læstan,      nelle ic lætan þe <br>
 </dd>
 <dt>1260</dt>
 <dd>
 æfre unrotne      æfter ealdorlege <br>
 meðne modseocne      minre geweorðan, <br>
 soden sorgwælmum.      A ic sibbe wiþ þe <br>
 healdan wille.      Nu of hreþerlocan <br>
 to þam soþan gefean      sawel fundað. <br>
 </dd>
 <dt>1265</dt>
 <dd>
 Nis seo tid latu,      tydrað þis banfæt, <br>
 greothord gnornað,      gæst hine fyseð <br>
 on ecne geard,      utsiþes georn <br>
 on sellan gesetu.      Nu ic swiðe eom <br>
 weorce gewergad."      ða to þam wage gesag, <br>
 </dd>
 <dt>1270</dt>
 <dd>
 heafelan onhylde,      hyrde þa gena <br>
 ellen on innan.      Oroð stundum teah <br>
 mægne modig,      him of muðe cwom <br>
 swecca swetast.      Swylce on sumeres tid <br>
 stincað on stowum      staþelum fæste <br>
 </dd>
 <dt>1275</dt>
 <dd>
 wynnum æfter wongum      wyrta geblowene, <br>
 hunigflowende,      swa þæs halgan wæs <br>
 ondlongne dæg      oþ æfen forð <br>
 oroð up hlæden.      þa se æþela glæm <br>
 setlgong sohte,      swearc norðrodor <br>
 </dd>
 <dt>1280</dt>
 <dd>
 won under wolcnum,      woruld miste oferteah, <br>
 þystrum biþeahte,      þrong niht ofer tiht <br>
 londes frætwa.      ða cwom leohta mæst, <br>
 halig of heofonum      hædre scinan, <br>
 beorhte ofer burgsalu.      Bad se þe sceolde <br>
 </dd>
 <dt>1285</dt>
 <dd>
 eadig on elne      endedogor, <br>
 awrecen wælstrælum.      Wuldres scima, <br>
 æþele ymb æþelne,      ondlonge niht <br>
 scan scirwered.      Scadu sweþredon, <br>
 tolysed under lyfte.      Wæs se leohta glæm <br>
 </dd>
 <dt>1290</dt>
 <dd>
 ymb þæt halge hus,      heofonlic condel, <br>
 from æfenglome      oþþæt eastan cwom <br>
 ofer deop gelad      dægredwoma, <br>
 wedertacen wearm.      Aras se wuldormago, <br>
 eadig elnes gemyndig,      spræc to his onbehtþegne, <br>
 </dd>
 <dt>1295</dt>
 <dd>
 torht to his treowum gesiþe:      "Tid is þæt þu fere, <br>
 ond þa ærendu      eal biþence, <br>
 ofestum læde,      swa ic þe ær bibead, <br>
 lac to leofre.      Nu of lice is, <br>
 goddreama georn,      gæst swiðe fus." <br>
 </dd>
 <dt>1300</dt>
 <dd>
 Ahof þa his honda,      husle gereorded, <br>
 eaðmod þy æþelan gyfle,      swylce he his eagan ontynde, <br>
 halge heafdes gimmas,      biseah þa to heofona rice, <br>
 glædmod to geofona leanum,      ond þa his gæst onsende <br>
 weorcum wlitigne      in wuldres dream. <br>
 </dd>
 <dt>1305</dt>
 <dd>
 ða wæs Guðlaces      gæst gelæded <br>
 eadig on upweg.      Englas feredun <br>
 to þam longan gefean,      lic colode, <br>
 belifd under lyfte.      ða þær leoht ascan, <br>
 beama beorhtast.      Eal þæt beacen wæs <br>
 </dd>
 <dt>1310</dt>
 <dd>
 ymb þæt halge hus,      heofonlic leoma, <br>
 from foldan up      swylce fyren tor <br>
 ryht aræred      oð rodera hrof, <br>
 gesewen under swegle,      sunnan beorhtra, <br>
 æþeltungla wlite.      Engla þreatas <br>
 </dd>
 <dt>1315</dt>
 <dd>
 sigeleoð sungon,      sweg wæs on lyfte <br>
 gehyred under heofonum,      haligra dream. <br>
 Swa se burgstede wæs      blissum gefylled, <br>
 swetum stencum      ond sweglwundrum, <br>
 eadges yrfestol,      engla hleoðres, <br>
 </dd>
 <dt>1320</dt>
 <dd>
 eal innanweard.      þær wæs ænlicra <br>
 ond wynsumra      þonne hit in worulde mæge <br>
 stefn areccan,      hu se stenc ond se sweg, <br>
 heofonlic hleoþor      ond se halga song, <br>
 gehyred wæs,      heahþrym godes, <br>
 </dd>
 <dt>1325</dt>
 <dd>
 breahtem æfter breahtme.      Beofode þæt ealond, <br>
 foldwong onþrong.      ða afyrhted wearð <br>
 ar, elnes biloren,      gewat þa ofestlice <br>
 beorn unhyðig,      þæt he bat gestag, <br>
 wæghengest wræc,      wæterþisa for, <br>
 </dd>
 <dt>1330</dt>
 <dd>
 snel under sorgum.      Swegl hate scan, <br>
 blac ofer burgsalo.      Brimwudu scynde, <br>
 leoht, lade fus.      Lagumearg snyrede, <br>
 gehlæsted to hyðe,      þæt se hærnflota <br>
 æfter sundplegan      sondlond gespearn, <br>
 </dd>
 <dt>1335</dt>
 <dd>
 grond wið greote.      Gnornsorge wæg <br>
 hate æt heortan,      hyge geomurne, <br>
 meðne modsefan,      se þe his mondryhten, <br>
 life <strong>bilidenne,</strong>      last weardian <br>
 wiste, wine leofne.      Him þæs wopes hring <br>
 </dd>
 <dt>1340</dt>
 <dd>
 torne gemonade.      Teagor yðum weol, <br>
 hate hleordropan,      ond on hreþre wæg <br>
 micle modceare.      He þære mægeð sceolde <br>
 lace gelædan      laðspel to soð. <br>
 Cwom þa freorigferð      þær seo fæmne wæs, <br>
 </dd>
 <dt>1345</dt>
 <dd>
 wuldres wynmæg.      He þa wyrd ne mað, <br>
 fæges forðsið.      Fusleoð agol <br>
 wineþearfende,      ond þæt word acwæð: <br>
 "Ellen biþ selast      þam þe oftost sceal <br>
 dreogan dryhtenbealu,      deope behycgan <br>
 </dd>
 <dt>1350</dt>
 <dd>
 þroht þeodengedal,      þonne seo þrag cymeð, <br>
 wefen <strong>wyrdstafum.</strong>      þæt wat se þe sceal <br>
 aswæman sarigferð,      wat his sincgiefan <br>
 holdne biheledne.      He sceal hean þonan <br>
 geomor hweorfan.      þam bið gomenes wana <br>
 </dd>
 <dt>1355</dt>
 <dd>
 ðe þa earfeða      oftost dreogeð <br>
 on sargum sefan.      Huru, ic swiðe ne þearf <br>
 hinsiþ behlehhan.      Is hlaford min, <br>
 beorna bealdor,      ond broþor þin, <br>
 se selesta      bi sæm tweonum <br>
 </dd>
 <dt>1360</dt>
 <dd>
 þara þe we on Engle      æfre gefrunen <br>
 acennedne      þurh cildes had <br>
 gumena cynnes,      to godes dome, <br>
 werigra wraþu,      worulddreamum of, <br>
 winemæga wyn,      in wuldres þrym, <br>
 </dd>
 <dt>1365</dt>
 <dd>
 gewiten, <strong>winiga</strong> hleo,      wica neosan <br>
 eardes on upweg.      Nu se eorðan dæl, <br>
 banhus abrocen      burgum in innan <br>
 wunað wælræste,      ond se wuldres dæl <br>
 of licfæte      in leoht godes <br>
 </dd>
 <dt>1370</dt>
 <dd>
 sigorlean sohte,      ond þe secgan het <br>
 þæt git a mosten      in þam ecan gefean <br>
 mid þa sibgedryht      somudeard niman, <br>
 weorca wuldorlean,      willum neotan <br>
 blædes ond blissa.      Eac þe abeodan het <br>
 </dd>
 <dt>1375</dt>
 <dd>
 sigedryhten min,      þa he <strong>wæs</strong> siþes fus, <br>
 þæt þu his lichoman,      leofast mægða, <br>
 eorðan biðeahte.      Nu þu ædre const <br>
 siðfæt minne.      Ic sceal sarigferð, <br>
 heanmod hweorfan,      hyge drusendne." <br>
 </dd>
 </dl>
 </body>