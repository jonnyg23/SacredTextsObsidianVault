<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_21.htm">Previous</a> 
 <a href="a06_23.htm">Next</a> 
 </center>
 <hr>
 <h1>The Meters of Boethius: Meter 22</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Se þe æfter rihte      mid gerece wille <br>
 inweardlice      æfter spyrian <br>
 swa deoplice,      þæt hit todrifan ne mæg <br>
 monna ænig,      ne amerran huru <br>
 </dd>
 <dt>5</dt>
 <dd>
 ænig eorðlic ðincg,      he ærest sceal <br>
 secan on him selfum      þæt he sume hwile <br>
 ymbutan hine      æror sohte. <br>
 Sece þæt siððan      on his sefan innan, <br>
 and forlæte an,      swa he oftost mæge, <br>
 </dd>
 <dt>10</dt>
 <dd>
 <strong>ælcne</strong> ymbhogan      ðy him unnet sie, <br>
 and gesamnige,      swa he swiðost mæge, <br>
 ealle to þæm anum      his ingeðonc, <br>
 gesecge his <strong>mode</strong>      þæt hit mæg findan <br>
 eall on him innan      þæt hit oftost nu <br>
 </dd>
 <dt>15</dt>
 <dd>
 ymbutan hit      ealneg seceð, <br>
 gooda æghwylc.      He ongit siððan <br>
 yfel and unnet      eal þæt he hæfde <br>
 on his incofan      æror lange <br>
 efne swa sweotole      swa he on þa sunnan mæg <br>
 </dd>
 <dt>20</dt>
 <dd>
 eagum andweardum      on locian, <br>
 and <strong>he</strong> eac ongit      his ingeþonc <br>
 leohtre and berhtre      þonne se leoma sie <br>
 sunnan on sumera,      þonne swegles gim, <br>
 hador heofontungol,      hlutrost scineð. <br>
 </dd>
 <dt>25</dt>
 <dd>
 Forðæm þæs lichoman      leahtras and hefignes <br>
 and þa unþeawas      eallunga ne magon <br>
 of mode ation      monna ænegum <br>
 rihtwisnesse,      ðeah nu rinca hwæm <br>
 þæs lichoman      leahtras and hefignes <br>
 </dd>
 <dt>30</dt>
 <dd>
 and unþeawas      oft bysigen <br>
 monna modsefan,      mæst and swiðost <br>
 mid þære yflan      oforgiotolnesse; <br>
 mid gedwolmiste      dreorigne sefan <br>
 fortihð mod foran      monna gehwelces, <br>
 </dd>
 <dt>35</dt>
 <dd>
 þæt hit swa beorhte ne mot      blican and scinan <br>
 swa hit wolde,      gif hit geweald ahte; <br>
 þeah bið sum corn      sædes gehealden <br>
 symle on ðære saule      soðfæstnesse, <br>
 þenden gadertang wunað      gast on lice. <br>
 </dd>
 <dt>40</dt>
 <dd>
 ðæs sædes corn      bið symle aweaht <br>
 mid ascunga,      eac siððan mid <br>
 goodre lare,      gif hit growan sceal. <br>
 Hu mæg ænig man      andsware findan <br>
 ðinga æniges,      þegen mid gesceade, <br>
 </dd>
 <dt>45</dt>
 <dd>
 þeah hine rinca hwilc      rihtwislice <br>
 æfter frigne      gif he awuht nafað <br>
 on his modsefan      mycles ne lytles <br>
 <strong>rihtwisnesse</strong>      ne geradscipes? <br>
 Nis þeah ænig man      þætte ealles swa <br>
 </dd>
 <dt>50</dt>
 <dd>
 þæs geradscipes      swa bereafod sie <br>
 þæt he andsware      ænige ne cunne <br>
 findan on ferhðe,      gif he frugnen bið. <br>
 Forðæm hit is riht spell      þæt us reahte gio <br>
 ald uðwita,      ure Platon; <br>
 </dd>
 <dt>55</dt>
 <dd>
 he cwæð þætte æghwilc      ungemyndig <br>
 rihtwisnesse      hine hræðe sceolde <br>
 eft gewendan      into sinum <br>
 modes gemynde;      he mæg siððan <br>
 on his runcofan      rihtwisnesse <br>
 </dd>
 <dt>60</dt>
 <dd>
 findan on ferhte      fæste gehydde <br>
 mid gedræfnesse      dogora gehwilce <br>
 modes sines      mæst and swiðost, <br>
 and mid hefinesse      his lichoman, <br>
 and mid þæm bisgum      þe on breostum styreð <br>
 </dd>
 <dt>65</dt>
 <dd>
 mon on mode      mæla gehwylce. <br>
 </dd>
 </dl>
 </body>