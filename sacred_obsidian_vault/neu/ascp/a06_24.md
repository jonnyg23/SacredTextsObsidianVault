<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_23.htm">Previous</a> 
 <a href="a06_25.htm">Next</a> 
 </center>
 <hr>
 <h1>The Meters of Boethius: Meter 24</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ic hæbbe fiðru      fugle swiftran, <br>
 mid ðæm ic fleogan mæg      feor fram eorðan <br>
 ofer heane hrof      heofones þisses, <br>
 ac ðær ic nu moste      mod gefeðran, <br>
 </dd>
 <dt>5</dt>
 <dd>
 ðinne ferðlocan,      feðrum minum, <br>
 oððæt ðu meahte      þisne middangeard, <br>
 ælc eorðlic ðing,      eallunga forsion. <br>
 Meahtes ofer rodorum      gereclice <br>
 feðerum lacan,      feor up ofer <br>
 </dd>
 <dt>10</dt>
 <dd>
 wolcnu windan,      wlitan siððan <br>
 ufan ofer ealle.      Meahtes eac faran <br>
 ofer ðæm fyre      ðe fela geara <br>
 for lange betweox      lyfte and rodere, <br>
 swa him æt frymðe      fæder getiode. <br>
 </dd>
 <dt>15</dt>
 <dd>
 ðu meahtest ðe siððan      mid ðære sunnan <br>
 faran betweox      oðrum tunglum. <br>
 Meahtest ðe full recen      on ðæm rodere ufan <br>
 siððan weorðan,      and ðonne samtenges <br>
 æt ðæm ælcealdan      anum steorran, <br>
 </dd>
 <dt>20</dt>
 <dd>
 se yfmest is      eallra tungla, <br>
 ðone Saturnus      sundbuende <br>
 hatað under heofonum;      he is se cealda <br>
 eallisig tungl,      yfemest wandrað <br>
 ofer eallum ufan      oðrum steorrum. <br>
 </dd>
 <dt>25</dt>
 <dd>
 Siððan ðu ðonne      ðone up a hafast <br>
 forð oferfarenne,      ðu meaht feorsian; <br>
 ðonne bist ðu siððan      sona ofer uppan <br>
 rodere ryneswiftum.      Gif ðu on riht færest, <br>
 ðe ðone hehstan heofon      behindan lætst, <br>
 </dd>
 <dt>30</dt>
 <dd>
 ðonne meaht ðu <strong>siððan</strong>      soðes leohtes <br>
 habban þinne dæl,      ðonan an cyning <br>
 rume ricsað      ofer roderum up <br>
 and under swa same      eallra gesceafta, <br>
 weorulde waldeð.      þæt is wis cyning, <br>
 </dd>
 <dt>35</dt>
 <dd>
 þæt is se ðe waldeð      giond werðioda <br>
 ealra oðra      eorðan cyninga, <br>
 se mid his bridle      <strong>ymbebæted</strong> hæfð <br>
 ymbhwyrft ealne      eorðan and heofones. <br>
 He his gewaldleðer      wel gemetgað, <br>
 </dd>
 <dt>40</dt>
 <dd>
 se stioreð a      þurg ða strongan meaht <br>
 ðæm hrædwæne      heofones and eorðan. <br>
 Se an dema      is gestæððig, <br>
 unawendendlic,      wlitig and mære. <br>
 Gif ðu <strong>weorðest</strong>      on wege rihtum <br>
 </dd>
 <dt>45</dt>
 <dd>
 up to ðæm earde,      þæt is æðele stow, <br>
 ðeah ðu hi nu geta      forgiten hæbbe, <br>
 gif ðu æfre eft      þær an cymest, <br>
 ðonne wilt þu secgan      and sona cweðan: <br>
 "ðis is eallunga      min agen cyð, <br>
 </dd>
 <dt>50</dt>
 <dd>
 eard and eðel.      Ic wæs ær hionan <br>
 cumen and acenned      ðurh ðisses cræftgan meaht. <br>
 Nylle ic æfre      hionan ut witan, <br>
 ac ic symle her      softe wille <br>
 mid fæder willan      fæste stondan." <br>
 </dd>
 <dt>55</dt>
 <dd>
 Gif ðe ðonne æfre      eft geweorðeð <br>
 þæt ðu wilt oððe most      weorolde ðiostro <br>
 eft fandian,      ðu meaht eaðe gesion <br>
 unrihtwise      eorðan cyningas <br>
 and þa ofermodan      oðre rican <br>
 </dd>
 <dt>60</dt>
 <dd>
 ðe þis werige folc      wyrst tuciað, <br>
 þæt hi symle bioð      swiðe earme, <br>
 unmehtige      ælces ðinges, <br>
 emne ða ilcan      þe þis earme folc <br>
 sume hwile nu      swiðost ondrædæð. <br>
 </dd>
 </dl>
 </body>