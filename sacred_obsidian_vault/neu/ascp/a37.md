<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a36.htm">Previous</a> 
 <a href="a38.htm">Next</a> 
 </center>
 <hr>
 <h1>Metrical Epilogue to the Pastoral Care</h1>
 <p><cite>Verse Early Saxon</cite></p>
 <dl compact>
 <dt></dt>
 <dd>
 ðis is nu se wæterscipe      ðe us wereda god <br>
 to frofre gehet      foldbuendum. <br>
 He cwæð ðæt he wolde      ðæt on worulde forð <br>
 of ðæm innoðum      a libbendu <br>
 </dd>
 <dt>5</dt>
 <dd>
 wætru fleowen,      ðe wel on hine <br>
 gelifden under lyfte.      Is hit lytel tweo <br>
 ðæt ðæs wæterscipes      welsprynge is <br>
 on hefonrice,      ðæt is halig gæst. <br>
 ðonan hine hlodan      halge and gecorene, <br>
 </dd>
 <dt>10</dt>
 <dd>
 siððan hine gierdon      ða ðe gode herdon <br>
 ðurh halga bec      hider on eorðan <br>
 geond manna mod      missenlice. <br>
 Sume hine weriað      on gewitlocan, <br>
 wisdomes stream,      welerum gehæftað, <br>
 </dd>
 <dt>15</dt>
 <dd>
 ðæt he on unnyt      ut ne tofloweð. <br>
 Ac se wæl wunað      on weres breostum <br>
 ðurh dryhtnes giefe      diop and stille. <br>
 Sume hine lætað      ofer landscare <br>
 riðum torinnan;      nis ðæt rædlic ðing, <br>
 </dd>
 <dt>20</dt>
 <dd>
 gif swa hlutor wæter,      hlud and undiop, <br>
 tofloweð æfter feldum      oð hit to fenne werð. <br>
 Ac hladað iow nu drincan,      nu iow dryhten geaf <br>
 ðæt iow Gregorius      gegiered hafað <br>
 to durum iowrum      dryhtnes welle. <br>
 </dd>
 <dt>25</dt>
 <dd>
 Fylle nu his fætels,      se ðe fæstne hider <br>
 kylle brohte,      cume eft hræðe. <br>
 Gif her ðegna hwelc      ðyrelne kylle <br>
 brohte to ðys burnan,      bete hine georne, <br>
 ðy læs he forsceade      scirost wætra, <br>
 </dd>
 <dt>30</dt>
 <dd>
 oððe him lifes drync      forloren weorðe. <br>
 </dd>
 </dl>
 </body>