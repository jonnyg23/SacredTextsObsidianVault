<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_53.htm">Previous</a> 
 <a href="a05_55.htm">Next</a> 
 </center>
 <hr>
 <h1>The Paris Psalter: Psalm 54</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Gehyr min gebed,      halig drihten, <br>
 ne forseoh æfre      sariges bene; <br>
 beheald me holdlice      and gehyr me eac. <br>
 Grimme ic eom begangen;      forðon ic gnornige <br>
 </dd>
 <dt>5</dt>
 <dd>
 and me forhtige      feondes stefne <br>
 and fyrenfulra      fæcne niðas. <br>
 Forðam me on sah      unrihtes feala; <br>
 wurdon me þa on yrre      yfele and hefige. <br>
 Ys me on hreðre heah      heorte gedrefed <br>
 </dd>
 <dt>10</dt>
 <dd>
 and me fealleð on      fyrhtu deaðes. <br>
 Egsa me and fyrhtu      ealne forcwomon, <br>
 and me beþeahton      þeostru niðgrim. <br>
 Ic þa on mode cwæð,      hwa me sealde <br>
 to fleogenne      fiðeru swa culfran, <br>
 </dd>
 <dt>15</dt>
 <dd>
 and ic þonne ricene      reste syððan. <br>
 Efne ic feor gewite,      fleame dæle, <br>
 and on westene      wunode lange, <br>
 bide þæs beornes      þe me <strong>bete</strong> eft <br>
 <strong>modes</strong> mindom      and mægenes hreoh. <br>
 </dd>
 <dt>20</dt>
 <dd>
 Hat nu todælan,      drihten usser, <br>
 heora geðeode      geond þas woruld wide; <br>
 forðon ic þær on unriht      oft locade, <br>
 and wiðercwyda      wearn gehyrde; <br>
 drugon þæt on burgum      dæges and nihtes. <br>
 </dd>
 <dt>25</dt>
 <dd>
 <strong>þunie</strong> him gewinnes wearn      ofer wealles hrof <br>
 and heom on midle wese      man and inwit <br>
 and unsoðfæstnys      ealle wealde. <br>
 Næfre on his weorþige      wea aspringe, <br>
 mearce <strong>mansceat,</strong>      man inwides; <br>
 </dd>
 <dt>30</dt>
 <dd>
 forþon gif me min feond      fæcne wyrgeð, <br>
 ic þæt abere      bliðe mode. <br>
 þeah þe þa ealle      ðe me a feodon, <br>
 wordum wyrigen      and wearn sprecan, <br>
 ic me wið heora hete      hyde sneome. <br>
 </dd>
 <dt>35</dt>
 <dd>
 þu eart se man      þe me wære <br>
 on anmede,      and æghwæs cuð <br>
 latteow lustum;      and wyt gelome eac <br>
 æton swetne mete      samed ætgædere, <br>
 and on godes huse      gangan swylce <br>
 </dd>
 <dt>40</dt>
 <dd>
 mid geþeahtunge      þine and mine. <br>
 Hi ofer cume      unþinged deað, <br>
 astigon heo on helle      heonan lifigende. <br>
 Forðam on heora gasthusum      is gramlic inwit, <br>
 and on hiora midle      man inwitstæf. <br>
 </dd>
 <dt>45</dt>
 <dd>
 Ic soðlice      to sylfum drihtne <br>
 cleopode on corðre,      and me cuðlice <br>
 gehyrde      hælend drihten. <br>
 Ic on æfenne,      eac on mergenne <br>
 and on midne dæg,      mægene sæcge <br>
 </dd>
 <dt>50</dt>
 <dd>
 and bodie,      þæt þu bliðe me <br>
 mine stefne      stiðe gehyre. <br>
 <strong>A</strong> ðu symle      sawle mine <br>
 lustum alyse,      laðum wiðferige, <br>
 forðon me manige ymb      mægene syrewað. <br>
 </dd>
 <dt>55</dt>
 <dd>
 þæt gehyreð god      and hi gehyneð eac, <br>
 þe ær worulde wæs      and nu wunað ece. <br>
 Nis him onwendednes      on woruldlife, <br>
 ne him godes fyrhtu      georne ondrædað. <br>
 Heo besmitað      swylce his sylfes <br>
 </dd>
 <dt>60</dt>
 <dd>
 þa gewitnesse,      þær hi woh fremedon; <br>
 forðon hi synt on yrre      ut adælde, <br>
 ne hi sylfe wel      geseon æfre, <br>
 forðon hit wæs his heortan      gehygde neah. <br>
 Hi word hira      wel gesmyredon <br>
 </dd>
 <dt>65</dt>
 <dd>
 ele anlicast;      eft gewurdon <br>
 on gescotfeohta      scearpe garas. <br>
 Sete on drihten      þin soð gehygd; <br>
 he þe butan fracoðum      fedeð syððan. <br>
 Ne syleð he soðfæstum      syððan to feore <br>
 </dd>
 <dt>70</dt>
 <dd>
 þæt him yþende mod      innan hreðre; <br>
 ðu arlease      ealle gelædest <br>
 on soðe forwyrd      seaðes deopes. <br>
 <strong>Se</strong> <strong>blodhreowa</strong> wer      bealuinwites <br>
 fæcne gefylled      <strong>ne</strong> fæger lif <br>
 </dd>
 <dt>75</dt>
 <dd>
 on middum feore      gemeteð ahwær; <br>
 ic me on minne drihten      deorne getreowige. <br>
 </dd>
 </dl>
 </body>