<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a09.htm">Previous</a> 
 <a href="a10_02.htm">Next</a> 
 </center>
 <hr>
 <h1>The Battle of Brunanburh</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Her æþelstan cyning,      eorla dryhten, <br>
 beorna beahgifa,      and his broþor eac, <br>
 Eadmund æþeling,      ealdorlangne tir <br>
 geslogon æt sæcce      sweorda ecgum <br>
 </dd>
 <dt>5</dt>
 <dd>
 ymbe Brunanburh.      Bordweal clufan, <br>
 heowan heaþolinde      hamora lafan, <br>
 afaran Eadweardes,      swa him geæþele wæs <br>
 from cneomægum,      þæt hi æt campe oft <br>
 wiþ laþra gehwæne      land ealgodon, <br>
 </dd>
 <dt>10</dt>
 <dd>
 hord and hamas.      Hettend crungun, <br>
 Sceotta leoda      and scipflotan <br>
 fæge feollan,      feld dænnede <br>
 secga <strong>swate,</strong>      siðþan sunne up <br>
 on morgentid,      mære tungol, <br>
 </dd>
 <dt>15</dt>
 <dd>
 glad ofer grundas,      godes condel beorht, <br>
 eces drihtnes,      oð sio æþele gesceaft <br>
 sah to setle.      þær læg secg mænig <br>
 garum ageted,      guma norþerna <br>
 ofer scild scoten,      swilce Scittisc eac, <br>
 </dd>
 <dt>20</dt>
 <dd>
 werig, wiges sæd.      Wesseaxe forð <br>
 ondlongne dæg      eorodcistum <br>
 on last legdun      laþum þeodum, <br>
 heowan herefleman      hindan þearle <br>
 mecum mylenscearpan.      Myrce ne wyrndon <br>
 </dd>
 <dt>25</dt>
 <dd>
 <strong>heardes</strong> hondplegan      hæleþa nanum <br>
 <strong>þæra</strong> <strong>þe</strong> mid Anlafe      ofer æra gebland <br>
 on lides bosme      land gesohtun, <br>
 fæge to gefeohte.      Fife lægun <br>
 on þam campstede      <strong>cyningas</strong> giunge, <br>
 </dd>
 <dt>30</dt>
 <dd>
 sweordum aswefede,      swilce seofene eac <br>
 eorlas Anlafes,      unrim heriges, <br>
 flotan and Sceotta.      þær geflemed wearð <br>
 Norðmanna bregu,      nede gebeded, <br>
 to lides stefne      litle weorode; <br>
 </dd>
 <dt>35</dt>
 <dd>
 cread cnear <strong>on</strong> flot,      cyning ut gewat <br>
 on fealene flod,      feorh generede. <br>
 Swilce þær eac se froda      mid fleame com <br>
 on his cyþþe norð,      Costontinus, <br>
 har <strong>hilderinc,</strong>      hreman ne þorfte <br>
 </dd>
 <dt>40</dt>
 <dd>
 mæca gemanan;      he wæs his mæga sceard, <br>
 freonda gefylled      on folcstede, <br>
 beslagen æt sæcce,      and his sunu forlet <br>
 on wælstowe      wundun <strong>forgrunden,</strong> <br>
 giungne æt guðe.      Gelpan ne þorfte <br>
 </dd>
 <dt>45</dt>
 <dd>
 beorn blandenfeax      bilgeslehtes, <br>
 eald inwidda,      ne Anlaf þy ma; <br>
 mid heora herelafum      hlehhan ne þorftun <br>
 þæt heo beaduweorca      beteran wurdun <br>
 on campstede      <strong>cumbolgehnastes,</strong> <br>
 </dd>
 <dt>50</dt>
 <dd>
 garmittinge,      gumena gemotes, <br>
 wæpengewrixles,      þæs hi on wælfelda <br>
 wiþ Eadweardes      afaran plegodan. <br>
 Gewitan him þa Norþmen      negledcnearrum, <br>
 dreorig daraða laf,      on Dinges mere <br>
 </dd>
 <dt>55</dt>
 <dd>
 ofer deop wæter      Difelin secan, <br>
 eft <strong>Iraland,</strong>      æwiscmode. <br>
 Swilce þa gebroþer      begen ætsamne, <br>
 cyning and æþeling,      cyþþe sohton, <br>
 Wesseaxena land,      wiges hremige. <br>
 </dd>
 <dt>60</dt>
 <dd>
 Letan him behindan      hræw bryttian <br>
 saluwigpadan,      þone sweartan hræfn, <br>
 hyrnednebban,      and þane hasewanpadan, <br>
 earn æftan hwit,      æses brucan, <br>
 grædigne guðhafoc      and þæt græge deor, <br>
 </dd>
 <dt>65</dt>
 <dd>
 wulf on wealde.      Ne wearð wæl mare <br>
 on þis eiglande      <strong>æfre</strong> gieta <br>
 folces gefylled      beforan þissum <br>
 sweordes ecgum,      þæs þe us secgað bec, <br>
 ealde uðwitan,      siþþan eastan hider <br>
 </dd>
 <dt>70</dt>
 <dd>
 Engle and Seaxe      up becoman, <br>
 ofer brad brimu      Brytene sohtan, <br>
 wlance wigsmiþas,      <strong>Wealas</strong> ofercoman, <br>
 eorlas arhwate      eard begeatan. <br>
 </dd>
 </dl>
 </body>