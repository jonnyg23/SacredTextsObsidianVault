<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_01.htm">Previous</a> 
 <a href="a06_03.htm">Next</a> 
 </center>
 <hr>
 <h1>The Meters of Boethius: Meter 2</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Hwæt, ic lioða fela      lustlice geo <br>
 sanc on sælum,      nu sceal siofigende, <br>
 wope gewæged,      wreccea giomor, <br>
 singan sarcwidas.      Me þios siccetung hafað <br>
 </dd>
 <dt>5</dt>
 <dd>
 agæled, ðes geocsa,      þæt ic þa ged ne mæg <br>
 gefegean swa fægre,      þeah ic fela gio þa <br>
 sette soðcwida,      þonne ic on sælum wæs. <br>
 Oft ic nu miscyrre      cuðe spræce, <br>
 and þeah uncuðre      ær hwilum fond. <br>
 </dd>
 <dt>10</dt>
 <dd>
 Me þas woruldsælða      welhwæs blindne <br>
 on ðis dimme hol      dysine forlæddon, <br>
 and me þa berypton      rædes and frofre <br>
 for heora untreowum,      þe ic him æfre betst <br>
 truwian sceolde.      Hi me to wendon <br>
 </dd>
 <dt>15</dt>
 <dd>
 heora bacu bitere,      and heora blisse from. <br>
 Forhwam wolde ge,      weoruldfrynd mine, <br>
 secgan oððe singan      þæt ic gesællic mon <br>
 wære on weorulde?      Ne synt þa word soð, <br>
 nu þa gesælða ne magon      simle gewunigan. <br>
 </dd>
 </dl>
 </body>