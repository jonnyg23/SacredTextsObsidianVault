<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a02_05.htm">Previous</a> 
 </center>
 <hr>
 <h1>Elene</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 þa wæs agangen           geara hwyrftum  <br>
 tu hund ond þreo           geteled rimes,  <br>
 swylce <em>XXX</em> eac,           þinggemearces,  <br>
 wintra for worulde,           þæs þe wealdend god  <br>
 </dd>
 <dt>5</dt>
 <dd>
 acenned wearð,           cyninga wuldor,  <br>
 in middangeard           þurh mennisc heo,  <br>
 soðfæstra leoht.           þa wæs syxte gear  <br>
 Constantines           caserdomes,  <br>
 þæt he Romwara           in rice wearð  <br>
 </dd>
 <dt>10</dt>
 <dd>
 ahæfen, hildfruma,           to hereteman.  <br>
 Wæs se leodhwata           lindgeborga  <br>
 eorlum arfæst.           <b>æðelinges</b> weox  <br>
 rice under roderum.           He wæs riht cyning,  <br>
 <b>guðweard</b> gumena.           Hine god trymede  <br>
 </dd>
 <dt>15</dt>
 <dd>
 mærðum ond mihtum,           þæt he manegum wearð  <br>
 geond middangeard           mannum to hroðer,  <br>
 werþeodum to wræce,           syððan wæpen ahof  <br>
 wið hetendum.           Him wæs hild boden,  <br>
 wiges woma.           Werod samnodan  <br>
 </dd>
 <dt>20</dt>
 <dd>
 Huna leode           ond Hreðgotan,  <br>
 foron fyrdhwate           Francan ond <b>Hugas.</b>  <br>
 Wæron hwate weras,            <br>
 gearwe to guðe.           Garas lixtan,  <br>
 wriðene wælhlencan.           Wordum ond bordum  <br>
 </dd>
 <dt>25</dt>
 <dd>
 hofon herecombol.           þa wæron heardingas  <br>
 sweotole gesamnod           ond eal <b>sib</b> geador.  <br>
 For folca gedryht.           Fyrdleoð agol  <br>
 wulf on wealde,           wælrune ne mað.  <br>
 Urigfeðera           earn sang ahof,  <br>
 </dd>
 <dt>30</dt>
 <dd>
 laðum on laste.           Lungre scynde  <br>
 ofer burg enta           beaduþreata mæst,  <br>
 hergum to hilde,           swylce Huna cyning  <br>
 ymbsittendra           awer meahte  <br>
 abannan to beadwe           burgwigendra.  <br>
 </dd>
 <dt>35</dt>
 <dd>
 For fyrda mæst.           Feðan trymedon  <br>
 eoredcestum,           þæt on ælfylce  <br>
 deareðlacende           on Danubie,  <br>
 stærcedfyrhðe,           stæðe wicedon  <br>
 ymb þæs wæteres wylm.           Werodes breahtme  <br>
 </dd>
 <dt>40</dt>
 <dd>
 woldon Romwara           rice geþringan,  <br>
 hergum ahyðan.           þær wearð Huna cyme  <br>
 cuð ceasterwarum.           þa se casere heht  <br>
 ongean gramum           guðgelæcan  <br>
 under earhfære           ofstum myclum  <br>
 </dd>
 <dt>45</dt>
 <dd>
 bannan to beadwe,           beran ut þræce  <br>
 rincas under roderum.           Wæron Romware,  <br>
 secgas sigerofe,           sona gegearwod  <br>
 wæpnum to wigge,           þeah hie werod læsse  <br>
 hæfdon to hilde           <b>þonne</b> Huna cining;  <br>
 </dd>
 <dt>50</dt>
 <dd>
 ridon ymb rofne,           þonne rand dynede,  <br>
 campwudu clynede,           cyning þreate for,  <br>
 herge to hilde.           Hrefen uppe gol,  <br>
 wan ond wælfel.           Werod wæs on tyhte.  <br>
 Hleopon hornboran,           hreopan friccan,  <br>
 </dd>
 <dt>55</dt>
 <dd>
 mearh moldan træd.           Mægen samnode,  <br>
 cafe to cease.           Cyning wæs afyrhted,  <br>
 egsan geaclad,           siððan elþeodige,  <br>
 Huna ond Hreða           here <b>sceawede,</b>  <br>
 ðæt he on Romwara           rices ende  <br>
 </dd>
 <dt>60</dt>
 <dd>
 ymb þæs wæteres stæð           werod samnode,  <br>
 mægen unrime.           Modsorge wæg  <br>
 Romwara cyning,           rices ne wende  <br>
 for werodleste,           hæfde wigena to lyt,  <br>
 eaxlgestealna           wið ofermægene,  <br>
 </dd>
 <dt>65</dt>
 <dd>
 hrora to hilde.           Here wicode,  <br>
 eorlas ymb æðeling,           egstreame neah  <br>
 on neaweste           nihtlangne fyrst,  <br>
 þæs þe <b>hie</b> feonda gefær           fyrmest gesægon.  <br>
 þa wearð on slæpe           sylfum ætywed  <br>
 </dd>
 <dt>70</dt>
 <dd>
 þam casere,           þær he on corðre swæf,  <br>
 sigerofum gesegen           swefnes woma.  <br>
 þuhte him wlitescyne           on weres hade  <br>
 hwit ond hiwbeorht           hæleða nathwylc  <br>
 geywed ænlicra           þonne he ær oððe sið  <br>
 </dd>
 <dt>75</dt>
 <dd>
 gesege under swegle.           He of slæpe onbrægd,  <br>
 eofurcumble beþeaht.           Him se ar hraðe,  <br>
 wlitig wuldres boda,           wið þingode  <br>
 ond be naman nemde,           (nihthelm toglad):  <br>
 "Constantinus,           heht þe cyning engla,  <br>
 </dd>
 <dt>80</dt>
 <dd>
 wyrda wealdend,           wære beodan,  <br>
 duguða dryhten.           Ne ondræd þu ðe,  <br>
 ðeah þe elþeodige           egesan hwopan,  <br>
 heardre hilde.           þu to heofenum beseoh  <br>
 on wuldres weard,           þær ðu wraðe findest,  <br>
 </dd>
 <dt>85</dt>
 <dd>
 sigores tacen."           He wæs sona gearu  <br>
 þurh þæs halgan hæs,           hreðerlocan onspeon,  <br>
 up locade,           swa him se ar abead,  <br>
 fæle friðowebba.           Geseah he frætwum beorht  <br>
 wliti wuldres treo           ofer wolcna hrof,  <br>
 </dd>
 <dt>90</dt>
 <dd>
 golde <b>geglenged,</b>           (gimmas lixtan);  <br>
 wæs se blaca beam           bocstafum awriten,  <br>
 beorhte ond leohte:           "Mid þys beacne ðu  <br>
 on þam frecnan fære           feond oferswiðesð,  <br>
 geletest lað werod."           þa þæt leoht gewat,  <br>
 </dd>
 <dt>95</dt>
 <dd>
 up siðode,           ond se ar somed,  <br>
 on clænra gemang.           Cyning wæs þy bliðra  <br>
 ond þe sorgleasra,           secga aldor,  <br>
 on fyrhðsefan,           þurh þa fægeran gesyhð.  <br>
 Heht þa onlice           æðelinga hleo,  <br>
 </dd>
 <dt>100</dt>
 <dd>
 beorna beaggifa,           swa he þæt beacen geseah,  <br>
 heria hildfruma,           þæt him on heofonum ær  <br>
 geiewed wearð,           ofstum myclum,  <br>
 Constantinus,           Cristes rode,  <br>
 tireadig cyning,           tacen gewyrcan.  <br>
 </dd>
 <dt>105</dt>
 <dd>
 Heht þa on uhtan           mid ærdæge  <br>
 wigend wreccan,           ond wæpenþræce  <br>
 hebban heorucumbul,           ond þæt halige treo  <br>
 him beforan ferian           on feonda gemang,  <br>
 beran beacen godes.           Byman sungon  <br>
 </dd>
 <dt>110</dt>
 <dd>
 hlude for hergum.           Hrefn weorces gefeah,  <br>
 urigfeðra,           earn sið beheold,  <br>
 wælhreowra wig.           Wulf sang ahof,  <br>
 holtes gehleða.           Hildegesa stod.  <br>
 þær wæs borda gebrec           ond beorna geþrec,  <br>
 </dd>
 <dt>115</dt>
 <dd>
 heard handgeswing           ond herga gring,  <br>
 syððan heo earhfære           ærest metton.  <br>
 On þæt fæge folc           flana scuras,  <br>
 garas ofer geolorand           on gramra gemang,  <br>
 hetend <b>heorugrimme,</b>           hildenædran,  <br>
 </dd>
 <dt>120</dt>
 <dd>
 þurh fingra geweald           forð onsendan.  <br>
 Stopon stiðhidige,           stundum wræcon,  <br>
 bræcon bordhreðan,           bil in dufan,  <br>
 þrungon þræchearde.           þa wæs þuf hafen,  <br>
 segn for <b>sweotum,</b>           sigeleoð galen.  <br>
 </dd>
 <dt>125</dt>
 <dd>
 Gylden grima,           garas lixtan  <br>
 on <b>herefelda.</b>           Hæðene grungon,  <br>
 feollon friðelease.           Flugon instæpes  <br>
 Huna leode,           swa þæt halige treo  <br>
 aræran heht           Romwara cyning,  <br>
 </dd>
 <dt>130</dt>
 <dd>
 heaðofremmende.           Wurdon heardingas  <br>
 wide towrecene.           Sume wig fornam.  <br>
 Sume unsofte           aldor generedon  <br>
 on þam heresiðe.           Sume healfcwice  <br>
 flugon on fæsten           ond feore burgon  <br>
 </dd>
 <dt>135</dt>
 <dd>
 æfter stanclifum,           stede weardedon  <br>
 ymb Danubie.           Sume drenc fornam  <br>
 on lagostreame           lifes æt ende.  <br>
 ða wæs modigra           mægen on luste,  <br>
 ehton elþeoda           oð þæt æfen forð  <br>
 </dd>
 <dt>140</dt>
 <dd>
 fram dæges orde.           Daroðæsc flugon,  <br>
 hildenædran.           Heap wæs gescyrded,  <br>
 laðra lindwered.           Lythwon becwom  <br>
 Huna herges           ham eft þanon.  <br>
 þa wæs gesyne           þæt sige forgeaf  <br>
 </dd>
 <dt>145</dt>
 <dd>
 Constantino           cyning ælmihtig  <br>
 æt þam dægweorce,           domweorðunga,  <br>
 rice under roderum,           þurh his rode treo.  <br>
 Gewat þa heriga helm           ham eft þanon,  <br>
 huðe hremig,           (hild wæs gesceaden),  <br>
 </dd>
 <dt>150</dt>
 <dd>
 wigge geweorðod.           Com þa wigena hleo  <br>
 þegna þreate           <b>þryðbold</b> <b>secan,</b>  <br>
 beadurof cyning           burga neosan.  <br>
 Heht þa wigena weard           þa wisestan  <br>
 snude to sionoðe,           þa þe snyttro cræft  <br>
 </dd>
 <dt>155</dt>
 <dd>
 þurh fyrngewrito           gefrigen hæfdon,  <br>
 heoldon higeþancum           hæleða rædas.  <br>
 ða þæs fricggan ongan           folces aldor,  <br>
 sigerof cyning,           ofer sid weorod,  <br>
 wære þær ænig           yldra oððe gingra  <br>
 </dd>
 <dt>160</dt>
 <dd>
 þe him to soðe           secggan meahte,  <br>
 galdrum cyðan,           hwæt se god wære,  <br>
 boldes brytta,           "þe þis his beacen wæs  <br>
 þe me swa leoht oðywde           ond mine leode generede,  <br>
 tacna torhtost,           ond me tir forgeaf,  <br>
 </dd>
 <dt>165</dt>
 <dd>
 wigsped wið wraðum,           þurh þæt wlitige treo."  <br>
 Hio him ondsware           ænige ne meahton  <br>
 agifan togenes,           ne ful geare cuðon  <br>
 sweotole gesecggan           be þam sigebeacne.  <br>
 þa þa wisestan           wordum cwædon  <br>
 </dd>
 <dt>170</dt>
 <dd>
 for þam heremægene           þæt hit heofoncyninges  <br>
 tacen wære,           ond þæs tweo nære.  <br>
 þa þæt gefrugnon           þa þurh fulwihte  <br>
 lærde wæron,           (him wæs leoht sefa,  <br>
 ferhð gefeonde,           þeah hira fea wæron),  <br>
 </dd>
 <dt>175</dt>
 <dd>
 ðæt hie for þam casere           cyðan moston  <br>
 godspelles gife,           hu se gasta helm,  <br>
 in þrynesse           þrymme geweorðad,  <br>
 acenned wearð,           cyninga wuldor,  <br>
 ond hu on galgan wearð           godes agen bearn  <br>
 </dd>
 <dt>180</dt>
 <dd>
 ahangen for hergum           heardum witum.  <br>
 Alysde leoda bearn           of locan deofla,  <br>
 geomre gastas,           ond him gife sealde  <br>
 þurh þa ilcan gesceaft           þe him geywed wearð  <br>
 sylfum on gesyhðe,           sigores <b>tacen,</b>  <br>
 </dd>
 <dt>185</dt>
 <dd>
 wið þeoda þræce.           Ond hu ðy þriddan dæge  <br>
 of byrgenne           beorna wuldor  <br>
 of deaðe aras,           dryhten ealra  <br>
 hæleða cynnes,           ond to heofonum astah.  <br>
 ðus gleawlice           gastgerynum  <br>
 </dd>
 <dt>190</dt>
 <dd>
 sægdon sigerofum,           swa fram Siluestre  <br>
 lærde wæron.           æt þam se leodfruma  <br>
 fulwihte onfeng           ond þæt forð geheold  <br>
 on his dagana tid,           dryhtne to willan.  <br>
 ða wæs on sælum           sinces brytta,  <br>
 </dd>
 <dt>195</dt>
 <dd>
 niðheard cyning.           Wæs him niwe gefea  <br>
 befolen in fyrhðe,           wæs him frofra mæst  <br>
 ond <b>hyhta</b> nihst           heofonrices weard.  <br>
 Ongan þa dryhtnes æ           dæges ond nihtes  <br>
 þurh gastes gife           georne cyðan,  <br>
 </dd>
 <dt>200</dt>
 <dd>
 ond hine soðlice           sylfne getengde  <br>
 goldwine gumena           in godes þeowdom,  <br>
 æscrof, unslaw.           þa se æðeling fand,  <br>
 leodgebyrga,           þurh larsmiðas,  <br>
 guðheard, garþrist,           on godes bocum  <br>
 </dd>
 <dt>205</dt>
 <dd>
 hwær ahangen wæs           heriges beorhtme  <br>
 on rode treo           rodora waldend  <br>
 æfstum þurh inwit,           swa se ealda feond  <br>
 forlærde ligesearwum,           leode fortyhte,  <br>
 Iudea cyn,           þæt hie god sylfne  <br>
 </dd>
 <dt>210</dt>
 <dd>
 ahengon, herga fruman.           þæs hie in hynðum sculon  <br>
 to widan feore           wergðu dreogan!  <br>
 þa wæs Cristes lof           þam casere  <br>
 on firhðsefan,           forð gemyndig  <br>
 ymb þæt mære treo,           ond þa his modor het  <br>
 </dd>
 <dt>215</dt>
 <dd>
 feran foldwege           folca þreate  <br>
 to Iudeum,           georne secan  <br>
 wigena þreate           hwær se wuldres beam,  <br>
 halig under hrusan,           hyded wære,  <br>
 æðelcyninges rod.           Elene ne wolde  <br>
 </dd>
 <dt>220</dt>
 <dd>
 þæs siðfates           sæne weorðan,  <br>
 ne ðæs wilgifan           word gehyrwan,  <br>
 hiere sylfre suna,           ac wæs sona gearu,  <br>
 wif on willsið,           swa hire weoruda helm,  <br>
 byrnwiggendra,           beboden hæfde.  <br>
 </dd>
 <dt>225</dt>
 <dd>
 Ongan þa ofstlice           eorla mengu  <br>
 to flote fysan.           Fearoðhengestas  <br>
 ymb geofenes stæð           gearwe stodon,  <br>
 sælde sæmearas,           sunde getenge.  <br>
 ða wæs orcnæwe           idese siðfæt,  <br>
 </dd>
 <dt>230</dt>
 <dd>
 siððan wæges helm           werode gesohte.  <br>
 þær wlanc manig           æt Wendelsæ  <br>
 on stæðe stodon.           Stundum wræcon  <br>
 ofer mearcpaðu,           mægen æfter oðrum,  <br>
 ond þa gehlodon           hildesercum,  <br>
 </dd>
 <dt>235</dt>
 <dd>
 bordum ond ordum,           byrnwigendum,  <br>
 werum ond wifum,           wæghengestas.  <br>
 Leton þa ofer fifelwæg           famige scriðan  <br>
 bronte brimþisan.           Bord oft onfeng  <br>
 ofer earhgeblond           yða swengas;  <br>
 </dd>
 <dt>240</dt>
 <dd>
 sæ swinsade.           Ne hyrde ic sið ne ær  <br>
 on egstreame           idese lædan,  <br>
 on merestræte,           mægen <b>fægerre.</b>  <br>
 þær meahte gesion,           se ðone sið beheold,  <br>
 brecan ofer bæðweg,           brimwudu snyrgan  <br>
 </dd>
 <dt>245</dt>
 <dd>
 under <b>swellingum,</b>           sæmearh plegean,  <br>
 wadan wægflotan.           Wigan wæron bliðe,  <br>
 collenferhðe,           cwen siðes gefeah,  <br>
 syþþan to hyðe           hringedstefnan  <br>
 ofer lagofæsten           geliden hæfdon  <br>
 </dd>
 <dt>250</dt>
 <dd>
 on Creca land.           Ceolas leton  <br>
 æt sæfearoðe,           sande bewrecene,  <br>
 ald <b>yðhofu,</b>           oncrum fæste  <br>
 on brime bidan           beorna geþinges,  <br>
 <b>hwonne</b> heo sio guðcwen           gumena þreate  <br>
 </dd>
 <dt>255</dt>
 <dd>
 ofer eastwegas           eft gesohte.  <br>
 ðær wæs on eorle           eðgesyne  <br>
 brogden byrne           ond bill gecost,  <br>
 geatolic guðscrud,           grimhelm manig,  <br>
 ænlic eoforcumbul.           Wæron æscwigan,  <br>
 </dd>
 <dt>260</dt>
 <dd>
 secggas ymb sigecwen,           siðes gefysde.  <br>
 Fyrdrincas frome           foron on luste  <br>
 on Creca land,           caseres bodan,  <br>
 hilderincas,           hyrstum gewerede.  <br>
 þær wæs gesyne           sincgim locen  <br>
 </dd>
 <dt>265</dt>
 <dd>
 on þam hereþreate,           hlafordes gifu.  <br>
 Wæs seo eadhreðige           Elene gemyndig,  <br>
 þriste on geþance,           þeodnes willan  <br>
 georn on mode           þæt hio Iudeas  <br>
 ofer herefeldas           heape gecoste  <br>
 </dd>
 <dt>270</dt>
 <dd>
 lindwigendra           land gesohte,  <br>
 secga þreate.           Swa hit siððan gelamp  <br>
 ymb lytel fæc           þæt ðæt leodmægen,  <br>
 guðrofe hæleþ           to Hierusalem  <br>
 cwomon in þa ceastre           corðra mæste,  <br>
 </dd>
 <dt>275</dt>
 <dd>
 eorlas æscrofe,           mid þa æðelan cwen.  <br>
 Heht ða gebeodan           burgsittendum  <br>
 þam snoterestum           side ond wide  <br>
 geond Iudeas,           gumena gehwylcum,  <br>
 <b>meðelhegende,</b>           on gemot cuman,  <br>
 </dd>
 <dt>280</dt>
 <dd>
 þa ðe deoplicost           dryhtnes geryno  <br>
 þurh rihte æ           reccan cuðon.  <br>
 ða wæs gesamnod           of sidwegum  <br>
 mægen unlytel,           þa ðe Moyses æ  <br>
 reccan cuðon.           þær on rime wæs  <br>
 </dd>
 <dt>285</dt>
 <dd>
 þreo <em>M</em>           þæra leoda  <br>
 alesen to lare.           Ongan þa leoflic wif  <br>
 weras Ebrea           wordum negan:  <br>
 "Ic þæt gearolice           ongiten hæbbe  <br>
 þurg witgena           wordgeryno  <br>
 </dd>
 <dt>290</dt>
 <dd>
 on godes bocum           þæt ge geardagum  <br>
 wyrðe wæron           wuldorcyninge,  <br>
 dryhtne dyre           ond dædhwæte.  <br>
 Hwæt, ge <b>ealle</b> snyttro           unwislice,  <br>
 wraðe wiðweorpon,           þa ge wergdon þane  <br>
 </dd>
 <dt>295</dt>
 <dd>
 þe eow of wergðe           þurh his <b>wuldres</b> miht,  <br>
 fram ligcwale,           lysan þohte,  <br>
 of hæftnede.           Ge mid horu speowdon  <br>
 on þæs ondwlitan           þe eow eagena leoht,  <br>
 fram blindnesse           bote gefremede  <br>
 </dd>
 <dt>300</dt>
 <dd>
 edniowunga           þurh þæt æðele spald,  <br>
 ond fram unclænum           oft generede  <br>
 deofla gastum.           Ge <b>to</b> deaþe þone  <br>
 deman ongunnon,           se ðe of deaðe sylf  <br>
 woruld awehte           on wera corþre  <br>
 </dd>
 <dt>305</dt>
 <dd>
 in þæt ærre lif           eowres cynnes.  <br>
 Swa ge modblinde           mengan ongunnon  <br>
 lige wið soðe,           leoht wið þystrum,  <br>
 æfst wið are,           inwitþancum  <br>
 wroht webbedan.           Eow seo wergðu forðan  <br>
 </dd>
 <dt>310</dt>
 <dd>
 sceðþeð scyldfullum.           Ge þa sciran miht  <br>
 deman ongunnon,           ond gedweolan lifdon,  <br>
 þeostrum geþancum,           oð þysne dæg.  <br>
 Gangaþ nu snude,           snyttro geþencaþ,  <br>
 weras wisfæste,           wordes cræftige,  <br>
 </dd>
 <dt>315</dt>
 <dd>
 þa ðe eowre æ           æðelum cræftige  <br>
 on ferhðsefan           fyrmest hæbben,  <br>
 þa me soðlice           secgan cunnon,  <br>
 ondsware cyðan           for <b>eowic</b> forð  <br>
 tacna gehwylces           þe ic him to sece."  <br>
 </dd>
 <dt>320</dt>
 <dd>
 Eodan þa on <b>geruman</b>           reonigmode  <br>
 eorlas æcleawe,           egesan geþreade,  <br>
 gehðum geomre,           <b>georne</b> sohton  <br>
 þa wisestan           wordgeryno,  <br>
 þæt hio þære cwene           oncweðan meahton  <br>
 </dd>
 <dt>325</dt>
 <dd>
 swa tiles swa trages,           swa hio him to sohte.  <br>
 Hio þa on þreate           <em>M</em> manna  <br>
 fundon ferhðgleawra,           þa þe fyrngemynd  <br>
 mid Iudeum           gearwast cuðon.  <br>
 þrungon þa on þreate           þær on þrymme bad  <br>
 </dd>
 <dt>330</dt>
 <dd>
 in cynestole           caseres mæg,  <br>
 geatolic guðcwen           golde gehyrsted.  <br>
 Elene maþelode           ond for eorlum spræc:  <br>
 "Gehyrað, higegleawe,           halige rune,  <br>
 word ond wisdom.           Hwæt, ge witgena  <br>
 </dd>
 <dt>335</dt>
 <dd>
 lare onfengon,           hu se liffruma  <br>
 in cildes had           cenned wurde,  <br>
 mihta wealdend.           Be þam Moyses sang,  <br>
 ond þæt <b>word</b> gecwæð           weard Israhela:  <br>
 'Eow acenned bið           cniht on degle,  <br>
 </dd>
 <dt>340</dt>
 <dd>
 mihtum mære,           swa þæs modor ne bið  <br>
 wæstmum geeacnod           þurh weres frige.'  <br>
 Be ðam Dauid cyning           dryhtleoð agol,  <br>
 frod fyrnweota,           fæder Salomones,  <br>
 ond þæt word gecwæþ           wigona baldor:  <br>
 </dd>
 <dt>345</dt>
 <dd>
 'Ic frumþa god           fore sceawode,  <br>
 sigora dryhten.           He on gesyhðe wæs,  <br>
 mægena wealdend,           min on þa swiðran,  <br>
 þrymmes hyrde.           þanon ic ne <b>wende</b>  <br>
 æfre to aldre           onsion mine.'  <br>
 </dd>
 <dt>350</dt>
 <dd>
 Swa hit eft be eow           Essaias,  <br>
 witga for weorodum,           wordum mælde,  <br>
 deophycggende           þurh dryhtnes gast:  <br>
 'Ic up ahof           eaforan gingne  <br>
 ond bearn cende,           þam ic blæd forgeaf,  <br>
 </dd>
 <dt>355</dt>
 <dd>
 halige higefrofre,           ac hie hyrwdon <b>me,</b>  <br>
 feodon þurh feondscipe,           nahton foreþances,  <br>
 wisdomes gewitt;           ond þa weregan neat,  <br>
 þe man daga gehwam           drifeð ond þirsceð,  <br>
 ongitaþ hira goddend,           nales gnyrnwræcum  <br>
 </dd>
 <dt>360</dt>
 <dd>
 feogað frynd hiera           þe him fodder <b>gifað,</b>  <br>
 ond me Israhela           æfre ne woldon  <br>
 folc oncnawan,           þeah ic feala for him  <br>
 æfter woruldstundum           wundra gefremede.'  <br>
 Hwæt, we þæt gehyrdon           þurh halige bec  <br>
 </dd>
 <dt>365</dt>
 <dd>
 þæt eow dryhten geaf           dom unscyndne,  <br>
 meotod mihta sped,           Moyse sægde  <br>
 hu ge heofoncyninge           hyran sceoldon,  <br>
 lare læstan.           Eow þæs lungre aþreat,  <br>
 ond ge þam ryhte           wiðroten hæfdon,  <br>
 </dd>
 <dt>370</dt>
 <dd>
 onscunedon þone sciran           scippend eallra,  <br>
 <b>dryhtna</b> dryhten,           ond gedwolan fylgdon  <br>
 ofer riht godes.           Nu ge raþe gangaþ  <br>
 ond findaþ gen           þa þe fyrngewritu  <br>
 þurh snyttro           cræft selest cunnen,  <br>
 </dd>
 <dt>375</dt>
 <dd>
 æriht eower,           þæt me ondsware  <br>
 þurh sidne sefan           secgan cunnen."  <br>
 Eodan ða mid mengo           modcwanige,  <br>
 collenferhðe,           swa him sio cwen bead.  <br>
 <b>Fundon</b> þa <em>D</em>           forþsnottera  <br>
 </dd>
 <dt>380</dt>
 <dd>
 alesen leodmæga,           þa ðe leornungcræft  <br>
 þurh modgemynd           mæste hæfdon,  <br>
 on sefan snyttro.           Heo to salore eft  <br>
 ymb lytel fæc           laðode wæron,  <br>
 ceastre weardas.           Hio sio cwen ongan  <br>
 </dd>
 <dt>385</dt>
 <dd>
 wordum genegan,           (wlat ofer ealle):  <br>
 "Oft ge dyslice           dæd gefremedon,  <br>
 werge wræcmæcggas,           ond gewritu herwdon,  <br>
 fædera lare,           næfre furður þonne nu,  <br>
 ða ge blindnesse           bote forsegon,  <br>
 </dd>
 <dt>390</dt>
 <dd>
 ond ge wiðsocon           soðe ond rihte,  <br>
 þæt in Bethleme           bearn wealdendes,  <br>
 cyning anboren,           cenned <b>wære,</b>  <br>
 æðelinga ord.           þeah ge þa æ cuðon,  <br>
 witgena word,           ge ne woldon þa,  <br>
 </dd>
 <dt>395</dt>
 <dd>
 synwyrcende,           soð oncnawan."  <br>
 Hie þa anmode           ondsweredon:  <br>
 "Hwæt, we Ebreisce           æ leornedon,  <br>
 þa on fyrndagum           fæderas cuðon  <br>
 æt godes earce,           ne we <b>geare</b> cunnon  <br>
 </dd>
 <dt>400</dt>
 <dd>
 þurh hwæt ðu ðus hearde,           hlæfdige, us  <br>
 eorre wurde.           We ðæt æbylgð nyton  <br>
 þe we gefremedon           on þysse folcscere,  <br>
 þeodenbealwa,           wið þec æfre."  <br>
 Elene maðelade           ond for eorlum spræc,  <br>
 </dd>
 <dt>405</dt>
 <dd>
 undearninga           ides reordode  <br>
 hlude for herigum:           "Ge nu hraðe gangað,  <br>
 sundor asecaþ           þa ðe snyttro mid eow,  <br>
 mægn ond modcræft,           mæste hæbben,  <br>
 þæt me þinga gehwylc           þriste gecyðan,  <br>
 </dd>
 <dt>410</dt>
 <dd>
 untraglice,           þe ic him to sece."  <br>
 Eodon þa fram rune,           swa him sio rice cwen,  <br>
 bald in burgum,           beboden hæfde,  <br>
 geomormode,           georne smeadon,  <br>
 sohton searoþancum,           hwæt sio syn wære  <br>
 </dd>
 <dt>415</dt>
 <dd>
 þe hie on þam folce           gefremed hæfdon  <br>
 wið þam casere,           þe him sio cwen wite.  <br>
 þa þær for eorlum           an reordode,  <br>
 gidda gearosnotor,           (ðam wæs Iudas nama,  <br>
 wordes cræftig):           "Ic wat geare  <br>
 </dd>
 <dt>420</dt>
 <dd>
 þæt hio wile secan           be ðam sigebeame  <br>
 on ðam þrowode           þeoda waldend,  <br>
 eallra <b>gnyrna</b> leas,           godes agen bearn,  <br>
 þone <b>orscyldne</b>           eofota gehwylces  <br>
 þurh hete hengon           on heanne beam  <br>
 </dd>
 <dt>425</dt>
 <dd>
 in fyrndagum           fæderas usse.  <br>
 þæt wæs þrealic geþoht!           Nu is þearf mycel  <br>
 þæt we fæstlice           ferhð staðelien,  <br>
 þæt we ðæs morðres           meldan ne weorðen  <br>
 hwær þæt halige trio           beheled wurde  <br>
 </dd>
 <dt>430</dt>
 <dd>
 æfter wigþræce,           þy læs toworpen sien  <br>
 frod fyrngewritu           ond þa fæderlican  <br>
 lare <b>forleten.</b>           Ne bið lang ofer ðæt  <br>
 þæt Israhela           æðelu moten  <br>
 ofer middangeard           ma ricsian,  <br>
 </dd>
 <dt>435</dt>
 <dd>
 æcræft eorla,           gif ðis yppe bið,  <br>
 swa þa þæt ilce gio           min yldra fæder  <br>
 sigerof sægde,           (þam wæs Sachius nama),  <br>
 frod fyrnwiota,           fæder minum,  <br>
           eaferan,  <br>
 </dd>
 <dt>440</dt>
 <dd>
 wende hine of worulde           ond þæt word gecwæð:  <br>
 'Gif þe þæt gelimpe           on lifdagum  <br>
 þæt ðu gehyre           ymb þæt halige treo  <br>
 frode frignan,           ond geflitu ræran  <br>
 be ðam sigebeame           on þam soðcyning  <br>
 </dd>
 <dt>445</dt>
 <dd>
 ahangen wæs,           heofonrices weard,  <br>
 eallre sybbe bearn,           þonne þu snude gecyð,  <br>
 min swæs sunu,           ær þec swylt nime.  <br>
 Ne mæg æfre ofer þæt           Ebrea þeod  <br>
 rædþeahtende           rice healdan,  <br>
 </dd>
 <dt>450</dt>
 <dd>
 duguðum wealdan,           ac þara dom leofað  <br>
 ond hira dryhtscipe,            <br>
 in woruld weorulda           willum gefylled,  <br>
 ðe þone ahangnan cyning           heriaþ ond lofiað.'  <br>
 þa ic fromlice           fæder minum,  <br>
 </dd>
 <dt>455</dt>
 <dd>
 ealdum æwitan,           ageaf ondsware:  <br>
 'Hu wolde þæt geweorðan           on woruldrice  <br>
 þæt on þone halgan           handa sendan  <br>
 to feorhlege           fæderas usse  <br>
 þurh wrað gewitt,           gif hie wiston ær  <br>
 </dd>
 <dt>460</dt>
 <dd>
 þæt he Crist wære,           cyning on roderum,  <br>
 soð sunu meotudes,           sawla nergend?'  <br>
 ða me yldra min           ageaf ondsware,  <br>
 frod on fyrhðe           fæder reordode:  <br>
 'Ongit, guma ginga,           godes heahmægen,  <br>
 </dd>
 <dt>465</dt>
 <dd>
 nergendes naman.           Se is niða gehwam  <br>
 unasecgendlic,           þone sylf ne mæg  <br>
 on moldwege           man aspyrigean.  <br>
 Næfre ic þa geþeahte           þe þeos þeod ongan  <br>
 secan wolde,           ac ic symle mec  <br>
 </dd>
 <dt>470</dt>
 <dd>
 asced þara scylda,           nales sceame worhte  <br>
 gaste minum.           Ic him georne oft  <br>
 þæs unrihtes           ondsæc fremede,  <br>
 þonne uðweotan           æht bisæton,  <br>
 on sefan sohton           hu hie sunu meotudes  <br>
 </dd>
 <dt>475</dt>
 <dd>
 ahengon, helm wera,           hlaford eallra  <br>
 engla ond elda,           æðelust bearna.  <br>
 Ne meahton hie swa disige           deað oðfæstan,  <br>
 weras wonsælige,           swa hie wendon ær,  <br>
 sarum settan,           þeah he sume hwile  <br>
 </dd>
 <dt>480</dt>
 <dd>
 on galgan his           gast onsende,  <br>
 sigebearn godes.           þa siððan wæs  <br>
 of rode ahæfen           rodera wealdend,  <br>
 eallra þrymma þrym,           þreo niht siððan  <br>
 in byrgenne           bidende wæs  <br>
 </dd>
 <dt>485</dt>
 <dd>
 under þeosterlocan,           ond þa þy þriddan dæg  <br>
 ealles leohtes leoht           lifgende aras,  <br>
 ðeoden engla,           ond his þegnum <b>hine,</b>  <br>
 soð sigora frea,           seolfne geywde,  <br>
 beorht on blæde.           þonne broðor þin  <br>
 </dd>
 <dt>490</dt>
 <dd>
 onfeng æfter fyrste           fulwihtes bæð,  <br>
 leohtne geleafan.           þa for lufan dryhtnes  <br>
 Stephanus wæs           stanum worpod;  <br>
 ne geald he yfel yfele,           ac his ealdfeondum  <br>
 þingode þrohtherd,           bæd þrymcyning  <br>
 </dd>
 <dt>495</dt>
 <dd>
 þæt he him þa weadæd           to wræce ne sette,  <br>
 þæt <b>hie</b> for æfstum           unscyldigne,  <br>
 synna leasne,           Sawles larum  <br>
 feore beræddon,           swa he þurh feondscipe  <br>
 to cwale monige           Cristes folces  <br>
 </dd>
 <dt>500</dt>
 <dd>
 demde to deaþe.           Swa þeah him dryhten eft  <br>
 miltse gefremede,           þæt he manegum <b>wearð</b>  <br>
 folca to frofre,           syððan him frymða god,  <br>
 niða nergend,           naman oncyrde,  <br>
 ond he syððan wæs           sanctus Paulus  <br>
 </dd>
 <dt>505</dt>
 <dd>
 be naman haten,           ond him nænig wæs  <br>
 ælærendra           oðer betera  <br>
 under swegles hleo           syðþan æfre,  <br>
 þara þe wif oððe wer           on woruld cendan,  <br>
 þeah he Stephanus           stanum hehte  <br>
 </dd>
 <dt>510</dt>
 <dd>
 abreotan on beorge,           broðor þinne.  <br>
 Nu ðu meaht gehyran,           hæleð min se leofa,  <br>
 hu arfæst is           ealles wealdend,  <br>
 þeah we æbylgð wið hine           oft gewyrcen,  <br>
 synna wunde,           gif we sona eft  <br>
 </dd>
 <dt>515</dt>
 <dd>
 þara bealudæda           bote gefremmaþ  <br>
 ond þæs unrihtes           eft geswicaþ.  <br>
 Forðan ic soðlice           ond min swæs fæder  <br>
 syðþan gelyfdon            <br>
 þæt geþrowade           eallra þrymma god,  <br>
 </dd>
 <dt>520</dt>
 <dd>
 lifes lattiow,           laðlic wite  <br>
 for oferþearfe           ilda cynnes.  <br>
 Forðan ic þe lære           þurh leoðorune,  <br>
 hyse leofesta,           þæt ðu hospcwide,  <br>
 æfst ne eofulsæc           æfre ne fremme,  <br>
 </dd>
 <dt>525</dt>
 <dd>
 grimne geagncwide,           wið godes bearne.  <br>
 þonne ðu geearnast           þæt þe bið ece lif,  <br>
 selust sigeleana,           seald in heofonum.'  <br>
 ðus mec fæder min           on fyrndagum  <br>
 unweaxenne           wordum lærde,  <br>
 </dd>
 <dt>530</dt>
 <dd>
 septe soðcwidum,           (þam wæs Symon nama),  <br>
 guma <b>gehðum</b> frod.           Nu ge geare cunnon  <br>
 hwæt eow þæs on sefan           selest þince  <br>
 to gecyðanne,           gif ðeos cwen usic  <br>
 frigneð ymb ðæt treo,           nu ge fyrhðsefan  <br>
 </dd>
 <dt>535</dt>
 <dd>
 ond modgeþanc           minne cunnon."  <br>
 Him þa togenes           þa gleawestan  <br>
 on wera þreate           wordum mældon:  <br>
 "Næfre we hyrdon           hæleð ænigne  <br>
 on þysse þeode,           butan þec nu ða,  <br>
 </dd>
 <dt>540</dt>
 <dd>
 þegn oðerne           þyslic cyðan  <br>
 ymb swa dygle wyrd.           Do swa þe þynce,  <br>
 fyrngidda frod,           gif ðu frugnen sie  <br>
 on wera corðre.           Wisdomes beðearf,  <br>
 worda wærlicra           ond witan snyttro,  <br>
 </dd>
 <dt>545</dt>
 <dd>
 se ðære æðelan sceal           ondwyrde agifan  <br>
 for þyslicne           þreat on meþle."  <br>
 Weoxan word cwidum,           weras þeahtedon  <br>
 on healfa gehwær,           sume hyder, sume þyder,  <br>
 þrydedon ond þohton.           þa cwom þegna heap  <br>
 </dd>
 <dt>550</dt>
 <dd>
 to þam heremeðle.           Hreopon friccan,  <br>
 caseres bodan:           "Eow þeos cwen laþaþ,  <br>
 secgas to salore,           þæt ge seonoðdomas  <br>
 rihte reccen.           Is eow rædes þearf  <br>
 on meðelstede,           modes snyttro."  <br>
 </dd>
 <dt>555</dt>
 <dd>
 Heo wæron gearwe,           geomormode  <br>
 leodgebyrgean,           þa hie laðod wæron  <br>
 þurh heard gebann;           to hofe eodon,  <br>
 cyðdon cræftes miht.           þa sio cwen ongan  <br>
 weras Ebresce           wordum negan,  <br>
 </dd>
 <dt>560</dt>
 <dd>
 fricggan fyrhðwerige           ymb fyrngewritu,  <br>
 hu on worulde ær           <b>witgan</b> sungon,  <br>
 gasthalige guman,           be godes bearne,  <br>
 hwær se þeoden           geþrowade,  <br>
 soð sunu meotudes,           for sawla lufan.  <br>
 </dd>
 <dt>565</dt>
 <dd>
 Heo wæron stearce,           stane heardran,  <br>
 noldon þæt geryne           rihte cyðan,  <br>
 ne hire andsware           ænige secgan,  <br>
 torngeniðlan,           þæs hio him to sohte,  <br>
 ac hio worda gehwæs           wiðersæc fremedon,  <br>
 </dd>
 <dt>570</dt>
 <dd>
 fæste on fyrhðe,           þæt heo frignan ongan,  <br>
 cwædon þæt hio on aldre           owiht swylces  <br>
 ne ær ne sið           æfre hyrdon.  <br>
 Elene maþelade           ond him yrre oncwæð:  <br>
 "Ic eow to soðe           secgan wille,  <br>
 </dd>
 <dt>575</dt>
 <dd>
 ond þæs in life           lige ne wyrðeð,  <br>
 gif ge þissum lease           leng gefylgað  <br>
 mid fæcne gefice,           þe me fore standaþ,  <br>
 þæt eow in beorge           bæl fornimeð,  <br>
 hattost heaðowelma,           ond eower hra bryttað,  <br>
 </dd>
 <dt>580</dt>
 <dd>
 lacende lig,           þæt eow sceal þæt leas  <br>
 apundrad weorðan           to woruldgedale.  <br>
 Ne magon ge ða word geseðan           þe ge hwile nu on unriht  <br>
 wrigon under womma sceatum,           ne magon ge þa wyrd bemiðan,  <br>
 bedyrnan þa deopan mihte."           ða wurdon hie deaðes on wenan,  <br>
 </dd>
 <dt>585</dt>
 <dd>
 ades ond endelifes,           ond þær þa ænne betæhton  <br>
 giddum gearusnottorne,           (þam wæs Iudas nama  <br>
 cenned for cneomagum),           þone hie þære cwene agefon,  <br>
 sægdon hine sundorwisne:           "He þe mæg soð gecyðan,  <br>
 onwreon wyrda geryno,           swa ðu hine wordum frignest,  <br>
 </dd>
 <dt>590</dt>
 <dd>
 æriht from <b>orde</b>           oð ende forð.  <br>
 He is for eorðan           æðeles cynnes,  <br>
 wordcræftes wis           ond witgan sunu,  <br>
 bald on meðle;           him gebyrde is  <br>
 þæt he gencwidas           gleawe hæbbe,  <br>
 </dd>
 <dt>595</dt>
 <dd>
 cræft in breostum.           He gecyðeð þe  <br>
 for wera mengo           wisdomes gife  <br>
 þurh þa myclan miht,           swa þin mod lufaþ."  <br>
 Hio on sybbe forlet           secan gehwylcne  <br>
 agenne eard,           ond þone ænne genam,  <br>
 </dd>
 <dt>600</dt>
 <dd>
 Iudas to gisle,           ond þa georne bæd  <br>
 þæt he be ðære rode           riht getæhte  <br>
 þe ær in legere wæs           lange bedyrned,  <br>
 ond hine seolfne           sundor acigde.  <br>
 Elene maþelode           to þam anhagan,  <br>
 </dd>
 <dt>605</dt>
 <dd>
 tireadig cwen:           "þe synt tu gearu,  <br>
 swa lif swa deað,           swa þe leofre bið  <br>
 to geceosanne.           Cyð ricene nu  <br>
 hwæt ðu þæs to þinge           þafian wille."  <br>
 Iudas hire ongen þingode           (ne meahte he þa gehðu bebugan,  <br>
 </dd>
 <dt>610</dt>
 <dd>
 oncyrran rex geniðlan;           he wæs on þære cwene gewealdum):  <br>
 "Hu mæg þæm geweorðan           þe on westenne  <br>
 meðe ond meteleas           morland trydeð,  <br>
 hungre gehæfted,           ond him hlaf ond stan  <br>
 on gesihðe bu           <b>samod</b> geweorðað,  <br>
 </dd>
 <dt>615</dt>
 <dd>
 streac ond hnesce,           þæt he þone stan nime  <br>
 wið hungres hleo,           hlafes ne gime,  <br>
 gewende to wædle,           ond þa wiste wiðsæce,  <br>
 beteran wiðhyccge,           þonne he bega beneah?"  <br>
 Him þa seo eadige           ondwyrde ageaf  <br>
 </dd>
 <dt>620</dt>
 <dd>
 Elene for eorlum           undearnunga:  <br>
 "Gif ðu in heofonrice           habban wille  <br>
 eard mid englum           ond on eorðan lif,  <br>
 sigorlean in swegle,           saga ricene me  <br>
 hwær seo rod wunige           radorcyninges,  <br>
 </dd>
 <dt>625</dt>
 <dd>
 halig under hrusan,           þe ge hwile nu  <br>
 þurh morðres man           mannum dyrndun."  <br>
 Iudas maðelade,           (him wæs geomor sefa,  <br>
 hat æt heortan,           ond gehwæðres wa,  <br>
 ge he heofonrices           <b>hyht</b> swa mode  <br>
 </dd>
 <dt>630</dt>
 <dd>
 ond þis ondwearde           anforlete,  <br>
 rice under roderum,           ge he ða rode ne tæhte):  <br>
 "Hu mæg ic þæt findan           þæt swa fyrn gewearð  <br>
 wintra gangum?           Is nu worn sceacen,  <br>
 CC oððe ma           geteled rime.  <br>
 </dd>
 <dt>635</dt>
 <dd>
 Ic ne mæg areccan,           nu ic þæt rim ne can.  <br>
 Is nu <b>feala</b> siðþan           forðgewitenra  <br>
 frodra ond godra           þe us fore wæron,  <br>
 gleawra gumena.           Ic on geogoðe wearð  <br>
 on siðdagum           syððan acenned,  <br>
 </dd>
 <dt>640</dt>
 <dd>
 cnihtgeong hæleð.           Ic ne can þæt ic nat,  <br>
 findan on fyrhðe           þæt swa fyrn gewearð."  <br>
 Elene maðelade           him on ondsware:  <br>
 "Hu is þæt geworden           on þysse werþeode  <br>
 þæt ge swa monigfeald           on gemynd witon,  <br>
 </dd>
 <dt>645</dt>
 <dd>
 alra tacna gehwylc           swa Troiana  <br>
 þurh gefeoht fremedon?           þæt wæs <b>fyr</b> <b>mycle,</b>  <br>
 open ealdgewin,           þonne þeos æðele gewyrd,  <br>
 geara gongum.           Ge þæt geare cunnon  <br>
 edre gereccan,           hwæt þær eallra wæs  <br>
 </dd>
 <dt>650</dt>
 <dd>
 on manrime           morðorslehtes,  <br>
 dareðlacendra           deadra gefeallen  <br>
 under bordhagan.           Ge þa byrgenna  <br>
 under stanhleoðum,           ond þa stowe swa some,  <br>
 ond þa wintergerim           on gewritu setton."  <br>
 </dd>
 <dt>655</dt>
 <dd>
 Iudas maðelade,           gnornsorge wæg:  <br>
 "We þæs hereweorces,           hlæfdige min,  <br>
 for nydþearfe           nean myndgiaþ,  <br>
 ond þa wiggþræce           on gewritu setton,  <br>
 þeoda gebæru,           ond þis næfre  <br>
 </dd>
 <dt>660</dt>
 <dd>
 þurh æniges mannes           muð gehyrdon  <br>
 <b>hæleðum</b> cyðan,           butan her nu ða."  <br>
 Him seo æðele cwen           ageaf ondsware:  <br>
 "Wiðsæcest ðu to swiðe           soðe ond rihte  <br>
 ymb þæt lifes treow,           ond nu lytle ær  <br>
 </dd>
 <dt>665</dt>
 <dd>
 sægdest soðlice           be þam sigebeame  <br>
 leodum þinum,           ond nu on lige cyrrest."  <br>
 Iudas hire ongen þingode,           cwæð þæt he þæt on gehðu gespræce  <br>
 ond <b>on</b> tweon swiðost,           wende him trage hnagre.  <br>
 Him oncwæð hraðe           caseres mæg:  <br>
 </dd>
 <dt>670</dt>
 <dd>
 "Hwæt, we ðæt hyrdon           þurh halige bec  <br>
 hæleðum cyðan           þæt ahangen wæs  <br>
 on Caluarie           cyninges freobearn,  <br>
 godes gastsunu.           þu scealt geagninga  <br>
 wisdom onwreon,           swa gewritu secgaþ,  <br>
 </dd>
 <dt>675</dt>
 <dd>
 æfter stedewange           hwær seo stow sie  <br>
 <b>Caluarie,</b>           ær þec cwealm nime,  <br>
 swilt for synnum,           þæt ic hie syððan mæge  <br>
 geclænsian           Criste to willan,  <br>
 hæleðum to helpe,           þæt me halig god  <br>
 </dd>
 <dt>680</dt>
 <dd>
 gefylle, frea mihtig,           feores ingeþanc,  <br>
 weoruda wuldorgeofa,           willan minne,  <br>
 gasta geocend."           Hire Iudas oncwæð  <br>
 stiðhycgende:           "Ic þa stowe ne can,  <br>
 ne þæs wanges wiht           ne þa wisan cann."  <br>
 </dd>
 <dt>685</dt>
 <dd>
 Elene maðelode           þurh eorne hyge:  <br>
 "Ic þæt geswerige           þurh sunu meotodes,  <br>
 þone ahangnan god,           þæt ðu hungre scealt  <br>
 for cneomagum           cwylmed weorðan,  <br>
 butan þu forlæte           þa leasunga  <br>
 </dd>
 <dt>690</dt>
 <dd>
 ond me sweotollice           soð gecyðe."  <br>
 Heht þa swa cwicne           corðre lædan,  <br>
 scufan scyldigne           (scealcas ne gældon)  <br>
 in drygne seað,           þær he duguða leas  <br>
 siomode in sorgum           <em>VII</em> nihta fyrst  <br>
 </dd>
 <dt>695</dt>
 <dd>
 under hearmlocan           hungre geþreatod,  <br>
 clommum beclungen,           ond þa cleopigan ongan  <br>
 sarum besylced           on þone seofeðan dæg,  <br>
 meðe ond meteleas,           (mægen wæs geswiðrod):  <br>
 "Ic eow healsie           þurh heofona god  <br>
 </dd>
 <dt>700</dt>
 <dd>
 þæt ge me of ðyssum earfeðum           up forlæten,  <br>
 heanne fram hungres geniðlan.           Ic þæt halige treo  <br>
 lustum cyðe,           nu ic hit leng ne mæg  <br>
 helan for hungre.           Is þes hæft to ðan strang,  <br>
 þreanyd þæs þearl           ond þes þroht to ðæs heard  <br>
 </dd>
 <dt>705</dt>
 <dd>
 dogorrimum.           Ic adreogan ne mæg,  <br>
 ne leng helan           be ðam lifes treo,  <br>
 þeah ic ær mid dysige           þurhdrifen wære  <br>
 ond ðæt soð to late           seolf gecneowe."  <br>
 þa ðæt gehyrde           sio þær hæleðum scead,  <br>
 </dd>
 <dt>710</dt>
 <dd>
 beornes gebæro,           hio bebead hraðe  <br>
 þæt hine man of nearwe           ond of nydcleofan,  <br>
 fram þam engan hofe,           up forlete.  <br>
 Hie ðæt ofstlice           efnedon sona,  <br>
 ond hine mid arum           up gelæddon  <br>
 </dd>
 <dt>715</dt>
 <dd>
 of carcerne,           swa him seo cwen bebead.  <br>
 Stopon þa to þære stowe           stiðhycgende  <br>
 on þa dune up           ðe dryhten ær  <br>
 ahangen wæs,           heofonrices weard,  <br>
 godbearn on galgan,           ond hwæðre geare nyste,  <br>
 </dd>
 <dt>720</dt>
 <dd>
 hungre gehyned,           hwær sio <b>halige</b> rod,  <br>
 þurh <b>feondes</b> searu           foldan getyned,  <br>
 lange legere fæst           leodum dyrne  <br>
 wunode wælreste.           Word stunde ahof  <br>
 elnes oncyðig,           ond on Ebrisc spræc:  <br>
 </dd>
 <dt>725</dt>
 <dd>
 "Dryhten hælend,           þu ðe ahst doma geweald,  <br>
 ond þu geworhtest           þurh þines wuldres miht  <br>
 heofon ond eorðan           ond holmþræce,  <br>
 sæs sidne fæðm,           samod ealle gesceaft,  <br>
 ond þu amæte           mundum þinum  <br>
 </dd>
 <dt>730</dt>
 <dd>
 ealne ymbhwyrft           ond uprador,  <br>
 ond þu sylf sitest,           sigora waldend,  <br>
 ofer þam æðelestan           engelcynne,  <br>
 þe geond lyft farað           leohte bewundene,  <br>
 mycle mægenþrymme.           Ne mæg þær manna gecynd  <br>
 </dd>
 <dt>735</dt>
 <dd>
 of eorðwegum           up geferan  <br>
 in lichoman           mid þa leohtan gedryht,  <br>
 wuldres aras.           þu geworhtest þa  <br>
 ond to þegnunge           þinre gesettest,  <br>
 halig ond heofonlic.           þara on hade sint  <br>
 </dd>
 <dt>740</dt>
 <dd>
 in sindreame           syx genemned,  <br>
 þa ymbsealde synt           mid syxum eac  <br>
 fiðrum gefrætwad,           fægere scinaþ.  <br>
 þara <b>sint</b> <em>IIII</em>           þe on flihte a  <br>
 þa þegnunge           þrymme beweotigaþ  <br>
 </dd>
 <dt>745</dt>
 <dd>
 fore onsyne           eces deman,  <br>
 singallice           singaþ in wuldre  <br>
 hædrum stefnum           heofoncininges lof,  <br>
 woða wlitegaste,           ond þas word cweðaþ  <br>
 clænum stefnum,           (þam is ceruphin nama):  <br>
 </dd>
 <dt>750</dt>
 <dd>
 'Halig is se halga           heahengla god,  <br>
 weoroda wealdend!           Is ðæs wuldres ful  <br>
 heofun ond eorðe           ond eall heahmægen,  <br>
 tire getacnod.'           Syndon tu on þam,  <br>
 sigorcynn on swegle,           þe man seraphin  <br>
 </dd>
 <dt>755</dt>
 <dd>
 be naman hateð.           He sceal neorxnawang  <br>
 ond lifes treo           legene sweorde  <br>
 halig healdan.           Heardecg cwacaþ,  <br>
 beofaþ brogdenmæl,           ond bleom wrixleð  <br>
 grapum gryrefæst.           þæs ðu, god dryhten,  <br>
 </dd>
 <dt>760</dt>
 <dd>
 wealdest widan fyrhð,           ond þu womfulle  <br>
 scyldwyrcende           sceaðan of radorum  <br>
 awurpe wonhydige.           þa sio werge sceolu  <br>
 under heolstorhofu           hreosan sceolde  <br>
 in wita forwyrd,           þær hie in wylme nu  <br>
 </dd>
 <dt>765</dt>
 <dd>
 dreogaþ deaðcwale           in dracan fæðme,  <br>
 þeostrum forþylmed.           He þinum wiðsoc  <br>
 aldordome.           þæs he in ermðum sceal,  <br>
 ealra fula ful,           fah þrowian,  <br>
 þeowned þolian.           þær he þin ne mæg  <br>
 </dd>
 <dt>770</dt>
 <dd>
 word aweorpan,           is in witum fæst,  <br>
 ealre synne fruma,           susle gebunden.  <br>
 Gif þin willa sie,           wealdend engla,  <br>
 þæt ricsie           se ðe on rode wæs,  <br>
 ond þurh Marian           in middangeard  <br>
 </dd>
 <dt>775</dt>
 <dd>
 acenned wearð           in cildes had,  <br>
 þeoden engla,           (gif he þin nære  <br>
 sunu synna leas,           næfre he soðra swa feala  <br>
 in woruldrice           wundra gefremede  <br>
 dogorgerimum;           no ðu of deaðe hine  <br>
 </dd>
 <dt>780</dt>
 <dd>
 swa þrymlice,           þeoda wealdend,  <br>
 aweahte for weorodum,           gif he in wuldre þin  <br>
 þurh ða beorhtan           bearn ne wære),  <br>
 gedo nu, fæder engla,           forð beacen þin.  <br>
 Swa ðu gehyrdest           þone halgan wer  <br>
 </dd>
 <dt>785</dt>
 <dd>
 Moyses on meðle,           þa ðu, mihta god,  <br>
 <b>geywdest</b> þam eorle           on þa æðelan tid  <br>
 under beorhhliðe           ban Iosephes,  <br>
 swa ic þe, weroda wyn,           gif hit sie willa þin,  <br>
 þurg þæt beorhte gesceap           biddan wille  <br>
 </dd>
 <dt>790</dt>
 <dd>
 þæt me þæt goldhord,           gasta scyppend,  <br>
 geopenie,           þæt yldum wæs  <br>
 lange behyded.           Forlæt nu, lifes fruma,  <br>
 of ðam wangstede           wynsumne up  <br>
 under radores ryne           rec astigan  <br>
 </dd>
 <dt>795</dt>
 <dd>
 lyftlacende.           Ic gelyfe þe sel  <br>
 ond þy fæstlicor           ferhð staðelige,  <br>
 hyht untweondne,           on þone ahangnan Crist,  <br>
 þæt he sie soðlice           sawla nergend,  <br>
 ece ælmihtig,           Israhela cining,  <br>
 </dd>
 <dt>800</dt>
 <dd>
 walde widan ferhð           wuldres on heofenum,  <br>
 a butan ende           ecra gestealda."  <br>
 ða of ðære stowe           steam up aras  <br>
 swylce rec under radorum.           þær aræred wearð  <br>
 beornes breostsefa.           He mid bæm handum,  <br>
 </dd>
 <dt>805</dt>
 <dd>
 eadig ond ægleaw,           upweard plegade.  <br>
 Iudas maþelode,           gleaw in geþance:  <br>
 "Nu ic þurh soð hafu           seolf gecnawen  <br>
 on heardum hige           þæt ðu hælend eart  <br>
 middangeardes.           Sie ðe, mægena god,  <br>
 </dd>
 <dt>810</dt>
 <dd>
 þrymsittendum           þanc butan ende,  <br>
 þæs ðu me swa meðum           ond swa manweorcum  <br>
 þurh þin wuldor inwrige           wyrda geryno.  <br>
 Nu ic þe, bearn godes,           biddan wille,  <br>
 weoroda willgifa,           nu ic wat þæt ðu eart  <br>
 </dd>
 <dt>815</dt>
 <dd>
 gecyðed ond acenned           allra cyninga þrym,  <br>
 þæt ðu ma ne sie           minra gylta,  <br>
 þara þe ic gefremede           nalles feam siðum,  <br>
 metud, gemyndig.           Læt mec, mihta god,  <br>
 on rimtale           rices þines  <br>
 </dd>
 <dt>820</dt>
 <dd>
 mid haligra           hlyte wunigan  <br>
 in þære beorhtan byrig,           þær is broðor min  <br>
 geweorðod in wuldre,           þæs he wære wið þec,  <br>
 Stephanus, heold,           þeah he stangreopum  <br>
 worpod wære.           He hafað wigges lean,  <br>
 </dd>
 <dt>825</dt>
 <dd>
 blæd butan blinne.           Sint in bocum his  <br>
 wundor þa he worhte           on gewritum cyðed."  <br>
 Ongan þa wilfægen           æfter þam wuldres treo,  <br>
 elnes anhydig,           eorðan delfan  <br>
 under turfhagan,           þæt he on <em>XX</em>  <br>
 </dd>
 <dt>830</dt>
 <dd>
 fotmælum feor           funde behelede,  <br>
 under neolum niðer           næsse gehydde  <br>
 in þeostorcofan.           He ðær <em>III</em> mette  <br>
 in þam reonian hofe           roda ætsomne,  <br>
 greote begrauene,           swa hio geardagum  <br>
 </dd>
 <dt>835</dt>
 <dd>
 arleasra sceolu           eorðan beþeahton,  <br>
 Iudea <b>cynn.</b>           Hie wið godes bearne  <br>
 nið ahofun,           swa hie no sceoldon,  <br>
 þær hie leahtra fruman           larum ne hyrdon.  <br>
 þa wæs modgemynd           myclum geblissod,  <br>
 </dd>
 <dt>840</dt>
 <dd>
 hige onhyrded,           þurh þæt halige treo,  <br>
 inbryrded breostsefa,           syððan beacen geseh,  <br>
 halig under hrusan.           He mid handum befeng  <br>
 wuldres wynbeam,           ond mid weorode ahof  <br>
 of foldgræfe.           Feðegestas  <br>
 </dd>
 <dt>845</dt>
 <dd>
 eodon, æðelingas,           in on þa ceastre.  <br>
 Asetton þa on gesyhðe           sigebeamas <em>III</em>  <br>
 eorlas anhydige           fore Elenan cneo,  <br>
 collenferhðe.           Cwen weorces gefeah  <br>
 on ferhðsefan,           ond þa frignan ongan  <br>
 </dd>
 <dt>850</dt>
 <dd>
 on hwylcum þara beama           bearn wealdendes,  <br>
 hæleða hyhtgifa,           hangen wære:  <br>
 "Hwæt, we þæt hyrdon           þurh halige bec  <br>
 tacnum cyðan,           þæt twegen mid him  <br>
 geþrowedon,           ond he wæs þridda sylf  <br>
 </dd>
 <dt>855</dt>
 <dd>
 on rode treo.           Rodor eal geswearc  <br>
 on þa sliðan tid.           Saga, gif ðu cunne,  <br>
 on hwylcre þyssa þreora           þeoden engla  <br>
 geþrowode,           þrymmes hyrde."  <br>
 Ne meahte hire Iudas,           ne ful gere wiste,  <br>
 </dd>
 <dt>860</dt>
 <dd>
 sweotole gecyþan           be ðam sigebeame,  <br>
 on <b>hwylcne</b> se hælend           ahafen wære,  <br>
 sigebearn godes,           ær he asettan heht  <br>
 on þone middel           þære mæran byrig  <br>
 beamas mid bearhtme,           ond gebidan þær  <br>
 </dd>
 <dt>865</dt>
 <dd>
 oððæt him gecyðde           cyning ælmihtig  <br>
 wundor for weorodum           be ðam wuldres treo.  <br>
 Gesæton sigerofe,           sang ahofon,  <br>
 rædþeahtende,           ymb þa roda þreo  <br>
 oð þa nigoðan tid,           hæfdon neowne gefean  <br>
 </dd>
 <dt>870</dt>
 <dd>
 mærðum gemeted.           þa þær menigo cwom,  <br>
 folc unlytel,           ond gefærenne man  <br>
 brohton on bære           beorna þreate  <br>
 on neaweste,           (wæs þa nigoðe tid),  <br>
 gingne gastleasne.           þa ðær Iudas wæs  <br>
 </dd>
 <dt>875</dt>
 <dd>
 on modsefan           miclum geblissod.  <br>
 Heht þa asettan           sawlleasne,  <br>
 life belidenes           lic on eorðan,  <br>
 unlifgendes,           ond up ahof  <br>
 rihtes wemend           þara roda twa  <br>
 </dd>
 <dt>880</dt>
 <dd>
 fyrhðgleaw on fæðme           ofer þæt fæge hus,  <br>
 deophycgende.           Hit wæs dead swa ær,  <br>
 lic legere fæst.           Leomu colodon  <br>
 þreanedum beþeaht.           þa sio þridde wæs  <br>
 ahafen halig.           Hra wæs on anbide  <br>
 </dd>
 <dt>885</dt>
 <dd>
 oððæt him uppan           æðelinges wæs  <br>
 rod aræred,           rodorcyninges beam,  <br>
 sigebeacen soð.           He sona aras  <br>
 gaste gegearwod,           geador bu samod  <br>
 lic ond sawl.           þær wæs lof hafen  <br>
 </dd>
 <dt>890</dt>
 <dd>
 fæger mid þy folce.           Fæder weorðodon,  <br>
 ond þone soðan           sunu wealdendes  <br>
 wordum heredon.           Sie him wuldor ond þanc  <br>
 a butan ende           eallra gesceafta!  <br>
 ða wæs þam folce           on ferhðsefan,  <br>
 </dd>
 <dt>895</dt>
 <dd>
 ingemynde,           swa him a scyle,  <br>
 wundor þa þe worhte           weoroda dryhten  <br>
 to feorhnere           fira cynne,  <br>
 lifes lattiow.           þa þær ligesynnig  <br>
 on lyft astah           lacende feond.  <br>
 </dd>
 <dt>900</dt>
 <dd>
 Ongan þa hleoðrian           helledeofol,  <br>
 eatol æclæca,           yfela gemyndig:  <br>
 "Hwæt is þis, la, manna,           þe minne eft  <br>
 þurh fyrngeflit           folgaþ wyrdeð,  <br>
 iceð ealdne nið,           æhta strudeð?  <br>
 </dd>
 <dt>905</dt>
 <dd>
 þis is singal sacu.           Sawla ne moton  <br>
 manfremmende           in minum leng  <br>
 æhtum wunigan.           Nu cwom elþeodig,  <br>
 þone ic ær on firenum           fæstne talde,  <br>
 hafað mec bereafod           rihta gehwylces,  <br>
 </dd>
 <dt>910</dt>
 <dd>
 feohgestreona.           Nis ðæt fæger sið.  <br>
 Feala me se hælend           hearma gefremede,  <br>
 niða nearolicra,           se ðe in Nazareð  <br>
 afeded wæs.           Syððan furþum weox  <br>
 of cildhade,           symle cirde to him  <br>
 </dd>
 <dt>915</dt>
 <dd>
 æhte mine.           Ne mot ænige nu  <br>
 rihte spowan.           Is his rice brad  <br>
 ofer middangeard.           Min is geswiðrod  <br>
 ræd under roderum.           Ic þa rode ne þearf  <br>
 hleahtre herigean.           Hwæt, se hælend me  <br>
 </dd>
 <dt>920</dt>
 <dd>
 in þam engan ham           oft getynde,  <br>
 geomrum to sorge!           Ic þurh Iudas ær  <br>
 hyhtful gewearð,           ond nu gehyned eom,  <br>
 goda geasne,           þurh Iudas eft,  <br>
 fah ond freondleas.           Gen ic findan <b>can</b>  <br>
 </dd>
 <dt>925</dt>
 <dd>
 þurh wrohtstafas           wiðercyr <b>siððan</b>  <br>
 of ðam wearhtreafum,           ic awecce wið ðe  <br>
 oðerne cyning,           se ehteð þin,  <br>
 ond he forlæteð           lare þine  <br>
 ond manþeawum           minum folgaþ,  <br>
 </dd>
 <dt>930</dt>
 <dd>
 ond þec þonne sendeð           in þa sweartestan  <br>
 ond þa wyrrestan           witebrogan,  <br>
 þæt ðu, sarum forsoht,           wiðsæcest fæste  <br>
 þone ahangnan cyning,           þam ðu hyrdest ær."  <br>
 Him ða gleawhydig           Iudas oncwæð,  <br>
 </dd>
 <dt>935</dt>
 <dd>
 hæleð hildedeor,           (him wæs halig gast  <br>
 befolen fæste,           fyrhat lufu,  <br>
 weallende gewitt           þurh <b>witgan</b> snyttro),  <br>
 ond þæt word gecwæð,           wisdomes ful:  <br>
 "Ne þearft ðu swa swiðe,           synna gemyndig,  <br>
 </dd>
 <dt>940</dt>
 <dd>
 sar niwigan           ond sæce ræran,  <br>
 morðres manfrea,           þæt <b>þe</b> se mihtiga cyning  <br>
 in neolnesse           nyðer bescufeð,  <br>
 synwyrcende,           in susla grund  <br>
 domes leasne,           se ðe deadra feala  <br>
 </dd>
 <dt>945</dt>
 <dd>
 worde awehte.           Wite ðu þe gearwor  <br>
 þæt ðu unsnyttrum           anforlete  <br>
 leohta beorhtost           ond lufan dryhtnes,  <br>
 þone fægran gefean,           ond on fyrbæðe  <br>
 suslum beþrungen           syððan wunodest,  <br>
 </dd>
 <dt>950</dt>
 <dd>
 ade onæled,           ond þær awa scealt,  <br>
 wiðerhycgende,           wergðu dreogan,  <br>
 yrmðu butan ende."           Elene gehyrde  <br>
 hu se feond ond se freond           geflitu rærdon,  <br>
 tireadig ond trag,           on twa halfa,  <br>
 </dd>
 <dt>955</dt>
 <dd>
 synnig ond gesælig.           Sefa wæs þe glædra  <br>
 þæs þe heo gehyrde           þone hellesceaþan  <br>
 <b>oferswiðedne,</b>           synna bryttan,  <br>
 ond þa wundrade           ymb þæs weres snyttro,  <br>
 hu he swa geleafful           on swa lytlum fæce  <br>
 </dd>
 <dt>960</dt>
 <dd>
 ond swa uncyðig           æfre wurde,  <br>
 gleawnesse þurhgoten.           Gode þancode,  <br>
 wuldorcyninge,           þæs hire se willa gelamp  <br>
 þurh bearn godes           bega gehwæðres,  <br>
 ge æt þære gesyhðe           þæs sigebeames,  <br>
 </dd>
 <dt>965</dt>
 <dd>
 ge ðæs geleafan           þe hio swa leohte oncneow,  <br>
 wuldorfæste gife           in þæs weres breostum.  <br>
 ða wæs gefrege           in þære folcsceare,  <br>
 geond þa werþeode           wide læded,  <br>
 mære morgenspel           manigum on andan  <br>
 </dd>
 <dt>970</dt>
 <dd>
 þara þe dryhtnes æ           dyrnan woldon,  <br>
 <b>boden</b> æfter burgum,           swa brimo fæðmeð,  <br>
 in ceastra gehwære,           þæt Cristes <b>rod,</b>  <br>
 fyrn foldan begræfen,           funden wære,  <br>
 selest sigebeacna           þara þe sið oððe ær  <br>
 </dd>
 <dt>975</dt>
 <dd>
 halig under heofenum           ahafen wurde,  <br>
 ond wæs Iudeum           gnornsorga mæst,  <br>
 werum wansæligum,           wyrda laðost,  <br>
 þær hie hit for worulde           wendan meahton,  <br>
 cristenra gefean.           ða sio cwen bebead  <br>
 </dd>
 <dt>980</dt>
 <dd>
 ofer eorlmægen           aras fysan  <br>
 ricene to rade.           Sceoldon Romwarena  <br>
 ofer heanne holm           hlaford secean  <br>
 ond þam wiggende           wilspella mæst  <br>
 seolfum gesecgan,           <b>þæt</b> ðæt sigorbeacen  <br>
 </dd>
 <dt>985</dt>
 <dd>
 þurh meotodes est           meted wære,  <br>
 funden in foldan,           þæt ær feala mæla  <br>
 behyded wæs           halgum to teonan,  <br>
 cristenum folce.           þa ðam cininge wearð  <br>
 þurh þa mæran word           mod geblissod,  <br>
 </dd>
 <dt>990</dt>
 <dd>
 ferhð gefeonde.           Næs þa fricgendra  <br>
 under goldhoman           gad in burgum,  <br>
 feorran geferede.           Wæs him frofra mæst  <br>
 geworden in worlde           æt ðam willspelle,  <br>
 hlihende hyge,           þe him hereræswan  <br>
 </dd>
 <dt>995</dt>
 <dd>
 ofer eastwegas,           aras brohton,  <br>
 hu gesundne sið           ofer <b>swonrade</b>  <br>
 secgas mid sigecwen           <b>aseted</b> hæfdon  <br>
 on Creca land.           Hie se casere heht  <br>
 ofstum myclum           eft gearwian  <br>
 </dd>
 <dt>1000</dt>
 <dd>
 sylfe to siðe.           Secgas ne gældon  <br>
 syððan andsware           edre gehyrdon,  <br>
 æðelinges word.           Heht he Elenan hæl  <br>
 abeodan beadurofre,           gif hie brim nesen  <br>
 ond gesundne sið           settan mosten,  <br>
 </dd>
 <dt>1005</dt>
 <dd>
 hæleð hwætmode,           to þære halgan byrig.  <br>
 Heht hire þa aras           eac gebeodan  <br>
 Constantinus           þæt hio cirican þær  <br>
 on þam beorhhliðe           begra rædum  <br>
 getimbrede,           tempel dryhtnes  <br>
 </dd>
 <dt>1010</dt>
 <dd>
 on Caluarie           Criste to willan,  <br>
 hæleðum to helpe,           þær sio halige rod  <br>
 gemeted wæs,           mærost beama  <br>
 þara þe gefrugnen           foldbuende  <br>
 on eorðwege.           Hio geefnde swa,  <br>
 </dd>
 <dt>1015</dt>
 <dd>
 siððan winemagas           westan brohton  <br>
 ofer lagufæsten           leofspell manig.  <br>
 ða seo cwen bebead           cræftum getyde  <br>
 sundor asecean           þa selestan,  <br>
 þa þe wrætlicost           wyrcan cuðon  <br>
 </dd>
 <dt>1020</dt>
 <dd>
 stangefogum,           on þam stedewange  <br>
 girwan godes tempel,           swa hire gasta weard  <br>
 reord of roderum.           Heo þa rode heht  <br>
 golde beweorcean           ond gimcynnum,  <br>
 mid þam æðelestum           eorcnanstanum  <br>
 </dd>
 <dt>1025</dt>
 <dd>
 <b>besettan</b> searocræftum           ond þa in seolfren fæt  <br>
 locum belucan.           þær þæt lifes treo,  <br>
 selest sigebeama,           siððan wunode  <br>
 <b>æðelum</b> anbr<em>æ</em>ce.           þær bið a gearu  <br>
 wraðu wannhalum           wita gehwylces,  <br>
 </dd>
 <dt>1030</dt>
 <dd>
 sæce ond sorge.           Hie sona þær  <br>
 þurh þa halgan gesceaft           helpe findaþ,  <br>
 godcunde gife.           Swylce Iudas onfeng  <br>
 æfter fyrstmearce           fulwihtes bæð,  <br>
 ond geclænsod wearð           Criste getrywe,  <br>
 </dd>
 <dt>1035</dt>
 <dd>
 lifwearde leof.           His geleafa wearð  <br>
 fæst on ferhðe,           siððan frofre gast  <br>
 wic gewunode           in þæs weres breostum,  <br>
 bylde to bote.           He þæt betere geceas,  <br>
 wuldres wynne,           ond þam wyrsan wiðsoc,  <br>
 </dd>
 <dt>1040</dt>
 <dd>
 deofulgildum,           ond gedwolan fylde,  <br>
 unrihte æ.           Him wearð ece rex,  <br>
 meotud milde, god,           mihta wealdend.  <br>
 þa wæs gefulwad           se ðe ær feala tida  <br>
 leoht gearu            <br>
 </dd>
 <dt>1045</dt>
 <dd>
 inbryrded breostsefa           on þæt betere lif,  <br>
 gewended to wuldre.           Huru, wyrd gescreaf  <br>
 þæt he swa geleaffull           ond swa leof gode  <br>
 in worldrice           weorðan sceolde,  <br>
 Criste gecweme.           þæt gecyðed wearð,  <br>
 </dd>
 <dt>1050</dt>
 <dd>
 siððan Elene heht           Eusebium  <br>
 on rædgeþeaht,           Rome bisceop,  <br>
 gefetian on fultum,           forðsnoterne,  <br>
 hæleða gerædum           to þære halgan byrig,  <br>
 þæt he gesette           on sacerdhad  <br>
 </dd>
 <dt>1055</dt>
 <dd>
 in Ierusalem           Iudas þam folce  <br>
 to bisceope           burgum on innan,  <br>
 þurh gastes gife           to godes temple  <br>
 cræftum gecorene,           ond hine Cyriacus  <br>
 þurh snyttro geþeaht           syððan nemde  <br>
 </dd>
 <dt>1060</dt>
 <dd>
 niwan stefne.           Nama wæs gecyrred  <br>
 beornes in burgum           on þæt betere forð,  <br>
 æ hælendes.           þa gen Elenan wæs  <br>
 mod gemynde           ymb þa mæran wyrd,  <br>
 geneahhe for þam næglum           þe ðæs nergendes  <br>
 </dd>
 <dt>1065</dt>
 <dd>
 fet þurhwodon           ond his folme swa some,  <br>
 mid þam on rode wæs           rodera wealdend  <br>
 gefæstnod, frea mihtig.           Be ðam frignan ongan  <br>
 cristenra cwen,           Cyriacus bæd  <br>
 þæt hire þa gina           gastes mihtum  <br>
 </dd>
 <dt>1070</dt>
 <dd>
 ymb wundorwyrd           willan gefylde,  <br>
 onwrige wuldorgifum,           ond þæt word acwæð  <br>
 to þam bisceope,           bald reordode:  <br>
 "þu me, eorla hleo,           þone æðelan beam,  <br>
 rode rodera <b>cininges</b>           ryhte getæhtesð,  <br>
 </dd>
 <dt>1075</dt>
 <dd>
 on þa ahangen wæs           hæðenum folmum  <br>
 gasta geocend,           godes agen bearn,  <br>
 nerigend fira.           Mec þæra nægla gen  <br>
 on fyrhðsefan           fyrwet myngaþ.  <br>
 Wolde ic þæt ðu funde           þa ðe in foldan gen  <br>
 </dd>
 <dt>1080</dt>
 <dd>
 deope bedolfen           dierne sindon,  <br>
 heolstre behyded.           A min hige sorgað,  <br>
 reonig reoteð,           ond geresteð no  <br>
 ærþan me gefylle           fæder ælmihtig,  <br>
 wereda wealdend,           willan minne,  <br>
 </dd>
 <dt>1085</dt>
 <dd>
 niða nergend,           þurh þara nægla cyme,  <br>
 halig of hiehða.           Nu ðu hrædlice  <br>
 eallum eaðmedum,           ar selesta,  <br>
 þine bene onsend           in ða beorhtan gesceaft,  <br>
 on wuldres wyn.           Bide wigena þrym  <br>
 </dd>
 <dt>1090</dt>
 <dd>
 þæt þe gecyðe,           cyning ælmihtig,  <br>
 hord under hrusan           þæt gehyded gen,  <br>
 duguðum dyrne,           deogol bideð."  <br>
 þa se halga ongan           hyge staðolian,  <br>
 breostum onbryrded,           bisceop þæs folces.  <br>
 </dd>
 <dt>1095</dt>
 <dd>
 Glædmod eode           gumena þreate  <br>
 god hergendra,           ond þa geornlice  <br>
 Cyriacus           on Caluari<em>æ</em>  <br>
 hleor onhylde,           hygerune ne mað,  <br>
 gastes mihtum           to gode cleopode  <br>
 </dd>
 <dt>1100</dt>
 <dd>
 eallum eaðmedum,           bæd him engla weard  <br>
 geopenigean           uncuðe wyrd,  <br>
 niwan on nearwe,           hwær he þara nægla swiðost  <br>
 on þam wangstede           wenan þorfte.  <br>
 Leort ða tacen forð,           þær hie to sægon,  <br>
 </dd>
 <dt>1105</dt>
 <dd>
 fæder, frofre gast,           ðurh fyres bleo  <br>
 up eðigean           þær þa æðelestan  <br>
 hæleða gerædum           hydde wæron  <br>
 þurh nearusearwe,           næglas on eorðan.  <br>
 ða cwom semninga           sunnan beorhtra  <br>
 </dd>
 <dt>1110</dt>
 <dd>
 lacende lig.           Leode gesawon  <br>
 hira willgifan           wundor cyðan,  <br>
 ða ðær of heolstre,           swylce heofonsteorran  <br>
 oððe <b>goldgimmas,</b>           grunde getenge,  <br>
 næglas of nearwe           neoðan scinende  <br>
 </dd>
 <dt>1115</dt>
 <dd>
 leohte lixton.           Leode gefægon,  <br>
 weorud willhreðig,           sægdon wuldor gode  <br>
 ealle anmode,           þeah hie ær wæron  <br>
 þurh deofles spild           in gedwolan lange,  <br>
 acyrred fram Criste.           Hie cwædon þus:  <br>
 </dd>
 <dt>1120</dt>
 <dd>
 "Nu we seolfe geseoð           sigores tacen,  <br>
 soðwundor godes,           þeah we wiðsocun ær  <br>
 mid leasingum.           Nu is in leoht cymen,  <br>
 onwrigen, wyrda bigang.           Wuldor þæs age  <br>
 on heannesse           heofonrices god!"  <br>
 </dd>
 <dt>1125</dt>
 <dd>
 ða wæs geblissod           se ðe to bote gehwearf  <br>
 þurh bearn godes,           bisceop þara leoda,  <br>
 niwan stefne.           He <b>þam</b> <b>næglum</b> onfeng,  <br>
 egesan geaclod,           ond þære arwyrðan  <br>
 cwene brohte.           Hæfde Ciriacus  <br>
 </dd>
 <dt>1130</dt>
 <dd>
 eall gefylled,           swa him seo æðele bebead,  <br>
 wifes willan.           þa wæs wopes hring,  <br>
 hat heafodwylm           ofer hleor goten,  <br>
 (nalles for torne           tearas feollon  <br>
 ofer wira gespon),           wuldres gefylled  <br>
 </dd>
 <dt>1135</dt>
 <dd>
 cwene willa.           Heo on cneow sette  <br>
 leohte geleafan,           lac weorðode,  <br>
 blissum hremig,           þe hire brungen wæs  <br>
 gnyrna to geoce.           Gode þancode,  <br>
 sigora dryhtne,           þæs þe hio soð gecneow  <br>
 </dd>
 <dt>1140</dt>
 <dd>
 ondweardlice           þæt wæs oft bodod  <br>
 feor ær beforan           fram fruman worulde,  <br>
 folcum to frofre.           Heo gefylled wæs  <br>
 wisdomes gife,           ond þa wic beheold  <br>
 halig heofonlic gast,           hreðer weardode,  <br>
 </dd>
 <dt>1145</dt>
 <dd>
 æðelne innoð,           swa hie ælmihtig  <br>
 sigebearn godes           sioððan freoðode.  <br>
 Ongan þa geornlice           gastgerynum  <br>
 on sefan secean           soðfæstnesse  <br>
 weg to wuldre.           Huru, <b>weroda</b> god  <br>
 </dd>
 <dt>1150</dt>
 <dd>
 gefullæste,           fæder on roderum,  <br>
 cining ælmihtig,           þæt seo cwen begeat  <br>
 willan in worulde.           Wæs se witedom  <br>
 þurh fyrnwitan           beforan sungen  <br>
 eall æfter orde,           swa hit eft gelamp  <br>
 </dd>
 <dt>1155</dt>
 <dd>
 ðinga gehwylces.           þeodcwen ongan  <br>
 þurh gastes gife           georne secan  <br>
 nearwe geneahhe,           to hwan hio þa næglas selost  <br>
 ond deorlicost           gedon meahte,  <br>
 dugoðum to hroðer,           hwæt þæs wære dryhtnes willa.  <br>
 </dd>
 <dt>1160</dt>
 <dd>
 Heht ða gefetigean           forðsnotterne  <br>
 ricene to rune,           þone þe rædgeþeaht  <br>
 þurh gleawe miht           georne cuðe,  <br>
 frodne on ferhðe,           ond hine frignan ongan  <br>
 hwæt him þæs on sefan           selost þuhte  <br>
 </dd>
 <dt>1165</dt>
 <dd>
 to gelæstenne,           ond his lare geceas  <br>
 þurh þeodscipe.           He hire <b>þriste</b> oncwæð:  <br>
 "þæt is gedafenlic           þæt ðu dryhtnes word  <br>
 on hyge healde,           halige rune,  <br>
 cwen <b>seleste,</b>           ond þæs cininges bebod  <br>
 </dd>
 <dt>1170</dt>
 <dd>
 georne begange,           nu þe god sealde  <br>
 sawle sigesped           ond snyttro cræft,  <br>
 nerigend fira.           þu ðas næglas hat  <br>
 þam æðelestan           eorðcyninga  <br>
 burgagendra           on his bridels don,  <br>
 </dd>
 <dt>1175</dt>
 <dd>
 meare to midlum.           þæt manigum sceall  <br>
 geond middangeard           mære weorðan,  <br>
 þonne æt sæcce mid þy           oferswiðan mæge  <br>
 feonda gehwylcne,           þonne fyrdhwate  <br>
 on twa healfe           tohtan secaþ,  <br>
 </dd>
 <dt>1180</dt>
 <dd>
 sweordgeniðlan,           þær hie ymb <b>sige</b> <b>winnað,</b>  <br>
 wrað wið wraðum.           He ah æt wigge sped,  <br>
 sigor æt sæcce,           ond sybbe gehwær,  <br>
 æt gefeohte frið,           se ðe <b>foran</b> lædeð  <br>
 bridels on blancan,           þonne beadurofe  <br>
 </dd>
 <dt>1185</dt>
 <dd>
 æt garþræce,           guman gecoste,  <br>
 berað bord ond ord.           þis bið beorna gehwam  <br>
 wið æglæce           unoferswiðed  <br>
 wæpen æt wigge.           Be ðam se witga sang,  <br>
 snottor searuþancum,           (sefa deop gewod,  <br>
 </dd>
 <dt>1190</dt>
 <dd>
 wisdomes gewitt),           he þæt word gecwæð:  <br>
 'Cuþ þæt gewyrðeð           þæt þæs cyninges sceal  <br>
 mearh under modegum           midlum geweorðod,  <br>
 bridelshringum.           Bið þæt beacen gode  <br>
 halig nemned,           ond se hwæteadig,  <br>
 </dd>
 <dt>1195</dt>
 <dd>
 wigge weorðod,           se þæt wicg byrð.'"  <br>
 þa þæt ofstlice           eall gelæste  <br>
 Elene for eorlum.           æðelinges heht,  <br>
 beorna beaggifan,           bridels frætwan,  <br>
 hire selfre suna           sende to lace  <br>
 </dd>
 <dt>1200</dt>
 <dd>
 ofer geofenes stream           gife unscynde.  <br>
 Heht þa tosomne           þa heo seleste  <br>
 mid Iudeum           gumena wiste,  <br>
 hæleða cynnes,           to þære halgan byrig  <br>
 cuman in þa ceastre.           þa seo cwen ongan  <br>
 </dd>
 <dt>1205</dt>
 <dd>
 læran leofra heap           þæt hie lufan dryhtnes,  <br>
 ond sybbe swa same           sylfra betweonum,  <br>
 freondræddenne,           fæste gelæston  <br>
 leahtorlease           in hira lifes tid,  <br>
 ond þæs latteowes           larum hyrdon,  <br>
 </dd>
 <dt>1210</dt>
 <dd>
 cristenum þeawum,           þe him Cyriacus  <br>
 bude, boca gleaw.           Wæs se bissceophad  <br>
 fægere befæsted.           Oft him feorran to  <br>
 laman, limseoce,           lefe cwomon,  <br>
 healte, heorudreorige,           hreofe ond blinde,  <br>
 </dd>
 <dt>1215</dt>
 <dd>
 heane, hygegeomre,           symle hælo þær  <br>
 æt þam bisceope,           bote fundon  <br>
 ece to aldre.           ða gen him Elene forgeaf  <br>
 sincweorðunga,           þa hio wæs siðes fus  <br>
 eft to eðle,           ond þa eallum bebead  <br>
 </dd>
 <dt>1220</dt>
 <dd>
 on þam gumrice           god hergendum,  <br>
 werum ond wifum,           þæt hie weorðeden  <br>
 mode ond mægene           þone mæran dæg,  <br>
 heortan gehigdum,           in ðam sio halige rod  <br>
 gemeted wæs,           mærost beama  <br>
 </dd>
 <dt>1225</dt>
 <dd>
 þara þe of eorðan           up aweoxe,  <br>
 geloden under leafum.           Wæs þa lencten agan  <br>
 butan <em>VI</em> nihtum           ær sumeres cyme  <br>
 on Maias kalend.           Sie þara manna gehwam  <br>
 behliden helle duru,           heofones ontyned,  <br>
 </dd>
 <dt>1230</dt>
 <dd>
 ece geopenad           engla rice,  <br>
 dream unhwilen,           ond hira dæl scired  <br>
 mid Marian,           þe on gemynd nime  <br>
 þære deorestan           dægweorðunga  <br>
 rode under roderum,           þa se <b>ricesta</b>  <br>
 </dd>
 <dt>1235</dt>
 <dd>
 ealles oferwealdend           earme beþeahte. Finit.  <br>
 þus ic frod ond fus           þurh þæt fæcne hus  <br>
 <b>wordcræftum</b> wæf           ond wundrum læs,  <br>
 þragum þreodude           ond geþanc reodode  <br>
 nihtes nearwe.           Nysse ic gearwe  <br>
 </dd>
 <dt>1240</dt>
 <dd>
 be ðære <b>rode</b> riht           ær me rumran geþeaht  <br>
 þurh ða mæran miht           on modes þeaht  <br>
 wisdom onwreah.           Ic wæs weorcum fah,  <br>
 synnum asæled,           sorgum gewæled,  <br>
 bitrum gebunden,           <b>bisgum</b> beþrungen,  <br>
 </dd>
 <dt>1245</dt>
 <dd>
 ær me lare onlag           þurh leohtne had  <br>
 gamelum to geoce,           gife unscynde  <br>
 mægencyning amæt           ond on gemynd begeat,  <br>
 torht ontynde,           tidum gerymde,  <br>
 bancofan onband,           breostlocan onwand,  <br>
 </dd>
 <dt>1250</dt>
 <dd>
 leoðucræft onleac.           þæs ic lustum breac,  <br>
 willum in worlde.           Ic þæs wuldres treowes  <br>
 oft, nales æne,           hæfde ingemynd  <br>
 ær ic þæt wundor           onwrigen hæfde  <br>
 ymb þone beorhtan beam,           swa ic on bocum fand,  <br>
 </dd>
 <dt>1255</dt>
 <dd>
 wyrda gangum,           on gewritum cyðan  <br>
 be ðam sigebeacne.           A wæs <b>secg</b> oð ðæt  <br>
 cnyssed cearwelmum,           ᚳ drusende,  <br>
 þeah he in medohealle           maðmas þege,  <br>
 æplede gold.           ᚣ gnornode  <br>
 </dd>
 <dt>1260</dt>
 <dd>
 ᚾ gefera,           nearusorge dreah,  <br>
 enge rune,           þær him ᛖ fore  <br>
 milpaðas mæt,           modig þrægde  <br>
 wirum gewlenced.           ᚹ is geswiðrad,  <br>
 gomen æfter gearum,           geogoð is gecyrred,  <br>
 </dd>
 <dt>1265</dt>
 <dd>
 ald onmedla.           ᚢ wæs geara  <br>
 geogoðhades glæm.           Nu synt geardagas  <br>
 æfter fyrstmearce           forð gewitene,  <br>
 lifwynne geliden,           swa ᛚ toglideð,  <br>
 flodas gefysde.           ᛇ æghwam bið  <br>
 </dd>
 <dt>1270</dt>
 <dd>
 læne under lyfte;           landes frætwe  <br>
 gewitaþ under wolcnum           winde geliccost,  <br>
 þonne he for hæleðum           hlud astigeð,  <br>
 wæðeð be wolcnum,           wedende færeð  <br>
 ond eft semninga           swige gewyrðeð,  <br>
 </dd>
 <dt>1275</dt>
 <dd>
 in nedcleofan           nearwe geheaðrod,  <br>
 þream forþrycced.            <br>
 Swa <b>a</b> þeos world           eall gewiteð,  <br>
 ond eac swa some           þe hire on wurdon  <br>
 atydrede,           tionleg nimeð,  <br>
 </dd>
 <dt>1280</dt>
 <dd>
 ðonne dryhten sylf           dom geseceð  <br>
 engla weorude.           Sceall æghwylc ðær  <br>
 reordberendra           riht gehyran  <br>
 dæda gehwylcra           þurh þæs deman muð,  <br>
 ond worda swa same           wed gesyllan,  <br>
 </dd>
 <dt>1285</dt>
 <dd>
 eallra unsnyttro           ær gesprecenra,  <br>
 þristra geþonca.           þonne on þreo dæleð  <br>
 in fyres feng           folc anra gehwylc,  <br>
 þara þe gewurdon           on widan feore  <br>
 ofer sidne grund.           Soðfæste bioð  <br>
 </dd>
 <dt>1290</dt>
 <dd>
 yfemest in þam ade,           eadigra gedryht,  <br>
 duguð domgeorne,           swa hie adreogan magon  <br>
 ond butan earfeðum           eaðe geþolian,  <br>
 modigra mægen.           Him gemetgaþ eall  <br>
 <b>ældes</b> leoma,           swa him eðost bið,  <br>
 </dd>
 <dt>1295</dt>
 <dd>
 sylfum geseftost.           Synfulle beoð,  <br>
 mane gemengde,           in ðam midle þread,  <br>
 hæleð higegeomre,           in hatne wylm,  <br>
 þrosme beþehte.           Bið se þridda dæl,  <br>
 awyrgede womsceaðan,           in þæs wylmes grund,  <br>
 </dd>
 <dt>1300</dt>
 <dd>
 lease leodhatan,           lige befæsted  <br>
 þurh ærgewyrht,           arleasra sceolu,  <br>
 in gleda gripe.           Gode no syððan  <br>
 of ðam morðorhofe           in gemynd cumað,  <br>
 wuldorcyninge,           ac hie worpene beoð  <br>
 </dd>
 <dt>1305</dt>
 <dd>
 of ðam heaðuwylme           in hellegrund,  <br>
 torngeniðlan.           Bið þam twam dælum  <br>
 ungelice.           Moton engla frean  <br>
 geseon, sigora god.           Hie asodene beoð,  <br>
 asundrod fram synnum,           swa smæte gold  <br>
 </dd>
 <dt>1310</dt>
 <dd>
 þæt in wylme bið           womma gehwylces  <br>
 þurh ofnes fyr           eall geclænsod,  <br>
 amered ond gemylted.           Swa bið þara manna ælc  <br>
 ascyred ond asceaden           scylda gehwylcre,  <br>
 deopra firena,           þurh þæs domes fyr.  <br>
 </dd>
 <dt>1315</dt>
 <dd>
 Moton þonne siðþan           sybbe brucan,  <br>
 eces eadwelan.           Him bið engla weard  <br>
 milde ond bliðe,           þæs ðe hie mana gehwylc  <br>
 forsawon, synna weorc,           ond to suna metudes  <br>
 wordum cleopodon.           Forðan hie nu on wlite scinaþ  <br>
 </dd>
 <dt>1320</dt>
 <dd>
 englum gelice,           yrfes brucaþ  <br>
 wuldorcyninges           to widan feore.  <br>
 Amen.  <br>
 </dd>
 </dl>
 </body>