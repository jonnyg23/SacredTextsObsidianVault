<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_64.htm">Previous</a> 
 <a href="a05_66.htm">Next</a> 
 </center>
 <hr>
 <h1>The Paris Psalter: Psalm 65</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Ealle eorðbuend      ecne drihten <br>
 wordum wislicum      wide herian, <br>
 and his naman secgeað      neode mid sealmum <br>
 and him wuldres lof      wide syllað. <br>
 </dd>
 <dt>5</dt>
 <dd>
 And gode secgeað,      hu his þa goodan weorc <br>
 syndon wundorlice      wide geond eorðan, <br>
 and eac on menigeo      mægenes þines <br>
 þine feondas þe      fæcne leogað. <br>
 Geweorðie      wuldres ealdor <br>
 </dd>
 <dt>10</dt>
 <dd>
 eall ðeos eorþe,      ecne drihten; <br>
 and þe singe eac,      secge geneahhie, <br>
 þæt þin nama is      ofer eall niða bearn <br>
 se hehsta      hæleþa cynnes. <br>
 Cumað nu and geseoð,      hu cyme weorc <br>
 </dd>
 <dt>15</dt>
 <dd>
 drihten worhte;      synt his domas eac <br>
 swiþe egeslice      ofer eall ylda bearn. <br>
 He mæg onwendan      wætera ðryðe, <br>
 þæt þas deopan sæ      drige weorðað, <br>
 and þa strangan mæg      streamas swylce <br>
 </dd>
 <dt>20</dt>
 <dd>
 gefeterian,      þæt þu mid fote miht <br>
 on treddian      eorðan gelice. <br>
 His mægen wealdeð      ofer eall manna cyn <br>
 on ecnesse      awa to feore, <br>
 and he ofer ealle þeode      eagum wliteð; <br>
 </dd>
 <dt>25</dt>
 <dd>
 þa hine on yrre      æghwær gebringað, <br>
 ne beoð þa on him sylfum      syððan ahafene. <br>
 Bletsigen þeoda      bliðe mode <br>
 ealle eorðbuend      ecne drihten <br>
 and mid stefne lof      strang asecgean. <br>
 </dd>
 <dt>30</dt>
 <dd>
 He mine sawle      sette to life, <br>
 <strong>ne</strong> <strong>læteð</strong> mine fet      laðe hreran. <br>
 Ure costade god      clæne fyre <br>
 soðe dome,      swa man seolfor deð, <br>
 þonne man hit aseoðeð      swyðe mid fyre. <br>
 </dd>
 <dt>35</dt>
 <dd>
 þu us on grame swylce      gryne gelæddest, <br>
 and us bealuwa fela      on bæce standeð; <br>
 settest us mænige eac      men ofer heafod. <br>
 We þuruh fyr farað      and þuruh floda þrym, <br>
 and ðu us on colnesse      clæne gelæddest. <br>
 </dd>
 <dt>40</dt>
 <dd>
 Ic on þin hus      halig gange <br>
 and þær tidum þe      tifer onsecge; <br>
 þær ic min gehat      mid hyge gylde, <br>
 þæt mine weleras ær      wise gedældan. <br>
 þas ic mid muðe aspræc      mine æt þearfe, <br>
 </dd>
 <dt>45</dt>
 <dd>
 þær me costunge      cnyssedan geneahhe, <br>
 þæt ic ðe on tifrum      teala forgulde <br>
 ealle þa gehat,      þe ic æfre her <br>
 mid minum welerum      wis todælde. <br>
 Gehyrað me      and her cumað; <br>
 </dd>
 <dt>50</dt>
 <dd>
 ic eow mid soþe      secgean wylle, <br>
 gif ge godes egesan      georne habbað, <br>
 hu mycel he dyde      minre sawle. <br>
 þuruh his mihte ic      muðe cleopige <br>
 <strong>oþþe</strong> mine tungan      tidum blissade. <br>
 </dd>
 <dt>55</dt>
 <dd>
 Gif ic me unrihtes oncneow      awiht on heortan, <br>
 ne wite me þæt,      <strong>wealdend</strong> drihten. <br>
 Forðon me gehyrde      hælend drihten, <br>
 and minre stefne beheold      <strong>strange</strong> bene. <br>
 Drihten si gebletsad,      þe he ne dyde æfre <br>
 </dd>
 <dt>60</dt>
 <dd>
 nymðe he mine bene      bealde gehyrde, <br>
 ne his milde mod      me dyde fremde. <br>
 </dd>
 </dl>
 </body>