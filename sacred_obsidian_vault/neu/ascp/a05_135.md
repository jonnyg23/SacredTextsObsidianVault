<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_134.htm">Previous</a> 
 <a href="a05_136.htm">Next</a> 
 </center>
 <hr>
 <h1>The Paris Psalter: Psalm 135</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Eac ic andette      þam þe ece is <br>
 ealra godena god,      forðon ic hine godne wat. <br>
 Andette ic swylce      þam þe ealra is <br>
 drihtna drihten      dædum spedigast, <br>
 </dd>
 <dt>5</dt>
 <dd>
 forðon he god is,      and ic gearwe wat, <br>
 þæt his mildheortnes      is mycel to worulde. <br>
 He wundur dyde      weorþlic ana. <br>
 Se heofon worhte,      hæleða andgit. <br>
 He eorðan æfter wæter      ærest sette. <br>
 </dd>
 <dt>10</dt>
 <dd>
 <strong>He</strong> leohtfatu      leodum ana <br>
 micel geworhte      manna bearnum, <br>
 Sette on miht dæges      mære sunnan, <br>
 <strong>On</strong> <strong>miht</strong> <strong>nihte</strong>      monan and steorran. <br>
 He ægyptas sloh      and eall heora frumbearn, <br>
 </dd>
 <dt>15</dt>
 <dd>
 <strong>And</strong> he Israhelas      ealle oðlædde <br>
 of ægyptum      ealle gesunde, <br>
 On mihtigre      mære handa <br>
 and on eallmihte      earmes swylce. <br>
 He readne sæ      recene todælde, <br>
 </dd>
 <dt>20</dt>
 <dd>
 Lædde Israhelas      ealle þurh midne. <br>
 þær Pharaon gefeol,      and his fæge werud <br>
 on þam readan sæ      recene forwurdan. <br>
 He gewealdendlice      þuruh westen eft <br>
 his þæt leofe folc      lædde swylce. <br>
 </dd>
 <dt>25</dt>
 <dd>
 He of stanclife      stearce burnan <br>
 leodum lædde      on leofne þanc. <br>
 Swylce he acwealde      cyningas mycle. <br>
 <strong>And</strong> he eac ofsloh      æðele cyningas, <br>
 weras wræclice,      þa þe weoruld heoldan. <br>
 </dd>
 <dt>30</dt>
 <dd>
 þær Seon cyning      swylt dreorig fornam, <br>
 þe Amorrea      anweald hæfde, <br>
 And Og swylce,      þe æror wæs <br>
 swyþe breme cyning      on Basane. <br>
 Sealde heora eorþan      on yrfeland, <br>
 </dd>
 <dt>35</dt>
 <dd>
 <strong>And</strong> þæt yrfe      on Israele, <br>
 þe his esnas      agene wæron. <br>
 Forþon ure eaðmedu      ece drihten <br>
 gemyndgade,      and us mycel sealde. <br>
 And he us aferede      feondum of handa, <br>
 </dd>
 <dt>40</dt>
 <dd>
 þa ðe wraðe      wæron ealle. <br>
 He eac afedeð      <strong>flæscea</strong> æghwylc. <br>
 Andetað nu ealle      þam ecean gode, <br>
 þe on heofonum is      heah eardiende. <br>
 And ge ealra godena gode      geara andettað, <br>
 </dd>
 <dt>45</dt>
 <dd>
 forþan his mildheortnes      is mycel to worulde. <br>
 </dd>
 </dl>
 </body>