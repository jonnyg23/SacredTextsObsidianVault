<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_71.htm">Previous</a> 
 <a href="a05_73.htm">Next</a> 
 </center>
 <hr>
 <h1>The Paris Psalter: Psalm 72</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Hu god <strong>is</strong> ece god      mid Israhelum, <br>
 þam þe mid heortan      hycgeað rihte; <br>
 me fornean syndon      losode nu ða <br>
 ealle on foldan      fota gangas. <br>
 </dd>
 <dt>5</dt>
 <dd>
 Forþon ic fæstlice      fyrenwyrcende <br>
 oft elnade;      noldun earme mid him <br>
 sibbe secean,      sohton fyrene. <br>
 Forþon hira deaðes byð      deorc endestæf, <br>
 ne heora wites bið      wislic trymnes. <br>
 </dd>
 <dt>10</dt>
 <dd>
 Ne synd hi on miclum      manna gewinnum, <br>
 and hi mid manna ne beoð      mægene <strong>beswungene.</strong> <br>
 Forþon hi oferhygd nam      ungemete swyþe, <br>
 þurh þæt hira unriht wearð      eall untyned. <br>
 þanon forð becom      fæcne unriht, <br>
 </dd>
 <dt>15</dt>
 <dd>
 swa swa hit of gelynde      lungre cwome, <br>
 and hi on heortan      hogedon and þohton, <br>
 hu hi fyrmest      facen and unriht <br>
 on hean huse      hraðost acwædon. <br>
 Hwæt, hi on heofon setton      hyge hyra muþes, <br>
 </dd>
 <dt>20</dt>
 <dd>
 and hira tungan      tugon ofer eorðan. <br>
 Forþon min folc hider      fægere hweorfeð, <br>
 þær hi fulle dagas      findað sona. <br>
 And þonne cwædon:      <strong>"Hu</strong> weorðeð þis cuð gode <br>
 oþþe þeos gewitness      weorðeþ on heagum?" <br>
 </dd>
 <dt>25</dt>
 <dd>
 þi nu fyrenfulle      foldan æhta <br>
 and þysse worulde welan      wynnum namon. <br>
 þa ic on mode cwæð      minum sona, <br>
 þeah þe ic on <strong>me</strong> ingcan      ænne <strong>ne</strong> wiste, <br>
 hu ic mine heortan      heolde mid soðe, <br>
 </dd>
 <dt>30</dt>
 <dd>
 and mine handa þwoh,      þær ic hete nyste, <br>
 and ic wæs ealne dæg      eac geswungen, <br>
 wæs me leawfinger      be leohtne dæg. <br>
 Gif ic sylf cwæde      and sæcge eac, <br>
 swa þe bearn weorðað      geboren syþþan, <br>
 </dd>
 <dt>35</dt>
 <dd>
 þa ylcan ic      ær foreteode. <br>
 Ic þæs wende,      þæt ic mid wisdome <br>
 full gleawlice      ongitan mihte, <br>
 hu þis gewinn      wolde gangan, <br>
 oþþæt ic on his hus      halig gange <br>
 </dd>
 <dt>40</dt>
 <dd>
 and ic þa nehstan ongite      neode syþþan. <br>
 Hwæðere þu him for inwite      yfel befæle, <br>
 awurpe hi wraðe,      þa hi <strong>wendan</strong> ær, <br>
 þæt hi wæron alysde,      laðum wiðferede. <br>
 Nu syndon hi gewordene      wraðe tolysde, <br>
 </dd>
 <dt>45</dt>
 <dd>
 and semninga      sneome forwurdon <br>
 for unrihte      þe hi ær dydon, <br>
 swa fram slæpe hwylc      swærum arise. <br>
 And hi on byrig drihtnes      bealde habbað <br>
 hiora ansyne,      and þu hi eaðe miht <br>
 </dd>
 <dt>50</dt>
 <dd>
 to nawihte      forniman sneome. <br>
 Ys minre heortan hige      hluttor and clæne, <br>
 wærun mine ædra      ealle tolysde, <br>
 and ic to nawihte eom      nyde gebiged, <br>
 swa ic þæt be owihte      ær ne wiste. <br>
 </dd>
 <dt>55</dt>
 <dd>
 Ic eom anlic mid þe      anum neate <br>
 and ic symble mid þe      syþþan hwæðere. <br>
 þu mine swyþran hand      sylfa gename, <br>
 and me mid þinon willan      well gelæddest, <br>
 and me þa mid wuldres      welan gename. <br>
 </dd>
 <dt>60</dt>
 <dd>
 Hwæt mæg me wiðerhabban      on heofonrice? <br>
 Hwæt wolde ic fram þe      wyrcean ofer eorþan? <br>
 Me is heorte and flæsc      hearde geteorad; <br>
 ys me heortan gehygd      hyldu drihtnes <br>
 and ece dæl      awa to worulde. <br>
 </dd>
 <dt>65</dt>
 <dd>
 Forþan þa forweorþað,      þe hira wynne to þe <br>
 habban noldan,      ne heora hyge settan; <br>
 huru þu forleosest      þa forhealdað þe. <br>
 Min is ætfele      mihtigum drihtne; <br>
 good is swylce,      þæt ic on god drihten <br>
 </dd>
 <dt>70</dt>
 <dd>
 minne hiht sette,      healde fæste. <br>
 And ic eall þin lof      eft asecge <br>
 Sione dohtrum      on hire sylfre durum. <br>
 </dd>
 </dl>
 </body>