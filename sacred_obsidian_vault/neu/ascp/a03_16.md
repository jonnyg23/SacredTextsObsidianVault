<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a03_15.htm">Previous</a> 
 <a href="a03_17.htm">Next</a> 
 </center>
 <hr>
 <h1>The Panther</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Monge sindon      geond middangeard <br>
 unrimu cynn,      þe we æþelu ne magon <br>
 ryhte areccan      ne rim witan; <br>
 þæs wide sind      geond <strong>world</strong> innan <br>
 </dd>
 <dt>5</dt>
 <dd>
 fugla ond deora      foldhrerendra <br>
 wornas widsceope,      swa wæter bibugeð <br>
 þisne beorhtan bosm,      brim grymetende, <br>
 sealtyþa geswing.      We bi sumum hyrdon <br>
 wrætlice gecynd      wildra secgan <br>
 </dd>
 <dt>10</dt>
 <dd>
 firum freamærne      feorlondum on <br>
 eard weardian,      eðles neotan <br>
 æfter dunscrafum.      Is þæt deor pandher <br>
 bi noman haten,      þæs þe niþþa <strong>bearn,</strong> <br>
 wisfæste weras      on gewritum <strong>cyþað</strong> <br>
 </dd>
 <dt>15</dt>
 <dd>
 bi þam anstapan.      Se is <strong>æghwam</strong> freond, <br>
 duguða estig,      butan dracan anum, <br>
 þam he in ealle tid      ondwrað leofaþ <br>
 þurh yfla gehwylc      þe he geæfnan mæg. <br>
 ðæt is wrætlic deor,      wundrum scyne <br>
 </dd>
 <dt>20</dt>
 <dd>
 hiwa gehwylces;      swa hæleð secgað, <br>
 gæsthalge guman,      þætte Iosephes <br>
 tunece wære      telga gehwylces <br>
 bleom bregdende,      þara beorhtra gehwylc <br>
 æghwæs ænlicra      oþrum lixte <br>
 </dd>
 <dt>25</dt>
 <dd>
 dryhta bearnum,      swa þæs deores hiw, <br>
 blæc brigda gehwæs,      beorhtra ond scynra <br>
 wundrum lixeð,      þætte wrætlicra <br>
 æghwylc oþrum,      ænlicra gien <br>
 ond fægerra      frætwum bliceð, <br>
 </dd>
 <dt>30</dt>
 <dd>
 symle sellicra.      He hafað sundorgecynd, <br>
 milde, gemetfæst.      He is monþwære, <br>
 lufsum ond leoftæl,      nele laþes wiht <br>
 <strong>ængum</strong> geæfnan      butan þam attorsceaþan, <br>
 his fyrngeflitan,      þe ic ær fore sægde. <br>
 </dd>
 <dt>35</dt>
 <dd>
 Symle fylle fægen,      þonne foddor þigeð, <br>
 æfter þam gereordum      ræste seceð <br>
 dygle stowe      under dunscrafum; <br>
 ðær se <strong>þeodwiga</strong>      þreonihta fæc <br>
 swifeð on swefote,      slæpe <strong>gebiesgad.</strong> <br>
 </dd>
 <dt>40</dt>
 <dd>
 þonne ellenrof      up astondeð, <br>
 þrymme <strong>gewelgad,</strong>      on þone þriddan dæg, <br>
 sneome of slæpe.      Sweghleoþor cymeð, <br>
 woþa wynsumast      þurh þæs wildres muð. <br>
 æfter þære stefne      stenc ut cymeð <br>
 </dd>
 <dt>45</dt>
 <dd>
 of þam wongstede,      wynsumra steam, <br>
 swettra ond swiþra      swæcca gehwylcum, <br>
 wyrta blostmum      ond wudubledum, <br>
 eallum æþelicra      eorþan <strong>frætwum.</strong> <br>
 þonne of ceastrum      ond cynestolum <br>
 </dd>
 <dt>50</dt>
 <dd>
 ond of burgsalum      beornþreat monig <br>
 farað foldwegum      folca þryþum, <br>
 eoredcystum,      ofestum gefysde, <br>
 dareðlacende;      deor efne swa some <br>
 æfter þære stefne      on þone stenc farað. <br>
 </dd>
 <dt>55</dt>
 <dd>
 Swa is dryhten god,      dreama rædend, <br>
 eallum eaðmede      oþrum gesceaftum, <br>
 duguða gehwylcre,      butan dracan anum, <br>
 attres ordfruman.      þæt is se ealda feond, <br>
 þone he gesælde      in susla grund, <br>
 </dd>
 <dt>60</dt>
 <dd>
 ond gefetrade      fyrnum teagum, <br>
 biþeahte þreanydum,      ond þy þriddan dæge <br>
 of digle aras,      þæs þe he deað fore us <br>
 þreo niht þolade,      þeoden engla, <br>
 sigora sellend.      þæt wæs swete stenc, <br>
 </dd>
 <dt>65</dt>
 <dd>
 wlitig ond wynsum      geond woruld ealle. <br>
 Siþþan to þam swicce      soðfæste men <br>
 on healfa gehwone      heapum þrungon <br>
 geond ealne ymbhwyrft      eorþan <strong>sceata.</strong> <br>
 Swa se snottra gecwæð      sanctus Paulus: <br>
 </dd>
 <dt>70</dt>
 <dd>
 "Monigfealde sind      geond middangeard <br>
 god <strong>ungnyðe</strong>      þe us to giefe dæleð <br>
 ond to feorhnere      fæder ælmihtig, <br>
 ond se anga hyht      ealra gesceafta, <br>
 uppe ge niþre."      þæt is æþele stenc. <br>
 </dd>
 </dl>
 </body>