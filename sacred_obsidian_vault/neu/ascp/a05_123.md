<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_122.htm">Previous</a> 
 <a href="a05_124.htm">Next</a> 
 </center>
 <hr>
 <h1>The Paris Psalter: Psalm 123</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Nymþe us on wese      ece drihten, <br>
 cweþað Israhelas      ealle nu ða, <br>
 nymþe us eardige on      awa drihten, <br>
 þonne us manfulle      menn onginnað; <br>
 </dd>
 <dt>5</dt>
 <dd>
 wen is, þæt hi us lifigende      lungre wyllen <br>
 sniome forsweolgan,      gif hi swa magon. <br>
 þonne us ðara manna      mod yrsade, <br>
 and us wiðerwearde      wæron geneahhe; <br>
 wen is, þæt hi us woldan      wætre gelice <br>
 </dd>
 <dt>10</dt>
 <dd>
 sona gesupan,      gif hit swa wolde. <br>
 Oft ure sawl      swyþe frecne <br>
 hlimman gedegde      hludes wæteres; <br>
 wene ic forþon,      þæt heo wel mæge <br>
 þæt swyðre mægen,      sawel usser, <br>
 </dd>
 <dt>15</dt>
 <dd>
 wæteres wenan      ðæs wel gedegean. <br>
 Drihten si gebletsad,      þe þæt ne dyde æfre, <br>
 þæt us on hearde      hæftnyd sealde <br>
 þam þe us mid toðum      toteon woldan. <br>
 Wærun ure sawla      samod anlice <br>
 </dd>
 <dt>20</dt>
 <dd>
 niþa generede,      swa swa neodspearuwa <br>
 of grames huntan      gryne losige. <br>
 Grin bið on sadan      grame torænded, <br>
 and we synd alysde      lifes wyrðe; <br>
 we us naman drihtnes      neode habbað <br>
 </dd>
 <dt>25</dt>
 <dd>
 on fultume      fæstne and strangne, <br>
 þæs þe heofon worhte,      hrusan swylce. <br>
 </dd>
 </dl>
 </body>