<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a05_145.htm">Previous</a> 
 <a href="a05_147.htm">Next</a> 
 </center>
 <hr>
 <h1>The Paris Psalter: Psalm 146</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Heriað drihten,      he is heah and good; <br>
 singað him sealmas      swiðe geneahhe <br>
 and hine wlitegum      wordum herigeað. <br>
 Eft Hierusalem      georne drihten <br>
 </dd>
 <dt>5</dt>
 <dd>
 timbreð tidum,      and to somnað <br>
 þa þe ut gewitan      of Israhelum. <br>
 Se hæleð eac      heortan geðræste <br>
 and heora unrotnesse      ealle gewriðeð. <br>
 He recene mæg      riman steorran <br>
 </dd>
 <dt>10</dt>
 <dd>
 and þa neodlice      be naman sona <br>
 full cuðlice      cigean ealle. <br>
 <strong>Micel</strong> is ure      mihtig drihten, <br>
 and his mægen is micel      and mihtum strang; <br>
 ne his snytru mæg      secgean ænig, <br>
 </dd>
 <dt>15</dt>
 <dd>
 on þyssum ealdre      æfre ariman. <br>
 Milde mode      and <strong>manþwære</strong> <br>
 <strong>he</strong> onfehð fægere,      and fyrenfulle <br>
 wið eorðan niþer      ealle gehnegeð. <br>
 Onginnað ge drihtne      geare andettan, <br>
 </dd>
 <dt>20</dt>
 <dd>
 singað gode urum      gleawe be hearpan, <br>
 Se þe heofen þeceð      hadrum wolcnum <br>
 and regn þanon      recene sendeð <br>
 þe þeos eorðe fram      æfter groweð. <br>
 He of beorgum ut      blæde lædeð, <br>
 </dd>
 <dt>25</dt>
 <dd>
 <strong>hig</strong> to helpe      hæleða bearnum, <br>
 Se þe mete syleð      manegum neatum, <br>
 hrefnes briddum,      þonne heo hropende <br>
 him cigeað to,      cuðes æses. <br>
 <strong>Nafast</strong> ðu to manna      mægene willan, <br>
 </dd>
 <dt>30</dt>
 <dd>
 ne þe on þinum selegescotum      swiðe licað, <br>
 þeah þe weras wyrcean      wræst on eorðan. <br>
 Ac wel licað      wuldres drihtne, <br>
 þa þe hine him ondrædað      dædum and wordum, <br>
 and on his milde mod      mægene gewenað. <br>
 </dd>
 </dl>
 </body>