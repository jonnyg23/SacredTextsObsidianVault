<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a27.htm">Previous</a> 
 <a href="a29.htm">Next</a> 
 </center>
 <hr>
 <h1>A Prayer</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 æla, drihten leof!      æla, dema god! <br>
 Geara me,      ece waldend. <br>
 Ic wat mine saule      synnum forwundod; <br>
 gehæl þu hy,      heofena drihten, <br>
 </dd>
 <dt>5</dt>
 <dd>
 and gelacna þu hy,      lifes ealdor, <br>
 forþan ðu eðest miht      ealra læca <br>
 ðæra þe gewurde      side oððe wyde. <br>
 æla, frea beorhta,      folkes scippend! <br>
 Gemilsa þyn mod      me to gode, <br>
 </dd>
 <dt>10</dt>
 <dd>
 sile þyne are      <strong>þynum</strong> earminge. <br>
 Se byð earming      <strong>þe</strong> on eorðan her <br>
 dæiges and nihtes      deofle campað <br>
 and hys willan wyrcð;      wa him þære mirigðe, <br>
 þonne he ða handlean      hafað and sceawað, <br>
 </dd>
 <dt>15</dt>
 <dd>
 bute he þæs yfeles      ær geswyce. <br>
 Se byð eadig,      se þe on eorðan her <br>
 dæiges and nyhtes      drihtne hyræð <br>
 and a hys willan wyrcð;      wel hym þæs geweorkes, <br>
 ðonne he ða handlean      hafað and sceawað, <br>
 </dd>
 <dt>20</dt>
 <dd>
 gyf he ealteawne      ende gedreogeð. <br>
 æla, leohtes leoht!      æla, lyfes wynn! <br>
 Getiþa me,      tireadig kyning, <br>
 þonne ic minre sawle      swegles bydde, <br>
 ece are.      þu eart eaðe, god, <br>
 </dd>
 <dt>25</dt>
 <dd>
 hæfst and waldest      <br>
 ana ofer ealle      eorðan and heofonas <br>
 syddra gesceafta.      ðu eart soð meotod, <br>
 ana ofer ealle      eorðbugende, <br>
 swilce on heofonum up      þu eart hælend god. <br>
 </dd>
 <dt>30</dt>
 <dd>
 Ne mæg þe aherian      hæleða ænig; <br>
 þeh us gesomnie      geond sidne grund, <br>
 men ofer moldan,      geond ealne middaneard, <br>
 ne mage we næfre asæcgan,      ne þæt soðe witan, <br>
 hu þu æðele eart,      ece drihten. <br>
 </dd>
 <dt>35</dt>
 <dd>
 Ne þeah engla werod      up on heofenum <br>
 snotra tosomne      sæcgan ongunnon, <br>
 ne magon hy næfre areccean,      ne þæt gerim wytan, <br>
 hu þu mære eart,      mihtig drihten. <br>
 Ac is wunder mycel,      wealdend engla, <br>
 </dd>
 <dt>40</dt>
 <dd>
 gif þu hit sylfa wast,      sigores ealdor, <br>
 hu þu mære eart,      mihtig and mægenstrang, <br>
 ealra kyninga kyning,      Crist <strong>lifiende,</strong> <br>
 ealra worulda scippend,      wealdend engla, <br>
 ealra dugeþa duguð,      drihten hælend. <br>
 </dd>
 <dt>45</dt>
 <dd>
 ðu eart se æðela      þe on ærdagum <br>
 ealra femnena wyn      fægere akende <br>
 on Bethleem ðære byrig      beornum to frofre, <br>
 eallum to are      ylda bearnum, <br>
 þam þe gelyfað      on lyfiendne god <br>
 </dd>
 <dt>50</dt>
 <dd>
 and on þæt ece leoht      uppe on roderum. <br>
 <strong>ðyn</strong> mægen ys swa mære,      mihtig drihten, <br>
 swa þæt ænig ne wat      eorðbuende <br>
 þa deopnesse      drihtnes mihta, <br>
 ne þæt ænig ne wat      engla hades <br>
 </dd>
 <dt>55</dt>
 <dd>
 þa heahnisse      heofena kyninges. <br>
 Ic þe andette,      ælmihtig god, <br>
 þæt ic gelyfe on þe,      leofa hælend, <br>
 þæt þu eart se miccla      and se mægenstranga <br>
 and se eadmoda      ealra goda <br>
 </dd>
 <dt>60</dt>
 <dd>
 and se ece kyning      ealra gesceafta, <br>
 and ic eom se litla for þe      and se lyðra man, <br>
 se her syngige      swiðe genehhe, <br>
 dæges and nihtes      do, swa ic ne sceolde, <br>
 hwile mid weorce,      hwile mid worde, <br>
 </dd>
 <dt>65</dt>
 <dd>
 hwile mid geþohte,      þearle scyldi, <br>
 inwitniðas      oft and gelome. <br>
 Ac ic þe halsige nu,      heofena drihten, <br>
 and gebidde me to þe,      bearna selost, <br>
 þæt ðu gemilsige me,      mihtig drihten, <br>
 </dd>
 <dt>70</dt>
 <dd>
 heofena heahkyning      and se halga gast, <br>
 and gefylste me,      fæder ælmihtig, <br>
 þæt ic þinne willan      gewyrcean mæge, <br>
 ær ic of þysum <strong>lænan</strong>      lyfe gehweorfe. <br>
 Ne forweorn þu me,      wuldres drihten, <br>
 </dd>
 <dt>75</dt>
 <dd>
 ac getyþa me,      tyreadig kyning, <br>
 læt me mid englum      up siðian, <br>
 sittan on swegle,      <br>
 herian heofonas god      haligum reorde <br>
 a butan ende.      Amen. <br>
 </dd>
 </dl>
 </body>