<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a06_24.htm">Previous</a> 
 <a href="a06_26.htm">Next</a> 
 </center>
 <hr>
 <h1>The Meters of Boethius: Meter 25</h1>
 <p><cite>Verse Indeterminate Saxon</cite></p>
 <dl compact>
 <dt></dt>
 <dd>
 Geher nu an spell      be ðæm ofermodum <br>
 unrihtwisum      eorðan cyningum, <br>
 ða her nu manegum      and mislicum <br>
 wædum wlitebeorhtum      wundrum scinað <br>
 </dd>
 <dt>5</dt>
 <dd>
 on heahsetlum,      hrofe getenge, <br>
 golde gegerede      and gimcynnum, <br>
 utan ymbestandne      mid unrime <br>
 ðegna and eorla.      þa bioð gehyrste <br>
 mid heregeatwum      hildetorhtum, <br>
 </dd>
 <dt>10</dt>
 <dd>
 sweordum and fetelum      swiðe geglengde, <br>
 and þegniað      ðrymme micle <br>
 ælc oðrum,      and hi ealle him <br>
 ðonan mid ðy ðrymme      þreatiað gehwider <br>
 ymbsittenda      oðra ðeoda; <br>
 </dd>
 <dt>15</dt>
 <dd>
 and se hlaford ne scrifð,      ðe ðæm here waldeð, <br>
 freonde ne feonde,      feore ne æhtum, <br>
 ac he reðigmod      ræst on gehwilcne, <br>
 wedehunde      wuhta gelicost; <br>
 bið to up ahæfen      inne on mode <br>
 </dd>
 <dt>20</dt>
 <dd>
 for ðæm anwalde      þe him anra gehwilc <br>
 his tirwina      to fultemað. <br>
 Gif mon ðonne wolde      him awindan of <br>
 þæs cynegerelan      claða gehwilcne, <br>
 and him þonne oftion      ðara ðegnunga <br>
 </dd>
 <dt>25</dt>
 <dd>
 and þæs anwaldes      ðe he <strong>ær</strong> hæfde, <br>
 ðonne meaht ðu gesion      þæt he bið swiðe gelic <br>
 sumum ðara gumena      þe him geornost nu <br>
 mid ðegnungum      ðringað ymbeutan; <br>
 gif he wyrsa ne bið,      ne wene ic his na beteran. <br>
 </dd>
 <dt>30</dt>
 <dd>
 Gif him þonne æfre      unmendlinga <br>
 weas geberede      þæt him wurde oftogen <br>
 þrymmes and wæda      and þegnunga <br>
 and ðæs anwaldes      þe we ymbe sprecað, <br>
 gif him ænig þara      ofhende wyrð, <br>
 </dd>
 <dt>35</dt>
 <dd>
 ic wat þæt him þynceð      þæt he þonne sie <br>
 becropen on carcern,      oððe coðlice <br>
 racentan geræped.      Ic gereccan mæg <br>
 þæt of ungemete      ælces ðinges, <br>
 wiste and wæda,      wingedrinces, <br>
 </dd>
 <dt>40</dt>
 <dd>
 and of swetmettum,      swiðost weaxað <br>
 þære wrænnesse      wodðrag micel; <br>
 sio swiðe gedræfð      sefan ingehygd <br>
 monna gehwelces,      þonan mæst cymeð <br>
 yfla ofermetta,      unnetta saca. <br>
 </dd>
 <dt>45</dt>
 <dd>
 þonne hi <strong>gebolgene</strong> weorðað,      him wyrð on breostum inne <br>
 beswungen sefa on hraðre      mid ðæm swiðan welme <br>
 hatheortnesse,      and hreðe siððan <br>
 unrotnesse      eac <strong>geræped,</strong> <br>
 hearde gehæfted.      Him siððan onginð <br>
 </dd>
 <dt>50</dt>
 <dd>
 sum tohopa      swiðe leogan <br>
 þæs gewinnes wræce;      wilnað þæt irre <br>
 anes and oðres;      him þæt eall gehæt <br>
 his recelest,      rihtes ne scrifeð. <br>
 Ic ðe sæde ær      on ðisse selfan bec <br>
 </dd>
 <dt>55</dt>
 <dd>
 þæt sumes goodes      sidra gesceafta <br>
 anlepra ælc      a wilnode <br>
 for his agenum      ealdgecynde. <br>
 Unrihtwise      eorðan cyningas <br>
 ne magon æfre þurhtion      awuht goodes <br>
 </dd>
 <dt>60</dt>
 <dd>
 for ðæm yfle      þe ic ðe ær sæde. <br>
 Nis ðæt nan wundor,      forðæm hi willað hi <br>
 þæm unðeawum      þe ic ðe ær nemde, <br>
 anra gehwelcum,      a underðeodan. <br>
 Sceal ðonne nede      nearwe gebugan <br>
 </dd>
 <dt>65</dt>
 <dd>
 to ðara hlaforda      <strong>hæftedome,</strong> <br>
 þe he hine eallunga ær      underþiodde. <br>
 ðæt is wyrse get,      þæt he winnan nyle <br>
 wið ðæm anwalde      ænige stunde; <br>
 þær he wolde a      winnan onginnan, <br>
 </dd>
 <dt>70</dt>
 <dd>
 and þonne on ðæm gewinne      þurhwunian forð, <br>
 þonne næfde he      nane scylde, <br>
 ðeah he oferwunnen      weorðan sceolde. <br>
 </dd>
 </dl>
 </body>