<body bgcolor="#ffffff" text="#000000">
 
 
 <center>
 <a href="../../index.htm">Sacred Texts</a> 
 <a href="../index.htm">Legends and Sagas</a> 
 <a href="https://www.wordgumbo.com/ie/ger/oen/index.htm">WordGumbo: Old English Dictionaries [External Site]</a><br>
 <a href="index.htm">Index</a> 
 <a href="a01_03.htm">Previous</a> 
 <a href="a02_01.htm">Next</a> 
 </center>
 <hr>
 <h1>Christ and Satan</h1>
 <p><cite>Verse Indeterminate Unknown</cite></p>
 <dl compact>
 <dt></dt>
 <dd>
 þæt wearð underne      eorðbuendum, <br>
 þæt meotod hæfde      miht and strengðo <br>
 ða he gefestnade      foldan sceatas. <br>
 Seolfa he gesette      sunnan and monan, <br>
 </dd>
 <dt>5</dt>
 <dd>
 stanas and eorðan,      stream ut on sæ, <br>
 wæter and wolcn,      ðurh his wundra miht. <br>
 Deopne <strong>ymblyt</strong>      clene ymbhaldeð <br>
 meotod on mihtum,      and alne middangeard. <br>
 He selfa mæg      sæ geondwlitan, <br>
 </dd>
 <dt>10</dt>
 <dd>
 grundas in <strong>geofene,</strong>      godes agen bearn, <br>
 and he ariman mæg      rægnas scuran, <br>
 dropena gehwelcne.      Daga enderim <br>
 seolua he gesette      þurh his soðan miht. <br>
 Swa se wyrhta      þurh his wuldres gast <br>
 </dd>
 <dt>15</dt>
 <dd>
 serede and sette      on six dagum <br>
 eorðan dæles,      up on heofonum, <br>
 <strong>and</strong> heanne <strong>holm.</strong>      Hwa is þæt ðe cunne <br>
 orðonc clene      nymðe ece god? <br>
 Dreamas he gedelde,      duguðe and geþeode, <br>
 </dd>
 <dt>20</dt>
 <dd>
 Adam ærest,      and þæt æðele cyn, <br>
 engla ordfruman,      þæt þe eft forwarð. <br>
 ðuhte him on mode      þæt hit mihte swa, <br>
 þæt hie weron seolfe      swegles brytan, <br>
 wuldres waldend.      Him ðær <strong>wirse</strong> gelamp, <br>
 </dd>
 <dt>25</dt>
 <dd>
 ða heo in helle      ham staðeledon, <br>
 an æfter oðrum,      in þæt atole scref, <br>
 þær heo brynewelme      bidan sceolden <br>
 saran sorge,      nales swegles leoht <br>
 habban in heofnum      heahgetimbrad, <br>
 </dd>
 <dt>30</dt>
 <dd>
 ac gedufan sceolun      in ðone deopan wælm <br>
 niðær under nessas      in ðone neowlan grund, <br>
 gredige and gifre.      God ana wat <br>
 hu he þæt scyldige werud      forscrifen hefde! <br>
 <strong>Cleopað</strong> ðonne se alda      ut of helle, <br>
 </dd>
 <dt>35</dt>
 <dd>
 wriceð wordcwedas      weregan reorde, <br>
 eisegan stefne:      "Hwær com engla ðrym, <br>
 <strong>þe</strong> we on heofnum      habban sceoldan? <br>
 þis is ðeostræ ham,      ðearle gebunden <br>
 fæstum fyrclommum;      flor is on welme <br>
 </dd>
 <dt>40</dt>
 <dd>
 attre onæled.      Nis nu ende feor <br>
 þæt we sceolun ætsomne      susel þrowian, <br>
 wean and <strong>wergu,</strong>      nalles <strong>wuldres</strong> blæd <br>
 habban in heofnum,      hehselda wyn. <br>
 Hwæt, we for dryhtene iu      dreamas hefdon, <br>
 </dd>
 <dt>45</dt>
 <dd>
 song on swegle      selrum tidum, <br>
 þær nu ymb ðone æcan      æðele stondað, <br>
 heleð ymb hehseld,      herigað drihten <br>
 <strong>wordum</strong> and wercum,      and ic in wite sceal <br>
 bidan in bendum,      and me bættran ham <br>
 </dd>
 <dt>50</dt>
 <dd>
 for oferhygdum      æfre ne wene." <br>
 ða him andsweradan      atole gastas, <br>
 swarte and synfulle,      susle <strong>begnornende:</strong> <br>
 "þu us gelærdæst      ðurh lyge ðinne <br>
 þæt we helende      heran ne scealdon. <br>
 </dd>
 <dt>55</dt>
 <dd>
 ðuhte þe anum      þæt ðu ahtest alles gewald, <br>
 heofnes and eorþan,      wære halig god, <br>
 scypend seolfa.      Nu earttu <strong>sceaðana</strong> sum, <br>
 in fyrlocan      feste gebunden. <br>
 Wendes ðu ðurh wuldor      ðæt þu woruld ahtest, <br>
 </dd>
 <dt>60</dt>
 <dd>
 alra onwald,      and we englas mid ðec. <br>
 Atol is þin onseon!      Habbað we alle swa <br>
 for ðinum leasungum      lyðre gefered. <br>
 Segdest us to soðe      þæt ðin sunu wære <br>
 meotod moncynnes;      hafustu nu mare susel!" <br>
 </dd>
 <dt>65</dt>
 <dd>
 Swa firenfulle      facnum wordum <br>
 heora aldorðægn      <strong>on</strong> reordadon, <br>
 on cearum cwidum.      Crist heo afirde, <br>
 dreamum bedelde.      Hæfdan dryhtnes liht <br>
 for oferhygdum      ufan forleton, <br>
 </dd>
 <dt>70</dt>
 <dd>
 hæfdon hym to hyhte      helle floras, <br>
 beornende bealo.      Blace hworfon <br>
 scinnan forscepene,      sceaðan <strong>hwearfedon,</strong> <br>
 earme æglecan,      geond þæt atole scref, <br>
 for ðam anmedlan      þe hie ær drugon. <br>
 </dd>
 <dt>75</dt>
 <dd>
 Eft reordade      oðre siðe <br>
 feonda aldor.      Wæs þa <strong>forht</strong> agen, <br>
 seoððan he ðes wites      worn gefelde. <br>
 He <strong>spearcade,</strong>      ðonne he spreocan ongan <br>
 fyre and atre;      ne bið swelc fæger dream <br>
 </dd>
 <dt>80</dt>
 <dd>
 ðonne he in witum      <strong>wordum</strong> indraf: <br>
 "Ic wæs iu in heofnum      halig ængel, <br>
 dryhtene deore;      hefde me dream mid gode, <br>
 micelne for meotode,      and ðeos menego swa some. <br>
 þa ic in mode      minum hogade <br>
 </dd>
 <dt>85</dt>
 <dd>
 þæt ic wolde towerpan      <strong>wuldres</strong> leoman, <br>
 bearn helendes,      agan me burga gewald <br>
 eall to æhte,      and ðeos earme heap <br>
 þe ic hebbe to helle      ham geledde. <br>
 Wene þæt tacen sutol      <strong>þa</strong> ic aseald wes <strong>on</strong> wærgðu, <br>
 </dd>
 <dt>90</dt>
 <dd>
 niðer under nessas      in ðone neowlan grund. <br>
 Nu ic eow hebbe to hæftum      ham <strong>gefærde</strong> <br>
 alle of earde.      Nis her eadiges tir, <br>
 wloncra winsele,      ne worulde dream, <br>
 ne ængla ðreat,      ne we upheofon <br>
 </dd>
 <dt>95</dt>
 <dd>
 agan moten.      Is ðes atola ham <br>
 fyre onæled.      Ic eom fah wið god. <br>
 æce æt helle duru      dracan eardigað, <br>
 hate on reðre;      heo us helpan ne magon. <br>
 Is ðæs walica ham      wites afylled; <br>
 </dd>
 <dt>100</dt>
 <dd>
 nagan we ðæs heolstres      þæt we us gehydan mægon <br>
 in ðissum neowlan genipe.      Hær is nedran swæg, <br>
 wyrmas gewunade.      Is ðis wites clom <br>
 feste gebunden.      Feond seondon reðe, <br>
 dimme and deorce.      Ne her dæg lyhteð <br>
 </dd>
 <dt>105</dt>
 <dd>
 for scedes sciman,      sceppendes leoht. <br>
 <strong>Iu</strong> ahte ic gewald      ealles wuldres, <br>
 <strong>ær</strong> ic moste in ðeossum atolan      æðele gebidan <br>
 hwæt me drihten god      deman wille, <br>
 fagum on flora.      Nu ic feran com <br>
 </dd>
 <dt>110</dt>
 <dd>
 deofla menego      to ðissum dimman ham. <br>
 Ac ic sceal on flyge      and on flyhte ðragum <br>
 earda neosan,      and eower ma, <br>
 þe ðes oferhydes      ord onstaldon. <br>
 Ne ðurfon we ðes wenan,      þæt us wuldorcyning <br>
 </dd>
 <dt>115</dt>
 <dd>
 æfre wille      eard alefan, <br>
 æðel to æhte,      swa he ær dyde, <br>
 ecne onwald;      ah him alles gewald, <br>
 wuldres and wita,      waldendes sunu. <br>
 Forðon ic sceal hean and earm      hweorfan ðy widor, <br>
 </dd>
 <dt>120</dt>
 <dd>
 wadan wræclastas,      wuldre benemed, <br>
 duguðum bedeled,      nænigne dream agan <br>
 uppe mid ænglum,      þes ðe ic ær gecwæð <br>
 þæt ic wære seolfa      swægles brytta, <br>
 <strong>wihta</strong> wealdend.      Ac hit <strong>me</strong> wyrse gelomp!" <br>
 </dd>
 <dt>125</dt>
 <dd>
 Swa se werega gast      wordum sæde <br>
 his earfoðo      ealle ætsomne, <br>
 fah in fyrnum,      (fyrleoma stod <br>
 geond þæt atole scræf      attre geblonden): <br>
 "Ic eom limwæstmum      þæt ic gelutian ne mæg <br>
 </dd>
 <dt>130</dt>
 <dd>
 on þyssum sidan sele,      synnum forwundod. <br>
 Hwæt, her hat and ceald      hwilum mencgað; <br>
 hwilum ic gehere      hellescealcas, <br>
 gnornende cynn,      grundas mænan, <br>
 niðer under næssum;      hwilum nacode men <br>
 </dd>
 <dt>135</dt>
 <dd>
 winnað ymb wyrmas.      Is þes windiga sele <br>
 eall inneweard      atole gefylled. <br>
 Ne mot ic hihtlicran      hames brucan, <br>
 burga ne bolda,      ne on þa beorhtan gescæft <br>
 ne mot ic æfre ma      eagum starian. <br>
 </dd>
 <dt>140</dt>
 <dd>
 Is me nu wyrsa      þæt ic wuldres leoht <br>
 uppe mid englum      æfre cuðe, <br>
 song on swegle,      þær sunu meotodes <br>
 habbað <strong>eadige</strong> bearn      ealle ymbfangen <br>
 seolfa mid sange.      Ne ic þam sawlum ne mot <br>
 </dd>
 <dt>145</dt>
 <dd>
 ænigum sceððan,      <br>
 butan þam anum      þe he <strong>agan</strong> nyle; <br>
 þa ic mot to hæftum      ham geferian, <br>
 bringan to bolde      in þone biteran grund. <br>
 Ealle we syndon      ungelice <br>
 </dd>
 <dt>150</dt>
 <dd>
 þonne þe we iu in heofonum      hæfdon ærror <br>
 wlite and weorðmynt.      Ful oft wuldres <strong>sweg</strong> <br>
 brohton to bearme      bearn hælendes, <br>
 þær we ymb hine utan      ealle hofan, <br>
 leomu ymb leofne,      lofsonga word, <br>
 </dd>
 <dt>155</dt>
 <dd>
 drihtne sædon.      Nu ic eom dædum fah, <br>
 gewundod mid wommum;      sceal nu þysne wites clom <br>
 beoran beornende      in bæce minum, <br>
 hat on helle,      hyhtwillan leas." <br>
 þa gyt feola cwiðde      firna <strong>herde,</strong> <br>
 </dd>
 <dt>160</dt>
 <dd>
 atol æglæca,      ut of helle, <br>
 witum werig.      Word spearcum fleah <br>
 attre gelicost,      þonne he ut þorhdraf: <br>
 "Eala drihtenes þrym!      Eala duguða helm! <br>
 Eala meotodes miht!      Eala middaneard! <br>
 </dd>
 <dt>165</dt>
 <dd>
 Eala dæg leohta!      Eala dream godes! <br>
 Eala engla þreat!      Eala upheofen! <br>
 Eala þæt ic eam ealles leas      ecan dreames, <br>
 þæt ic mid handum ne mæg      heofon geræcan, <br>
 ne mid eagum ne mot      up locian, <br>
 </dd>
 <dt>170</dt>
 <dd>
 ne huru mid earum ne sceal      æfre geheran <br>
 þære byrhtestan      beman stefne! <br>
 ðæs ic wolde of selde      sunu meotodes, <br>
 drihten adrifan,      and agan me þæs dreames gewald, <br>
 wuldres and wynne,      me þær wyrse gelamp <br>
 </dd>
 <dt>175</dt>
 <dd>
 þonne ic to hihte      agan moste. <br>
 Nu ic eom asceaden      fram þære sciran driht, <br>
 alæded fram leohte      in þone laðan ham. <br>
 Ne mæg ic þæt gehicgan      hu ic in ðæm becwom, <br>
 in þis neowle genip,      <strong>niðsynnum</strong> fah, <br>
 </dd>
 <dt>180</dt>
 <dd>
 aworpen of worulde.      Wat ic nu þa <br>
 þæt bið alles leas      ecan dreamas <br>
 se ðe heofencyninge      heran ne þenceð, <br>
 meotode cweman.      Ic þæt <strong>morðer</strong> sceal, <br>
 wean and witu      and wrace dreogan, <br>
 </dd>
 <dt>185</dt>
 <dd>
 goda bedæled,      iudædum fah, <br>
 þæs ðe ic geþohte adrifan      drihten of selde, <br>
 weoroda waldend;      sceal nu wreclastas <br>
 settan sorhgcearig,      <strong>siðas</strong> wide." <br>
 Hwearf þa to helle      þa he gehened wæs, <br>
 </dd>
 <dt>190</dt>
 <dd>
 godes andsaca;      dydon his gingran swa, <br>
 gifre and grædige,      þa hig god bedraf <br>
 in þæt hate hof      þam is hel nama. <br>
 Forþan sceal gehycgan      hæleða æghwylc <br>
 þæt he ne abælige      bearn waldendes. <br>
 </dd>
 <dt>195</dt>
 <dd>
 Læte him to bysne      hu þa blacan feond <br>
 for oferhygdum      ealle forwurdon. <br>
 Neoman us to wynne      weoroda drihten, <br>
 <strong>uppe</strong> ecne gefean,      engla waldend. <br>
 He þæt gecydde      þæt he mægencræft hæfde, <br>
 </dd>
 <dt>200</dt>
 <dd>
 mihta miccle,      þa he þa mænego adraf, <br>
 hæftas of ðæm hean selde.      Gemunan we þone halgan drihten, <br>
 ecne in wuldre      mid alra gescefta <strong>ealdre;</strong> <br>
 ceosan us eard in wuldre      mid ealra cyninga cyninge, <br>
 se is Crist genemned;      <br>
 </dd>
 <dt>205</dt>
 <dd>
 beoran on breostum      bliðe geþohtas, <br>
 sibbe and snytero;      gemunan soð and riht, <br>
 þonne we to hehselde      hnigan þencað, <br>
 and þone anwaldan      ara biddan. <br>
 þonne behofað      se ðe her wunað <br>
 </dd>
 <dt>210</dt>
 <dd>
 weorulde wynnum      þæt him wlite scine <br>
 þonne he oðer lif      eft geseceð, <br>
 <strong>fægere</strong> land      þonne þeos folde seo; <br>
 is þær wlitig and wynsum,      wæstmas scinað, <br>
 beorhte ofer burgum.      þær is brade lond, <br>
 </dd>
 <dt>215</dt>
 <dd>
 hyhtlicra ham      in heofonrice, <br>
 Criste gecwemra.      Uta cerran þider <br>
 þær he sylfa sit,      sigora waldend, <br>
 drihten hælend,      in ðæm deoran ham, <br>
 and ymb þæt hehsetl      hwite standað <br>
 </dd>
 <dt>220</dt>
 <dd>
 engla feðan      and <strong>eadigra,</strong> <br>
 halige heofenþreatas      herigað drihten <br>
 wordum and weorcum.      Heora wlite scineð <br>
 geond ealra worulda woruld      mid wuldorcyninge. <br>
 ða get ic furðor gefregen      <strong>feond</strong> ondetan; <br>
 </dd>
 <dt>225</dt>
 <dd>
 wæs him eall ful strang wom and witu;      hæfdon wuldorcyning <br>
 for oferhigdum      anforlæten; <br>
 cwædon eft hraðe      oðre worde: <br>
 "Nu is gesene      þæt we syngodon <br>
 uppe on earde.      Sceolon nu æfre þæs <br>
 </dd>
 <dt>230</dt>
 <dd>
 dreogan domlease gewinn      drihtnes mihtum. <br>
 Hwæt, we in wuldres wlite      wunian moston <br>
 þær we halgan gode      heran woldon, <br>
 and him sang ymb seld      secgan sceoldon <br>
 þusendmælum.      þa we þær wæron, <br>
 </dd>
 <dt>235</dt>
 <dd>
 wunodon on wynnum,      geherdon wuldres sweg, <br>
 beman stefne.      Byrhtword aras <br>
 engla ordfruma,      and to þæm æþelan <br>
 hnigan him sanctas;      sigetorht aras <br>
 ece drihten,      ofer us gestod <br>
 </dd>
 <dt>240</dt>
 <dd>
 and gebletsode      bilewitne heap <br>
 dogra gehwilcne,      and his se deora sunu, <br>
 gasta scyppend.      God seolfa wæs <br>
 eallum andfeng      þe ðær up becom, <br>
 and hine on eorðan      ær gelefde. <br>
 </dd>
 <dt>245</dt>
 <dd>
 þa ðæs ofþuhte      þæt se þeoden wæs <br>
 strang and stiðmod.      Ongan ic þa steppan forð <br>
 ana wið englum,      and to him eallum spræc: <br>
 'Ic can eow læran      langsumne ræd, <br>
 gif ge willað minre      mihte gelefan. <br>
 </dd>
 <dt>250</dt>
 <dd>
 Uta oferhycgan      helm þone micclan, <br>
 weroda waldend,      agan us þis wuldres leoht, <br>
 eall to æhte.      þis is idel gylp <br>
 þæt we ær drugon      ealle hwile.' <br>
 ða gewearð usic      þæt we woldon swa <br>
 </dd>
 <dt>255</dt>
 <dd>
 drihten adrifan      of þam deoran ham, <br>
 cyning of cestre.      Cuð is wide <br>
 þæt wreclastas      wunian moton, <br>
 grimme grundas.      God seolfa him <br>
 rice haldeð.      He is ana cyning, <br>
 </dd>
 <dt>260</dt>
 <dd>
 þe us eorre gewearð,      ece drihten, <br>
 meotod mihtum <strong>swið.</strong>      Sceal nu þeos menego her <br>
 licgan on leahtrum,      sume on lyft scacan, <br>
 fleogan ofer foldan;      fyr bið ymbutan <br>
 on æghwylcum,      þæh he uppe seo. <br>
 </dd>
 <dt>265</dt>
 <dd>
 Ne mot he þam sawlum      þe ðær secað up, <br>
 eadige of eorþan      æfre gehrinan, <br>
 ah ic be hondum mot      hæþenre <strong>sceale</strong> <br>
 gripan to grunde,      godes andsacan. <br>
 Sume sceolon hweorfan      geond hæleða land <br>
 </dd>
 <dt>270</dt>
 <dd>
 and unsibbe      oft onstyrian <br>
 monna mægðum      geond middaneard. <br>
 Ic her geþolian sceal      þinga æghwylces, <br>
 bitres <strong>niðæs</strong>      beala gnornian, <br>
 sic and sorhful,      þæs ic seolfa weold, <br>
 </dd>
 <dt>275</dt>
 <dd>
 þonne ic on heofonum      ham staðelode, <br>
 hwæðer us se eca      æfre wille <br>
 on heofona rice      ham alefan, <br>
 <strong>eðel</strong> to æhte,      swa he ær dyde." <br>
 Swa gnornedon      godes andsacan, <br>
 </dd>
 <dt>280</dt>
 <dd>
 hate on helle.      Him wæs hælend god <br>
 wrað geworden      for womcwidum. <br>
 Forþon mæg gehycgan,      se ðe his heorte deah, <br>
 þæt he him afirre      frecne geþohtas, <br>
 laðe leahtras,      lifigendra gehwylc. <br>
 </dd>
 <dt>285</dt>
 <dd>
 Gemunan symle on mode      meotodes strengðo; <br>
 gearwian us togenes      grene stræte <br>
 up to englum,      þær is se ælmihtiga god. <br>
 And us befæðman wile      freobearn godes, <br>
 gif we þæt on eorðan      ær geþencað, <br>
 </dd>
 <dt>290</dt>
 <dd>
 and us to þam halgan      helpe gelefað. <br>
 þonne he us no forlæteð,      ah lif syleð <br>
 uppe mid englum,      eadigne dream. <br>
 Tæceð us se torhta      trumlicne ham, <br>
 beorhte burhweallas.      Beorhte scinað <br>
 </dd>
 <dt>295</dt>
 <dd>
 gesælige sawle,      sorgum bedælde, <br>
 þær heo æfre forð      wunian moten <br>
 cestre and cynestol.      Uton cyþan þæt! <br>
 Deman we on eorðan,      ærror lifigend, <br>
 onlucan mid listum      locen waldendes, <br>
 </dd>
 <dt>300</dt>
 <dd>
 ongeotan gastlice!      Us ongean cumað <br>
 þusend engla,      gif þider moton, <br>
 and þæt on eorðan      ær gewyrcað. <br>
 Forþon se bið eadig      se ðe æfre wile <br>
 man oferhycgen,      meotode cweman, <br>
 </dd>
 <dt>305</dt>
 <dd>
 synne adwæscan.      Swa he sylfa cwæð: <br>
 "Soðfæste men,      sunnan gelice, <br>
 fægre gefrætewod      in heora fæder rice <br>
 scinað in sceldbyrig."      þær heo sceppend seolf <br>
 <strong>friðe</strong> befæðmeð,      fæder mancynnes, <br>
 </dd>
 <dt>310</dt>
 <dd>
 ahefeð holdlice      in heofones leoht, <br>
 þær heo mid wuldorcyninge      wunian moton <br>
 awa to aldre,      <br>
 agan dreama dream      mid drihtne gode, <br>
 a to worulde      a buton ende. <br>
 </dd>
 <dt>315</dt>
 <dd>
 Eala hwæt! Se awyrgda      wraðe geþohte <br>
 þæt he heofencyninge      heran ne wolde, <br>
 fæder frefergendum.      Flor attre weol, <br>
 hat under hæftum;      <strong>hreopan</strong> deofla, <br>
 wide geond windsele      <strong>wean</strong> cwanedon, <br>
 </dd>
 <dt>320</dt>
 <dd>
 man and morður.      Wæs <strong>seo</strong> menego þær <br>
 swylce onæled;      wæs þæt eall full strong, <br>
 þonne wæs heora aldor,      þe ðær ærest com <br>
 forð on feþan,      fæste gebunden <br>
 fyre and lige.      þæt wæs fæstlic þreat; <br>
 </dd>
 <dt>325</dt>
 <dd>
 ec sceoldon his þegnas      þær gewunian <br>
 atolan eðles,      nalles up þanon <br>
 geheran in heofonum      haligne dream, <br>
 þær heo oft fægerne      folgað hæfdon <br>
 uppe mid englum.      Wæron þa alles þæs <br>
 </dd>
 <dt>330</dt>
 <dd>
 goda lease,      ah nymþe gryndes <strong>ad</strong> <br>
 wunian <strong>ne</strong> moten      and þone werigan sele <br>
 þær is wom and wop      wide gehered, <br>
 and <strong>gristbitungc</strong>      and <strong>gnornungc</strong> mecga. <br>
 Nabbað <strong>he</strong> to hyhte      nymþe cyle and fyr, <br>
 </dd>
 <dt>335</dt>
 <dd>
 wean and witu      and wyrma þreat, <br>
 dracan and næddran      and þone dimman ham. <br>
 Forðon mihte geheran,      se ðe æt hylle wæs <br>
 twelf milum neh,      þæt ðær wæs toða geheaw, <br>
 hlude and geomre.      Godes andsacan <br>
 </dd>
 <dt>340</dt>
 <dd>
 hweorfan geond helle      hate onæled <br>
 ufan and utan      (him wæs æghwær wa), <br>
 witum werige,      wuldres bescyrede, <br>
 dreamum bedælde.      Heofon deop gehygd, <br>
 þa heo on heofonum      ham staðelodon, <br>
 </dd>
 <dt>345</dt>
 <dd>
 þæt hie woldon benæman      nergendne Crist <br>
 rodera rices,      ah he on riht geheold <br>
 hired heofona      and þæt halige seld. <br>
 Nis nænig swa snotor      ne swa cræftig, <br>
 ne þæs swa gleaw,      nymþe god seolfa, <br>
 </dd>
 <dt>350</dt>
 <dd>
 þæt asecgan mæge      swegles leoman, <br>
 hu <strong>scima</strong> þær      scineð ymbutan <br>
 meotodes mihte,      geond þæt mære cynn, <br>
 þær habbað englas      eadigne dream, <br>
 sanctas singað      (þæt is se seolfa) for god. <br>
 </dd>
 <dt>355</dt>
 <dd>
 þonne beoð þa eadigan      þe of eorðan cumað, <br>
 bringað to bearme      blostman stences, <br>
 wyrte wynsume      (þæt synd word godes), <br>
 þonne hie befæðmeð      fæder mancynnes, <br>
 and hie gesegnað      mid his swiðran hond, <br>
 </dd>
 <dt>360</dt>
 <dd>
 <strong>lædeð</strong> to lihte,      þær hi lif agon <br>
 a to aldre,      uplicne ham, <br>
 byrhtne burhstyde.      Blæd bið æghwæm <br>
 þæm ðe hælende      heran þenceð, <br>
 and wel is þam      ðe þæt <strong>wyrcan</strong> mot. <br>
 </dd>
 <dt>365</dt>
 <dd>
 Wæs þæt encgelcyn      ær genemned, <br>
 Lucifer haten,      leohtberende, <br>
 on geardagum      in godes rice. <br>
 þa he in wuldre      wrohte onstalde <br>
 þæt he oferhyda      agan wolde. <br>
 </dd>
 <dt>370</dt>
 <dd>
 <strong>þa</strong> Satanus      swearte geþohte <br>
 þæt he wolde on heofonum      hehseld wyrcan <br>
 uppe mid þam ecan.      þæt wæs ealdor heora, <br>
 yfeles <strong>ordfruma.</strong>      Him þæt eft gehreaw, <br>
 þa he to helle      hnigan sceolde, <br>
 </dd>
 <dt>375</dt>
 <dd>
 and his hired mid hine,      in <strong>hynðo</strong> geglidan, <br>
 nergendes nið,      and no seoððan <br>
 þæt hi mosten in þone ecan      andwlitan <strong>seon</strong> <br>
 buton ende.      þa him egsa becom, <br>
 dyne for deman,      þa he duru in helle <br>
 </dd>
 <dt>380</dt>
 <dd>
 bræc and begde.      Blis wearð monnum <br>
 þa hi hælendes      heafod gesawon. <br>
 þonne wæs þam atolan      þe we ær nemdon <br>
 þa wæron mid egsan      ealle afyrhte, <br>
 wide geond windsele      wordum mændon: <br>
 </dd>
 <dt>385</dt>
 <dd>
 "þis is stronglic,      nu þes storm becom, <br>
 þegen mid þreate,      þeoden engla. <br>
 Him beforan fereð      fægere leoht <br>
 þonne we æfre ær      eagum gesawon, <br>
 buton þa we mid englum      uppe wæron. <br>
 </dd>
 <dt>390</dt>
 <dd>
 Wile nu ure witu      þurh his wuldres cræft <br>
 eall toweorpan.      Nu ðes egsa com, <br>
 dyne for drihtne,      sceal þes dreorga heap <br>
 ungeara nu      atol þrowian. <br>
 Hit is se seolfa      sunu waldendes, <br>
 </dd>
 <dt>395</dt>
 <dd>
 engla drihten.      Wile uppe heonan <br>
 sawla lædan,      and we seoððan a <br>
 þæs yrreweorces      henðo geþoliað." <br>
 Hwearf þa to helle      hæleða bearnum, <br>
 meotod þurh mihte;      wolde manna rim, <br>
 </dd>
 <dt>400</dt>
 <dd>
 fela þusenda,      forð gelædan <br>
 up to eðle.      þa com engla sweg, <br>
 dyne on dægred;      hæfde drihten seolf <br>
 feond oferfohten.      Wæs seo fæhðe þa gyt <br>
 open on uhtan,      þa se egsa becom. <br>
 </dd>
 <dt>405</dt>
 <dd>
 Let þa up faran      eadige sawle, <br>
 Adames cyn,      <strong>ac</strong> ne moste Efe þa gyt <br>
 wlitan in wuldre      ær heo wordum cwæð: <br>
 "Ic þe æne abealh,      ece drihten, <br>
 þa wit Adam twa      eaples þigdon <br>
 </dd>
 <dt>410</dt>
 <dd>
 þurh næddran nið,      swa wit na ne sceoldon. <br>
 Gelærde unc se atola,      se ðe æfre nu <br>
 beorneð on bendum,      þæt wit blæd ahton, <br>
 haligne ham,      heofon to gewalde. <br>
 þa wit ðæs awærgdan      wordum gelyfdon, <br>
 </dd>
 <dt>415</dt>
 <dd>
 namon mid handum      on þam halgan treo <br>
 beorhte blæda;      unc þæs bitere forgeald <br>
 þa wit in þis hate scræf      hweorfan sceoldon, <br>
 and wintra rim      wunian seoððan, <br>
 þusenda feolo,      þearle onæled. <br>
 </dd>
 <dt>420</dt>
 <dd>
 Nu ic þe halsige,      heofenrices weard, <br>
 for þan hirede      þe ðu hider læddest, <br>
 engla þreatas,      þæt ic up heonon <br>
 mæge and mote      mid minre mægðe. <br>
 And ymb þreo niht com      þegen hælendes <br>
 </dd>
 <dt>425</dt>
 <dd>
 ham to helle;      is nu hæftum strong, <br>
 witum werig,      swylce him wuldorcyning <br>
 for onmædlan      eorre geworden. <br>
 Segdest us to soðe      þætte seolfa god <br>
 wolde helwarum      ham gelihtan. <br>
 </dd>
 <dt>430</dt>
 <dd>
 Aras þa anra gehwylc,      and wið earm gesæt, <br>
 hleonade wið handa.      þeah hylle gryre <br>
 egeslic þuhte,      wæron ealle þæs <br>
 fægen in firnum      þæt <strong>freodrihten</strong> <br>
 wolde him to helpe      helle gesecan." <br>
 </dd>
 <dt>435</dt>
 <dd>
 Ræhte þa mid handum      to heofencyninge, <br>
 bæd meotod miltse      þurh Marian had: <br>
 "Hwæt, þu fram <strong>minre</strong> dohtor,      drihten, onwoce <br>
 in middangeard      mannum to helpe. <br>
 Nu is gesene      þæt ðu eart sylfa god <br>
 </dd>
 <dt>440</dt>
 <dd>
 and ece ordfruma      ealra gesceafta." <br>
 Let þa up faran      ece drihten; <br>
 wuldre hæfde      wites clomma <br>
 feondum oðfæsted,      and heo furðor sceaf <br>
 in þæt neowle genip,      nearwe gebeged, <br>
 </dd>
 <dt>445</dt>
 <dd>
 þær nu Satanus      swearte þingað, <br>
 earm aglæca,      and þa atolan mid him, <br>
 witum werige.      Nalles wuldres leoht <br>
 habban moton,      ah in helle grund, <br>
 ne hi edcerres      æfre moton <br>
 </dd>
 <dt>450</dt>
 <dd>
 wenan seoððan.      Him wæs drihten god <br>
 wrað geworden,      sealde him wites clom, <br>
 atole to æhte,      and egsan gryre, <br>
 <strong>dimne</strong> and deorcne      deaðes scuwan, <br>
 hatne helle grund,      <strong>hinsiðgryre.</strong> <br>
 </dd>
 <dt>455</dt>
 <dd>
 þæt, la, wæs fæger,      þæt se feða com <br>
 up to earde,      and se eca mid him, <br>
 meotod mancynnes      in þa mæran burh! <br>
 Hofon hine mid him      handum halige <br>
 witigan up to eðle,      Abrahames cynn. <br>
 </dd>
 <dt>460</dt>
 <dd>
 Hæfde þa drihten seolf      deað oferwunnen, <br>
 feond geflemed;      þæt in fyrndagum <br>
 witegan sædon      þæt he <strong>swa</strong> wolde. <br>
 þis wæs on uhtan      eall geworden, <br>
 ær dægrede,      þæt se dyne becom, <br>
 </dd>
 <dt>465</dt>
 <dd>
 hlud of heofonum,      þa he helle duru <br>
 forbræc and forbegde;      ban weornodon <br>
 þa hie swa leohtne      leoman gesawon. <br>
 Gesæt þa mid þære fyrde      frumbearn godes, <br>
 sæde soðcwidum:      "Snotre gastas, <br>
 </dd>
 <dt>470</dt>
 <dd>
 ic eow þurh mine      mihte geworhte, <br>
 Adam ærest      and þæt æðele wif. <br>
 þa hie begeton      on godes willan <br>
 feowertig bearna,      þæt forð þonon <br>
 <strong>on</strong> middangeard      menio onwocon, <br>
 </dd>
 <dt>475</dt>
 <dd>
 and wintra feola      wunian moston, <br>
 eorlas on eðle,      oððæt eft gelamp <br>
 þæt <strong>hie</strong> <strong>afyrde</strong> eft      feond in firenum; <br>
 fah is æghwær.      <br>
 Ic on neorxnawonge      niwe asette <br>
 </dd>
 <dt>480</dt>
 <dd>
 treow mid telgum,      þæt ða tanas up <br>
 æpla bæron,      and git æton þa <br>
 beorhtan blæda,      swa inc se balewa het, <br>
 handþegen helle.      Hæfdon forþon hatne grund, <br>
 þæs git ofergymdon      hælendes word, <br>
 </dd>
 <dt>485</dt>
 <dd>
 æten þa egsan.      Wæs se atola beforan, <br>
 se inc bam forgeaf      balewe geþohtas. <br>
 þa me gereaw      þæt min handgeweorc <br>
 <strong>þæs</strong> carcernes      clom ðrowade. <br>
 Næs ða monna gemet,      ne mægen engla, <br>
 </dd>
 <dt>490</dt>
 <dd>
 ne witegena weorc,      ne wera snytero, <br>
 þæt eow mihte helpan,      nimðe hælend god, <br>
 se þæt wite ær      to wrece gesette. <br>
 Ferde to foldan      þurh fæmnan had <br>
 ufan from eðle,      and on eorþan gebad <br>
 </dd>
 <dt>495</dt>
 <dd>
 tintregan <strong>fela</strong>      <strong>and</strong> teonan micelne. <br>
 Me seredon ymb      secgas monige <br>
 dæges and nihtes,      hu heo me deaðes cwealm, <br>
 rices <strong>rædboran,</strong>      hrefnan mihten. <br>
 þa wæs þæs mæles      mearc agangen <br>
 </dd>
 <dt>500</dt>
 <dd>
 þæt on worulde wæs      wintra gerimes <br>
 þreo and þritig geara      ær ic þrowode. <br>
 Gemunde ic ðæs mænego      <strong>on</strong> <strong>þam</strong> minnan ham <br>
 lange þæs ðe ic of hæftum      ham gelædde <br>
 up to earde,      þæt heo agan <strong>sceolon</strong> <br>
 </dd>
 <dt>505</dt>
 <dd>
 drihtnes domas      and duguðe þrym; <br>
 wuniað in wynnum,      habbað wuldres blæd <br>
 þusendmælum.      Ic eow þingade <br>
 þa me on beame      beornas sticedon, <br>
 garum on galgum.      Heow se giunga þær, <br>
 </dd>
 <dt>510</dt>
 <dd>
 and ic eft up becom      ece dreamas <br>
 to haligum drihtne."      <br>
 Swa wuldres weard      wordum sæde, <br>
 meotod moncynnes      ær on morgen <br>
 þæs þe drihten god      of deaðe aras. <br>
 </dd>
 <dt>515</dt>
 <dd>
 Næs nan þæs stronglic      <strong>stan</strong> gefæstnod, <br>
 þeah he wære mid irne      eall ymbfangen, <br>
 þæt mihte þam miclan      mægne wiðhabban, <br>
 ah he ut eode,      engla drihten, <br>
 on þæm fæstenne,      and gefatian het <br>
 </dd>
 <dt>520</dt>
 <dd>
 englas eallbeorhte      andleofan gingran, <br>
 <strong>and</strong> huru secgan het      Simon Petre <br>
 þæt he moste in Galileam      god sceawian, <br>
 ecne and trumne,      swa he ær dyde. <br>
 þa ic gongan gefregn      gingran ætsomne <br>
 </dd>
 <dt>525</dt>
 <dd>
 ealle to Galileam;      hæfdon gastes bled, <br>
 <strong>ongeton</strong> haligne      godes sunu <br>
 swa heo gesegon      hwær sunu meotodes <br>
 <strong>þa</strong> on upp <strong>gestod,</strong>      ece drihten, <br>
 god in Galileam.      To ðæs gingran þider <br>
 </dd>
 <dt>530</dt>
 <dd>
 ealle urnon,      þær se eca wæs. <br>
 Feollon on foldan,      and to fotum hnigon; <br>
 þanceden þeodne      þæt hit þus gelomp <br>
 þæt hi sceawodon      scyppend engla. <br>
 þa sona spræc      Simon Petrus: <br>
 </dd>
 <dt>535</dt>
 <dd>
 "Eart þu þis, drihten,      dome gewurðad? <br>
 We ðe gesawon      æt sumum cyrre, <br>
 þec gelegdon      on laðne bend <br>
 <strong>hæþene</strong> mid hondum;      him þæt gehreowan mæg <br>
 þonne heo endestæf      eft gesceawiað." <br>
 </dd>
 <dt>540</dt>
 <dd>
 Sume hie ne mihton      <strong>mode</strong> oncnawan <br>
 þæt wæs se deora      (Didimus wæs haten) <br>
 ær he mid hondum      hælend genom <br>
 sylfne be sidan      þær he his swat forlet; <br>
 feollon to foldan      fulwihtes bæðe. <br>
 </dd>
 <dt>545</dt>
 <dd>
 Fæger wæs þæt ongin      þæt freodrihten <br>
 geþrowode,      þeoden ure. <br>
 He on beame astah      and his blod ageat, <br>
 god on galgan,      þurh his gastes mægen. <br>
 Forþon men sceolon      mæla gehwylce <br>
 </dd>
 <dt>550</dt>
 <dd>
 secgan drihtne þanc      dædum and weorcum, <br>
 þæs ðe he us of hæftum      ham gelædde <br>
 up to eðle,      þær we agan <strong>sceolon</strong> <br>
 drihtnes domas,      <br>
 and we in wynnum      wunian moton. <br>
 </dd>
 <dt>555</dt>
 <dd>
 Us is wuldres leoht      <br>
 torht ontyned,      þam ðe teala þenceð. <br>
 þa wæs on eorðan      ece drihten <br>
 feowertig daga      folgad folcum, <br>
 gecyðed <strong>mancynne,</strong>      ær he in þa mæran gesceaft, <br>
 </dd>
 <dt>560</dt>
 <dd>
 burhleoda fruma,      bringan wolde <br>
 haligne gast      to heofonrice. <br>
 Astah up on heofonum      engla scyppend, <br>
 weoroda waldend.      þa com wolcna sweg, <br>
 halig of heofonum.      Mid wæs hond godes, <br>
 </dd>
 <dt>565</dt>
 <dd>
 onfeng freodrihten,      and hine forð lædde <br>
 to þam halgan ham      heofna ealdor. <br>
 Him ymbflugon      engla þreatas <br>
 þusendmælum.      þa hit þus gelomp, <br>
 þa gyt nergende Crist      <strong>gecwæð</strong> þæt he þæs <br>
 </dd>
 <dt>570</dt>
 <dd>
 ymb <strong>tene</strong> niht      twelf apostolas <br>
 mid his gastes gife,      gingran geswiðde. <br>
 Hæfde þa gesette      sawla unrim <br>
 god lifigende.      þa wæs Iudas of, <br>
 se ðe ær on tifre      torhtne gesalde, <br>
 </dd>
 <dt>575</dt>
 <dd>
 drihten hælend;      him seo dæd ne geþeah, <br>
 þæs he bebohte      bearn wealdendes <br>
 on seolfres sinc;      him þæt swearte forgeald <br>
 earm æglæca      innon helle. <br>
 Siteð nu on þa swiðran hond      sunu his fæderes; <br>
 </dd>
 <dt>580</dt>
 <dd>
 dæleð dogra gehwæm      drihten weoroda <br>
 help and hælo      hæleþa bearnum <br>
 geond middangeard.      þæt is monegum cuð <br>
 þæt he ana is      ealra gescefta <br>
 wyrhta and waldend      þurh his wuldres cræft. <br>
 </dd>
 <dt>585</dt>
 <dd>
 Siteð him on heofnum      halig encgel, <br>
 waldend mid witegum.      Hafað wuldres bearn <br>
 his seolfes seld      swegl <strong>betolden.</strong> <br>
 Leaðað us þider to leohte      þurh his læcedom, <br>
 þær we moton seolfe      sittan mid drihtne, <br>
 </dd>
 <dt>590</dt>
 <dd>
 uppe mid englum,      habban þæt ilce leoht, <br>
 þær his hired nu      halig eardað, <br>
 wunað in wynnum,      þær is wuldres bled <br>
 torht ontyned.      Uton <strong>teala</strong> hycgan <br>
 þæt we hælende      heran georne, <br>
 </dd>
 <dt>595</dt>
 <dd>
 Criste cweman.      þær is cuðre lif <br>
 þonne we on eorðan mægen      æfre gestreonan. <br>
 Hafað nu geþingod to us      þeoden mæra, <br>
 ælmihtig god,      <br>
 on domdæge      drihten seolfa. <br>
 </dd>
 <dt>600</dt>
 <dd>
 Hateð hehenglas      hluddre stefne <br>
 beman blawan      ofer burga geseotu <br>
 geond foldan sceatas.      <br>
 þonne of þisse moldan      men onwecnað; <br>
 deade of duste arisað      þurh drihtnes miht. <br>
 </dd>
 <dt>605</dt>
 <dd>
 þæt bið daga lengust,      and <strong>dinna</strong> mæst <br>
 hlud gehered,      þonne hælend cymeð, <br>
 waldend mid wolcnum      in þas woruld færeð. <br>
 Wile þonne <strong>gesceadan</strong>      wlitige and unclæne <br>
 on twa healfe,      tile and yfle. <br>
 </dd>
 <dt>610</dt>
 <dd>
 Him þa soðfæstan      on þa swiðran hond <br>
 mid rodera weard      reste gestigað. <br>
 þonne beoð bliðe      þa in burh moton <br>
 gongan in godes rice,      <br>
 and heo gesenað      mid his swiðran hond <br>
 </dd>
 <dt>615</dt>
 <dd>
 cynincg alwihta,      cleopað ofer ealle: <br>
 "Ge sind wilcuman!      Gað in wuldres leoht <br>
 to heofona rice,      þær ge habbað <br>
 a to aldre      ece reste." <br>
 þonne stondað þa forworhtan,      þa ðe firnedon; <br>
 </dd>
 <dt>620</dt>
 <dd>
 beoð beofigende      hwonne him bearn godes <br>
 deman wille      þurh his dæda sped. <br>
 Wenað þæt heo moten      to þære mæran byrig <br>
 up to englum      swa oðre dydon, <br>
 ac him bið reordende      <br>
 </dd>
 <dt>625</dt>
 <dd>
 ece drihten,      ofer ealle gecwæð: <br>
 "Astigað nu, awyrgde,      in þæt witehus <br>
 ofostum miclum.      Nu ic eow ne con." <br>
 Sona æfter þæm wordum      werige gastas, <br>
 helle hæftas,      hwyrftum scriþað <br>
 </dd>
 <dt>630</dt>
 <dd>
 þusendmælum,      and þider <strong>leaðað</strong> <br>
 in þæt sceaðena scræf,      scufað to grunde <br>
 in þæt nearwe nið,      and no seoððan <br>
 þæt hie up þonan      æfre moton, <br>
 ah þær geþolian sceolon      earmlic wite, <br>
 </dd>
 <dt>635</dt>
 <dd>
 clom and carcern,      and þone caldan grund <br>
 deopne adreogan      and deofles spellunge, <br>
 hu hie him on edwit      oft asettað <br>
 swarte suslbonan,      stæleð <strong>feondas</strong> <br>
 fæhðe and <strong>firne,</strong>      þær ðe hie <strong>freodrihten,</strong> <br>
 </dd>
 <dt>640</dt>
 <dd>
 ecne anwaldan,      oft forgeaton, <br>
 þone þe hie him to hihte      habban sceoldon. <br>
 Uton, la, geþencan      geond þas worulde, <br>
 þæt we hælende      heran onginnen! <br>
 Georne þurh godes gife      gemunan gastes bled, <br>
 </dd>
 <dt>645</dt>
 <dd>
 hu eadige þær      uppe sittað <br>
 selfe mid swegle,      <strong>sunu</strong> hælendes! <br>
 þær is geat gylden      gimmum gefrætewod, <br>
 wynnum bewunden,      þæm þe in wuldres leoht <br>
 gongan moten      to godes rice, <br>
 </dd>
 <dt>650</dt>
 <dd>
 and ymb þa weallas      wlitige scinað <br>
 engla gastas      and eadige sawla, <br>
 þa ðe heonon ferað.      <br>
 þær martiras      meotode cwemað, <br>
 and herigað hehfæder      halgum stefnum, <br>
 </dd>
 <dt>655</dt>
 <dd>
 cyning in cestre.      Cweþað ealle þus: <br>
 "þu eart hæleða helm      and <strong>heofendema,</strong> <br>
 engla ordfruma,      and eorðan tudor <br>
 <strong>up</strong> <strong>gelæddest</strong>      to þissum eadigan ham." <br>
 Swa wuldres weard      wordum herigað <br>
 </dd>
 <dt>660</dt>
 <dd>
 þegnas ymb þeoden,      þær is þrym micel, <br>
 sang æt selde,      is sylf cyning, <br>
 ealra aldor,      in ðære ecan gesceft. <br>
 þæt is se drihten,      seðe deað for us <br>
 geþrowode,      þeoden engla. <br>
 </dd>
 <dt>665</dt>
 <dd>
 Swylce he fæste      feowertig daga, <br>
 metod mancynnes,      þurh his mildsa sped. <br>
 þa gewearð þone weregan,      þe ær aworpen wæs <br>
 of heofonum      þæt he in helle gedeaf, <br>
 þa costode      cyning alwihta. <br>
 </dd>
 <dt>670</dt>
 <dd>
 Brohte him to bearme      brade stanas, <br>
 bæd him for hungre      hlafas wyrcan-- <br>
 "gif þu swa micle      mihte hæbbe." <br>
 þa him andswarode      ece drihten: <br>
 "Wendest þu, awyrgda,      þæt awriten nære, <br>
 </dd>
 <dt>675</dt>
 <dd>
 nymþe me ænne      <br>
 ac geseted hafast,      sigores agend, <br>
 lifigendum liht,      lean butan ende, <br>
 on heofenrice,      halige dreamas." <br>
      þa he mid hondum genom <br>
 </dd>
 <dt>680</dt>
 <dd>
 atol þurh edwit,      and on esle ahof, <br>
 herm bealowes gast,      and on beorh astah, <br>
 asette on dune      drihten hælend: <br>
 "Loca nu ful wide      ofer londbuende. <br>
 Ic þe geselle      <strong>on</strong> þines <strong>seolfes</strong> <strong>dom</strong> <br>
 </dd>
 <dt>685</dt>
 <dd>
 folc and foldan.      Foh hider to me <br>
 burh and breotone      bold to gewealde, <br>
 rodora rices,      gif þu seo riht cyning <br>
 engla and monna,      swa ðu ær myntest." <br>
 þa him andswarode      ece drihten: <br>
 </dd>
 <dt>690</dt>
 <dd>
 "Gewit þu, awyrgda,      in þæt witescræf, <br>
 Satanus seolf;      þe is susl weotod <br>
 gearo togegnes,      nalles godes rice. <br>
 Ah ic þe hate      þurh þa hehstan miht <br>
 þæt ðu hellwarum      hyht ne abeode, <br>
 </dd>
 <dt>695</dt>
 <dd>
 ah þu him secgan miht      sorga mæste, <br>
 þæt ðu gemettes      meotod alwihta, <br>
 cyning moncynnes.      Cer ðe on bæcling! <br>
 Wite þu eac, awyrgda,      hu wid and sid <br>
 helheoðo dreorig,      and mid hondum amet. <br>
 </dd>
 <dt>700</dt>
 <dd>
 Grip wið þæs grundes;      gang þonne swa <br>
 oððæt þu þone ymbhwyrft      alne cunne, <br>
 and ærest amet      ufan to grunde, <br>
 and hu sid <strong>seo</strong>      se swarta eðm. <br>
 Wast þu þonne þe geornor      þæt þu wið god wunne, <br>
 </dd>
 <dt>705</dt>
 <dd>
 seoððan þu þonne hafast      handum ametene <br>
 hu heh and deop      hell inneweard seo, <br>
 grim græfhus.      Gong ricene to, <br>
 ær twa seondon      tida agongene, <br>
 þæt ðu merced hus      ameten hæbbe." <br>
 </dd>
 <dt>710</dt>
 <dd>
 þa þam werigan wearð      wracu getenge. <br>
 Satan seolua ran      and on susle gefeol, <br>
 earm æglece.      Hwilum mid folmum mæt <br>
 wean and witu.      Hwilum se wonna læg <br>
 læhte wið þes laþan.      Hwilum he licgan geseah <br>
 </dd>
 <dt>715</dt>
 <dd>
 hæftas in hylle.      Hwilum hream astag, <br>
 ðonne he on þone atolan      eagum gesawun. <br>
 Hæfdon gewunnon      godes andsacan <br>
 blac bealowes gast,      þæt he on botme stod. <br>
 þa him þuhte      þæt þanon wære <br>
 </dd>
 <dt>720</dt>
 <dd>
 to helleduru      hund þusenda <br>
 mila gemearcodes,      swa hine se mihtiga het <br>
 þæt þurh <strong>sinne</strong> cræft      susle amæte. <br>
 <strong>ða</strong> he gemunde      þæt he on grunde stod. <br>
 Locade leas wiht      geond þæt laðe scræf, <br>
 </dd>
 <dt>725</dt>
 <dd>
 atol mid egum,      oððæt egsan gryre <br>
 deofla mænego      þonne up astag. <br>
 Wordum in witum      ongunnon <strong>þa</strong> werigan gastas <br>
 reordian and cweðan:      <br>
 "La, þus beo nu on yfele!      Noldæs ær teala!" <br>
 </dd>
 <dt>730</dt>
 <dd>
 <em>Finit Liber II</em>. Amen. <br>
 </dd>
 </dl>
 </body>