<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune17.htm">English</a> 
 <a href="16.htm">Previous</a> 
 <a href="18.htm">Next</a> 
 </small></center>
 <hr>
 <center><h1>Seitsemästoista runo</h1></center>
 <p>Vaka vanha Väinämöinen, kun ei saanunna sanoja
 <br>tuolta Tuonelan ko'ista, Manalan ikimajoista,
 <br>ain' yhä ajattelevi, pitkin päätänsä pitävi,
 <br>mistäpä sanoja saisi, loisi lempiluottehia.
 </p><p>Paimen vastahan tulevi; hänpä tuon sanoiksi virkki:
 <br>"Saat tuolta sata sanoa, tuhat virren tutkelmusta
 <br>suusta Antero Vipusen, vatsasta varaväkevän.
 <br>Vaan se on sinne mentävätä, polku poimeteltavata,
 <br>ei ole matkoa hyveä, ei aivan pahintakana:
 <br>yks' on juoni juostaksesi naisten neulojen neniä,
 <br>tuosta toinen käyäksesi miehen miekan tutkaimia,
 <br>kolmas koikutellaksesi uron tapparan teriä."
 </p><p>Vaka vanha Väinämöinen toki mietti mennäksensä.
 <br>Painuvi sepän pajahan, sanovi sanalla tuolla:
 <br>"Ohoh seppo Ilmarinen! Taos rautaiset talukset,
 <br>tao rautarukkahiset, paita rautainen rakenna!
 <br>Laai rautainen korento, teräksinen tienaellos:
 <br>pane syämehen teräkset, veä päälle melto rauta!
 <br>Lähen saamahan sanoja, ongelmoita ottamahan
 <br>vatsasta varaväkevän, suusta Antero Vipusen."
 </p><p>Se on seppo Ilmarinen sanan virkkoi, noin nimesi:
 <br>"Viikon on Vipunen kuollut, kauan Antero kaonnut
 <br>vipunsa virittämästä, ahtamasta ansatiensä;
 <br>et sieltä sanoa saane, et sanoa puoltakana."
 </p><p>Vaka vanha Väinämöinen toki läksi, ei totellut.
 <br>Astui päivän helkytteli naisten neulojen neniä,
 <br>astui toisen torkutteli miesten miekan tutkaimia,
 <br>kolmannenki koikutteli uron tapparan teriä.
 </p><p>Itse virsikäs Vipunen, mies vanha varaväkevä,
 <br>tuo viruvi virsinensä, luottehinensa lojuvi;
 <br>haapa kasvoi hartioilla, koivu kulmilla yleni,
 <br>leppä leukaluun nenässä, pajupehko parran päällä,
 <br>otsalla oravikuusi, havuhonka hampahilla.
 </p><p>Jo tulevi Väinämöinen. Veti miekan, riitsi rauan
 <br>huotrasta huveksisesta, vyöstä vennon-selkäisestä;
 <br>kaatoi haavan hartioilta, koivut kulmilta kukisti,
 <br>leuoilta lepät leveät, pajupehkot parran päältä,
 <br>otsalta oravikuuset, havuhongat hampahilta.
 </p><p>Syösti rautaisen korennon suuhun Antero Vipusen,
 <br>ikenihin irjuvihin, leukoihin lotisevihin.
 <br>Sanan virkkoi, noin nimesi: "Nouse pois, inehmon orja,
 <br>maan alla makoamasta, viikon unta ottamasta!"
 </p><p>Tuop' on virsikäs Vipunen heti herkesi unesta.
 <br>Tunsi koskevan kovasti, kipeästi kiusaisevan:
 <br>puri rautaisen korennon, puri päältä mellon rauan;
 <br>ei tiennyt terästä purra, ei syöä syäntä rauan.
 </p><p>Tuossa vanhan Väinämöisen, suun ohella seistessänsä,
 <br>jalka toinen torkahtavi, vasen jalka vaapahtavi
 <br>suuhun Antero Vipusen, leukaluulle luikahutti.
 <br>Heti virsikäs Vipunen avoi suunsa suuremmaksi,
 <br>leukapielensä levitti,  nieli miehen miekkoinensa,
 <br>kulahutti kulkkuhunsa tuon on vanhan Väinämöisen.
 </p><p>Siinä virsikäs Vipunen itse tuon sanoiksi virkki:
 <br>"Jo olen jotaki syönyt, syönyt uuhta, syönyt vuohta,
 <br>syönyt lehmeä mahoa, syönyt karjua sikoa:
 <br>en ole vielä mointa syönyt, en tämän palan makuista!"
 </p><p>Itse vanha Väinämöinen, hänpä tuon sanoiksi virkki:
 <br>"Jo taisi tuhoni tulla, hätäpäivä hämmenteä
 <br>tämän hiien hinkalossa, tämän kalman karsinassa."
 </p><p>Arvelee, ajattelevi, miten olla, kuin eleä.
 <br>Veitsi on vyöllä Väinämöisen, pää visainen veitsessänsä;
 <br>tuosta hän teki venosen, teki tieolla venosen.
 <br>Soutelevi, luitelevi suolen päästä suolen päähän,
 <br>souteli joka solukan, joka supun suikerteli.
 </p><p>Vanha virsikäs Vipunen ei tuosta totella ollut.
 <br>Silloin vanha Väinämöinen löihen itsensä sepoksi,
 <br>rakentihe rautioksi; painoi paitansa pajaksi,
 <br>hiat paian palkehiksi, turkkinsa tuhottimeksi,
 <br>housut hormiksi rakenti, sukat hormin suulliseksi,
 <br>polvensa alasimeksi, vasaraksi kyynäspäänsä.
 </p><p>Takoa taputtelevi, lyöä lynnähyttelevi;
 <br>takoi yön lepeämättä, päivän pouahuttamatta
 <br>vatsassa varaväkevän, mahtipontisen povessa.
 </p><p>Silloin virsikäs Vipunen itse tuon sanoiksi virkki:
 <br>"Mi sinä lienet miehiäsi ja kuka urohiasi?
 <br>Jo olen syönyt saan urosta, tuhonnut tuhannen miestä,
 <br>enpä liene mointa syönyt: syet suuhuni tulevat,
 <br>kekälehet kielelleni, rauan kuonat kulkkuhuni!
 </p><p>"Lähe nyt, kumma, kulkemahan, maan paha,
 <br>pakenemahan,
 <br>ennenkuin emosi etsin, haen valtavanhempasi!
 <br>Jos sanon minä emolle, virkan, vierin vanhemmalle,
 <br>enemp' on emolla työtä, vaiva suuri vanhemmalla,
 <br>kun poika pahoin tekevi, lapsi anke'in asuvi.
 </p><p>"En nyt tuota tunnekana enkä arvoa alusta,
 <br>mist' olet, hiisi, hingannunna, kusta, turma, tänne tullut
 <br>puremahan, jäytämähän, syömähän, kaluamahan.
 <br>Oletko tauti Luojan luoma, surma säätämä Jumalan,
 <br>vain olet teko tekemä, toisen tuoma, toisen luoma,
 <br>pantu tänne palkan eestä, rakettu rahan nenästä?
 </p><p>"Ollet tauti Luojan luoma, surma säätämä Jumalan,
 <br>niinp' on luome Luojahani, heitäime Jumalahani:
 <br>ei Herra hyveä heitä, Luoja ei kaunista kaota.
 </p><p>"Kun lienet teko tekemä, pulma toisen pungastama,
 <br>kyllä saan sukusi tietä, löyän synnyntäsijasi!
 </p><p>"Tuolta ennen pulmat puuttui, tuolta taikeat tapahtui:
 <br>tietomiesten tienohilta, laulumiesten laitumilta,
 <br>konnien kotisijoilta, taikurien tanterilta;
 <br>tuolta Kalman kankahilta, maasta manteren sisästä,
 <br>miehen kuollehen ko'ista, kaonnehen kartanosta;
 <br>mullista muhajavista, maista liikuteltavista,
 <br>somerilta pyöriviltä, hiekoilta heliseviltä;
 <br>notkoilta noroperiltä, soilta sammalettomilta,
 <br>here'istä hettehistä, läikkyvistä lähtehistä;
 <br>metsän hiien hinkalosta, viien vuoren vinkalosta,
 <br>vaaran vaskisen laelta, kuparisen kukkulalta;
 <br>kuusista kuhisevista, hongista hohisevista,
 <br>latvasta lahon petäjän, mätäpäistä mäntylöistä;
 <br>revon rääyntäsijoilta, hirven hiihtokankahilta,
 <br>kontion kivikolosta, karhun louhikammiosta;
 <br>Pohjan pitkästä perästä, Lapin maasta laukeasta,
 <br>ahoilta vesattomilta, mailta kyntämättömiltä;
 <br>suurilta sotakeoilta, miehentappo-tanterilta,
 <br>ruohoista rohisevista, hurmehista huuruvista;
 <br>suurilta meren seliltä, ulapoilta auke'ilta,
 <br>meren mustista mu'ista, tuhannen sylen syvästä;
 <br>virroista vihisevistä, palavoista pyörtehistä,
 <br>Rutjan koskesta kovasta, ve'en vankan vääntehestä;
 <br>takaisesta taivahasta, poutapilvien periltä,
 <br>ahavan ajeloteiltä, tuulen tuutimasijoilta.
 </p><p>"Sieltäkö sinäki puutuit, sieltä, taikea, tapahuit
 <br>syämehen syyttömähän, vatsahan viattomahan,
 <br>syömähän, kaluamahan, puremahan, louhtamahan?
 </p><p>"Himmene nyt, Hiien hurtta, raukea, Manalan rakki,
 <br>lähe pois kohusta, konna, maan kamala, maksoistani,
 <br>syömästä syänkäpyä, pernoani pehkomasta,
 <br>vatsoa vanuttamasta, keuhkoloita kiertämästä,
 <br>napoa navertamasta, ohimoita ottamasta,
 <br>selkäluita luistamasta, sivuja sivertämästä!
 </p><p>"Jos ei minussa miestä liene, niin panen parempiani
 <br>tämän pulman purkajaksi, kauhean kaottajaksi.
 </p><p>"Nostan maasta mannun eukot, pellosta peri-isännät,
 <br>kaikki maasta miekkamiehet, hiekasta hevoisurohot
 <br>väekseni, voimakseni, tuekseni, turvakseni
 <br>tässä työssä työlähässä, tässä tuskassa kovassa.
 </p><p>"Kun ei tuostana totelle, vääjänne väheäkänä,
 <br>nouse, metsä, miehinesi, katajikko, kansoinesi,
 <br>petäikkö, perehinesi, umpilampi, lapsinesi,
 <br>sata miestä miekallista, tuhat rauaista urosta
 <br>tätä hiittä hieromahan, juutasta rutistamahan!
 </p><p>"Kun ei tuostana totelle, vääjänne väheäkänä,
 <br>nouse veestä, veen emäntä, sinilakki, lainehista,
 <br>hienohelma, hettehestä, puhasmuotoinen, muasta
 <br>väeksi vähän urohon, miehen pienen miehuueksi,
 <br>jottei minua syyttä syöä eikä tauitta tapeta!
 </p><p>"Kun ei tuostana totelle, vääjänne väheäkänä,
 <br>kave eukko, luonnon tytti, kave kultainen korea,
 <br>jok' olet vanhin vaimoloita, ensin emä itselöitä,
 <br>käy nyt tuskat tuntemahan, hätäpäivät häätämähän,
 <br>tämä jakso jaksamahan, puutunnainen purkamahan!
 </p><p>"Ja kun ei sitä totelle, välttäne väheäkänä,
 <br>Ukko taivahan-napainen, remupilven-reunahinen,
 <br>tule tänne tarvittaissa, ajaite anottaessa,
 <br>työt kehnot kerittämähän, rikkonaiset riisumahan
 <br>miekalla tuliterällä, säilällä säkehisellä!
 </p><p>"Lähe nyt, kumma, kulkemahan, maan paha,
 <br>pakenemahan!
 <br>Ei täällä sinun sijoa sijankana tarpehella.
 <br>Muunne muuttaos majasi, etemmä elosijasi,
 <br>isäntäsi istumille, emäntäsi astumille!
 </p><p>"Sitte sinne tultuasi, matkan päähän päästyäsi,
 <br>tekijäsi tienohille, laittajasi laitumille,
 <br>laai tunnus tultuasi, salamerkki saatuasi,
 <br>jyskä kuin ukon jyrynen, välkä kuin tulen välähys!
 <br>Potkaise pihalta portti, laske lauta ikkunasta,
 <br>siitä siirräite sisähän, lennä tupruna tupahan!
 <br>Ota kiinni kinterestä, kai'immasta kantapäästä,
 <br>isännät perisopesta, emännät ovisopesta!
 <br>Isännältä silmä kaiva, emännältä pää murota,
 <br>sormet koukkuhun koverra, väännä päätä väärällehen!
 </p><p>"Jos siitä vähän tulisi, lennä kukkona kujalle,
 <br>kanan lasna kartanolle, rinnoin rikkatunkiolle!
 <br>Sorra soimelta hevonen, navetasta sarvinauta,
 <br>sarvet sontahan sovita, häntä laske lattialle,
 <br>silmät käännä kellellehen, niskat ruttohon rutaise!
 </p><p>"Oletko tauti tuulen tuoma, tuulen tuoma, vuon ajama,
 <br>ahavaisen antelema, vilun ilman viehättämä,
 <br>mene tuulen tietä myöten, ahavan rekiratoja,
 <br>ilman puussa istumatta, lepässä lepeämättä
 <br>vaaran vaskisen laelle, kuparisen kukkulalle,
 <br>siellä tuulen tuuitella, ahavaisen akkiloia!
 </p><p>"Lienet tullut taivahalta, poutapilvien periltä,
 <br>nouse taasen taivahalle, tuonne ilmoille ylene,
 <br>pilvihin pirisevihin, tähtihin tärisevihin,
 <br>tulena palelemahan, säkehinä säikkymähän
 <br>auringon ajelemilla, kuun kehyen kiertämillä!
 </p><p>"Lienet, vieno, veen vetämä, meren aaltojen ajama,
 <br>niin, vieno, vetehen mennös, alle aaltojen ajaite,
 <br>mutalinnan liepehille, vesiharjun hartehille,
 <br>siellä aaltojen ajella, ve'en synkän sylkytellä!
 </p><p>"Lienet Kalman kankahalta, ikimennehen majoilta,
 <br>toki koitellos kotia, noille Kalman kartanoille,
 <br>multihin muhajavihin, maihin liikuteltavihin,
 <br>johon on kansa kaatununna, väki vahva vääntynynnä!
 </p><p>"Kun liet, tuhma, tuolta tullut metsän hiien hinkalosta,
 <br>petäjäisistä pesistä, honkaisista huonehista,
 <br>niin sinne sinun manoan metsän hiien hinkalohon,
 <br>honkaisihin huonehisin, petäjäisihin pesihin,
 <br>sini siellä ollaksesi, kunnes lattiat lahovat,
 <br>seinähirret sienettyvät, laki päältä laukeavi.
 </p><p>"Ja tuonne sinun manoan, tuonne kehnoa kehoitan
 <br>ukkokontion kotihin, akkakarhun kartanohon,
 <br>notkoille noroperille, soille räykymättömille,
 <br>heiluvihin hettehisin, läilyvihin lähtehisin,
 <br>lampihin kalattomihin, aivan ahvenettomihin.
 </p><p>"Et siellä sijoa saane, niin tuonne sinun manoan
 <br>Pohjan pitkähän perähän, Lapin maahan laukeahan,
 <br>ahoille vesattomille, maille kyntämättömille,
 <br>kuss' ei kuuta, aurinkoa eikä päiveä iässä.
 <br>Siell' on onni ollaksesi, lempi liehaellaksesi:
 <br>hirvet on puihin hirtettynä, jalot peurat jaksettuna
 <br>syöä miehen nälkähisen, haukata halun-alaisen.
 </p><p>"Ja tuonne sinun manoan, tuonne käsken ja kehoitan
 <br>Rutjan koskehen kovahan, palavahan pyörtehesen,
 <br>johon puut pä'in putoovat, perin vierivät petäjät,
 <br>tyvin syösten suuret hongat, latvoin lakkapäät petäjät.
 <br>Ui siellä, paha pakana, kosken kuohuja kovia,
 <br>ve'et väljät väännättele, ve'et ahtahat asuile!
 </p><p>"Et siellä sijoa saane, niin tuonne sinun manoan
 <br>Tuonen mustahan jokehen, Manalan ikipurohon,
 <br>jost' et pääse päivinäsi, selviä sinä ikänä,
 <br>kun en pääsne päästämähän, kerinne kerittämähän
 <br>yheksällä oinahalla, yhen uuhen kantamalla,
 <br>yheksällä härkäsellä, yhen lehmäsen vasoilla,
 <br>yheksän oron keralla, yhen tamman varsasilla.
 </p><p>"Josp' on kyytiä kysynet, anonet ajohevoista,
 <br>kyllä mä sulle kyyin laitan ja annan ajohevosen:
 <br>Hiiess' on hyvä hevonen, punatukka tunturissa,
 <br>jonka turpa tulta tuiski, nenä varsin valkeata,
 <br>kaikki on rautaiset kapiot, teräksiset temmottimet;
 <br>ne jaksaa mäkehen mennä, nousta notkon penkerehen
 <br>hyvällä hypittäjällä, ajajalla ankaralla.
 </p><p>"Kun ei siitä kyllin liene, saaos Hiien hiihtoneuvot,
 <br>Lemmon leppäiset sivakat, Pahalaisen paksu sauva,
 <br>joilla hiihät Hiien maita, Lemmon lehtoja samoat,
 <br>hilpotellen Hiien maita, Pahan maita paipotellen!
 <br>Kivi on tiellä poikkipuolin: se poikki porahtakohon,
 <br>hako tiellä pitkin puolin: tuo kaheksi katketkohon,
 <br>uros tiellä pystyn puolin: sep' on laitahan lähetä!
 </p><p>"Lähe nyt, liika, liikkumahan, mies paha, pakenemahan
 <br>ennen päivän nousemista, koi-jumalan koittamista,
 <br>auringon ylenemistä, kukon äänen kuulumista!
 <br>Nyt on liian liikeaika ja pahan pakenoaika,
 <br>kuutamainen kulkeasi, valkea vaeltoasi.
 </p><p>"Kun et vääjänne välehen, eronne, emotoin rakki,
 <br>saan minä kokolta kourat, veren juojalta vekarat,
 <br>linnulta lihan pitimet, havukalta haarottimet,
 <br>joilla konnat kouristelen, ilkeät iki asetan
 <br>pään pärisemättömäksi, hengen huokumattomaksi.
 </p><p>"Luopui ennen luotu lempo, eksyipä emollinenki
 <br>tullessa Jumalan tunnin, avun Luojan auetessa:
 <br>etkö sie, emotoin, eksy, luovu, luonnotoin sikiä,
 <br>haihu, koira haltiatoin, erkane, emotoin rakki,
 <br>tämän tunnin tutkaimella, tämän kuuhuen kululla?"
 </p><p>Vaka vanha Väinämöinen silloin tuon sanoiksi virkki:
 <br>"Hyvä tääll' on ollakseni, armas aikaellakseni:
 <br>maksat leiväksi pätevi, marut maksan särpimeksi,
 <br>keuhkot käypi keitokseksi, rasvat ruoiksi hyviksi.
 </p><p>"Asetan alasimeni syvemmin syänlihoille,
 <br>painan paljani lujemmin paikoille pahemmillenki,
 <br>ettet pääse päivinäsi, selviä sinä ikänä,
 <br>kun en saa sanoja kuulla, luoa lempiluottehia,
 <br>kuulla kyllältä sanoja, tuhansia tutkelmoita.
 <br>Ei sanat salahan joua eikä luottehet lovehen;
 <br>mahti ei joua maan rakohon, vaikka mahtajat menevät."
 </p><p>Silloin virsikäs Vipunen, tuo vanha varaväkevä,
 <br>jonk' oli suussa suuri tieto, mahti ponnetoin povessa,
 <br>aukaisi sanaisen arkun, virsilippahan levitti
 <br>lauloaksensa hyviä, parahia pannaksensa,
 <br>noita syntyjä syviä, ajan alkuluottehia,
 <br>joit' ei laula kaikki lapset, ymmärrä yhet urohot
 <br>tällä inhalla iällä, katoavalla kannikalla.
 </p><p>Lauloi synnyt syitä myöten, luottehet lomia myöten,
 <br>kuinka luojansa luvalla, kaikkivallan vaatimalla
 <br>itsestänsä ilma syntyi, ilmasta vesi erosi,
 <br>veestä manner maatelihe, manterelle kasvut kaikki.
 </p><p>Lauloi kuun kuvoannasta, auringon asetannasta,
 <br>ilman pielten pistännästä, taivosen tähytännästä.
 </p><p>Siinä virsikäs Vipunen kyllä lauloi ja osasi!
 <br>Ei ole kuultu eikä nähty sinä ilmoisna ikänä
 <br>parempata laulajata, tarkempata taitajata:
 <br>suu se syyteli sanoja, kieli laski lausehia,
 <br>kuin on sälkö sääriänsä, ratsu jalkoja jaloja.
 </p><p>Lauloi päivät pääksytysten, yhytysten yöt saneli:
 <br>päätyi päivä kuulemahan, kuu kulta tähyämähän;
 <br>aallot seisottui selällä, lainehet lahen perällä;
 <br>puuttui virrat vierimästä, Rutjan koski kuohumasta,
 <br>vuotamasta Vuoksen koski, joki Juortanin pysähtyi.
 </p><p>Siitä vanha Väinämöinen, kun oli sanoja kuullut,
 <br>saanut kylliksi sanoja, luonut lempiluottehia,
 <br>rupeavi lähtemähän suusta Antero Vipusen,
 <br>vatsasta varaväkevän, mahtipontisen povesta.
 </p><p>Sanoi vanha Väinämöinen: "Oi sie Antero Vipunen!
 <br>Ava suusi suuremmaksi, leukapielesi levitä,
 <br>pääsisin mahasta maalle, kotihini kulkemahan!"
 </p><p>Siinä virsikäs Vipunen itse tuon sanoiksi virkki:
 <br>"Mont' olen syönyt, monta juonut, tuhonnut tuhatlukuja;
 <br>moint' en vielä konsa syönyt, kuin söin vanhan
 <br>Väinämöisen!
 <br>Hyvin laait tultuasi, teet paremmin, kun paloat."
 </p><p>Siitä Antero Vipunen irvisti ikeniänsä,
 <br>avoi suunsa suuremmaksi, leukapielensä levitti.
 <br>Itse vanha Väinämöinen läksi suusta suuritieon,
 <br>vatsasta varaväkevän, mahtipontisen povesta;
 <br>luiskahtavi poies suusta, kaapsahtavi kankahalle,
 <br>kuin on kultainen orava tahi näätä kultarinta.
 </p><p>Läksi siitä astumahan; tuli sepponsa pajahan.
 <br>Sanoi seppo Ilmarinen: "Joko sait sanoja kuulla,
 <br>luoa lempiluottehia, miten laita lasketahan,
 <br>perilaita liitetähän, kokkapuut kohennetahan?"
 </p><p>Vaka vanha Väinämöinen itse tuon sanoiksi virkki:
 <br>"Jo nyt sain sa'an sanoja, tuhansia tutkelmoita,
 <br>sain sanat salasta ilmi, julki luottehet lovesta."
 </p><p>Niin meni venonsa luoksi, tieokkaille tehtahille.
 <br>Sai venonen valmihiksi, laian liitto liitetyksi,
 <br>peripäähyt päätetyksi, kokkapuut kohotetuksi:
 <br>veno syntyi veistämättä, laiva lastun ottamatta.
 <br clear="all"></p><hr noshade><tt>
 <center><a href="18.htm">Next: Kahdeksastoista runo</a></center><br>
 </tt></body>