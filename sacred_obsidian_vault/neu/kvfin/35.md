<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune35.htm">English</a> 
 <a href="34.htm">Previous</a> 
 <a href="36.htm">Next</a> 
 </small></center>
 <hr>
 <center><h1>Viidesneljättä runo</h1></center>
 <p>Kullervo, Kalervon poika, sinisukka äijön lapsi,
 <br>sai tuosta elelemähän alla varjon vanhempien;
 <br>ei saanut älyämähän, miehen mieltä ottamahan,
 <br>kun oli kaltoin kasvateltu, tuhmin lasna tuuiteltu
 <br>luona kalton kasvattajan, tuon on tuhman tuuittajan.
 </p><p>Poika työlle työnteleikse, raaolle rakenteleikse.
 <br>Kaalasi kalastamahan, nuotan suuren souantahan.
 <br>Itse tuossa noin sanovi, airo käessä arvelevi:
 <br>"Veänkö väen mukahan, souan tarmoni takoa
 <br>vai veän asun mukahan, souan tarpehen takoa?"
 </p><p>Perimies perältä lausui, sanan virkkoi, noin nimesi:
 <br>"Jos veät väen mukahan, souat tarmosi takoa,
 <br>et vetäne purtta poikki etkä hankoja hajalle."
 </p><p>Kullervo, Kalervon poika, veälti väen mukahan,
 <br>souti tarmonsa takoa: souti poikki puiset hangat,
 <br>katajaiset kaaret katkoi, venon haapaisen hajotti.
 </p><p>Sai Kalervo katsomahan. Sanan virkkoi, noin nimesi:
 <br>"Ei sinusta soutajaksi! Souit poikki puiset hangat,
 <br>katajaiset kaaret katkoit, koko haapion hajotit!
 <br>Mene nuotan tarvontahan! Lienet tarpoja parempi."
 </p><p>Kullervo, Kalervon poika, meni nuotan tarvontahan.
 <br>Itse tuossa tarpoimelta sanan virkkoi, noin nimesi:
 <br>"Tarvonko olan takoa, pane miehuuen nojassa!"
 </p><p>Kullervo, Kalervon poika, tarpaisi olan takoa,
 <br>pani miehuuen nojassa: ve'en velliksi seotti,
 <br>tarpoi nuotan tappuroiksi, kalat liivaksi litsotti.
 </p><p>Sai Kalervo katsomahan. Sanan virkkoi, noin nimesi:
 <br>"Ei sinusta tarpojaksi! Tarvoit nuotan tappuroiksi,
 <br>ruumeniksi pullot rouhit, selykset paloin paloitit!
 <br>Lähe viemähän vetoja, maarahoja maksamahan!
 <br>Lienet matkassa parempi, taipalella taitavampi."
 </p><p>Kullervo, Kalervon poika, sinisukka äijön lapsi,
 <br>hivus keltainen, korea, kengän kauto kaunokainen,
 <br>läksi viemähän vetoja, maajyviä maksamahan.
 </p><p>Vietyä vetoperänsä, maajyväset maksettua
 <br>rekehensä reutoaikse, kohennaikse korjahansa.
 <br>Alkoi kulkea kotihin, matkata omille maille.
 </p><p>Ajoa järyttelevi, matkoansa mittelevi
 <br>noilla Väinön kankahilla, ammoin raatuilla ahoilla.
 </p><p>Neiti vastahan tulevi, hivus kulta hiihtelevi
 <br>noilla Väinön kankahilla, ammoin raatuilla ahoilla.
 </p><p>Kullervo, Kalervon poika, jo tuossa piättelevi;
 <br>alkoi neittä haastatella, haastatella, houkutella:
 <br>"Nouse, neito, korjahani, taaksi maata taljoilleni!"
 </p><p>Neiti suksilta sanovi, hiihtimiltä hiioavi:
 <br>"Surma sulle korjahasi, tauti taaksi taljoillesi!"
 </p><p>Kullervo, Kalervon poika, sinisukka äijön lapsi,
 <br>iski virkkua vitsalla, helähytti helmivyöllä.
 <br>Virkku juoksi, matka joutui, tie vieri, reki rasasi.
 <br>Ajoa järyttelevi, matkoansa mittelevi
 <br>selvällä meren selällä, ulapalla aukealla.
 </p><p>Neiti vastahan tulevi, kautokenkä kaaloavi
 <br>selvällä meren selällä, ulapalla aukealla.
 </p><p>Kullervo, Kalervon poika, hevoista piättelevi,
 <br>suutansa sovittelevi, sanojansa säätelevi:
 <br>"Tule korjahan, korea, maan valio, matkoihini!"
 </p><p>Neiti vastahan sanovi, kautokenkä kalkuttavi:
 <br>"Tuomi sulle korjahasi, Manalainen  matkoihisi!"
 </p><p>Kullervo, Kalervon poika, sinisukka äijön lapsi,
 <br>iski virkkua vitsalla, helähytti helmivyöllä.
 <br>Virkku juoksi, matka joutui, reki vieri, ti lyheni.
 <br>Ajavi karettelevi, matkoansa mittelevi
 <br>noilla Pohjan kankahilla, Lapin laajoilla rajoilla.
 </p><p>Neiti vastahan tulevi, tinrinta riioavi
 <br>noilla Pohjan kankahilla, Lapin laajoilla rajoilla.
 </p><p>Kullervo, Kalervon poika, hevoistansa hillitsevi,
 <br>suutansa sovittelevi, sanojansa säätelevi:
 <br>"Käy, neito, rekoseheni, armas, alle vilttieni,
 <br>syömähän omeniani, puremahan päähkeniä!"
 </p><p>Neiti vastahan sanovi, tinarinta riuskuttavi:
 <br>"Sylen, kehno, kelkkahasi, retkale, rekosehesi!
 <br>Vilu on olla viltin alla, kolkko korjassa eleä."
 </p><p>Kullervo, Kalervon poika, sinisukka äijön lapsi,
 <br>koppoi neion korjahansa, reualti rekosehensa,
 <br>asetteli taljoillensa, alle viltin vieritteli.
 </p><p>Neiti tuossa noin sanovi, tinarinta riitelevi:
 <br>"Päästä pois minua tästä, laske lasta vallallensa
 <br>kunnotointa kuulemasta, pahalaista palvomasta,
 <br>tahi potkin pohjan puhki, levittelen liistehesi,
 <br>korjasi pilastehiksi, rämäksi re'en retukan!"
 </p><p>Kullervo, Kalervon poika, sinisukka äijön lapsi,
 <br>aukaise rahaisen arkun, kimahutti kirjakannen;
 <br>näytteli hope'itansa, verkaliuskoja levitti,
 <br>kultasuita sukkasia, vöitänsä hopeapäitä.
 </p><p>Verat veivät neien mielen, raha muuttui morsiamen,
 <br>hopea hukuttelevi, kulta kuihauttelevi.
 </p><p>Kullervo, Kalervon poika, sinisukka äijön lapsi,
 <br>tuossa neittä mairotteli, kuihutteli, kutkutteli,
 <br>käsi orosen ohjaksissa, toinen neitosen nisoissa.
 <br>Siinä neitosen kisasi, tinarinnan riu'utteli
 <br>alla vaipan vaskikirjan, päällä taljan taplikkaisen.
 </p><p>Jo antoi Jumala aamun, toi Jumala toisen päivän.
 <br>Niin neiti sanoiksi virkki, kysytteli, lausutteli:
 <br>"Mist' olet sinä sukuisin, kusta, rohkea, rotuisin?
 <br>Lienet suurtaki sukua, isoa isän aloa."
 </p><p>Kullervo, Kalervon poika, sanan virkkoi, noin nimesi:
 <br>"En ole sukua suurta, enkä suurta enkä pientä,
 <br>olen kerran keskimäistä: Kalervon katala tyttö,
 <br>tyhjä tyttö tuiretuinen, lapsi kehjo keiretyinen.
 </p><p>"Ennen lasna ollessani emon ehtoisen eloilla
 <br>läksin marjahan metsälle, alle vaaran vaapukkahan.
 <br>Poimin maalta mansikoita, alta vaaran vaapukoita;
 <br>poimin päivän, yön lepäsin. Poimin päivän, poimin toisen;
 <br>päivälläpä kolmannella en tiennyt kotihin tietä:
 <br>tiehyt metsähän veteli, ura saatteli salolle.
 </p><p>"Siinä istuin jotta itkin. Itkin päivän jotta toisen;
 <br>päivänäpä kolmantena nousin suurelle mäelle,
 <br>korkealle kukkulalle. Tuossa huusin, hoilaelin.
 <br>Salot vastahan saneli, kankahat kajahtelivat:
 <br>'Elä huua, hullu tyttö, elä, mieltöin, melua!
 <br>Ei se kuulu kumminkana, ei kuulu kotihin huuto.'
 </p><p>"Päivän päästä kolmen, neljän, viien, kuuen viimeistäki
 <br>kohennihin kuolemahan, heitihin katoamahan.
 <br>Enkä kuollut kuitenkana, en mä kalkinen kaonnut!
 </p><p>"Oisin kuollut, kurja raukka, oisin katkennut, katala,
 <br>äsken tuosta toisna vuonna, kohta kolmanna kesänä
 <br>oisin heinänä helynnyt, kukoistellut kukkapäänä,
 <br>maassa marjana hyvänä, punaisena puolukkana,
 <br>nämä kummat kuulematta, haikeat havaitsematta."
 </p><p>Sai toki sanoneheksi, kerran kertoelleheksi:
 <br>heti repsahti re'estä, siitä juoksihe jokehen,
 <br>kosken kuohu'un kovahan, palavahan pyörtehesen.
 <br>Siihen surmansa sukesi, kuolemansa kohtaeli;
 <br>löyti turvan Tuonelassa, armon aaltojen seassa.
 </p><p>Kullervo, Kalervon poika, pyyhältihe korjastansa,
 <br>alkoi itkeä isosti, valitella vaikeasti:
 <br>"Voi poloinen, päiviäni, voipa, kurja, kummiani,
 <br>kun pi'in sisarueni, turmelin emoni tuoman!
 <br>Voi isoni, voi emoni, vi on valtavanhempani!
 <br>Minnekä minua loitte, kunne kannoitte katalan?
 <br>Parempi olisin ollut syntymättä, kasvamatta,
 <br>ilmahan sikeämättä, maalle tälle täytymättä.
 <br>Eikä surma suorin tehnyt, tauti oike'in osannut,
 <br>kun ei tappanut minua, kaottanut kaksiöisnä."
 </p><p>Veitsen länkensä levitti, rauoin rahnoi rahkehensa,
 <br>hyppäsi hyvän selälle, hyvän laukin lautasille.
 <br>Ajavi palasen maata, pikkaraisen piirreltävi,
 <br>päätyvi ison pihoille, oman taaton tanterelle.
 </p><p>Emo päätyvi pihalle: "Oi emoni, kantajani!
 <br>Kun oisit, emo kuluni, synnyteltäissä minua
 <br>pannut saunahan savua, lyönyt saunan salpa päälle,
 <br>tukahuttanut savuhun, kaottanut kaksiöisnä,
 <br>vienyt hurstilla vetehen, upotellut uutimella,
 <br>luonut tuutusen tulehen, liekun lietehen sysännyt!
 </p><p>"Oisiko kylä kysynyt: 'Missä tuutunen tuvasta,
 <br>mitä sauna salpa päällä?' Sinä oisit vastannunna:
 <br>'Tuutusen tulessa poltin, liekun liesivalkeassa.
 <br>Saunassa te'in ituja, ma'ustelin maltahia.'"
 </p><p>Emo ennätti kysyä, vanhempansa tutkaella:
 <br>"Mi sinulla, poikaseni, mikä kumma kuulumassa?
 <br>On kuin Tuonelta tulisit, Manalalta matkoaisit!"
 </p><p>Kullervo, Kalervon poika, sanan virkkoi, noin nimesi:
 <br>"jo nyt on kummat kuulununna, turmiot tapahtununna,
 <br>kun pi'in oman sisaren, turmelin emoni tuoman!
 </p><p>"Tulin viennästä vetojen, maarahojen maksannasta.
 <br>Päätyi neito vastahani; mie tuota kisauttelin:
 <br>se oli sisarueni, se oman emoni lapsi!
 </p><p>"Se jo surmansa sukesi, kuolemansa kohtaeli
 <br>kosken kuohu'un kovahan, palavahan pyörtehesen.
 <br>Itse en nyt tieäkänä, arvoa, älyäkänä,
 <br>kunne surmani sukean, kunne, kurja, kuoletaime:
 <br>suuhun ulvovan sutosen, karhun kiljuvan kitahan
 <br>vainko vatsahan valahan, meren hauin hampahisin?"
 </p><p>Emo tuon sanoiksi virkki: "Ellös menkö, poikaseni,
 <br>suuhun ulvovan sutosen, karhun kiljuvan kitahan
 <br>eläkä vatsahan valahan, hauin hirmun hampahisin!
 <br>Onpa suurta Suomen nientä, sankoa Savon rajoa
 <br>piillä miehen pillojansa, hävetä pahoja töitä,
 <br>piillä vuotta viisi, kuusi, ynnähän yheksän vuotta,
 <br>kunnes aika armon tuopi, vuoet huolen huojentavi."
 </p><p>Kullervo, Kalervon poika, sanan virkkoi, noin nimesi:
 <br>"Enkä lähe piilemähän, en, paha, pakenemahan!
 <br>Lähen Surman suun esille, Kalman kartanon oville,
 <br>suurille sotasijoille, miesten tappotanterille:
 <br>viel' on Unto oikeana, mies katala kaatamatta,
 <br>kostamatta taaton kohlut, maammon mahlat maksamatta,
 <br>muistamatta muutki vaivat, itseni hyvin-piännät."
 <br clear="all"></p><hr noshade><tt>
 <center><a href="36.htm">Next: Kuudesneljättä runo</a></center><br>
 </tt></body>