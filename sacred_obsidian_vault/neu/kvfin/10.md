<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune10.htm">English</a> 
 <a href="09.htm">Previous</a> 
 <a href="11.htm">Next</a> 
 </small></center>
 <hr>
 <center><h1>Kymmenes runo</h1></center>
 <p>Vaka vanha Väinämöinen otti ruskean orihin,
 <br>pani varsan valjahisin, ruskean re'en etehen;
 <br>itse reuoikse rekehen, kohennaikse korjahansa.
 </p><p>Laski virkkua vitsalla, helähytti helmisvyöllä;
 <br>virkku juoksi, matka joutui, reki vieri, tie lyheni,
 <br>jalas koivuinen kolasi, vemmel piukki pihlajainen.
 </p><p>Ajavi karettelevi. Ajoi soita, ajoi maita,
 <br>ajoi aavoja ahoja. Kulki päivän, kulki toisen,
 <br>niin päivällä kolmannella tuli pitkän sillan päähän,
 <br>Kalevalan kankahalle, Osmon pellon pientarelle.
 </p><p>Siinä tuon sanoiksi virkki, itse lausui ja pakisi:
 <br>"Syö, susi, unennäkijä, tapa, tauti, lappalainen!
 <br>Sanoi ei saavani kotihin enämpi elävin silmin
 <br>sinä ilmoisna ikänä, kuuna kullan valkeana
 <br>näille Väinölän ahoille, Kalevalan kankahille."
 </p><p>Siitä vanha Väinämöinen laulelevi, taitelevi:
 <br>lauloi kuusen kukkalatvan, kukkalatvan, kultalehvän;
 <br>latvan työnti taivahalle, puhki pilvien kohotti,
 <br>lehvät ilmoille levitti, halki taivahan hajotti.
 </p><p>Laulelevi, taitelevi: lauloi kuun kumottamahan
 <br>kultalatva-kuusosehen, lauloi oksillen otavan.
 </p><p>Ajavi karettelevi kohti kullaista kotia,
 <br>alla päin, pahoilla mielin, kaiken kallella kypärin,
 <br>kun oli seppo Ilmarisen, takojan iän-ikuisen,
 <br>luvannut lunastimeksi, oman päänsä päästimeksi
 <br>pimeähän Pohjolahan, summahan Sariolahan.
 </p><p>Jop' on seisottui oronen Osmon uuen pellon päähän.
 <br>Siitä vanha Väinämöinen päätä korjasta kohotti:
 <br>kuuluvi pajasta pauke, hilke hiilihuonehesta.
 </p><p>Vaka vanha Väinämöinen itse pistihe pajahan.
 <br>Siell' on seppo Ilmarinen: takoa taputtelevi.
 <br>Sanoi seppo Ilmarinen: "Oi sie vanha Väinämöinen!
 <br>Miss' olet viikon viipynynnä, kaiken aikasi asunut?"
 </p><p>Vaka vanha Väinämöinen itse tuon sanoiksi virkki:
 <br>"Tuoll' olen viikon viipynynnä, kaiken aikani elellyt
 <br>pimeässä Pohjolassa, summassa Sariolassa,
 <br>liukunut Lapin lauilla, tietomiesten tienohilla."
 </p><p>Siitä seppo Ilmarinen sanan virkkoi, noin nimesi:
 <br>"Oi sie vanha Väinämöinen, tietäjä iän-ikuinen!
 <br>Mitä lausut matkoiltasi tultua kotituville?"
 </p><p>Virkki vanha Väinämöinen: "Äijä on mulla lausumista:
 <br>onp' on neiti Pohjolassa, impi kylmässä kylässä,
 <br>jok' ei suostu sulhosihin, mielly miehi'in hyvihin.
 <br>Kiitti puoli Pohjan maata, kun onpi kovin korea:
 <br>kuuhut paistoi kulmaluilta, päivä rinnoilta risotti,
 <br>otavainen olkapäiltä, seitsentähtinen selältä.
 </p><p>"Sinä, seppo Ilmarinen, takoja iän-ikuinen,
 <br>lähe neittä noutamahan, päätä kassa katsomahan!
 <br>Kun saatat takoa sammon, kirjokannen kirjaella,
 <br>niin saat neion palkastasi, työstäsi tytön ihanan."
 </p><p>Sanoi seppo Ilmarinen: "Ohoh vanha Väinämöinen!
 <br>Joko sie minut lupasit pimeähän Pohjolahan
 <br>oman pääsi päästimeksi, itsesi lunastimeksi?
 <br>En sinä pitkänä ikänä, kuuna kullan valkeana
 <br>lähe Pohjolan tuville, Sariolan salvoksille,
 <br>miesten syöjille sijoille, urosten upottajille."
 </p><p>Siitä vanha Väinämöinen itse tuon sanoiksi virkki:
 <br>"Viel' on kumma toinen kumma: onp' on kuusi
 <br>kukkalatva,
 <br>kukkalatva, kultalehvä, Osmon pellon pientarella;
 <br>kuuhut latvassa kumotti, oksilla otava seisoi."
 </p><p>Sanoi seppo Ilmarinen: "En usko toeksi tuota,
 <br>kun en käyne katsomahan, nähne näillä silmilläni."
 <br>Sanoi vanha Väinämöinen: "Kun et usko kuitenkana,
 <br>lähtekämme katsomahan, onko totta vai valetta!"
 </p><p>Lähettihin katsomahan tuota kuusta kukkapäätä,
 <br>yksi vanha Väinämöinen, toinen seppo Ilmarinen.
 <br>Sitte tuonne tultuansa Osmon pellon pientarelle
 <br>seppo seisovi likellä, uutta kuusta kummeksivi,
 <br>kun oli oksilla otava, kuuhut kuusen latvasessa.
 </p><p>Siinä vanha Väinämöinen itse tuon sanoiksi virkki:
 <br>"Nyt sinä, seppo veikkoseni, nouse kuuta noutamahan,
 <br>otavaista ottamahan kultalatva-kuusosesta!"
 </p><p>Siitä seppo Ilmarinen nousi puuhun korkealle,
 <br>ylähäksi taivahalle, nousi kuuta noutamahan,
 <br>otavaista ottamahan kultalatva-kuusosesta.
 </p><p>Virkki kuusi kukkalatva, lausui lakkapää petäjä:
 <br>"Voipa miestä mieletöintä, äkkioutoa urosta!
 <br>Nousit, outo, oksilleni, lapsen-mieli, latvahani
 <br>kuvakuun on nouantahan, valetähtyen varahan!"
 </p><p>Silloin vanha Väinämöinen lauloa hyrähtelevi:
 <br>lauloi tuulen tuppurihin, ilman raivohon rakenti;
 <br>sanovi sanalla tuolla, lausui tuolla lausehella:
 <br>"Ota, tuuli, purtehesi, ahava, venosehesi
 <br>vieä vieretelläksesi pimeähän Pohjolahan!"
 </p><p>Nousi tuuli tuppurihin, ilma raivohon rakentui,
 <br>otti seppo Ilmarisen vieä viiletelläksensä
 <br>pimeähän Pohjolahan, summahan Sariolahan.
 </p><p>Siinä seppo Ilmarinen jopa kulki jotta joutui!
 <br>Kulki tuulen tietä myöten, ahavan ratoa myöten,
 <br>yli kuun, alatse päivän, otavaisten olkapäitse;
 <br>päätyi Pohjolan pihalle, Sariolan saunatielle,
 <br>eikä häntä koirat kuullut eikä haukkujat havainnut.
 </p><p>Louhi, Pohjolan emäntä, Pohjan akka harvahammas
 <br>tuop' on päätyvi pihalle. Itse ennätti sanoa:
 <br>"Mi sinä lienet miehiäsi ja kuka urohiasi?
 <br>Tulit tänne tuulen tietä, ahavan rekiratoa,
 <br>eikä koirat kohti hauku, villahännät virkkaele!"
 </p><p>Sanoi seppo Ilmarinen: "En mä tänne tullutkana
 <br>kylän koirien kuluiksi, villahäntien vihoiksi,
 <br>näillen ouoillen oville, veräjille vierahille."
 </p><p>Siitä Pohjolan emäntä tutkaeli tullehelta:
 <br>"Oletko tullut tuntemahan, kuulemahan, tietämähän
 <br>tuota seppo Ilmarista, takojata taitavinta?
 <br>Jo on viikon vuotettuna sekä kauan kaivattuna
 <br>näille Pohjolan perille uuen sammon laaintahan."
 </p><p>Se on seppo Ilmarinen sanan virkkoi, noin nimesi:
 <br>"Lienen tullut tuntemahan tuon on seppo Ilmarisen,
 <br>kun olen itse Ilmarinen, itse taitava takoja."
 </p><p>Louhi, Pohjolan emäntä, Pohjan akka harvahammas,
 <br>pian pistihe tupahan, sanovi sanalla tuolla:
 <br>"Neityeni nuorempani, lapseni vakavimpani!
 <br>Pane nyt päällesi parasta, varrellesi valke'inta,
 <br>hempe'intä helmoillesi, ripe'intä rinnoillesi,
 <br>kaulallesi kaunihinta, kukke'inta kulmillesi,
 <br>poskesi punottamahan, näköpääsi näyttämähän!
 <br>Jo on seppo Ilmarinen, takoja iän-ikuinen,
 <br>saanut sammon laaintahan, kirjokannen kirjantahan."
 </p><p>Tuop' on kaunis Pohjan tytti, maan kuulu, ve'en valio,
 <br>otti vaattehet valitut, pukehensa puhtahimmat;
 <br>viitiseikse, vaatiseikse, pääsomihin suoritseikse,
 <br>vaskipantoihin paneikse, kultavöihin kummitseikse.
 </p><p>Tuli aitasta tupahan, kaapsahellen kartanolta
 <br>silmistänsä sirkeänä, korvistansa korkeana,
 <br>kaunihina kasvoiltansa, poskilta punehtivana;
 <br>kullat riippui rinnan päällä, pään päällä hopeat huohti.
 </p><p>Itse Pohjolan emäntä käytti seppo Ilmarisen
 <br>noissa Pohjan tuvissa, Sariolan salvoksissa;
 <br>siellä syötti syöneheksi, juotti miehen juoneheksi,
 <br>apatti ani hyväksi. Sai tuosta sanelemahan:
 </p><p>"Ohoh seppo Ilmarinen, takoja iän-ikuinen!
 <br>Saatatko takoa sammon, kirjokannen kirjaella
 <br>joutsenen kynän nenästä, maholehmän maitosesta,
 <br>ohran pienestä jyvästä, kesäuuhen untuvasta,
 <br>niin saat neion palkastasi, työstäsi tytön ihanan."
 </p><p>Silloin seppo Ilmarinen itse tuon sanoiksi virkki:
 <br>"Saattanen takoa sammon, kirjokannen kalkutella
 <br>joutsenen kynän nenästä, maholehmän maitosesta,
 <br>ohran pienestä jyvästä, kesäuuhen untuvasta,
 <br>kun olen taivoa takonut, ilman kantta kalkuttanut
 <br>ilman alkusen alutta, riporihman tehtyisettä."
 </p><p>Läksi sammon laaintahan, kirjokannen kirjontahan.
 <br>Kysyi paikalta pajoa, kaipasi sepinkaluja:
 <br>ei ole paikalla pajoa, ei pajoa, ei paletta,
 <br>ahjoa, alasintana, vasarata, varttakana!
 </p><p>Silloin seppo Ilmarinen sanan virkkoi, noin nimesi:
 <br>"Akatp' on epäelköhöt, herjat kesken heittäköhöt,
 <br>eip' on mies pahempikana, uros untelompikana!"
 </p><p>Etsi ahjollen alusta, leveyttä lietsehelle
 <br>noilla mailla, mantereilla, Pohjan peltojen perillä.
 </p><p>Etsi päivän, etsi toisen. Jo päivänä kolmantena
 <br>tuli kirjava kivonen, vahatukko vastahansa.
 <br>Tuohon seppo seisottihe, takoja tulen rakenti;
 <br>päivän laati palkehia, toisen ahjoa asetti.
 </p><p>Siitä seppo Ilmarinen, takoja iän-ikuinen,
 <br>tunki ainehet tulehen, takehensa alle ahjon;
 <br>otti orjat lietsomahan, väkipuolet vääntämähän.
 </p><p>Orjat lietsoi löyhytteli, väkipuolet väännätteli
 <br>kolme päiveä kesäistä ja kolme kesäistä yötä:
 <br>kivet kasvoi kantapäihin, vahat varvasten sijoille.
 </p><p>Niin päivänä ensimäisnä itse seppo Ilmarinen
 <br>kallistihe katsomahan ahjonsa alaista puolta,
 <br>mitä tullehe tulesta, selvinnehe valkeasta.
 <br>Jousi tungeikse tulesta, kaasi kulta kuumoksesta,
 <br>kaari kulta, pää hopea, varsi vasken-kirjavainen.
 </p><p>On jousi hyvän näköinen, vaan onpi pahan tapainen:
 <br>joka päivä pään kysyvi, parahana kaksi päätä.
 </p><p>Itse seppo Ilmarinen ei tuota kovin ihastu:
 <br>kaaren katkaisi kaheksi, siitä tunkevi tulehen;
 <br>laitti orjat lietsomahan, väkipuolet vääntämähän.
 </p><p>Jop' on päivänä jälestä itse seppo Ilmarinen
 <br>kallistihe katsomahan ahjonsa alaista puolta:
 <br>veno tungeikse tulesta, punapursi kuumoksesta,
 <br>kokat kullan kirjaeltu, hangat vaskesta valettu.
 </p><p>On veno hyvän näköinen, ei ole hyvän tapainen:
 <br>suotta lähtisi sotahan, tarpehetta tappelohon.
 </p><p>Se on seppo Ilmarinen ei ihastu tuotakana:
 <br>venon murskaksi murenti, tunkevi tulisijahan;
 <br>laitti orjat lietsomahan, väkipuolet vääntämähän.
 </p><p>Jo päivänä kolmantena itse seppo Ilmarinen
 <br>kallistihe katsomahan ahjonsa alaista puolta:
 <br>hieho tungeikse tulesta, sarvi kulta kuumoksesta,
 <br>otsassa otavan tähti, päässä päivän pyöryläinen.
 </p><p>On hieho hyvän näköinen, ei ole hyvän tapainen:
 <br>metsässä makaelevi, maion maahan kaatelevi.
 </p><p>Se on seppo Ilmarinen ei ihastu tuotakana:
 <br>lehmän leikkeli paloiksi, siitä tunkevi tulehen;
 <br>laitti orjat lietsomahan, väkipuolet vääntämähän.
 </p><p>Jo päivänä neljäntenä itse seppo Ilmarinen
 <br>kallistihe katsomahan ahjonsa alaista puolta:
 <br>aura tungeikse tulesta, terä kulta kuumoksesta,
 <br>terä kulta, vaski varsi, hopeata ponnen päässä.
 </p><p>On aura hyvän näköinen, ei ole hyvän tapainen:
 <br>kylän pellot kyntelevi, vainiot vakoelevi.
 </p><p>Se on seppo Ilmarinen ei ihastu tuotakana:
 <br>auran katkaisi kaheksi, alle ahjonsa ajavi.
 </p><p>Laittoi tuulet lietsomahan, väkipuuskat vääntämähän.
 </p><p>Lietsoi tuulet löyhytteli: itä lietsoi, lietsoi länsi,
 <br>etelä enemmän lietsoi, pohjanen kovin porotti.
 <br>Lietsoi päivän, lietsoi toisen, lietsoi kohta kolmannenki:
 <br>tuli tuiski ikkunasta, säkehet ovesta säykkyi,
 <br>tomu nousi taivahalle, savu pilvihin sakeni.
 </p><p>Se on seppo Ilmarinen päivän kolmannen perästä
 <br>kallistihe katsomahan ahjonsa alaista puolta:
 <br>näki sammon syntyväksi, kirjokannen kasvavaksi.
 </p><p>Siitä seppo Ilmarinen, takoja iän-ikuinen,
 <br>takoa taputtelevi, lyöä lynnähyttelevi.
 <br>Takoi sammon taitavasti: laitahan on jauhomyllyn,
 <br>toisehen on suolamyllyn, rahamyllyn kolmantehen.
 </p><p>Siitä jauhoi uusi sampo, kirjokansi kiikutteli,
 <br>jauhoi purnun puhtehessa: yhen purnun syötäviä,
 <br>toisen jauhoi myötäviä, kolmannen kotipitoja.
 </p><p>Niin ihastui Pohjan akka; saattoi sitte sammon suuren
 <br>Pohjolan kivimäkehen, vaaran vaskisen sisähän
 <br>yheksän lukon ta'aksi. Siihen juuret juuttutteli
 <br>yheksän sylen syvähän: juuren juurti maaemähän,
 <br>toisen vesiviertehesen, kolmannen kotimäkehen.
 </p><p>Siitä seppo Ilmarinen tyttöä anelemahan.
 <br>Sanan virkkoi, noin nimesi: "Joko nyt minulle neiti,
 <br>kun sai sampo valmihiksi, kirjokansi kaunihiksi?"
 </p><p>Tuop' on kaunis Pohjan tyttö itse noin sanoiksi virkki:
 <br>"Kukapa tässä toisna vuonna, kenpä kolmanna kesänä
 <br>käkiä kukutteleisi, lintusia laulattaisi,
 <br>jos minä menisin muunne, saisin, marja, muille maille!
 </p><p>"Jos tämä kana katoisi, tämä hanhi hairahtaisi,
 <br>eksyisi emosen tuoma, punapuola pois menisi,
 <br>kaikkipa käet katoisi, ilolinnut liikahtaisi
 <br>tämän kunnahan kukuilta, tämän harjun hartehilta.
 </p><p>"Enkä joua ilmankana, pääse en neitipäiviltäni,
 <br>noilta töiltä tehtäviltä, kesäisiltä kiirehiltä:
 <br>marjat on maalla poimimatta, lahen rannat laulamatta,
 <br>astumattani ahoset, lehot leikin lyömättäni."
 </p><p>Siitä seppo Ilmarinen, takoja iän-ikuinen,
 <br>alla päin, pahoilla mielin, kaiken kallella kypärin
 <br>jo tuossa ajattelevi, pitkin päätänsä pitävi,
 <br>miten kulkea kotihin, tulla maille tuttaville
 <br>pimeästä Pohjolasta, summasta Sariolasta.
 </p><p>Sanoi Pohjolan emäntä: "Ohoh seppo Ilmarinen!
 <br>Mit' olen pahoilla mielin, kaiken kallella kypärin?
 <br>Laatisiko mieli mennä elomaillen entisille?"
 </p><p>Sanoi seppo Ilmarinen: "Sinne mieleni tekisi
 <br>kotihini kuolemahan, maalleni masenemahan."
 </p><p>Siitä Pohjolan emäntä syötti miehen, juotti miehen,
 <br>istutti perähän purren melan vaskisen varahan;
 <br>virkki tuulen tuulemahan, pohjasen puhaltamahan.
 </p><p>Siitä seppo Ilmarinen, takoja iän-ikuinen,
 <br>matkasi omille maille ylitse meren sinisen.
 <br>Kulki päivän, kulki toisen; päivälläpä kolmannella
 <br>jo tuli kotihin seppo, noille syntymäsijoille.
 </p><p>Kysyi vanha Väinämöinen Ilmariselta sepolta:
 <br>"Veli, seppo Ilmarinen, takoja iän-ikuinen!
 <br>Joko laait uuen sammon, kirjokannen kirjaelit?"
 </p><p>Sanoi seppo Ilmarinen, itse laatia pakisi:
 <br>"Jopa jauhoi uusi sampo, kirjokansi kiikutteli,
 <br>jauhoi purnun puhtehessa: yhen purnun syötäviä,
 <br>toisen jauhoi myötäviä, kolmannen pi'eltäviä."
 <br clear="all"></p><hr noshade><tt>
 <center><a href="11.htm">Next: Yhdestoista runo</a></center><br>
 </tt></body>