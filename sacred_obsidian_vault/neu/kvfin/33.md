<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune33.htm">English</a> 
 <a href="32.htm">Previous</a> 
 <a href="34.htm">Next</a> 
 </small></center>
 <hr>
 <center><h1>Kolmasneljättä runo</h1></center>
 <p>Kullervo, Kalervon poika, otti konttihin evästä,
 <br>ajoi lehmät suota myöten, itse kangasta kapusi.
 <br>Sanan virkki vieressänsä, kertoeli käyessänsä:
 <br>"Voi minä poloinen poika, voi poika polon-alainen!
 <br>Jo minä johonki jou'uin, jou'uin joutavan jälille,
 <br>härän hännän paimeneksi, vasikkojen vaalijaksi,
 <br>joka suon on sotkijaksi, maan pahan matelijaksi!"
 </p><p>Istui maahan mättähälle, päätyi päivän rintehesen.
 <br>Siinä virkki virsissänsä, lauluissansa noin lateli:
 <br>"Paistapa, Jumalan päivä, Herran kehrä, hellittele
 <br>sepon karjan kaitsijalle, emännällen ensinkänä!
 <br>Emäntä hyvin elävi, vehnäsiä viiltelevi,
 <br>piirosia pistelevi, voita päälle vuolaisevi.
 <br>Paimen parka kuivan leivän, kuivan kuoren kurskuttavi,
 <br>kauraisen kavertelevi, lementtisen leikkoavi,
 <br>olkisen ojentelevi, petäisen peiputtavi,
 <br>veen lepillä liukkoavi märän mättähän nenästä.
 </p><p>"Mene, päivä, viere, vehnä, alene, Jumalan aika!
 <br>Kule, päivä, kuusikolle, viere, vehnä, vitsikölle,
 <br>karkoa katajikolle, lennä leppien tasalle!
 <br>Päästä paimenta kotihin voivatia vuolemahan,
 <br>rieskoa repäisemähän, kakkaroita kavamahan!"
 </p><p>Silloin Ilmarin emäntä, paimenen pajattaessa,
 <br>Kullervoisen kukkuessa, jo oli vuollut voivatinsa,
 <br>itse rieskansa reväisnyt, kakkaransa kaivaellut;
 <br>keittänyt vetisen vellin, kylmän kaalin Kullervolle,
 <br>jos' oli rakki rasvan syönyt, Musti murkinan pitänyt,
 <br>Merkki syönyt mielin määrin, Halli haukannut halunsa.
 </p><p>Lintunen lehosta lauloi, pieni lintu pensahasta:
 <br>"Jos oisi aika orjan syöä, isottoman illastella."
 <br>Kullervo, Kalervon poika, katsoi pitkän päivän päälle.
 <br>Itse tuon sanoiksi virkki: "Jo nyt on aika atrioia,
 <br>aika ruoalle ruveta, evähiä etsiskellä."
 </p><p>Ajoi lehmänsä levolle, karjan maata kankahalle;
 <br>itse istui mättähälle, vihannalle turpehelle.
 <br>Laski laukkunsa selästä, otti leivän laukustansa,
 <br>katselevi, kääntelevi. Tuosta tuon sanoiksi virkki:
 <br>"Moni on kakku päältä kaunis, kuorelta kovin sileä,
 <br>vaan on silkkoa sisässä, akanoita alla kuoren."
 </p><p>Veti veitsensä tupesta leivän leikkaellaksensa:
 <br>veitsi vierähti kivehen, kasahutti kalliohon;
 <br>terä vieri veitsosesta, katkesi kurauksuesta.
 </p><p>Kullervo, Kalervon poika, katselevi veitsyttänsä,
 <br>itse päätyi itkemähän. Sanan virkkoi, noin nimesi:
 <br>"Yks' oli veitsi veikkoutta, yksi rauta rakkautta,
 <br>isän saamoa eloa, vanhemman varustamata;
 <br>senki katkaisin kivehen, karahutin kalliohon,
 <br>leipähän pahan emännän, pahan vaimon paistamahan!
 </p><p>"Millä nyt maksan naisen naurun, naisen naurun, piian pilkan,
 <br>akan ilkeän evähät, pahan porton paistannaiset?"
 </p><p>Varis vaakkui varvikosta, varis vaakkui, korppi koikkui:
 <br>"Oi on kurja kullansolki, ainoa Kalervon poika!
 <br>Mit' olet mielellä pahalla, syämellä synkeällä?
 <br>Ota vitsa viiakosta, koivu korven notkelmosta,
 <br>aja suolle sontareiet, lehmät liejuhun levitä
 <br>puolen suurille susille, toisen korven kontioille!
 </p><p>"Kaikoa suet kokohon, karhut kaikki katrahasen!
 <br>Suet pistä Pienikiksi, karhut Kyytäksi kyhäise,
 <br>aja karjana kotihin, kirjavana kartanolle!
 <br>Sillä maksat naisen naurun, pahan vaimon parjaukset."
 </p><p>Kullervo, kalervon poika, itse tuon sanoiksi virkki:
 <br>"Malta, malta, hiien huora! Jos itken isoni veistä,
 <br>vielä itkenet itseki, itket lypsylehmiäsi."
 </p><p>Otti vitsan viiakosta, katajaisen karjanruoskan;
 <br>sorti suohon lehmäkarjan, härät murtohon murenti
 <br>puoliksi susien syöä, puolen korven kontioille.
 <br>Suet lausui lehmäsiksi, karhut karjaksi rakenti,
 <br>minkä pisti Pienikiksi, kunka Kyytäksi kyhäisi.
 </p><p>Lonkui päivä lounahasen, kiertyi keski-illoillensa,
 <br>kulki kuusikon tasalle, lenti lehmäslypsykselle.
 <br>Tuo pahainen paimen raiska, Kullervo, Kalervon poika,
 <br>ajoi kontiot kotihin, susikarjan kartanolle.
 <br>Vielä neuvoi karhujansa, susillensa suin puheli:
 <br>"Repäise emännän reisi, pure puoli pohkeata,
 <br>kun tulevi katsomahan, lyykistäikse lypsämähän!"
 </p><p>Teki luikun lehmän luista, härän sarvesta helinän,
 <br>torven Tuomikin jalasta, pillin Kirjon kinterestä.
 <br>Lujahutti luikullansa, toitahutti torvellansa
 <br>kolmasti kotimäellä, kuuesti kujosten suussa.
 </p><p>Tuop' on Ilmarin emäntä, sepon akka, selvä nainen,
 <br>viikon maiotta virovi, ksävoitta kellettävi.
 <br>Kuuli suolta soittamisen, kajahuksen kankahalta.
 <br>Sanovi sanalla tuolla, lausui tuolla lausehella:
 <br>"Ole kiitetty, Jumala! Torvi soipi, karja saapi!
 <br>Mist' on orja sarven saanut, torven raataja tavannut,
 <br>kun tuo soitelleen tulevi, toitatellen torvettavi,
 <br>puhki korvani puhuvi, läpi pääni läylentävi?"
 </p><p>Kullervo, Kalervon poika, sanan virkkoi, noin nimesi:
 <br>"Suolt' on orja sarven saanut, tuonut torven liettehestä.
 <br>Jo nyt on karjasi kujalla, lehmät lääväpellon päässä;
 <br>saaospa savun panohon, käyös lehmät lypsämähän!"
 </p><p>Sepä Ilmarin emäntä käski muorin lypsämähän:
 <br>"Käypä, muori, lypsämähän, raavahat rakentamahan!
 <br>Enpä itse ennättäisi taikinan alustehelta."
 </p><p>Kullervo, Kalervon poika, sanan virkkoi, noin nimesi:
 <br>"Ainapa hyvät emännät, taitavat taloiset vaimot
 <br>itse ennen lehmät lypsi, itse raavahat rakenti."
 </p><p>Siitä Ilmarin emäntä sai itse savupanolle,
 <br>tuosta lypsylle tulevi. Katsoi kerran karjoansa,
 <br>silmäeli siivatoita; sanan virkkoi, noin nimesi:
 <br>"Karja on kaunihin näköinen, siivatat sileäkarvat,
 <br>kaikki ilveksen iholla, metsän uuhen untuvalla,
 <br>tuntuvilla tummelilla, nännillä näpähyvillä."
 </p><p>Lyhmistihe lypsämähän, heittihe heruttamahan.
 <br>Veti kerran, tuosta toisen, kohta kolmatta yritti:
 <br>susi päälle suimastaikse, karhu päälle kuopaiseikse.
 <br>Susi suun revittelevi, karhu kiskoi kinttusuonet,
 <br>puri puolen pohkeata, katkoi kannan sääriluusta.
 </p><p>Kullervo, Kalervon poika, sillä kosti piian pilkan,
 <br>piian pilkan, naisen naurun, pahan vaimon palkan maksoi.
 </p><p>Ilmarin iso emäntä itse loihe itkemähän,
 <br>sanan virkkoi, noin nimesi: "Pahoin teit sä, paimo parka!
 <br>Ajoit kotiot kotihin, suet suurille pihoille!"
 </p><p>Kullervo, Kalervon poika, tuopa tuohon vastaeli:
 <br>"Pahoin tein mä, paimen parka, et hyvin, emäntä parka!
 <br>Leivoit sie kivisen leivän, kakun paistoit kallioisen:
 <br>ve'in veitseni kivehen, karahutin kalliohon
 <br>ainoan isoni veitsen, sukukuntani kuraksen!"
 </p><p>Sanoi Ilmarin emäntä: "Oi sie paimo, armas paimo!
 <br>Myöstytäpä miettehesi, perin lausu lausehesi,
 <br>päästä suen suutehista, karhun kynnestä kavista!
 <br>Mie sun paioilla parannan, kaatioilla kaunistelen,
 <br>syötän voilla, vehnäsillä,rieskamaitosilla;
 <br>vuoen syötän raatamatta, toisen työlle työntämättä.
 </p><p>"Kun et jou'u päästämähän, käy pian kerittämähän,
 <br>kohta kaaun kuolijaksi, muutun mullan muotoiseksi."
 </p><p>Kullervo, Kalervon poika, sanan virkkoi, noin nimesi:
 <br>"Kun on kuollet, kuolkosipa, kaotkosi, kun kaonnet!
 <br>Sija on maassa mennehillä, kalmassa kaonneihilla,
 <br>maata mahtavaisimmanki, leve'immänki levätä."
 <br clear="all"></p><hr noshade><tt>
 <center><a href="34.htm">Next: Neljäsneljättä runo</a></center><br>
 </tt></body>