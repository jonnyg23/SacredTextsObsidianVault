<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune25.htm">English</a> 
 <a href="24.htm">Previous</a> 
 <a href="26.htm">Next</a> 
 </small></center>
 <hr>
 <center><h1>Viideskolmatta runo</h1></center>
 <p>Jopa viikon vuoteltihin, vuoteltihin, katseltihin
 <br>neion nuotehet tulevan seppo Ilmarin kotihin:
 <br>silmät vanhoilta valuvi ikkunoissa istuessa,
 <br>polvet nuorilta nojuvi veräjillä vuottaessa,
 <br>lasten jalkoja paleli seinuksilla seisoessa,
 <br>kului kengät kesk'-iältä rantasilla raittaessa.
 </p><p>Niin huomenna muutamana, päivänä moniahana
 <br>kumu kuuluvi salolta, reen kapina kankahalta.
 </p><p>Lokka, luopuisa emäntä, Kalevatar, kaunis vaimo,
 <br>sanan virkkoi, noin nimesi: "Se on poikani rekonen!
 <br>Jo tulevi Pohjolasta nuoren neitonsa keralla!
 </p><p>"Lähes nyt kohti näitä maita, kohin näitä kartanoita,
 <br>ison saamille tuville, vanhemman varustamille!"
 </p><p>Se on seppo Ilmarinen jo kohta kotihin saapi,
 <br>ison saamille pihoille, vanhemman varustamille.
 <br>Pyyhyet vihertelevät vesaisilla vempelillä,
 <br>käkyet kukahtelevat korjan kirjavan kokalla,
 <br>oravat samoelevat päällä aisan vaahterisen.
 </p><p>Lokka, luopuisa emäntä, Kalevatar, vaimo kaunis,
 <br>tuossa tuon sanoiksi virkki, itse lausui, noin nimesi:
 <br>"Kylä vuotti uutta kuuta, nuoret päivän nousentoa,
 <br>lapset maata mansikkaista, vesi tervaista venettä;
 <br>mie en kuuta puolinkana, päiveä mokominkana:
 <br>minä vuotin veijoani, veijoani, minjoani.
 <br>Katsoin aamun, katsoin illan, en tiennyt, mihin katosi,
 <br>tokko pientä kasvatteli vaiko laihoa lihoitti,
 <br>kun ei tullut kuitenkana, vaikka varsinki lupasi
 <br>tulla jälen tuntuessa, saa'a jälen jäähtymättä.
 </p><p>"Aina katsoin aamusilla, päivät päässäni pitelin,
 <br>kun ei vieri veijon saani, ei kolaja veijon korja
 <br>näille pienille pihoille, kape'ille kartanoille.
 <br>Oisko olkinen oronen, reki kaksikaplahinen,
 <br>senki saaniksi sanoisin, korjaksi korotteleisin,
 <br>jos se veijoni vetäisi, toisi kaunoni kotihin.
 </p><p>"Niinpä toivoin tuon ikäni, katsoin kaiken päiväkauen;
 <br>pääni katsoin kallellehen, sykeröni syrjällehen,
 <br>silmät suorat suikulaksi: toivoin veijoni tulevan
 <br>näille pienille pihoille, kape'ille kartanoille.
 <br>Jo tuo viimeinki tulevi, toki kerran kerkiävi,
 <br>vierellä verevä muoto, punaposki puolellansa!
 </p><p>"Sulho, viljon veljyeni! Lasketapa laukkiotsa,
 <br>vietätä hyvä hevonen entisille heinillensä,
 <br>taanoisille kauroillensa! Laai meille terveyttä,
 <br>laai meille, laai muille, laai kaikelle kylälle!
 </p><p>"Tehtyäsi tervehyiset sanele tarinojasi:
 <br>matkasitko mainehitta, kävit tiesi tervehenä,
 <br>kun läksit anopin luoksi, apen ainoan kotihin?
 <br>Saitko neien, voitit vallan, sorritko sotiveräjän,
 <br>levititkö neien linnan, pirotitko pystyn seinän,
 <br>astuitko anopin sillan, istuitko isännän lautsan?
 </p><p>"Jo tuon näen kyselemättä, arvoan anelematta:
 <br>kävipä tiensä tervehenä, matkansa imantehena;
 <br>toip' on hanhen, voitti vallan, sortipa sotiveräjän,
 <br>langettipa lautalinnan, levitteli lehmusseinän
 <br>käyessä anopin luona, apen ainoan ko'issa.
 <br>Onp' on sotka suojassansa, kana kainaloisessansa,
 <br>puhas neiti puolellansa, valkeainen valloissansa.
 </p><p>"Kenpä toi tämän valehen, ken pani pahan sanoman,
 <br>sulhon tyhjin tulleheksi, oron jouten juosneheksi?
 <br>Eipä sulho tyhjin tullut, ei oronen jouten juosnut:
 <br>on mitä oron veteä, liinaharjan liikutella!
 <br>Hiessäpä hyvä hevonen, vaahessa valittu varsa
 <br>tuvun tänne tuotuansa, verevän ve'ettyänsä.
 </p><p>"Nouse nyt korjasta, korea, hyvä lahja, laitiosta!
 <br>Nouse ilman nostamatta, ylene ylentämättä,
 <br>jos on nuori nostajasi, ylpeä ylentäjäsi!
 </p><p>"Korjasta kohottuasi, reen perästä päästyäsi
 <br>astu tietä temminkäistä, maata maksankarvallista,
 <br>sikojen silittämäistä, porsahien polkemaista,
 <br>lampahan latsottamaista, hevon harjan hieromaista!
 </p><p>"Astu hanhen askelilla, taputa tavin jaloilla
 <br>näitä pestyjä pihoja, tasaisia tanteria,
 <br>apen saamia pihoja, anopin asettamia,
 <br>veljen veistopenkeriä, sisaren siniketoja!
 <br>Pole jalka portahalle, siirrä sintsin siltaselle,
 <br>astu sintsiä simaista; siitä siirräite sisähän,
 <br>alle kuulun kurkihirren, alle kaunihin katoksen!
 </p><p>"Jo täällä tämänki talven, jopa mennehen kesosen 
 <br>silta soitti sorsanluinen sillallista seisojaista,
 <br>laki kultainen kumisi laen alla astujaista,
 <br>ikkunat iloittelihe ikkunaisten istujaista.
 </p><p>"Jo täällä tämänki talven, jopa mennehen kesosen
 <br>kääkäset käkertelihe sormuskättä sulkijaista,
 <br>kynnykset kykertelihe hienohelman hempujaista,
 <br>ovet aina aukieli ovellista aukojaista.
 </p><p>"Jo täällä tämänki talven, jopa mennehen kesosen
 <br>perin pirtti pyörähteli pirtillistä pyyhkijäistä,
 <br>sintsinen sijoittelihe sintsillistä siivojaista,
 <br>vajaset vasertelihe vajallista vastakättä.
 </p><p>"Jo täällä tämänki talven, jopa mennehen kesosen 
 <br>piha piilten kääntelihe lastun pitkän poimijaista,
 <br>aittaset alentelihe aitallista astujaista,
 <br>orret notkui, parret painui nuoren vaimon vaattehia.
 </p><p>"Jo täällä tämänki talven, jopa mennehen kesosen
 <br>kujaset kukertelihe kujallista kulkijaista,
 <br>lääväset lähentelihe läävällistä läänijäistä,
 <br>tanhuaiset taantelihe tanhuallista tavia.
 </p><p>"Jo täällä tämänki päivän, jopa päivän eilisenki
 <br>aioin ammoi aikalehmä aamuvihkon antajaista,
 <br>hevoisvarsa hirnakoitsi heinävihkon heittäjäistä,
 <br>kaikerti kevätkaritsa palasen parantajaista.
 </p><p>"Jo täällä tämänki päivän, jopa päivän eilisenki
 <br>vanhat istui ikkunoissa, lapset raittoi rantasilla,
 <br>naiset seisoi seinuksilla, pojat porstuan ovilla
 <br>nuoren vaimon varronnassa, morsiamen vuotannassa.
 </p><p>"Terve nyt, piha täysinesi, ulkoinen urohinesi,
 <br>terve, vaja täysinesi, vaja vierahaisinesi,
 <br>terve, sintsi täysinesi, tuohikatto kansoinesi,
 <br>terve, pirtti täysinesi, satalauta lapsinesi,
 <br>terve, kuu, terve, kuningas, terve nuori nuoekansa!
 <br>Ei ole tässä ennen ollut, eipä ennen eikä eilen
 <br>tämän joukon juoleutta, tämän kansan kauneutta.
 </p><p>"Sulho, viljon veljyeni! Pura pois punaiset paikat,
 <br>sivalluta silkkiverhot! Näytä tuota näätäistäsi,
 <br>viisin vuosin käytyäsi, kaheksin katseltuasi!
 </p><p>"Tokko toit, kenen käkesit? Käkesit käkösen tuoa,
 <br>maalta valkean valita, vesiltä verevän saa'a.
 </p><p>"Jo tuon näen kyselemättä, arvoan anelematta:
 <br>toit käkösen tullessasi, sinisotkan suojassasi,
 <br>vihannimman virven latvan vihannasta virviköstä,
 <br>tuorehimman tuomen lehvän tuorehesta tuomikosta."
 </p><p>Olipa lapsi lattialla. Lausui lapsi lattialta:
 <br>"Voi veikko, mitä vetelet! Tervaskannon kauneutta,
 <br>tervapuolikon pituutta, kerinkannan korkeutta!
 </p><p>"Kutti, kutti, sulho rukka! Tuota toivotit ikäsi,
 <br>sanoit saavasi sataisen, tuovasi tuhannen neien.
 <br>Jo saitki hyvän sataisen:  tuon tuhannen tuppeloisen!
 <br>Sait kuin suolta suovariksen, aialta ajoharakan,
 <br>pellolta pelotuslinnun, mustan linnun mullokselta!
 </p><p>"Mitä lie ikänsä tehnyt, kuta mennehen kesosen,
 <br>kun ei kinnasta kutonut, saanut sukkoa su'unki?
 <br>Tyhjänä tuli tupahan, annitoinna appelahan:
 <br>hiiret kopsassa kopasi, hörppäkorvat lippahassa!"
 </p><p>Lokka, luopuisa emäntä, Kalevatar, vaimo kaunis,
 <br>kuuli kummaisen tarinan. Sanan virkkoi, noin nimesi:
 <br>"Mitä lausuit, lapsi kurja, kuta, kunnotoin, latelit?
 <br>Muista kummat kuulukohon, häväistykset häälyköhön,
 <br>eipä tästä neitosesta, ei tämän talon väestä!
 </p><p>"Jo sanoit pahan sanasen, sanan kehnon kertaelit
 <br>suusta yötisen vasikan, päästä pennun päiväkunnan!
 <br>Hyvän on sulho neien saanut, tuonut maalta maan
 <br>parahan:
 <br>on kuin puola puolikypsi, kuin on mansikka mäellä,
 <br>tahi kuin käkönen puussa, pieni lintu pihlajassa,
 <br>koivussa koreasulka, valorinta vaahteressa.
 </p><p>"Oisi ei saanut Saksastana, tavannut Viron takoa
 <br>tämän neitosen soreutta, tämän allin armautta,
 <br>tämän kasvon kauneutta, tämän muo'on muhkeutta,
 <br>käsivarren valkeutta, kaulan hoikan kaarevuutta.
 </p><p>"Eikä neiti tyhjin tullut: oli turkit tuotavana,
 <br>vaipat vasta saatavana ja verat ve'ettävänä.
 </p><p>"Paljo on tällä neitosella oman värttinän väkeä,
 <br>oman kehrän kiertämätä, oman hyppisen hyveä,
 <br>vaattehia valkehia, talvisotkun suorimia,
 <br>kevätpäivän valkomia, kesäkuien kuivomia:
 <br>hyvät hurstit huilahuset, päänalaiset pällähykset,
 <br>sivallukset silkkihuivit, vilahukset villavaipat.
 </p><p>"Hyvä mutso, kaunis mutso, mutso valkeanverevä!
 <br>Hyvinpä ko'issa kuuluit, tyttönä ison ko'issa;
 <br>hyvin kuulu kuun ikäsi miniänä miehelässä!
 </p><p>"Elä huolelle rupea, elä huoli huolehtia!
 <br>Ei sinua suolle viety, ojavarrelle otettu:
 <br>viety on viljamättähältä, viety vielä viljemmälle,
 <br>otettu oluttuvilta, oluemmille otettu.
 <br>"Hyvä neito, kaunis mutso! Tuotapa kysyn sinulta:
 <br>näitkö tänne tullessasi kekoja keräperiä,
 <br>näsäpäitä närttehiä? Ne kaikki tämän talosen,
 <br>tämän sulhon kyntämiä, kyntämiä, kylvämiä.
 </p><p>"Neitokainen, nuorukainen! Tuota nyt sanon sinulle:
 <br>kun tunsit talohon tulla, niin tunne talossa olla!
 <br>Hyvä tääll' on mutson olla, kaunis kasvoa miniän,
 <br>piossasi piimäpytty, voivatinen vallassasi.
 </p><p>"Hyvä täss' on neien olla, kaunis kasvoa kanasen.
 <br>Täss' on laajat saunan lauat ja leveät pirtin lautsat,
 <br>isännät isosi verrat, emännät emosi verrat,
 <br>pojat onpi veikon verrat, tyttäret sisaren verrat.
 </p><p>"Kun sinun himo tulevi, noita mielesi tekevi
 <br>ison saamia kaloja, veljen pyitä pyytämiä,
 <br>niin elä kysy ky'yltä eläkä ano apelta!
 <br>Kysy suorin sulholtasi, toimittele tuojaltasi!
 <br>Ei ole sitä metsässä jalan neljän juoksijata
 <br>eikä ilman lintusia, kahen siiven siukovia,
 <br>ei vielä ve'essäkänä kalaparvea parasta,
 <br>kuta sinun ei saaja saane, saaja saane, tuoja tuone.
 </p><p>Hyvä täss' on neien olla, kaunis kasvoa kanasen.
 <br>Ei ole kiirettä kivelle eikä huolta huhmarelle:
 <br>vesi tässä vehnät jauhoi, koski kuohutti rukihit,
 <br>aalto astiat pesevi, meren vaahti valkaisevi.
 </p><p>"Ohoh kullaista kyläistä, maan parasta paikaistani!
 <br>Nurmet alla, pellot päällä, keskellä kylä välillä;
 <br>kylän alla armas ranta, rannassa rakas vetonen:
 <br>se sopivi sorsan uia, vesilinnun vieretellä."
 </p><p>Siitä joukko juotettihin, syötettihin, juotettihin
 <br>liioilla lihamuruilla, kaunihilla kakkaroilla,
 <br>olu'illa ohraisilla, viertehillä vehnäisillä.
 </p><p>Olipa kystä kyllin syöä, kyllin syöä, kyllin juoa
 <br>punaisissa purtiloissa, kaunoisissa kaukaloissa:
 <br>pirotella piirahia, murotella voimuruja,
 <br>sirotella siikasia, lohkota lohikaloja
 <br>veitsellä hope'isella, kuraksella kultaisella.
 </p><p>Olut juoksi ostamatoin, mesi markoin maksamatoin,
 <br>oluoinen orren päästä, sima vaarnojen sisästä,
 <br>olut huulten huuhtimeksi, mesi mielten kääntimeksi.
 </p><p>Kukapa tuossa kukkujaksi, lailliseksi laulajaksi?
 <br>Vaka vanha Väinämöinen, laulaja iän-ikuinen,
 <br>itse laululle rupesi, töille virtten työntelihe.
 <br>Sanovi sanalla tuolla, lausui tuolla lausehella:
 <br>"Veli kullat, veitoseni, suulliset sanalliseni,
 <br>kielelliset kumppalini! Kuulkottenpa, kuin sanelen!
 <br>Harvoin on hanhet suutasusten, sisarukset silmätysten,
 <br>harvoin veikot vieretysten, emon lapset laiatusten
 <br>näillä raukoilla rajoilla, poloisilla Pohjan mailla.
 </p><p>"Niin joko laululle lähemme, töille virtten
 <br>työnteleimme?
 <br>Laulanta runoilla töitä, kukunta kevätkäellä,
 <br>painanta sinettärillä, kuonta kankahattarilla.
 </p><p>"Laulavat Lapinki lapset, heinäkengät heittelevät
 <br>hirven harvoilta lihoilta, peuran pienen pallehilta;
 <br>niin miks' en minäki laula, miks' ei laula meiän lapset
 <br>ruoalta rukihiselta, suulta suurukselliselta?
 </p><p>"Laulavat Lapinki lapset, heläjävät heinäkengät
 <br>vesimaljan juotuansa, petäjäisen purtuansa;
 <br>niin miks' en minäki laula, miks' ei laula meiän lapset
 <br>juomilta jyvällisiltä, olu'ilta ohraisilta?
 </p><p>"Laulavat Lapinki lapset, heläjävät heinäkengät
 <br>nokisilta nuotioilta, hiilisiltä hiertimiltä;
 <br>niin miks' en minäki laula, miks' ei laula meiän lapset
 <br>alta kuulun kurkihirren, alta kaunihin katoksen?
 </p><p>"Hyväpä täss' on miesten olla, armas naistenki asua
 <br>olutpuolikon povella, mesitiinun tienohilla,
 <br>sivullamme siikasalmet, luonamme lohiapajat,
 <br>joist' ei syöen syömät puutu, juoen juomiset vähene.
 </p><p>"Hyväpä täss' on miesten olla, armas naistenki elellä.
 <br>Ei tässä surulla syöä, ei eletä huolen kanssa;
 <br>tässä syöähän surutta, eletähän huoletoinna
 <br>iällä tämän isännän, elinajalla emännän.
 </p><p>"Kumman tässä ensin kiitän, isännänkö vai emännän?
 <br>Ainap' entiset urohot ensin kiittivät isännän,
 <br>ku on suolta suojan saanut, ko'in korvesta kokenut:
 <br>tyvin tuonut tyyskät männyt, latvoin lansatut petäjät,
 <br>pannut paikalle hyvälle, asettanut ankaralle
 <br>suuriksi sukutuviksi, kaunihiksi kartanoiksi;
 <br>salvannut salosta seinät, hirret hirmulta mäeltä,
 <br>ruotehet rome'ikolta, malat marjakankahalta,
 <br>tuohet tuomivaaran päältä, sammalet sulilta soilta.
 </p><p>"Tupa on tehty tesmällensä, suoja pantu paikallensa.
 <br>Sata oli miestä salvaimella, tuhat oli tuvan katolla
 <br>tehessä tätä tupoa, laaittaissa lattiata.
 </p><p>"Jopa vaan tämän isännän saaessa tätä tupoa
 <br>mont' on tukka tuulta nähnyt, hivus säätä hirveätä.
 <br>Use'in hyvän isännän jäänyt on kinnasta kivelle,
 <br>hattua havun selälle, suohon sukkoa vajonnut.
 </p><p>"Use'in hyvä isäntä aivan aika-huomenessa
 <br>ennen muien nousematta, kyläkunnan kuulematta
 <br>nousnut on nuotiotulelta, havannut havumajoilta,
 <br>havu päänsä harjaellut, kaste pesnyt sirkut silmät.
 </p><p>"Siitäpä hyvä isäntä saapi tuttua tupahan,
 <br>lautsantäyen laulajoita, ikkunat iloitsijoita,
 <br>siltalauat lausujoita, karsinat karehtijoita,
 <br>seinävieret seisojia, aitovieret astujia,
 <br>pihat pitkin kulkijoita, maat ristin matelijoita.
 </p><p>"Isännän esinnä kiitin, siitä ehtoisen emännän
 <br>ruokien rakentamasta, pitkän pöyän täyttämästä.
 </p><p>"Hänpä leipoi leivät paksut, suuret talkkunat taputti
 <br>käpe'illä kämmenillä, kyperillä kymmenillä;
 <br>nosti leivät leppeästi, syötti vierahat välehen
 <br>liioilla sianlihoilla, kohokuori-kokkaroilla
 <br>terät vieri veitsistämme, päät putosi puukoistamme
 <br>lohen päitä lohkoessa, hauin päitä halkoessa.
 </p><p>"Use'in hyvä emäntä, tuo tarkka taloinen vaimo,
 <br>kuullut on kukotta nousta, kanan lapsetta karata
 <br>näitä häitä hankittaissa, teoksia tehtäessä,
 <br>hiivoja rakettaessa, olosia pantaessa.
 </p><p>"Hyvin on hyvä emäntä, tuo tarkka taloinen vaimo,
 <br>osannut oluet panna, makujuoman juoksutella
 <br>iuista imeltyneistä, make'ista maltahista,
 <br>joit' ei puulla puuhaellut, korennolla koukkaellut,
 <br>vaanpa kourilla kohenti, käsivarsin käännytteli
 <br>saunassa savuttomassa, la'aistuilla lautehilla.
 </p><p>"Eipä tuo hyvä emäntä, tuo tarkka taloinen vaimo,
 <br>laske iskulle ituja, päästä maalle maltahia;
 <br>käypi saunassa use'in syänyöllä yksinänsä,
 <br>ei huoli susia surra, pelätä metsän petoja.
 </p><p>"Jopa nyt emännän kiitin; vuotas kiitän patvaskani!
 <br>Ken on pantu patvaskaksi, ken otettu oppahaksi?
 <br>Kylän paras patvaskana, kylän onni oppahana.
 </p><p>"Onpa meiän patvaskalla päällä haahen haljakkainen;
 <br>se on kaita kainalosta, soma suolien kohasta.
 </p><p>"Onpa meiän patvaskalla, onpa kauhtana kapoinen:
 <br>helmat hietoa vetävi, takapuolet tanteria.
 </p><p>"Vähän paitoa näkyvi, pikkaraisen pilkottavi:
 <br>on kuin Kuuttaren kutoma, tinarinnan riukuttama.
 </p><p>"Onpa meiän patvaskalla vyöllä ussakka utuinen,
 <br>Päivän tyttären kutoma, kirjokynnen kirjoittama
 <br>ajalla tulettomalla, tulen tietämättömällä.
 </p><p>"Onpa meiän patvaskalla silkkiset sukat jalassa,
 <br>silkkiset sukan sitehet, säteriset säärinauhat,
 <br>jotk' on kullalla ku'ottu, hopealla huoliteltu.
 </p><p>"Onpa meiän patvaskalla Saksan kengät kelvolliset,
 <br>kuni joutsenet joella, vesiteiret vieremillä
 <br>tahi hanhuet havulla, muuttolinnut murrikolla.
 </p><p>"Onpa meiän patvaskalla kutrit kullansuortuvaiset,
 <br>parta kullanpalmikkoinen; päässä pystyinen kypäri,
 <br>puhki pilvien puhuja, läpi metsän läiköttäjä,
 <br>jot' ei saatane sataisin, tuotane tuhansin markoin.
 </p><p>"Jo nyt kiitin patvaskani; vuotas kiitän saajanaisen!
 <br>Mist' on saatu saajanainen, kust' otettu onnellinen?
 </p><p>"Tuolt' on saatu saajanainen, tuolt' otettu onnellinen
 <br>takoa Tanikan linnan, uuen linnan ulkopuolta.
 </p><p>"Eipä vielä sieltäkänä, ei perän pereäkänä!
 <br>Tuolt' on saatu saajanainen, tuolt' otettu onnellinen
 <br>Vienan pääliltä vesiltä, ulapoilta auke'ilta.
 </p><p>"Eipä vielä sieltäkänä, ei perän pereäkänä!
 <br>Kasvoi maalla mansimarja, punapuola kankahalla,
 <br>pellolla heleä heinä, kukka kultainen aholla:
 <br>siit' on saatu saajanainen, siit' otettu onnellinen.
 </p><p>"Saajanaisen suu somainen kuni Suomen sukkulainen;
 <br>saajanaisen sirkut silmät kuni tähet taivahalla;
 <br>saajanaisen kuulut kulmat kuni kuu meren-ylinen.
 </p><p>"Onpa meiän saajanaisen kaula kullankiehkuroissa,
 <br>pää kullanvipalehissa, käet kullankäärilöissä,
 <br>sormet kullansormuksissa, korvat kullanhelmilöissä,
 <br>kulmat kullansolmuloissa, silmäripset simpsukoissa.
 </p><p>"Luulin kuun kumottavaksi, kuu kumotti kultasolki;
 <br>luulin päivän paistavaksi, kun sen paistoi paian kaulus;
 <br>luulin laivan läikkyväksi, kun sen läikkyi lakki päässä.
 </p><p>"Jopa kiitin saajanaisen; annas katson kaiken kansan,
 <br>onko kansa kaunihina, väki vanha vänkeänä
 <br>sekä nuoriso somana, koko joukko juoleana!
 </p><p>"Jopa katsoin kaiken kansan, ehkä tiesin ennoltaki:
 <br>eip' ole tässä ennen ollut eikä varsin vasta liene
 <br>tämän joukon juoleutta, tämän kansan kauneutta,
 <br>väen vanhan vänkeyttä, väen nuorison somuutta.
 <br>Kaikk' on kansa haljakassa kuni metsä huutehessa:
 <br>alta on kuin aamurusko, päältä on kuin päivänkoite.
 </p><p>"Huokeat oli hopeat, löyhät kullat kutsuloilla,
 <br>rahataskut tanterilla, rahakukkarot kujilla
 <br>näillä kutsuvierahilla kutsuloille kunniaksi."
 </p><p>Vaka vanha Väinämöinen, virren ponsi polvu'inen,
 <br>siitä siirtihe rekehen, lähtevi kohin kotia;
 <br>laulelevi virsissänsä, laulelevi, taitelevi.
 <br>Lauloi virren, lauloi toisen  virrelläpä kolmannella
 <br>kilahti jalas kivehen, tarttui kapla kannon päähän,
 <br>rikkoihe reki runolta, jalas taittui laulajalta,
 <br>kapla poikki paukahutti, laiat irti loskahutti.
 </p><p>Sanoi vanha Väinämöinen, itse virkkoi, noin nimesi:
 <br>"Onko tässä nuorisossa, kansassa kasuavassa,
 <br>vaiko tässä vanhalassa, väessä vähenevässä,
 <br>kenpä Tuonelle kävisi, lähtisi Manan majoille,
 <br>toisi Tuonelta orasen, vääntiän Manan väeltä
 <br>reki uusi laatiani, korjanen kohentoani?"
 </p><p>Sekä nuoremmat sanovi, jotta vanhat vastoavi:
 <br>"Ei ole tässä nuorisossa eikä varsin vanhastossa,
 <br>koko suuressa su'ussa niin urosta urheata,
 <br>jotta Tuonelle menisi, lähtisi Manan majoille,
 <br>toisi Tuonelta orasen, vääntiän Manan majoilta
 <br>reki uusi laatiasi, korjanen kohentoasi."
 </p><p>Silloin vanha Väinämöinen, laulaja iän-ikuinen,
 <br>läksi toiste Tuonelahan, matkasi Manan majoille.
 <br>Toi orasen Tuonelasta, vääntiän Manan majoilta.
 </p><p>Siitä vanha Väinämöinen laulavi salon sinisen,
 <br>salohon tasaisen tammen sekä pihlajan pätevän;
 <br>ne kohenti korjaksensa, painalti jalaksiksensa,
 <br>niistä katsoi kaplaksia sekä väänti vempeleitä:
 <br>sai korjan kohennetuksi, re'en uuen laaituksi.
 <br>Pisti varsan valjahisin, ruskean re'en etehen,
 <br>itse istuihe rekehen, laskettihe laitiohon.
 <br>Vitsattaki virkku juoksi, helmin lyömättä hevonen
 <br>entisille appehille, taanoisille suuruksille;
 <br>saattoi vanhan Väinämöisen, laulajan iän-ikuisen,
 <br>oman uksen aukomille, oman kynnyksen etehen.
 <br clear="all"></p><hr noshade><tt>
 <center><a href="26.htm">Next: Kuudeskolmatta runo</a></center><br>
 </tt></body>