<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune42.htm">English</a> 
 <a href="41.htm">Previous</a> 
 <a href="43.htm">Next</a> 
 </small></center>
 <hr>
 <center><h1>Kahdesviidettä runo</h1></center>
 <p>Vaka vanha Väinämöinen, toinen seppo Ilmarinen,
 <br>kolmas lieto Lemmin poika, tuo on kaunis Kaukomieli,
 <br>läksi selvälle merelle, lake'ille lainehille
 <br>tuonne kylmähän kylähän, pimeähän Pohjolahan,
 <br>miehen syöjähän sijahan, urohon upottajahan.
 </p><p>Kenpä tuossa soutajaksi? Yks' on seppo Ilmarinen:
 <br>sepä tuossa soutajaksi airoillen ylimäisille;
 <br>toinen lieto Lemminkäinen airoillen alimaisille.
 </p><p>Vaka vanha Väinämöinen itse istuihe perähän.
 <br>Laskea karehtelevi; laski halki lainehien,
 <br>noien kuohujen kovien, lakkipäien lainehien,
 <br>vasten Pohjan valkamoita, ennen tiettyjä teloja.
 </p><p>Jopa tuonne tultuansa, matkan päähän päästyänsä
 <br>vetivät venosen maalle, tempasivat tervarinnan
 <br>teloille teräksisille, valkamoille vaskisille.
 </p><p>Tulivat tuville tuosta, pian pistihe sisälle.
 <br>Kysyi Pohjolan emäntä, tutkaeli tullehilta:
 <br>"Mipä miehillä sanoma, urohilla uusi tieto?"
 </p><p>Vaka vanha Väinämöinen, tuopa tuohon vastoavi:
 <br>"Sammosta sanomat miesten, kirjokannesta urosten:
 <br>saimme sampuen jaolle, kirjokannen katselulle."
 </p><p>Itse Pohjolan emäntä sanan virkkoi, noin nimesi:
 <br>"Ei pyyssä kahen jakoa, oravassa miehen kolmen.
 <br>Hyvä on sampuen hyrätä, kirjokannen kahnatella
 <br>Pohjolan kivimäessä, vaaran vaskisen sisässä.
 <br>Hyvä olla itseniki sammon suuren haltijana."
 </p><p>Vaka vanha Väinämöinen sanan virkkoi, noin nimesi:
 <br>"Kun et antane osoa, tuota sammon toista puolta,
 <br>niin on kaiken kantanemme, vienemme venehesemme."
 </p><p>Louhi, Pohjolan emäntä, tuo tuosta pahoin pahastui.
 <br>Kutsui Pohjolan kokohon, nuoret miehet miekkoinensa,
 <br>urohot asehinensa pään varalle Väinämöisen.
 </p><p>Vaka vanha Väinämöinen kävi kanteloisehensa,
 <br>itse istui soittamahan, alkoi soittoa somasti.
 <br>Tuota kaikki kuulemahan, iloa imehtimähän,
 <br>miehet mielellä hyvällä, naiset suulla nauravalla,
 <br>urohot vesissä silmin, pojat maassa polvillansa.
 </p><p>Väkeä väsyttelevi, rahvahaista raukaisevi:
 <br>kaikki nukkui kuuntelijat sekä vaipui katselijat;
 <br>nukkui nuoret, nukkui vanhat Väinämöisen soitantohon.
 </p><p>Siitä viisas Väinämöinen, tietäjä iän-ikuinen,
 <br>tapasi on taskuhunsa, kulki kukkaroisehensa.
 <br>Ottavi uniset neulat, voiteli unella silmät,
 <br>ripset ristihin panevi, painoi luomet lukkosehen
 <br>väeltä väsyneheltä, urohilta uinuvilta:
 <br>pani pitkähän unehen, viikommaksi nukkumahan
 <br>koko Pohjolan perehen ja kaiken kyläisen kansan.
 </p><p>Meni sammon saa'antahan, kirjokannen katsontahan
 <br>Pohjolan kivimäestä, vaaran vaskisen sisästä,
 <br>yheksän lukon takoa, takasalvan kymmenennen.
 </p><p>Tuossa vanha Väinämöinen lauloa hyrähtelevi
 <br>vaaran vaskisen ovilla, kivilinnan liepehillä:
 <br>jopa liikkui linnan portit, järkkyi rautaiset saranat.
 </p><p>Itse seppo Ilmarinen, tuopa tuossa toisna miesnä.
 <br>Voilla voiti lukkoloita, saranoita rasvasilla,
 <br>jottei ukset ulvahuisi, eikä naukuisi saranat.
 <br>Lukot sormin luksutteli, salvat kuokalla kohotti:
 <br>jo lukot lusuna vieri, ovet vahvat aukieli.
 </p><p>Siitä vanha Väinämöinen itse tuon sanoiksi virkki:
 <br>"Oi sie lieto Lemmin poika, ylimäinen ystäväni!
 <br>Mene sampo ottamahan, kirjokansi kiskomahan!"
 </p><p>Tuopa lieto Lemminkäinen tahi kaunis Kaukomieli,
 <br>kyllä kärkäs käskemättä, kehumattaki kepeä,
 <br>meni sammon saa'antahan, kirjokannen kiskontahan.
 <br>Sanoi tuonne mennessänsä, kerskaeli käyessänsä:
 <br>"Mi lienee minussa miestä, urosta Ukon pojassa,
 <br>senpä sampo siirtyköhön, kirjokansi kääntyköhön
 <br>jalan oikean avulla, takakannan koskemalla!"
 </p><p>Siirrytteli Lemminkäinen, siirrytteli, käännytteli,
 <br>sylin sampoa syleili, polvin maassa puuhaeli:
 <br>eipä sampo liikukana, kirjokansi kallukana;
 <br>sen oli juuret juurruteltu yheksän sylen syvähän.
 </p><p>Hyvä on härkä Pohjolassa, jok' on vahva vartalolta,
 <br>ylen sitkeä sivulta, suonilta kovin sorea;
 <br>sen on syltä sarvet pitkät, puolentoista turpa paksu.
 </p><p>Otti härän heinikosta, auran pellon pientarelta;
 <br>sillä kynti sammon juuret, kirjokannen kiinnittimet:
 <br>saipa sampo liikkumahan, kirjokansi kallumahan.
 </p><p>Siitä vanha Väinämöinen, toinen seppo Ilmarinen,
 <br>kolmas lieto Lemminkäinen saattelivat sammon suuren
 <br>Pohjolan kivimäestä, vaaran vaskisen sisästä.
 <br>Veivät sen venosehensa, latjasivat laivahansa.
 </p><p>Saivat sammon purtehensa, kirjokannen kaarillensa;
 <br>työntivät venon vesille, satalauan lainehille.
 <br>Tyrskähti veno vetehen, läksi laioin lainehesen.
 </p><p>Kysyi seppo Ilmarinen, sanan virkkoi, noin nimesi:
 <br>"Minne sampo saatetahan, kunnepa kuletetahan
 <br>näiltä paikoilta pahoilta, poloisesta Pohjolasta?"
 </p><p>Vaka vanha Väinämöinen itse virkki, noin nimesi:
 <br>"Tuonne sampo saatetahan, kirjokansi kaimatahan
 <br>nenähän utuisen niemen, päähän saaren terhenisen,
 <br>siellä onnen ollaksensa, ainian asuaksensa.
 <br>On siellä vähän sijoa, toki paikkoa palanen,
 <br>syömätöintä, lyömätöintä, miekan miehen käymätöintä."
 </p><p>Siitä vanha Väinämöinen läksi poies Pohjolasta,
 <br>läksi mielellä hyvällä, iloten omille maille.
 <br>Itse tuossa noin saneli: "Käänny, pursi, Pohjolasta,
 <br>käännäite kohen kotia, perin maille vierahille!
 </p><p>"Tuuittele, tuuli, purtta, soutele, vesi, venettä,
 <br>anna airoillen apua, huoparille huoitusta
 <br>noilla väljillä vesillä, ulapoilla auke'illa!
 </p><p>"Oisiko airot pikkaraiset, soutajat vähäväkiset,
 <br>pienoiset peränpitäjät, lapset laivan hallitsijat,
 <br>anna, Ahto, airojasi, venettäsi, veen isäntä,
 <br>airot uuet ja paremmat, mela toinen ja lujempi,
 <br>itse airoillen asetu, sovitaite soutamahan!
 <br>Anna juosta puisen purren, rautahangan hakkaella
 <br>halki kuohujen kovien, lakkipäien lainehien!"
 </p><p>Siitä vanha Väinämöinen laskea karehtelevi.
 <br>Itse seppo Ilmarinen, toinen lieto Lemminkäinen,
 <br>nepä tuossa soutelevat, soutelevat, joutelevat
 <br>selviä selän vesiä, lake'ita lainehia.
 </p><p>Sanoi lieto Lemminkäinen: "Olipa ennen aikoinani,
 <br>oli vettä soutajalla sekä virttä laulajalla.
 <br>Vaan ei nyt, nykyisin aioin tuota kuulla kulloinkana
 <br>venehessä vierentätä, lainehilla laulantata."
 </p><p>Vaka vanha Väinämöinen sanan virkkoi, noin nimesi:
 <br>"Ei vesillä vieremistä, lainehilla laulamista!
 <br>Laulu laiskana pitävi, virret sou'un viivyttävi.
 <br>Päivä kultainen kuluisi, yöhyt kesken yllättäisi
 <br>näillä väljillä vesillä, lake'illa lainehilla."
 </p><p>Se on lieto Lemminkäinen sanan virkkoi, noin nimesi:
 <br>"Aika kuitenki kuluvi, päivä kaunis karkelevi,
 <br>yö tulla tuhuttelevi, hämärä häkyttelevi,
 <br>jos et laula polvenasi, hyrehi sinä ikänä."
 </p><p>Laski vanha Väinämöinen selkeä meren sinisen,
 <br>laski päivän, laski toisen. Päivänäpä kolmantena
 <br>tuo on lieto Lemminkäinen kerran toisen kertaeli:
 <br>"Miks' et laula, Väinämöinen, hyrehi, hyväntöläinen,
 <br>hyvän sammon saatuasi, tien oikein osattuasi?"
 </p><p>Vaka vanha Väinämöinen, hänpä varman vastoavi:
 <br>"Varahainen laulannaksi, aikainen ilonpioksi.
 <br>Äsken laulanta sopisi, ilon teentä kelpoaisi,
 <br>kun omat ovet näkyisi, omat ukset ulvahtaisi."
 </p><p>Sanoi lieto Lemminkäinen: "Oisinko itse perässä,
 <br>lauleleisin voiessani, kukkuisin kyetessäni;
 <br>ehk' ei toiste voiakana, ei kyllin kyetäkänä.
 <br>Kun et lauloa luvanne, itse laululle rupean."
 </p><p>Siinä lieto Lemminkäinen, tuo on kaunis Kaukomieli,
 <br>suutansa sovittelevi, säveltänsä säätelevi.
 <br>Sai itse hyräilemähän, loihe, kurja, kukkumahan
 <br>äreällä äänellänsä, käreällä kulkullansa.
 </p><p>Lauloi lieto Lemminkäinen, karjahteli Kaukomieli;
 <br>suu liikkui, järisi parta, leukapielet lonkaeli.
 <br>Laulu kuului loitommalle, vierähys vesien poikki,
 <br>kuului kuutehen kylähän, seitsemän selän ylitse.
 </p><p>Kurki istui kannon päässä, märän mättähän nenässä,
 <br>sormiluitansa lukevi, jalkojansa nostelevi.
 <br>Sepä säikähti kovasti Lemminkäisen laulantata.
 </p><p>Päästi kurki kumman kulkun, säikähti pahan sävelen;
 <br>heti loihe lentämähän, lenti poikki Pohjolahan.
 <br>Sitte tuonne tultuansa, Pohjan suolle saatuansa
 <br>vielä parkaisi pahasti, äkeästi ärjähteli:
 <br>sillä Pohjolan herätti, pahan vallan valveutti.
 </p><p>Nousi Pohjolan emäntä unen pitkän maattuansa.
 <br>Kävi karjakartanohon, juoksi riistariihen luoksi;
 <br>katselevi karjoansa, elojansa arvelevi:
 <br>ei ollut karjoa kaonnut, riistettynä riistojansa.
 </p><p>Jo kävi kivimäelle, vaaran vaskisen ovelle.
 <br>Sanoi tuonne tultuansa: "Voi, poloinen, päiviäni!
 <br>Jop' on täällä vieras käynyt, kaikki lukot lonkaellut,
 <br>liikutellut linnan portit, särkenyt saranarauat!
 <br>Oisko täältä sampo saatu, otettu omin lupinsa?"
 </p><p>Jo oli sieltä sampo saatu, anastettu kirjokansi
 <br>Pohjolan kivimäestä, vaaran vaskisen sisästä,
 <br>yheksän lukon takoa, takasalvan kymmenennen.
 </p><p>Louhi, Pohjolan emäntä, tuo tuosta pahoin pahastui,
 <br>katsoi valtansa vajuvan, alenevan arvionsa.
 <br>Uutarta rukoelevi: "Ututyttö, terhenneiti!
 <br>Seulo seulalla utua, terhenistä tepsuttele,
 <br>laske talma taivahalta, auer ilmasta alenna
 <br>selvälle meren selälle, ulapalle aukealle,
 <br>jottei päästä Väinämöisen, osata uvantolaisen!
 </p><p>"Kun ei tuosta kyllin tulle, Iku-Turso, Äijön poika,
 <br>nosta päätäsi merestä, lakkoasi lainehesta!
 <br>Kaataos Kalevan miehet, upota uvantolaiset,
 <br>hävitä häjyt urohot alle aaltojen syvien!
 <br>Saata sampo Pohjolahan venehestä vierimättä!
 </p><p>"Kun ei tuosta kyllin tulle, oi Ukko, ylijumala,
 <br>ilman kultainen kuningas, hope'inen hallitsija,
 <br>rakenna rajuinen ilma, nosta suuri säien voima!
 <br>Luo tuuli, lähetä aalto aivan vastahan venettä,
 <br>jottei päästä Väinämöisen, kulkea uvantolaisen!"
 </p><p>Ututyttö, neiti terhen, u'un huokuvi merelle,
 <br>sumun ilmahan sukesi; piti vanhan Väinämöisen
 <br>kokonaista kolme yötä sisässä meren sinisen
 <br>pääsemättänsä perille, kulkematta kunnekana.
 </p><p>Yön kolmen levättyänsä sisässä meren sinisen
 <br>virkki vanha Väinämöinen, itse lausui, noin nimesi:
 <br>"Ei ole mies pahempikana, uros untelompikana
 <br>u'ulla upottaminen, terhenellä voittaminen."
 </p><p>Veti vettä kalvallansa, merta miekalla sivalti.
 <br>Sima siukui kalvan tiestä, mesi miekan roiskehesta:
 <br>nousi talma taivahalle, utu ilmoillen yleni.
 <br>Selvisi meri sumusta, meren aalto auteresta;
 <br>meri suureksi sukeutui, maailma isoksi täytyi.
 </p><p>Oli aikoa vähäinen, pirahteli pikkarainen.
 <br>Jo kuului kova kohina viereltä veno punaisen;
 <br>nousi kuohu korkeaksi vasten purtta Väinämöisen.
 </p><p>Siinä seppo Ilmarinen toki säikähti kovasti:
 <br>veret vieri kasvoiltansa, puna poskilta putosi.
 <br>Veti viltin päänsä päälle, yli korvien kohenti,
 <br>peitti kasvot kaunihisti, silmänsä sitäi paremmin.
 </p><p>Itse vanha Väinämöinen katsoi vierellä vesiä,
 <br>loi silmät sivulle purren. Näki kummoa vähäisen:
 <br>Iku-Turso, Äijön poika, vieressä veno punaisen
 <br>nosti päätänsä merestä, lakkoansa lainehesta.
 </p><p>Vaka vanha Väinämöinen saipa korvat kourihinsa.
 <br>Korvista kohottelevi, kysytteli, lausutteli,
 <br>sanan virkkoi, noin nimesi: "Iku-Turso, Äijön poika!
 <br>Miksi sie merestä nousit, kuksi aallosta ylenit
 <br>etehen imehnisille, saanikka Kalevan poian?"
 </p><p>Iku-Turso, Äijön poika, eikä tuo ihastu tuosta
 <br>eikä tuo kovin pelästy eikä varsin vastaele.
 </p><p>Vaka vanha Väinämöinen tarkoin toiste tutkaeli,
 <br>kolmasti kovin kysyvi: "Iku-Turso, Äijön poika!
 <br>Miksi sie merestä nousit, kuksi aallosta ylenit?"
 </p><p>Iku-Turso, Äijön poika, jo kerralla kolmannella
 <br>sanan vastaten sanovi: "Siksi mie merestä nousin,
 <br>siksi aallosta ylenin: oli mielessä minulla
 <br>surmata suku Kalevan, saa'a sampo Pohjolahan.
 <br>Kun nyt lasket lainehisin, heität vielä herjan hengen,
 <br>enpä toiste tullekana etehen imehnisille."
 </p><p>Silloin vanha Väinämöinen heitti herjan lainehisin.
 <br>Itse tuon sanoiksi virkki: "Iku-Turso, Äijön poika!
 <br>Ellös sie merestä nousko, ellös aallosta yletkö
 <br>etehen imehnisille tämän päivyen perästä!"
 </p><p>Senpä päivyen perästä ei Turso merestä nouse
 <br>etehen imehnisille, kuni kuuta, aurinkoa,
 <br>kuni päiveä hyveä, ilmoa ihailtavata.
 </p><p>Siitä vanha Väinämöinen laski eelle laivoansa.
 <br>Oli aikoa vähäinen, pirahteli pikkarainen.
 <br>Jo Ukko, ylijumala, itse ilmojen isäntä,
 <br>virkki tuulet tuulemahan, säät rajut rajuamahan.
 </p><p>Nousi tuulet tuulemahan, säät rajut rajuamahan.
 <br>Kovin läikkyi länsituuli, luoetuuli tuikutteli;
 <br>enemmän etelä tuuli, itä inkui ilkeästi;
 <br>kauheasti kaakko karjui, pohjonen kovin porasi.
 </p><p>Tuuli puut lehettömäksi, havupuut havuttomaksi,
 <br>kanervat kukattomaksi, heinät helpehettömäksi.
 <br>Nosti mustia muria päälle selvien vesien.
 </p><p>Kovin silloin tuulet tuuli, aallot hakkasi alusta.
 <br>Veivät harpun hauinluisen, kantelon kalaneväisen
 <br>väen Vellamon hyväksi, Ahtolan iki-iloksi.
 <br>Ahto aalloilta havainnut, Ahon lapset lainehilta;
 <br>ottivat sorean soiton, kotihinsa korjasivat.
 </p><p>Siinä vanhan Väinämöisen ve'et silmihin vetihe.
 <br>Itse tuon sanoiksi virkki: "Sinne sattui saalahani,
 <br>meni mielisoittimeni, katosi iki-iloni!
 <br>En tuota enämpi saane sinä ilmoisna ikänä
 <br>hauin hampahan iloa, kalanluista luikutusta."
 </p><p>Itse seppo Ilmarinen, tuopa tuiki tuskautui.
 <br>Sanan virkkoi, noin nimesi: "Voi, poloinen, päiviäni,
 <br>kun läksin selille näille, ulapoille auke'ille,
 <br>polin puulle pyörivälle, varvalle vapisevalle!
 <br>Jo on tukka tuulta nähnyt, hivus säätä hirveätä,
 <br>parta päiviä pahoja, nähnyt näilläki vesillä;
 <br>harvoin on havaita tainnut tuulta ennen tuon näöistä,
 <br>noita kuohuja kovia, lakkipäitä lainehia.
 <br>Jo nyt on tuuli turvanani, meren aalto armonani!"
 </p><p>Vaka vanha Väinämöinen, tuopa tuossa arvelevi:
 <br>"Ei venossa vieremistä, purressa parahtamista!
 <br>Itku ei hä'ästä päästä, parku päivistä pahoista."
 </p><p>Siitä tuon sanoiksi virkki, itse lausui, noin nimesi:
 <br>"Vesi, kiellä poikoasi, laine, lastasi epeä,
 <br>Ahto, aaltoja aseta, Vellamo, veen väkeä,
 <br>ettei parsku parraspuille, pääse päälle kaarieni!
 </p><p>"Nouse, tuuli, taivahalle, ylös pilvihin ajaite,
 <br>sukuhusi, syntyhysi, heimohon, perehesesi!
 <br>Elä kaa'a puista purtta, vierrä hongaista venettä!
 <br>Ennen kaa'a puut palolla, kuuset kummuilla kumoa!"
 </p><p>Se on lieto Lemminkäinen, itse kaunis Kaukomieli,
 <br>sanan virkkoi, noin nimesi: "Tule, kokko turjalainen!
 <br>Tuopa kolme sulkoasi, kokko, kolme, kaarne, kaksi
 <br>varaksi vähän venehen, pahan purren parraspuuksi!"
 </p><p>Itse laitoa lisäsi, varppehia valmisteli;
 <br>liitti tuohon liikalaiat, koko sylen korkeuiset,
 <br>aallon käymättä ylitse, partahille parskumatta.
 </p><p>Jo oli kyllin laitoaki, venehessä varppehia
 <br>tuulen tuiman tuikutella, aallon ankaran lykätä,
 <br>kuohuja kulettaessa, mäkipäitä mentäessä.
 <br clear="all"></p><hr noshade><tt>
 <center><a href="43.htm">Next: Kolmasviidettä runo</a></center><br>
 </tt></body>