<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune44.htm">English</a> 
 <a href="43.htm">Previous</a> 
 <a href="45.htm">Next</a> 
 </small></center>
 <hr>
 <center><h1>Neljäsviidettä runo</h1></center>
 <p>Vaka vanha Väinämöinen arvelevi aivossansa:
 <br>"Nytpä soitanto sopisi, ilon teentä kelpoaisi
 <br>näillä uusilla oloilla, kaunihilla kartanoilla!
 <br>Vaan on kantele kaonnut, iloni iäti mennyt
 <br>kalaisehen kartanohon, lohisehen louhikkohon,
 <br>meren hauan haltijoille, Vellamon ikiväelle.
 <br>Eikä tuota tuonekana, Ahto antane takaisin.
 </p><p>"Oi on seppo Ilmarinen! Taoit ennen, taoit eilen,
 <br>taopa tänäki päänä! Tao rautainen harava,
 <br>haravahan piit tiheät, piit tiheät, varsi pitkä,
 <br>jolla lainehet haroan, laposille aallot lasken,
 <br>meren ruoikot ru'olle, rannat kaikki karhikoille,
 <br>soitto jälle saa'akseni, kantelo tavatakseni
 <br>kalaisesta kaartehesta, lohisesta louhikosta!"
 </p><p>Se on seppo Ilmarinen, takoja iän-ikuinen,
 <br>takoi rautaisen haravan varren vaskisen keralla.
 <br>Piit takoi satoa syltä, varren viittä valmisteli.
 </p><p>Siitä vanha Väinämöinen otti rautaisen haravan.
 <br>Astui tietä pikkaraisen, kulki matkoa palasen
 <br>teloille teräksisille, vaskisille valkamoille.
 </p><p>Tuoss' oli purtta, kaksi purtta, kaksi valmista venettä
 <br>teloilla teräksisillä, vaskisilla valkamoilla:
 <br>yksi pursi uusi pursi, toinen pursi vanha pursi.
 </p><p>Sanoi vanha Väinämöinen, virkki uuelle venolle:
 <br>"Lähepä, veno, vesille, pursi, aalloillen ajaite
 <br>käsivarren kääntämättä, peukalon pitelemättä!"
 </p><p>Läksipä veno vesille, pursi aalloillen ajoihe.
 <br>Vaka vanha Väinämöinen itse istuihe perähän;
 <br>läksi merta luutimahan, lainetta lakaisemahan.
 <br>Luopi lumpehet kokohon, haravoipi rannan raiskat,
 <br>ruoposteli ruo'on ruutut, ruo'on ruutut, kaislan kaitut,
 <br>joka hauanki harasi, karit kaikki karhieli:
 <br>eipä saanut, ei tavannut hauinluista soittoansa,
 <br>ikimennyttä iloa, kaonnutta kanteloa.
 </p><p>Vaka vanha Väinämöinen astuvi kohen kotia
 <br>alla päin, pahoilla mielin, kaiken kallella kypärin.
 <br>Itse tuon sanoiksi kertoi: "Ei tuota enämpi olle
 <br>hauin hampahan iloa, kalanluista luikutusta!"
 </p><p>Astuessansa ahoa, saloviertä vierressänsä
 <br>kuuli koivun itkeväksi, puun visan vetistäväksi.
 <br>Jopa luoksi luontelihe, lähemmäksi laittelihe.
 </p><p>Kysytteli, lausutteli: "Mit' itket, ihana koivu,
 <br>puu vihanta, vierettelet, vyöhyt valkea, valitat?
 <br>Ei sua sotahan vieä, ei tahota tappelohon."
 </p><p>Koivu taiten vastaeli, itse virkki puu vihanta:
 <br>"Niinpä muutamat sanovi, moniahat arvelevi
 <br>elävän minun ilossa, riemussa remuelevan:
 <br>minä hoikka huolissani, ikävissäni iloitsen,
 <br>panen pakkopäivissäni, murehissa murmattelen.
 </p><p>"Typeryyttä, tyhjä, itken, vajauttani valitan,
 <br>kun olen osatoin, raukka, tuiki, vaivainen, varatoin
 <br>näillä paikoilla pahoilla, lake'illa laitumilla.
 </p><p>"Osalliset, onnelliset tuota toivovat alati
 <br>kesän kaunihin tulevan, suven suuren lämpiävän.
 <br>Toisinpa minä typerä, minä vaivainen varoan
 <br>kuoreni kolottavaksi, lehtivarvat vietäväksi!
 </p><p>"Useinpa minun utuisen, use'in, utuisen raukan,
 <br>lapset kerkeän keväimen luokseni lähenteleikse,
 <br>veitsin viisin viiltelevät halki mahlaisen mahani.
 <br>Paimenet pahat kesällä vievät vyöni valkeaisen,
 <br>ken lipiksi, ken tupeksi, kenpä marjatuohiseksi.
 </p><p>"Use'in minun utuisen, use'in, utuisen raukan,
 <br>tytöt allani asuvat, vierelläni viehkuroivat,
 <br>lehvät päältä leikkelevät, varvat vastoiksi sitovat.
 </p><p>"Use'in minä utuinen, use'in, utuinen raukka,
 <br>kaaetahan kaskipuiksi, pinopuiksi pilkotahan.
 <br>Kolmasti tänäi kesänä, tänä suurena suvena
 <br>miehet allani asuivat, kirvestänsä kitkuttivat
 <br>mun poloisen pään menoksi, heikon henkeni lähöksi.
 </p><p>"Se oli ilo kesästä, riemu suuresta suvesta.
 <br>Ei ole talvi sen parempi, lumen aika armahampi.
 </p><p>"Jopa aina aikaisehen mure muo'on muuttelevi,
 <br>pääni painuvi pahaksi, kasvot käypi kalveaksi
 <br>muistellessa mustat päivät, pahat ajat arvellessa.
 </p><p>"Siitä tuuli tuskat tuopi, halla huolet haike'immat:
 <br>tuuli vie vihannan turkin, halla kaunihin hamehen.
 <br>Niin minä vähävarainen, minä, koito koivu raukka,
 <br>jään aivan alastomaksi, varsin vaattehettomaksi
 <br>vilussa värisemähän, pakkasessa parkumahan."
 </p><p>Sanoi vanha Väinämöinen: "Elä itke, puu vihanta,
 <br>vesa lehti, vierettele, vyöhyt valkea, valita!
 <br>Saat sinä olevan onnen, elon uuen armahamman;
 <br>kohta itkenet ilosta, riemusta remahutellet."
 </p><p>Siitä vanha Väinämöinen koivun soitoksi kuvasi.
 <br>Veisteli kesäisen päivän, kalkutteli kanteletta
 <br>nenässä utuisen niemen, päässä saaren terhenisen.
 <br>Veisti kopan kanteletta, emäpuun iloa uutta,
 <br>kopan koivusta lujasta, emäpuun visaperästä.
 </p><p>Sanoi vanha Väinämöinen, itse lausui, noin nimesi:
 <br>"Tuoss' on koppa kanteletta, emäpuu iki-iloa.
 <br>Mistä naulat saatanehe, vääntimet perittänehe?"
 </p><p>Kasvoi tammi tanhualla, puu pitkä pihan perällä,
 <br>tammessa tasaiset oksat, joka oksalla omena,
 <br>omenalla kultapyörä, kultapyörällä käkönen.
 </p><p>Kun käki kukahtelevi, sanoin viisin virkkelevi,
 <br>kulta suusta kumpuavi, hopea valahtelevi
 <br>kultaiselle kunnahalle, hope'iselle mäelle:
 <br>siitä naulat kantelehen, vääntimet visaperähän!
 </p><p>Sanoi vanha Väinämöinen, itse virkki, noin nimesi:
 <br>"Sain ma naulat kantelehen, vääntimet visaperähän.
 <br>Vielä uupuvi vähäisen, viittä kieltä kanteloinen.
 <br>Mistä tuohon kielet saisin, äänöset asetteleisin?"
 </p><p>Läksi kieltä etsimähän. Astuvi ahoa myöten:
 <br>istui immikkö aholla, nuori neitonen norolla.
 <br>Ei se impi itkenynnä, ei varsin ilonnutkana;
 <br>ilman lauloi itseksensä: lauloi iltansa kuluksi,
 <br>sulhon toivossa tulevan, armahansa aikehessa.
 </p><p>Vaka vanha Väinämöinen tuonne kengättä kepitti,
 <br>ilman hampsi hattaratta. Sitte sinne tultuansa
 <br>alkoi hapsia anella. Itse tuon sanoiksi virkki:
 <br>"Anna, impi, hapsiasi, hieprukka, hivuksiasi
 <br>kanteloisen kielosiksi, ääniksi ilon ikuisen!"
 </p><p>Antoi impi hapsiansa, hienoja hivuksiansa;
 <br>antoi hasta viisi, kuusi sekä seitsemän hivusta:
 <br>siit' on kielet kantelessa, ääntimet iki-ilossa.
 </p><p>Saip' on soitto valmihiksi. Siitä vanha Väinämöinen
 <br>istuiksen alakivelle, paatiselle portahalle.
 </p><p>Otti kantelon käsille, ilon itsensä lähemmä.
 <br>Kären käänti taivahalle, ponnen polville tukesi:
 <br>ääniä asettelevi, säveliä sääntelevi.
 </p><p>Sai äänet asetetuksi, soittonsa sovitetuksi,
 <br>niin käänti alakäsille, poikkipuolin polvillensa.
 <br>Laski kynttä kymmenkunnan, viisi sormea viritti
 <br>kielille kapahumahan, sävelille hyppimähän.
 </p><p>Siinä vanha Väinämöinen kun on soitti kanteletta
 <br>käsin pienin, hoikin sormin, peukaloin ulos kiverin,
 <br>jopa virkki puu visainen, vesa lehti vieretteli,
 <br>kukahti käkösen kulta, hivus impyen ilosi.
 </p><p>Sormin soitti Väinämöinen, kielin kantelo kajasi:
 <br>vuoret loukkui, paaet paukkui, kaikki kalliot tärähti,
 <br>kivet laikkui lainehilla, somerot vesillä souti,
 <br>petäjät piti iloa, kannot hyppi kankahilla.
 </p><p>Kälykset Kalevan naiset, kesken kirjan neulomisen
 <br>ne tuohon jokena juoksi, kaikki virtana vilisi,
 <br>nuoret naiset naurusuulla, emännät ilolla mielin
 <br>soitteloa kuulemahan, iloa imehtimähän.
 </p><p>Mi oli miehiä lähellä, ne kaikki lakit käessä;
 <br>mi oli akkoja lähellä, ne kaikki käsi posella.
 <br>Tyttäret vesissä silmin, pojat maassa polvillansa
 <br>kanteloista kuuntelivat, iloa imehtelivät.
 <br>Sanoivat samalla suulla, yhen kielen kerkesivät:
 <br>"Ei ole tuota ennen kuultu noin suloista soitantoa,
 <br>sinä ilmoisna ikänä, kuuna kullan valkeana!"
 </p><p>Kuuluvi sorea soitto, kuului kuutehen kylähän.
 <br>Eik' ollut sitä otusta, ku ei tullut kuulemahan
 <br>tuota soittoa suloista, kajahusta kanteloisen.
 </p><p>Mi oli metsän eläintä, kyykistyivät kynsillehen
 <br>kanteloista kuulemahan, iloa imehtimähän.
 <br>Ilman linnut lentäväiset varvuille varustelihe,
 <br>veen kalaset kaikenlaiset rantahan rakentelihe.
 <br>Matosetki maanalaiset päälle mullan muuttelihe
 <br>käänteleivät, kuuntelevat tuota soittoa suloista,
 <br>kantelen iki-iloa, Väinämöisen väännätystä.
 </p><p>Siinä vanha Väinämöinen kyllä soitteli somasti,
 <br>kajahutti kaunihisti. Soitti päivän, soitti toisen
 <br>yhtehen rupeamahan, yhen aamun atriahan,
 <br>yhen vyönsä vyötäntähän, yhen paitansa panohon.
 </p><p>Kun hän soitteli kotona, huonehessa honkaisessa,
 <br>niin katot kajahtelivat, permannot pemahtelivat;
 <br>laet lauloi, ukset ulvoi, kaikki ikkunat iloitsi,
 <br>kiukoa kivinen liikkui, patsas patvinen pajahti.
 </p><p>Kun hän kulki kuusikossa, vaelti petäjikössä,
 <br>kuusoset kumartelihe, männyt mäellä kääntelihe,
 <br>käpöset keolle vieri, havut juurelle hajosi.
 </p><p>Kun hän liikahti lehossa tahi astahti aholla,
 <br>lehot leikkiä pitivät, ahot ainoista iloa,
 <br>kukat kulkivat kutuhun, vesat nuoret notkahteli.
 <br clear="all"></p><hr noshade><tt>
 <center><a href="45.htm">Next: Viidesviidettä runo</a></center><br>
 </tt></body>