<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune09.htm">English</a> 
 <a href="08.htm">Previous</a> 
 <a href="10.htm">Next</a> 
 </small></center>
 <hr>
 <center><h1>Yhdeksäs runo</h1></center>
 <p>Siitä vanha Väinämöinen itse korjasta kohosi,
 <br>nousi reestä nostamatta, yleni ylentämättä;
 <br>tuosta pirttihin tulevi, alle kattojen ajaikse.
 </p><p>Tuoahan hopeatuoppi, kultakannu kannetahan:
 <br>ei veä vähäistäkänä, pikkuistakana piätä
 <br>verta vanhan Väinämöisen, hurmetta jalon urohon.
 </p><p>Ukko uunilta urahti, halliparta paukutteli:
 <br>"Mi sinä lienet miehiäsi ja kuka urohiasi?
 <br>Verta on seitsemän venettä, kantokorvoa kaheksan
 <br>sun, poloinen, polvestasi lattialle laskettuna!
 <br>Muut on muistaisin sanaset, vaan en arvoa alusta,
 <br>mist' on rauta syntynynnä, kasvanunna koito kuona."
 </p><p>Silloin vanha Väinämöinen sanan virkkoi, noin nimesi:
 <br>"Itse tieän rauan synnyn, arvoan alun teräksen:
 <br>ilma on emoja ensin, vesi vanhin veljeksiä,
 <br>rauta nuorin veljeksiä, tuli kerran keskimäinen.
 </p><p>"Tuo Ukko, ylinen luoja, itse ilmojen jumala,
 <br>ilmasta ve'en eroitti, veestä maati manterehen.
 <br>Rauta on raukka syntymättä, syntymättä, kasvamatta.
 </p><p>"Ukko, ilmoinen jumala, hieroi kahta kämmentänsä,
 <br>mykelti molempiansa vasemmassa polven päässä.
 <br>Siitä syntyi kolme neittä, koko kolme luonnotarta
 <br>rauan ruostehen emoiksi, suu sinervän siittäjiksi.
 </p><p>"Neiet käyä notkutteli, astui immet pilven äärtä
 <br>utarilla uhkuvilla, nännillä pakottavilla.
 <br>Lypsit maalle maitojansa, uhkutit utariansa;
 <br>lypsit maille, lypsit soil?e, lypsit vienoille vesille.
 </p><p>"Yksi lypsi mustan maion: vanhimpainen neitosia;
 <br>toinen valkean valutti: keskimäinen neitosia;
 <br>kolmas puikutti punaisen: nuorimpainen neitosia.
 </p><p>"Ku on lypsi mustan maion, siitä syntyi meltorauta;
 <br>ku on valkean valutti, siit' on tehtynä teräkset;
 <br>ku on puikutti punaisen, siit' on saatu rääkyrauta.
 </p><p>"Olipa aikoa vähäinen. Rauta tahteli tavata
 <br>vanhempata veikkoansa, käyä tulta tuntemahan.
 </p><p>"Tuli tuhmaksi rupesi, kasvoi aivan kauheaksi:
 <br>oli polttoa poloisen, rauta raukan, veikkosensa.
 </p><p>"Rauta pääsi piilemähän, piilemähän, säilymähän
 <br>tuon tuiman tulen käsistä, suusta valkean vihaisen.
 </p><p>"Siitä sitte rauta piili, sekä piili jotta säilyi
 <br>heiluvassa hettehessä, läikkyvässä lähtehessä,
 <br>suurimmalla suon selällä, tuiman tunturin laella,.
 <br>jossa joutsenet munivat, hanhi poiat hautelevi.
 </p><p>"Rauta suossa soikottavi, veteläisessä venyvi;
 <br>piili vuoen, piili toisen, piili kohta kolmannenki
 <br>kahen kantosen välissä, koivun kolmen juuren alla.
 <br>Ei toki pakohon pääsnyt tulen tuimista käsistä;
 <br>piti tulla toisen kerran, lähteä tulen tuville
 <br>astalaksi tehtäessä, miekaksi taottaessa.
 </p><p>"Susi juoksi suota myöten, karhu kangasta samosi;
 <br>suo liikkui suen jälessä, kangas karhun kämmenissä;
 <br>siihen nousi rautaruoste ja kasvoi teräskaranko
 <br>suen sorkkien sijoille, karhun kannan kaivamille.
 </p><p>"Syntyi seppo Ilmarinen, sekä syntyi jotta kasvoi.
 <br>Se syntyi sysimäellä, kasvoi hiilikankahalla
 <br>vaskinen vasara käessä, pihet pikkuiset piossa.
 </p><p>"Yöllä syntyi Ilmarinen, päivällä pajasen laati.
 <br>Etsi paikkoa pajalle, levitystä lietsimille.
 <br>Näki suota salmekkehen, maata märkeä vähäisen,
 <br>läksi tuota katsomahan, likeltä tähyämähän:
 <br>tuohon painoi palkehensa, tuohon ahjonsa asetti.
 </p><p>"Jo joutui suen jälille, karhun kantapään sijoille;
 <br>näki rautaiset orahat, teräksiset tierottimet
 <br>suen suurilla jälillä, karhun kämmenen tiloilla.
 </p><p>"Sanovi sanalla tuolla: 'Voi sinua, rauta raukka,
 <br>kun olet kurjassa tilassa, alahaisessa asussa,
 <br>suolla sorkissa sutosen, aina karhun askelissa!'
 </p><p>"Arvelee, ajattelevi: 'Mitä tuostaki tulisi,
 <br>josp' on tunkisin tulehen, ahjohon asettelisin?'
 </p><p>"Rauta raukka säpsähtihe, säpsähtihe, säikähtihe,
 <br>kun kuuli tulen sanomat, tulen tuimat maininnaiset.
 </p><p>"Sanoi seppo Ilmarinen: 'Ellös olko milläskänä!
 <br>Tuli ei polta tuttuansa, herjaele heimoansa.
 <br>Kun tulet tulen tuville, valkean varustimille,
 <br>siellä kasvat kaunihiksi, ylenet ylen ehoksi:
 <br>miesten miekoiksi hyviksi, naisten nauhan päättimiksi.'
 </p><p>"Senp' on päivyen perästä rauta suosta sotkettihin,
 <br>vetelästä vellottihin, tuotihin sepon pajahan.
 </p><p>"Tuon seppo tulehen tunki, alle ahjonsa ajeli.
 <br>Lietsoi kerran, lietsoi toisen, lietsoi kerran kolmannenki:
 <br>rauta vellinä viruvi, kuonana kohaelevi,
 <br>venyi vehnäisnä tahasna, rukihisna taikinana
 <br>sepon suurissa tulissa, ilmivalkean väessä.
 </p><p>"Siinä huuti rauta raukka: 'Ohoh seppo Ilmarinen!
 <br>Ota pois minua täältä tuskista tulen punaisen!'
 </p><p>"Sanoi seppo Ilmarinen: 'Jos otan sinun tulesta,
 <br>ehkä kasvat kauheaksi, kovin raivoksi rupeat,
 <br>vielä veistät veljeäsi, lastuat emosi lasta.'
 </p><p>"Siinä vannoi rauta raukka, vannoi vaikean valansa
 <br>ahjolla, alasimella, vasaroilla, valkkamilla;
 <br>sanovi sanalla tuolla, lausui tuolla lausehella:
 <br>'Onpa puuta purrakseni, kiven syäntä syöäkseni,
 <br>etten veistä veikkoani, lastua emoni lasta.
 </p><p>Parempi on ollakseni, eleäkseni ehompi
 <br>kulkijalla kumppalina, käyvällä käsiasenna,
 <br>kuin syöä omaa sukua, heimoani herjaella.'
 </p><p>"Silloin seppo Ilmarinen, takoja iän-ikuinen,
 <br>rauan tempasi tulesta, asetti alasimelle;
 <br>rakentavi raukeaksi, tekevi teräkaluiksi,
 <br>keihä'iksi, kirvehiksi, kaikenlaisiksi kaluiksi.
 </p><p>"Viel' oli pikkuista vajalla, rauta raukka tarpehessa:
 <br>eipä kiehu rauan kieli, ei sukeu suu teräksen,
 <br>rauta ei kasva karkeaksi ilman veessä kastumatta.
 </p><p>"Siitä seppo Ilmarinen itse tuota arvelevi.
 <br>Laati pikkuisen poroa, lipeäistä liuotteli
 <br>teräksenteko-mujuiksi, rauankarkaisu-vesiksi.
 </p><p>"Koitti seppo kielellänsä, hyvin maistoi mielellänsä;
 <br>itse tuon sanoiksi virkki: 'Ei nämät hyvät minulle
 <br>teräksenteko-vesiksi, rautojen rakentomaiksi.'
 </p><p>"Mehiläinen maasta nousi, sinisiipi mättähästä.
 <br>Lentelevi, liitelevi ympäri sepon pajoa.
 </p><p>"Niin seppo sanoiksi virkki: 'Mehiläinen, mies kepeä!
 <br>Tuo simoa siivessäsi, kanna mettä kielessäsi
 <br>kuuen kukkasen nenästä, seitsemän on heinän päästä
 <br>teräksille tehtäville, rauoille rakettaville!'
 </p><p>"Herhiläinen, Hiien lintu, katselevi, kuuntelevi,
 <br>katseli katon rajasta, alta tuohen tuijotteli
 <br>rautoja rakettavia, teräksiä tehtäviä.
 </p><p>"Lenteä hyrähtelevi; viskoi Hiien hirmuloita,
 <br>kantoi käärmehen kähyjä, maon mustia mujuja,
 <br>kusiaisen kutkelmoita, sammakon salavihoja
 <br>teräksenteko-mujuihin, rauankarkaisu-vetehen.
 </p><p>"Itse seppo Ilmarinen, takoja alinomainen,
 <br>luulevi, ajattelevi mehiläisen tulleheksi,
 <br>tuon on mettä tuoneheksi, kantaneheksi simoa.
 <br>Sanan virkkoi, noin nimesi: 'Kas nämät hyvät minulle
 <br>teräksenteko-vesiksi, rautojen rakentamiksi!'
 </p><p>"Siihen tempasi teräksen, siihen kasti rauta raukan
 <br>pois tulesta tuotaessa, ahjosta otettaessa.
 </p><p>"Sai siitä teräs pahaksi, rauta raivoksi rupesi,
 <br>petti, vaivainen, valansa, söi kuin koira kunniansa:
 <br>veisti, raukka, veljeänsä, sukuansa suin piteli,
 <br>veren päästi vuotamahan, hurmehen hurahtamahan."
 </p><p>Ukko uunilta urahti, parta lauloi, pää järähti:
 <br>"Jo nyt tieän rauan synnyn, tajuan tavat teräksen.
 </p><p>"Ohoh sinua, rauta raukka, rauta raukka, koito kuona,
 <br>teräs tenhon-päivällinen! Siitäkö sinä sikesit,
 <br>siitä kasvoit kauheaksi, ylen suureksi sukesit?
 </p><p>"Et sä silloin suuri ollut etkä suuri etkä pieni,
 <br>et kovin koreakana etkä äijältä äkäinen,
 <br>kun sa maitona makasit, rieskasena riuottelit
 <br>nuoren neitosen nisissä, kasvoit immen kainalossa
 <br>pitkän pilven rannan päällä, alla taivahan tasaisen.
 </p><p>"Etkä silloin suuri ollut, et ollut suuri etkä pieni,
 <br>kun sa liejuna lepäsit, seisoit selvänä vetenä
 <br>suurimmalla suon selällä, tuiman tunturin laella,
 <br>muutuit tuolla maan muraksi, ruostemullaksi rupesit.
 </p><p>"Etkä silloin suuri ollut, et ollut suuri etkä pieni,
 <br>kun sua hirvet suolla hieroi, peurat pieksi kankahalla,
 <br>susi sotki sorkillansa, karhu kämmennyisillänsä.
 </p><p>"Etkä silloin suuri ollut, et ollut suuri etkä pieni,
 <br>kun sa suosta sotkettihin, maan muasta muokattihin,
 <br>vietihin sepon pajahan, alle ahjon Ilmarisen.
 </p><p>"Etkä silloin suuri ollut, et ollut suuri etkä pieni,
 <br>kun sa kuonana kohisit, läikyit lämminnä vetenä
 <br>tuimissa tulisijoissa, vannoit vaikean valasi
 <br>ahjolla, alasimella, vasaroilla, valkkamilla,
 <br>sepon seisontasijoilla, takehinta-tanterilla.
 </p><p>"Joko nyt suureksi sukenit, äreäksi ärtelihit,
 <br>rikoit, vaivainen, valasi, söit kuin koira kunniasi,
 <br>kun sa syrjit syntyäsi, sukuasi suin pitelit?
 </p><p>"Ku käski pahalle työlle, kenp' on kehnolle kehoitti?
 <br>Isosiko vai emosi vaiko vanhin veljiäsi
 <br>vai nuorin sisariasi vaiko muu sukusi suuri?
 </p><p>"Ei isosi, ei emosi eikä vanhin veljiäsi,
 <br>ei nuorin sisariasi eikä muu sukusi suuri:
 <br>itse teit tihua työtä, katkoit kalmankarvallista.
 </p><p>"Tule nyt työsi tuntemahan, pahasi parantamahan,.
 <br>ennenkuin sanon emolle, vanhemmallesi valitan!
 <br>Enemp' on emolla työtä, vaiva suuri vanhemmalla,
 <br>kun poika pahoin tekevi, lapsi tuhmin turmelevi.
 </p><p>"Piäty, veri, vuotamasta, hurme, huppelehtamasta,
 <br>päälleni päräjämästä, riuskumasta rinnoilleni!
 <br>Veri, seiso kuni seinä, asu, hurme, kuni aita,
 <br>kuin miekka meressä seiso, saraheinä sammalessa,
 <br>paasi pellon pientaressa, kivi koskessa kovassa!
 </p><p>"Vaan jos mieli laatinevi liikkua lipeämmästi,
 <br>niin sä liikkuos lihassa sekä luissa luistaellos!
 <br>Sisässä sinun parempi, alla kalvon kaunihimpi,
 <br>suonissa sorottamassa sekä luissa luistamassa,
 <br>kuin on maahan vuotamassa, rikoille ripajamassa.
 </p><p>"Et sä, maito, maahan joua, nurmehen, veri viatoin,
 <br>miesten hempu, heinikkohon, kumpuhun, urosten kulta.
 <br>Syämessä sinun sijasi, alla keuhkon kellarisi;
 <br>sinne siirräite välehen, sinne juoskos joutuisasti!
 <br>Et ole joki juoksemahan etkä lampi laskemahan,
 <br>suohete solottamahan, venelotti vuotamahan.
 </p><p>"Tyy'y nyt, tyyris, tippumasta, punainen, putoamasta!
 <br>Kun et tyy'y, niin tyrehy! Tyytyi ennen Tyrjän koski,
 <br>joki Tuonelan tyrehtyi, meri kuivi, taivas kuivi
 <br>sinä suurna poutavuonna, tulivuonna voimatoinna.
 </p><p>"Jos et tuostana totelle, viel' on muita muistetahan,
 <br>uuet keinot keksitähän: huuan Hiiestä patoa,
 <br>jolla verta keitetähän, hurmetta varistetahan,
 <br>ilman tilkan tippumatta, punaisen putoamatta,
 <br>veren maahan vuotamatta, hurmehen hurajamatta.
 </p><p>"Kun ei lie minussa miestä, urosta Ukon pojassa
 <br>tämän tulvan tukkijaksi, suonikosken sortajaksi,
 <br>onp' on taatto taivahinen, pilven-päällinen jumala,
 <br>joka miehistä pätevi, urohista kelpoavi
 <br>veren suuta sulkemahan, tulevata tukkimahan.
 </p><p>"Oi Ukko, ylinen luoja, taivahallinen jumala!
 <br>Tule tänne tarvittaissa, käy tänne kutsuttaessa!
 <br>Tunge turpea kätesi, paina paksu peukalosi
 <br>tukkeheksi tuiman reiän, paikaksi pahan veräjän!
 <br>Veä päälle lemmen lehti, kultalumme luikahuta
 <br>veren tielle telkkimeksi, tulevalle tukkeheksi,
 <br>jottei parsku parralleni, valu vaaterievuilleni!"
 </p><p>Sillä sulki suun vereltä, tien on telkki hurmehelta.
 <br>Pani poikansa pajahan tekemähän voitehia
 <br>noista heinän helpehistä, tuhatlatvan tutkaimista,
 <br>me'en maahan vuotajista, simatilkan tippujista.
 </p><p>Poikanen meni pajahan, läksi voitehen tekohon;
 <br>tuli tammi vastahansa. Kysytteli tammeltansa:
 <br>"Onko mettä oksillasi, alla kuoresi simoa?"
 </p><p>Tammi taiten vastoavi: "Päivänäpä eilisenä
 <br>sima tippui oksilleni, mesi latvalle rapatti
 <br>pilvistä pirisevistä, hattaroista haihtuvista."
 </p><p>Otti tammen lastuloita, puun murskan murenemia;
 <br>otti heiniä hyviä, ruohoja monennäköjä,
 <br>joit' ei nähä näillä mailla kaikin paikoin kasvaviksi.
 <br>Panevi pa'an tulelle, laitti keiton kiehumahan
 <br>täynnä tammen kuoriloita, heiniä hyvännäköjä.
 </p><p>Pata kiehui paukutteli kokonaista kolme yötä,
 <br>kolme päiveä keväistä. Siitä katsoi voitehia,
 <br>onko voitehet vakaiset, katsehet alinomaiset.
 </p><p>Ei ole voitehet vakaiset, katsehet alinomaiset.
 <br>Pani heiniä lisäksi, ruohoa monennäöistä,
 <br>kut oli tuotu toisialta, sa'an taipalen takoa
 <br>yheksältä loitsijalta, kaheksalta katsojalta.
 </p><p>Keitti vielä yötä kolme, ynnähän yheksän yötä.
 <br>Nostavi pa'an tulelta, katselevi voitehia,
 <br>onko voitehet vakaiset, katsehet alinomaiset.
 </p><p>Olipa haapa haaraniekka, kasvoi pellon pientarella.
 <br>Tuon murha murenti poikki, kaikki kahtia hajotti;
 <br>voiti niillä voitehilla, katsoi niillä katsehilla.
 <br>Itse tuon sanoiksi virkki: "Kun lie näissä voitehissa
 <br>vian päälle vietävätä, vammoille valettavata,
 <br>haapa, yhtehen paratkos ehommaksi entistäsi!"
 </p><p>Haapa yhtehen parani ehommaksi entistänsä,
 <br>kasvoi päältä kaunihiksi, alta aivan terveheksi.
 </p><p>Siitä koitti voitehia, katselevi katsehia,
 <br>koitteli kiven koloihin, paasien pakahtumihin:
 <br>jo kivet kivihin tarttui, paaet paatehen rupesi.
 </p><p>Tuli poikanen pajasta tekemästä voitehia,
 <br>rasvoja rakentamasta; ne työnti ukon kätehen:
 <br>"Siin' on voitehet vakaiset, katsehet alinomaiset,
 <br>vaikka vuoret voitelisit, kaikki kalliot yheksi."
 </p><p>Koki ukko kielellänsä, maistoi suullansa sulalla,
 <br>tunsi katsehet hyviksi, voitehet vaka'isiksi.
 </p><p>Siitä voiti Väinämöistä, pahoin-tullutta paranti,
 <br>voiti alta, voiti päältä, kerta keskeä sivalti.
 <br>Sanovi sanalla tuolla, lausui tuolla lausehella:
 </p><p>"En liiku omin lihoini, liikun Luojani lihoilla,
 <br>en väiky omin väkini, väikyn väellä kaikkivallan,
 <br>en puhu omalla suulla, puhelen Jumalan suulla.
 <br>Josp' on mulla suu suloinen, suloisempi suu Jumalan,
 <br>jospa on kaunoinen käteni, käsi Luojan kaunihimpi."
 </p><p>Kun oli voie päälle pantu, nuot on katsehet vakaiset,
 <br>murti se puolipyörryksihin, Väinämöisen väännyksihin:
 <br>lyökse sinne, lyökse tänne, vaan ei löytänyt lepoa.
 </p><p>Niin ukko kipuja kiisti, työnti tuosta tuskapäitä
 <br>keskellä Kipumäkeä, Kipuvuoren kukkulalle
 <br>kiviä kivistämähän, paasia pakottamahan.
 </p><p>Tukun silkkiä sivalti, senpä leikkeli levyiksi,
 <br>senp' on katkoi kappaleiksi, sitehiksi suoritteli.
 <br>Sitoi niillä silkillänsä, kapaloivi kaunoisilla
 <br>polvea pojan pätöisen, varpahia Väinämöisen.
 </p><p>Sanovi sanalla tuolla, lausui tuolla lausehella:
 <br>"Siteheksi Luojan silkki, Luojan kaapu katteheksi
 <br>tälle polvelle hyvälle, vakaisille varpahille!
 <br>Katso nyt, kaunoinen Jumala, varjele, vakainen Luoja,
 <br>jottei vietäisi vioille, vammoille veällettäisi!"
 </p><p>Siitä vanha Väinämöinen jo tunsi avun totisen.
 <br>Pian pääsi terveheksi; liha kasvoi kaunihiksi,
 <br>alta aivan terveheksi, keskeä kivuttomaksi,
 <br>vieriltä viattomaksi, päältä päärmehettömäksi,
 <br>ehommaksi entistänsä, paremmaksi tuonoistansa.
 <br>Jo nyt jaksoi jalka käyä, polvi polkea kykeni;
 <br>ei nuuru nimeksikänä vaikerra vähäistäkänä.
 </p><p>Siitä vanha Väinämöinen siirti silmänsä ylemmä,
 <br>katsahtavi kaunihisti päälle pään on taivosehen;
 <br>sanovi sanalla tuolla, lausui tuolla lausehella:
 <br>"Tuoltapa aina armot käyvät, turvat tuttavat tulevat
 <br>ylähältä taivahasta, luota Luojan kaikkivallan.
 </p><p>"Ole nyt kiitetty, Jumala, ylistetty, Luoja, yksin,
 <br>kun annoit avun minulle, tuotit turvan tuttavasti
 <br>noissa tuskissa kovissa, terän rauan raatamissa!"
 </p><p>Siitä vanha Väinämöinen vielä tuon sanoiksi virkki:
 <br>"Elkätte, etinen kansa, kansa vasta kasvavainen,
 <br>veikaten venettä tehkö, uhkaellen kaartakana!
 <br>Jumalass' on juoksun määrä, Luojassa lopun asetus,
 <br>ei uron osoannassa, vallassa väkevänkänä."
 <br clear="all"></p><hr noshade><tt>
 <center><a href="10.htm">Next: Kymmenes runo</a></center><br>
 </tt></body>