<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune41.htm">English</a> 
 <a href="40.htm">Previous</a> 
 <a href="42.htm">Next</a> 
 </small></center>
 <hr>
 <center><h1>Yhdesviidettä runo</h1></center>
 <p>Vaka vanha Väinämöinen, laulaja iän-ikuinen,
 <br>sormiansa suorittavi, peukaloitansa pesevi.
 <br>Istuiksen ilokivelle, laulupaaelle paneikse
 <br>hope'iselle mäelle, kultaiselle kunnahalle.
 </p><p>Otti soiton sormillensa, käänti käyrän polvillensa,
 <br>kantelen kätensä alle. Sanan virkkoi, noin nimesi:
 <br>"Tulkohonpa kuulemahan, ku ei liene ennen kuullut
 <br>iloa ikirunojen, kajahusta kanteloisen!"
 </p><p>Siitä vanha Väinämöinen alkoi soittoa somasti
 <br>hauinruotaista romua, kalanluista kanteletta.
 <br>Sormet nousi notkeasti, peukalo ylös keveni.
 </p><p>Jo kävi ilo ilolle, riemu riemulle remahti,
 <br>tuntui soitto soitannalle, laulu laululle tehosi.
 <br>Helähteli hauin hammas, kalan pursto purkaeli,
 <br>ulvosi upehen jouhet, jouhet ratsun raikkahuivat.
 </p><p>Soitti vanha Väinämöinen. Ei ollut sitä metsässä
 <br>jalan neljän juoksevata, koivin koikkelehtavata,
 <br>ku ei tullut kuulemahan, iloa imehtimähän.
 </p><p>Oravat ojentelihe lehväseltä lehväselle;
 <br>tuohon kärpät kääntelihe, aioillen asettelihe.
 <br>Hirvet hyppi kankahilla, ilvekset piti iloa.
 </p><p>Heräsi susiki suolta, nousi karhu kankahalta
 <br>petäjäisestä pesästä, kutiskosta kuusisesta.
 <br>Susi juoksi suuret matkat, karhu kankahat samosi;
 <br>viimein aiallen asettui, veräjälle vieretäikse:
 <br>aita kaatui kalliolle, veräjä aholle vieri.
 <br>Siitä kuusehen kuvahti, petäjähän pyörähytti
 <br>soitantoa kuulemahan, iloa imehtimähän.
 </p><p>Tapiolan tarkka ukko, itse Metsolan isäntä,
 <br>ja kaikki Tapion kansa, sekä piiat jotta poiat,
 <br>kulki vuoren kukkulalle soittoa tajuamahan.
 </p><p>Itseki metsän emäntä, Tapiolan tarkka vaimo,
 <br>sinisukkahan siroikse, punapaulahan paneikse;
 <br>loihe koivun konkelolle, lepän lengolle levahti
 <br>kanteloista kuulemahan, soittoa tajuamahan.
 </p><p>Mi oli ilman lintujaki, kahen siiven sirkovia,
 <br>ne tulivat tuiskutellen, kiiätellen kiirehtivät
 <br>kunnioa kuulemahan, iloa imehtimähän.
 </p><p>Kokko kun kotona kuuli sen sorean Suomen soiton,
 <br>heitti pentunsa pesähän; itse loihe lentämähän
 <br>soittohon sulan urohon, Väinämöisen vääntelöhön.
 </p><p>Korkealta kokko lenti, halki pilvien havukka,
 <br>allit aalloilta syviltä, joutsenet sulilta soilta.
 <br>Pieniäki peiposia, lintuja livertäviä,
 <br>sirkkuja satalukuisin, leivoja liki tuhatta
 <br>ilmassa ihastelivat, hartioilla haastelivat,
 <br>tehessä isän iloa, soitellessa Väinämöisen.
 </p><p>Itse ilman luonnottaret, ilman impyet ihanat,
 <br>iloa imehtelivät, kanteloista kuuntelivat;
 <br>mikä ilman vempelellä, taivon kaarella kajotti,
 <br>mikä pienen pilven päällä, rusoreunalla rehotti.
 </p><p>Tuo Kuutar, korea impi, neiti Päivätär pätevä
 <br>pitelivät pirtojansa, niisiänsä nostelivat,
 <br>kultakangasta kutoivat, hope'ista helskyttivät,
 <br>äärellä punaisen pilven, pitkän kaaren kannikalla.
 </p><p>Kunpa saivat kuullaksensa tuon sorean soiton äänen,
 <br>jo pääsi piosta pirta, suistui sukkula käestä,
 <br>katkesihe kultarihmat, helkähti hopeaniiet.
 </p><p>Ei sitä oloista ollut, ei ollut ve'essäkänä
 <br>evän kuuen kulkevata, kalaparvea parasta,
 <br>ku ei tullut kuulemahan, iloa imehtimähän.
 </p><p>Uipi hauit hangotellen, ve'en koirat vengotellen,
 <br>lohet luo'oilta samosi, siikaset syväntehiltä.
 <br>Säret pienet, ahvenetki, mujehetki, muut kalatki
 <br>rinnoin ruokohon ajaikse, rantahan rakenteleikse
 <br>virttä Väinön kuulemahan, soittoa tajuamahan.
 </p><p>Ahto, aaltojen kuningas, ve'en ukko ruohoparta,
 <br>ve'en kalvolle veäikse, luikahaikse lumpehelle;
 <br>siinä kuunteli iloa. Itse tuon sanoiksi virkki:
 <br>"En ole mointa ennen kuullut sinä ilmoisna ikänä,
 <br>soitantoa Väinämöisen, iloa ikirunojan!"
 </p><p>Sisarekset sotkottaret, rannan ruokoiset kälykset,
 <br>hiipoivat hivuksiansa, hapsiansa harjasivat
 <br>harjalla hopeapäällä, sukimella kultaisella.
 <br>Saavat kuulla äänen ouon, tuon on soitannon sorean:
 <br>sulkahti suka vetehen, haihtui harja lainehesen.
 <br>Jäi hivukset hiipomatta, tukat kesken suorimatta.
 </p><p>Itseki ve'en emäntä, ve'en eukko ruokorinta,
 <br>jopa nousevi merestä ja lapaikse lainehesta;
 <br>ruokorintahan rivahti, väännäikse vesikarille
 <br>tuota ääntä kuulemahan, soitantoa Väinämöisen,
 <br>kun oli ääni kummanlainen, soitanto ylen sorea.
 <br>Se siihen sike'in nukkui, vaipui maata vatsallehen
 <br>kirjavan kiven selälle, paaen paksun pallealle.
 </p><p>Siinä vanha Väinämöinen soitti päivän, soitti toisen.
 <br>Ei ollut sitä urosta eikä miestä urheata,
 <br>ollut ei miestä eikä naista eikä kassan kantajata,
 <br>kellen ei itkuksi käynyt, kenen syäntä ei sulannut.
 <br>Itki nuoret, itki vanhat, itki miehet naimattomat,
 <br>itki nainehet urohot, itki pojat puol'-ikäiset,
 <br>sekä pojat jotta neiet, jotta pienet piikasetki,
 <br>kun oli ääni kummanlainen, ukon soitanto suloinen.
 </p><p>Itsensäki Väinämöisen kyynel vieri kyykähteli.
 <br>Tippui tilkat silmistänsä, vierivät vesipisarat,
 <br>karkeammat karpaloita, herkeämmät hernehiä,
 <br>pyöreämmät pyyn munia, päreämmät päitä pääskyn.
 </p><p>Ve'et vieri silmästänsä, toiset toisesta noruvi.
 <br>Putosivat poskipäille, kaunihille kasvoillensa,
 <br>kaunihilta kasvoiltansa leve'ille leuoillensa,
 <br>leve'iltä leuoiltansa rehe'ille rinnoillensa,
 <br>rehe'iltä rinnoiltansa päteville polvillensa,
 <br>päteviltä polviltansa jalkapöyille jaloille,
 <br>jalkapöyiltä jaloilta maahan alle jalkojensa
 <br>läpi viien villavaipan, kautta kuuen kultavyönsä,
 <br>seitsemän sinihamosen, sarkakauhtanan kaheksan.
 </p><p>Vierivät vesipisarat luota vanhan Väinämöisen
 <br>rannalle meren sinisen, rannalta meren sinisen
 <br>alle selvien vesien, päälle mustien murien.
 </p><p>Siitä vanha Väinämöinen itse tuon sanoiksi virkki:
 <br>"Onko tässä nuorisossa, nuorisossa kaunoisessa,
 <br>tässä suuressa su'ussa, isossa isän alassa
 <br>kyyneleni poimijata alta selvien vesien?"
 </p><p>Nuoret tuossa noin sanovi sekä vanhat vastoavi:
 <br>"Ei ole tässä nuorisossa, nuorisossa kaunoisessa,
 <br>tässä suuressa su'ussa, isossa isän alassa
 <br>kyynelesi poimijata alta selvien vesien."
 </p><p>Sanoi vanha Väinämöinen, itse virkki, noin nimesi:
 <br>"Kenpä toisi kyyneleni, poimisi vesipisarat
 <br>alta selvien vesien, saisi multa sulkaturkin."
 </p><p>Tuli korppi koikotellen. Sanoi vanha Väinämöinen:
 <br>"Käyös, korppi, kyyneleni alta selvien vesien!
 <br>Annan sulle sulkaturkin." Eipä korppi saanutkana.
 </p><p>Kuuli tuon sininen sotka, niin tuli sininen sotka.
 <br>Sanoi vanha Väinämöinen: "Use'in, sininen sotka,
 <br>suullasi sukelteleihet, ve'essä vilotteleihet:
 <br>käypä, poimi kyyneleni alta selvien vesien!
 <br>Saat sinä parahan palkan: annan sulle sulkaturkin."
 </p><p>Kävi sotka poimimahan Väinämöisen kyyneleitä
 <br>alta selvien vesien, päältä mustien murien.
 </p><p>Poimi kyynelet merestä, kantoi Väinölle kätehen:
 <br>jo oli muiksi muuttunehet, kasvanehet kaunoisiksi,
 <br>helmiksi heristynehet, simpsukoiksi siintynehet,
 <br>kuningasten kunnioiksi, valtojen iki-iloiksi.
 <br clear="all"></p><hr noshade><tt>
 <center><a href="42.htm">Next: Kahdesviidettä runo</a></center><br>
 </tt></body>