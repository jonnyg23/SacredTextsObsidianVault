<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune16.htm">English</a> 
 <a href="15.htm">Previous</a> 
 <a href="17.htm">Next</a> 
 </small></center>
 <hr>
 <center><h1>Kuudestoista runo</h1></center>
 <p>Vaka vanha Väinämöinen, tietäjä iän-ikuinen,
 <br>oli veistävä venoista, uutta purtta puuhoava
 <br>nenässä utuisen niemen, päässä saaren terhenisen.
 <br>Puit? puuttui purren seppä, lautoja venon tekijä.
 </p><p>Kenpä puuta etsimähän, tammea tavoittamahan
 <br>Väinämöiselle venoksi, laulajalle pohjapuuksi?
 </p><p>Pellervoinen, pellon poika, Sampsa poika pikkarainen,
 <br>sep' on puuta etsimähän, tammea tavoittamahan
 <br>Väinämöiselle venoksi, laulajalle pohjapuuksi!
 </p><p>Käypi tietä, astelevi koillisille maailmoille.
 <br>Meni mäen, menevi toisen, kulki kohta kolmannenki,
 <br>kirves kultainen olalla, vaskivarsi kirvehessä.
 <br>Yhtyi haapa vastahansa, sylen kolmen korkeuinen.
 </p><p>Tahtoi haapoa tavata, puia puuta kirvehellä.
 <br>Haapa haastaen sanovi, itse kielin kerkiävi:
 <br>"Mitä, mies, tahot minusta, kuta kuitenki hala'at?"
 </p><p>Sampsa poika Pellervoinen, hänpä tuon sanoiksi virkki:
 <br>"Tuotapa tahon sinusta, tuota etsin ja hala'an:
 <br>Väinämöiselle venettä, laulajalle purren puuta."
 </p><p>Haapa haastoi kummemmasti, sataoksainen osasi:
 <br>"Vuotava veno minusta ja pursi putoavainen!
 <br>Minä olen ontelo tyveltä: kolmasti tänä kesänä
 <br>toukka söi syämyeni, mato juureni makasi."
 </p><p>Sampsa poika Pellervoinen siitä eistyvi etemmä;
 <br>astua ajattelevi maailmoille pohjaisille.
 </p><p>Tuli honka vastahansa, sylen kuuen korkeuinen.
 <br>Iski puuta kirvehellä, kolahutti kuokallansa,
 <br>kysytteli, lausutteli: "Oisiko sinusta, honka,
 <br>Väinämöiselle venoksi, laulajalle laivapuuksi?"
 </p><p>Honka vastata hotaisi, itse äänehen ärähti:
 <br>"Ei minusta purtta tulle, kuuen kaaren kantajata!
 <br>Mie olen honka huolainniekka; kolmasti tänä kesänä
 <br>korppi koikkui latvallani, varis vaakkui oksillani."
 </p><p>Sampsa poika Pellervoinen aina eistyvi etemmä;
 <br>astua ajattelevi suvisille maailmoille.
 <br>Tuli tammi vastahansa, ympäri yheksän syltä.
 </p><p>Kysytteli, lausutteli: "Tulisko sinusta, tammi,
 <br>emeä erävenehen, sotapurren pohjapuuta?"
 </p><p>Tammi taiten vastaeli, osaeli puu omena:
 <br>"On vainen minussa puuta emäksi yhen venosen,
 <br>enk' ole hoikka huolainniekka enkä ontelo sisältä.
 <br>Kolmasti tänä kesänä, tänä suurena suvena
 <br>päivyt kierti keskipuuta, kuuhut latvalla kumotti,
 <br>käet kukkui oksillani, linnut lehvillä lepäsi."
 </p><p>Sampsa poika Pellervoinen otti kirvehen olalta,
 <br>iski puuta kirvehellä, tammea tasaterällä;
 <br>pian taisi tammen kaata, puun sorean sorrutella.
 </p><p>Ensin laski latvan poikki, tyven tyynni halkaisevi.
 <br>Veisti siitä pohjapuita, lautoja epälukuisin
 <br>laulajalle laivaksiksi, Väinämöiselle venoksi.
 </p><p>Siitä vanha Väinämöinen tietäjä iän-ikuinen,
 <br>teki tieolle venettä, laati purtta laulamalla
 <br>yhen tammen taittumista, puun murskan murenemista.
 </p><p>Lauloi virren: pohjan puutti, lauloi toisen: liitti laian;
 <br>lauloi kohta kolmannenki hankoja hakatessansa,
 <br>päitä kaaren päätellessä, liitellessänsä limiä.
 </p><p>Kaaritettua venosen, liitettyä laian liitot
 <br>uupui kolmea sanoa panemilla parraspuien,
 <br>kokkien kohentimilla, peräpään on päättimillä.
 </p><p>Vaka vanha Väinämöinen, tietäjä iän-ikuinen,
 <br>sanan virkkoi, noin nimesi: "Voi poloinen, päiviäni!
 <br>Ei saanut veno vesille, uusi laiva lainehille!"
 </p><p>Arvelee, ajattelevi, mistäpä sanoja saisi,
 <br>loisi lempiluottehia; pääskyjenkö päälaelta,
 <br>joutsenkarjan juonen päästä, hanhilauman hartioilta?
 </p><p>Läksi saamahan sanoja. Tuhoi joukon joutsenia,
 <br>harkun hanhia hävitti, päättömästi pääskysiä:
 <br>ei saanut sanoakana, ei sanoa eikä puolta.
 </p><p>Arvelee, ajattelevi: "Tuoll' oisi sata sanoa
 <br>kesäpeuran kielen alla, suussa valkean oravan."
 </p><p>Läksi saamahan sanoja, ongelmoita ottamahan.
 <br>Pellon peuroja levitti, oravia suuren orren:
 <br>sai siitä sanoja paljo, ne kaikki avuttomia.
 </p><p>Arvelee, ajattelevi: "Tuolta saan sa'an sanoja,
 <br>tuolta Tuonelan ko'ista, Manalan ikimajasta."
 </p><p>Läksi Tuonelta sanoja, Manalalta mahtiloita.
 <br>Astua taputtelevi; kävi viikon vitsikkoa,
 <br>viikon toisen tuomikkoa, kolmannen katajikkoa:
 <br>jo näkyi Manalan saari, Tuonen kumpu kuumottavi.
 </p><p>Vaka vanha Väinämöinen jo huhuta huikahutti
 <br>tuossa Tuonelan joessa, Manalan alantehessa:
 <br>"Tuo venettä, Tuonen tytti, lauttoa, Manalan lapsi,
 <br>yli salmen saa'akseni, joen poikki päästäkseni!"
 </p><p>Lyhykäinen Tuonen tytti, matala Manalan neiti,
 <br>tuo oli poukkujen pesijä, räpähien räimyttäjä
 <br>Tuonen mustassa joessa, Manalan alusve'essä.
 <br>Sanan virkkoi, noin nimesi, itse lausui ja pakisi:
 <br>"Vene täältä tuotanehe, kuni syy sanottanehe,
 <br>mi sinun Manalle saattoi ilman tauin tappamatta,
 <br>ottamatta oivan surman, muun surman musertamatta."
 </p><p>Vaka vanha Väinämöinen sanan virkkoi, noin nimesi:
 <br>"Tuoni minut tänne tuotti, Mana mailtani veteli."
 </p><p>Lyhykäinen Tuonen tytti, matala Manalan neiti,
 <br>tuonpa hän sanoiksi virkki: "Jopa keksin kielastajan!
 <br>Kunp' on Tuoni tänne toisi, Mana mailta siirteleisi,
 <br>Tuoni toisi tullessansa, Manalainen matkassansa
 <br>Tuonen hattu hartioilla, Manan kintahat käessä.
 <br>Sano totta, Väinämöinen: mi sinun Manalle saattoi?"
 </p><p>Vaka vanha Väinämöinen jo tuossa sanoiksi virkki:
 <br>"Rauta mun Manalle saattoi, teräs tempoi Tuonelahan."
 </p><p>Lyhykäinen Tuonen tytti, matala Manalan neiti,
 <br>sanan virkkoi, noin nimesi: "Tuosta tunnen kielastajan!
 <br>Kun rauta Manalle saisi, teräs toisi Tuonelahan,
 <br>verin vaattehet valuisi, hurmehen hurahteleisi.
 <br>Sano totta, Väinämöinen, sano totta toinen kerta!"
 </p><p>Vaka vanha Väinämöinen sanan virkkoi, noin nimesi:
 <br>"Vesi sai minun Manalle, aalto toi on Tuonelahan."
 </p><p>Lyhykäinen Tuonen tytti, matala Manalan neiti,
 <br>sanan virkkoi, noin nimesi: "Ymmärrän valehtelijan!
 <br>Jos vesi Manalle saisi, aalto toisi Tuonelahan,
 <br>vesin vaattehet valuisi, helmasi herahteleisi.
 <br>Sano tarkkoja tosia: mi sinun Manalle saattoi?"
 </p><p>Tuossa vanha Väinämöinen vielä kerran kielastavi:
 <br>"Tuli toi mun Tuonelahan, valkea Manalle saattoi."
 </p><p>Lyhykäinen Tuonen tytti, matala Manalan neiti,
 <br>hänpä tuon sanoiksi virkki: "Arvoan valehtelijan!
 <br>Jos tuli Manalle toisi, valkeainen Tuonelahan,
 <br>oisi kutrit kärventynnä, partaki pahoin palanut.
 </p><p>"Oi sie vanha Väinämöinen! Jos tahot venettä täältä,
 <br>sano tarkkoja tosia, valehia viimeisiä,
 <br>mitenkä tulit Manalle ilman tauin tappamatta,
 <br>ottamatta oivan surman, muun surman murentamatta!"
 </p><p>Sanoi vanha Väinämöinen: "Jos vähän valehtelinki,
 <br>kerran toisen kielastelin, toki ma sanon toetki.
 <br>Te'in tieolla venettä, laain purtta laulamalla.
 <br>Lauloin päivän, lauloin toisen, niin päivällä kolmannella
 <br>rikkoihe reki runoilta, jalas taittui lausehilta:
 <br>läksin Tuonelta oroa, Manalalta vääntiätä
 <br>rekosen rakentoani, laulukorjan laatiani.
 <br>Tuopa nyt venoista tänne, laita mulle lauttoasi
 <br>yli salmen saa'akseni, joen poikki päästäkseni!"
 </p><p>Kyllä Tuonetar toruvi, Manan neiti riitelevi:
 <br>"Oi on, hullu, hulluuttasi, mies on, mielesi vähyyttä!
 <br>Tulet syyttä Tuonelahan, tauitta Manan majoille!
 <br>Parempi sinun olisi palata omille maille:
 <br>äijä on tänne tullehia, ei paljo palannehia."
 </p><p>Sanoi vanha Väinämöinen: "Akka tieltä kääntyköhön,
 <br>eip' on mies pahempikana, uros untelompikana!
 <br>Tuo venettä, Tuonen tytti, lauttoa, Manalan lapsi!"
 </p><p>Vei venehen Tuonen tytti; sillä vanhan Väinämöisen
 <br>yli salmen saattelevi, joen poikki päästelevi.
 <br>Itse tuon sanoiksi virkki: "Voi sinua, Väinämöinen!
 <br>Läksit surmatta Manalle, kuolematta Tuonelahan!"
 </p><p>Tuonetar, hyvä emäntä, Manalatar, vaimo vanha,
 <br>toip' on tuopilla olutta, kantoi kaksikorvaisella;
 <br>itse tuon sanoiksi virkki: "Juop' on, vanha Väinämöinen!"
 </p><p>Vaka vanha Väinämöinen katsoi pitkin tuoppiansa:
 <br>sammakot kuti sisällä, maot laioilla lateli.
 <br>Siitä tuon sanoiksi virkki: "En mä tänne tullutkana
 <br>juomahan Manalan maljat, Tuonen tuopit lakkimahan:
 <br>juopuvat oluen juojat, kannun appajat katoovat."
 </p><p>Sanoi Tuonelan emäntä: "Oi on vanha Väinämöinen!
 <br>Mitä sie tulit Manalle, kuta Tuonelan tuville
 <br>ennen Tuonen tahtomatta, Manan mailta kutsumatta?"
 </p><p>Sanoi vanha Väinämöinen: "Veistäessäni venoista,
 <br>uutta purtta puuhatessa uuvuin kolmea sanoa
 <br>peripäätä päätellessä, kokkoa kohottaessa.
 <br>Kun en noita saanutkana, mailta, ilmoilta tavannut,
 <br>piti tulla Tuonelahan, lähteä Manan majoille
 <br>saamahan sanoja noita, ongelmoita oppimahan."
 </p><p>Tuopa Tuonelan emäntä sanan virkkoi, noin nimesi:
 <br>"Ei Tuoni sanoja anna, Mana mahtia jakele!
 <br>Etkä täältä pääsnekänä sinä ilmoisna ikänä
 <br>kotihisi kulkemahan, maillesi matelemahan."
 </p><p>Uuvutti unehen miehen, pani maata matkalaisen
 <br>Tuonen taljavuotehelle. Siinä mies makaelevi,
 <br>uros unta ottelevi: mies makasi, vaate valvoi.
 </p><p>Oli akka Tuonelassa, akka vanha käykkäleuka,
 <br>rautarihman kehreäjä, vaskilankojen valaja.
 <br>Kehräsi sataisen nuotan, tuhantisen tuuritteli
 <br>yönä yhtenä kesäisnä yhellä vesikivellä.
 </p><p>Oli ukko Tuonelassa; se on ukko kolmisormi,
 <br>rautaverkkojen kutoja, vaskinuotan valmistaja.
 <br>Se kutoi sataisen nuotan, tuhantisen tuikutteli
 <br>samana kesäisnä yönä samalla vesikivellä.
 </p><p>Tuonen poika koukkusormi, koukkusormi, rautanäppi,
 <br>se veti sataisen nuotan poikki Tuonelan joesta,
 <br>sekä poikki jotta pitkin, jotta vieläkin vitahan,
 <br>jottei päästä Väinämöisen, selvitä uvantolaisen
 <br>sinä ilmoisna ikänä, kuuna kullan valkeana
 <br>tuolta Tuonelan ko'ista, Manalan ikimajoista.
 </p><p>Vaka vanha Väinämöinen sanan virkkoi, noin nimesi:
 <br>"Joko lie tuhoni tullut, hätäpäivä päälle pääsnyt
 <br>näillä Tuonelan tuvilla, Manalan majantehilla?"
 </p><p>Pian muuksi muuttelihe, ruton toiseksi rupesi:
 <br>meni mustana merehen, saarvana sara'ikkohon;
 <br>matoi rautaisna matona, kulki kyisnä käärmehenä
 <br>poikki Tuonelan joesta, läpi Tuonen verkkoloista.
 </p><p>Tuonen poika koukkusormi, koukkusormi, rautanäppi,
 <br>kävi aamulla varahin verkkojansa katsomahan:
 <br>sa'an saapi taimenia, tuhat emon alvehia,
 <br>eip' on saanut Väinämöistä, ukkoa uvantolaista.
 </p><p>Siitä vanha Väinämöinen Tuonelasta tultuansa
 <br>sanovi sanalla tuolla, lausui tuolla lausehella:
 <br>"Elköhön hyvä Jumala, elköhön sitä suetko,
 <br>itse-mennyttä Manalle, Tuonelahan tunkeinutta!
 <br>Äijä on sinne saanehia, vähä tuolta tullehia,
 <br>tuolta Tuonelan ko'ista, Manalan ikimajoista."
 </p><p>Vielä tuon sanoiksi virkki, itse lausui, noin lateli
 <br>nuorisolle nousevalle, kansalle ylenevälle;
 <br>"Elkätte, imeisen lapset, sinä ilmoisna ikänä
 <br>tehkö syytä syyttömälle, vikoa viattomalle!
 <br>Pahoin palkka maksetahan tuolla Tuonelan ko'issa:
 <br>sija on siellä syyllisillä, vuotehet viallisilla,
 <br>alus kuumista kivistä, palavoista paateroista,
 <br>peitto kyistä, käärmehistä, tuonen toukista ku'ottu."
 <br clear="all"></p><hr noshade><tt>
 <center><a href="17.htm">Next: Seitsemästoista runo</a></center><br>
 </tt></body>