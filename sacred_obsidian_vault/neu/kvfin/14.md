<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune14.htm">English</a> 
 <a href="13.htm">Previous</a> 
 <a href="15.htm">Next</a> 
 </small></center>
 <hr>
 <center><h1>Neljästoista runo</h1></center>
 <p>Siitä lieto Lemminkäinen arveli, ajattelihe,
 <br>kulle syylle sylveäisi, kulle laskisi laulle:
 <br>heittäisikö Hiien hirvet, itse kulkisi kotihin,
 <br>vai vielä yritteleisi, hiihteleisi hiljallehen
 <br>mieliksi metsän emännän, salon impien iloksi.
 </p><p>Sanovi sanalla tuolla, lausui tuolla lausehella:
 <br>"Oi Ukko, ylijumala tahi taatto taivahinen!
 <br>Tee nyt mulle suorat sukset, kepeäiset kalhuttimet,
 <br>joilla hiihteä hivitän poikki soien, poikki maien,
 <br>hiihän kohti Hiien maita, poikki Pohjan kankahista
 <br>Hiien hirven käytäville, poropeuran polkemille!
 </p><p>"Lähen nyt miehistä metsälle, urohista ulkotöille
 <br>Tapiolan tietä myöten, Tapion talojen kautta.
 <br>Terve, vuoret, terve, vaarat, terve, kuusikot kumeat,
 <br>terve, haavikot haleat, terve, tervehyttäjänne!
 </p><p>"Miesty, metsä, kostu, korpi, taivu, ainoinen Tapio!
 <br>Saata miestä saarekselle, sille kummulle kuleta,
 <br>jost' on saalis saatavana, erän toimi tuotavana!
 </p><p>"Nyyrikki, Tapion poika, mies puhas, punakypärä!
 <br>Veistä pilkut pitkin maita, rastit vaaroihin rakenna,
 <br>jotta tunnen, tuhma, käyä, äkkiouto, tien osoan
 <br>etsiessäni ereä, antia anellessani!
 </p><p>"Mielikki, metsän emäntä, puhas muori, muoto kaunis!
 <br>Pane kulta kulkemahan, hopea vaeltamahan
 <br>miehen etsivän etehen, anelijan askelille!
 </p><p>"Ota kultaiset avaimet renkahalta reieltäsi,
 <br>aukaise Tapion aitta, metsän linna liikahuta
 <br>minun pyytöpäivinäni, eränetso-aikoinani!
 </p><p>"Kunp' on et kehanne itse, niin on pistä piikojasi,
 <br>pane palkkalaisiasi, käske käskyn kuulijoita!
 <br>Et emäntä lienekänä, jos et piikoa pitäne,
 <br>sata piikoa pitäne, tuhat käskyn kuulijata,
 <br>karjan kaiken kaitsijata, viitsijätä viljan kaiken.
 </p><p>"Metsän piika pikkarainen, simasuu Tapion neiti!
 <br>Soitellos metinen pilli, simapilli piiperoita
 <br>korvallen ehon emännän, mieluisan metsän emännän,
 <br>jotta kuulisi välehen, nousisi makoamasta,
 <br>kun ei kuule kumminkana, ei hava'a harvoinkana,
 <br>vaikka ainoisin anelen, kielen kullan kuikuttelen!"
 </p><p>Siinä lieto Lemminkäinen ajan kaiken annitoinna
 <br>hiihti soita, hiihti maita, hiihti korpia kovia,
 <br>Jumalan sysimäkiä, Hiien hiilikankahia.
 </p><p>Hiihti päivän, hiihti toisen. Jo päivänä kolmantena
 <br>meni suurelle mäelle, nousi suurelle kivelle,
 <br>loi silmänsä luotehesen, poikki soien pohjosehen:
 <br>Tapion talot näkyivät, ukset kulta kuumottivat
 <br>poikki suosta, pohjosesta, alta vaaran, varvikosta.
 </p><p>Tuop' on lieto Lemminkäinen heti luoksi luontelihe,
 <br>lähelle lähentelihe, alle ikkunan Tapion.
 <br>Kuuristihe katsomahan kuuennesta ikkunasta:
 <br>siellä antajat asuivat ja viruivat viljan eukot
 <br>aivan arkivaattehissa, ryysyissä ryvennehissä.
 </p><p>Sanoi lieto Lemminkäinen: "Mintähen, metsän emäntä,
 <br>asut arkivaattehissa, riihiryysyissä rypeät,
 <br>kovin musta muo'oltasi, katsannaltasi kamala,
 <br>ilkeä imertimiltä, rungolta ruman näköinen?
 </p><p>"Kun ennen kävin metsässä, kolm' oli linnoa metsässä:
 <br>yksi puinen, toinen luinen, kolmansi kivinen linna;
 <br>kuus' oli kultaikkunoa kunki linnan kulmanteella.
 <br>Katsahin sisähän noista seinän alla seistessäni:
 <br>Tapion talon isäntä, Tapion talon emäntä,
 <br>Tellervo, Tapion neiti, kanssa muu Tapion kansa,
 <br>kaikki kullassa kuhisi, hopeassa horjeksihe.
 <br>Itsensä metsän emännän, ehtoisan metsän emännän,
 <br>käet oli kullankäärehissä, sormet kullansormuksissa,
 <br>pää kullanpätinehissä, tukat kullansuortuvissa,
 <br>korvat kullankoltuskoissa, kaula helmissä hyvissä.
 </p><p>"Oi mielu metsän emäntä, Metsolan metinen muori!
 <br>Heitä poies heinäkengät, kaskivirsusi karista,
 <br>riisu riihiryökälehet, arkipaitasi alenna!
 <br>Lyöte lykkyvaattehisin, antipaitoihin paneite
 <br>minun metsipäivinäni, eränetso-aikoinani!
 <br>Ikävä minun tulevi, ikävä tulettelevi
 <br>tätä tyhjänä-oloa, ajan kaiken annituutta,
 <br>kun et anna aioinkana, harvoinkana hoivauta.
 <br>Ikävä ilotoin ilta, pitkä päivä saalihitoin.
 </p><p>"Metsän ukko halliparta, havuhattu, naavaturkki!
 <br>Pane nyt metsän palttinoihin, salot verkahan vetäise,
 <br>haavat kaikki haljakkoihin, lepät lempivaattehisin!
 <br>Hope'ihin hongat laita, kuuset kultihin rakenna,
 <br>vanhat hongat vaskivöille, petäjät hopeavöille,
 <br>koivut kultakukkasihin, kannot kultakalkkaroihin!
 <br>Pane, kuinp' on muinaiselta, parempina päivinäsi:
 <br>kuuna paistoi kuusen oksa, päivänä petäjän latvat,
 <br>metsä haiskahti me'elle, simalle salo sininen,
 <br>ahovieret viertehelle, suovieret sulalle voille.
 </p><p>"Metsän tyttö, mielineiti, Tuulikki, tytär Tapion!
 <br>Aja vilja vieremille, auke'immille ahoille!
 <br>Kun lie jäykkä juoksullehen eli laiska laukallehen,
 <br>ota vitsa viiakosta, koivu korven notkelmosta,
 <br>jolla kutkutat kuvetta sekä kaivat kainaloita!
 <br>Anna juosta joutuisasti, vikevästi viiletellä,
 <br>miehen etsivän etehen, aina käyvän askelille!
 </p><p>"Kun vilja uralle saapi, tupita uroa myöten!
 <br>Pane kaksi kämmentäsi kahen puolen kaiteheksi,
 <br>jottei vilja vieprahtaisi, tiepuolehen poikeltaisi!
 <br>Josp' on vilja vieprahtavi, tiepuolehen poikeltavi,
 <br>tielle korvista kohenna, saata sarvista uralle!
 </p><p>"Hako on tiellä poikkipuolin: sepä syrjähän syseä;
 <br>puita maalla matkallansa: ne on katkaise kaheksi!
 <br>"Aita vastahan tulevi: kaa'a aita kallellehen
 <br>viieltä vitsasväliltä, seitsemältä seipähältä!
 </p><p>"Joki joutuvi etehen, puro tielle poikkipuolin:
 <br>silkki sillaksi sivalla, punaverka portahaksi!
 <br>Saata poikki salmistaki, vetele vesien poikki,
 <br>poikki Pohjolan joesta, yli kosken kuohuloista!
 </p><p>"Tapion talon isäntä, Tapion talon emäntä,
 <br>metsän ukko halliparta, metsän kultainen kuningas!
 <br>Mimerkki, metsän emäntä, metsän armas antimuori,
 <br>siniviitta viian eukko, punasukka suon emäntä!
 <br>Tule jo kullan muuttelohon, hopean vajehtelohon!
 <br>Minun on kullat kuun-ikuiset, päivän-polviset hopeat,
 <br>käeten soasta käymät, uhotellen tappelosta;
 <br>ne kuluvat kukkarossa, tummentuvat tuhniossa,
 <br>kun ei oo kullan muuttajata, hopean vajehtajata."
 </p><p>Niinp' on lieto Lemminkäinen viikon hiihteä hivutti,
 <br>lauloi virret viian päässä, kolmet korven kainalossa:
 <br>miellytti metsän emännän, itsenki metsän isännän,
 <br>ihastutti immet kaikki, taivutti Tapion neiet.
 </p><p>Juoksuttivat, jou'uttivat Hiien hirven kätköstänsä,
 <br>takoa Tapion vaaran, Hiien linnan liepehiltä
 <br>miehen etsijän etehen, sanelijan saataville.
 </p><p>Itse lieto Lemminkäinen jopa lämsänsä lähetti
 <br>Hiien hirven hartioille, kaulalle kamelivarsan,
 <br>jottei potkinut pahasti selkeä silittäessä.
 </p><p>Siitä lieto Lemminkäinen itse tuon sanoiksi virkki:
 <br>"Salon herra, maan isäntä, kaunis kankahan eläjä!
 <br>Mielikki, metsän emäntä, metsän armas antimuori!
 <br>Tule nyt kullat ottamahan, hopeat valitsemahan!
 <br>Pane maalle palttinasi, lempiliinasi levitä
 <br>alle kullan kuumottavan, alle huohtavan hopean,
 <br>tuon on maahan tippumatta, rikkoihin rivestymättä!"
 </p><p>Läksi siitä Pohjolahan; sanoi tuonne tultuansa:
 <br>"Jo nyt hiihin Hiien hirven Hiien peltojen periltä.
 <br>Anna, akka, tyttöäsi, mulle nuorta morsianta!"
 </p><p>Louhi, Pohjolan emäntä, tuop' on tuohon vastaeli:
 <br>"Äsken annan tyttäreni sekä nuoren morsiamen,
 <br>kun sa suistat suuren ruunan, Hiien ruskean hevosen,
 <br>Hiien varsan vaahtileuan Hiien nurmien periltä."
 </p><p>Silloin lieto Lemminkäinen otti kultaohjaksensa,
 <br>hope'isen marhaminnan; lähtevi hevon hakuhun,
 <br>kuloharjan kuuntelohon Hiien nurmien periltä.
 </p><p>Astua taputtelevi, käyä kulleroittelevi
 <br>vihannalle vainiolle, pyhän pellon pientarelle.
 <br>Siellä etsivi hevosta, kulokasta kuuntelevi
 <br>suvikunnan suitset vyöllä, varsan valjahat olalla.
 </p><p>Etsi päivän, etsi toisen, niin päivänä kolmantena
 <br>nousi suurelle mäelle, kiipesi kiven selälle;
 <br>iski silmänsä itähän, käänti päätä päivän alle:
 <br>näki hiekalla hevosen, kuloharkan kuusikolla;
 <br>senpä tukka tulta tuiski, harja suihkivi savua.
 </p><p>Niin sanovi Lemminkäinen: "Oi Ukko ylijumala,
 <br>Ukko, pilvien pitäjä, hattarojen hallitsija!
 <br>Taivas auoksi avaos, ilma kaikki ikkunoiksi!
 <br>Sa'a rautaiset rakehet, laske jäiset jäähyttimet
 <br>harjalle hyvän hevosen, Hiien laukin lautasille!"
 </p><p>Tuo Ukko, ylinen luoja, pilven-päällinen jumala,
 <br>ilman riehoiksi revitti, taivon kannen kahtaloksi;
 <br>satoi hyytä, satoi jäätä, satoi rauaista raetta,
 <br>pienemmät hevosen päätä, päätä ihmisen isommat,
 <br>harjalle hyvän hevosen, Hiien laukin lautasille.
 </p><p>Siitä lieto Lemminkäinen kävi luota katsomahan,
 <br>likeltä tähyämähän. Itse tuon sanoiksi virkki:
 <br>"Hiitolan hyvä hevonen, vuoren varsa vaahtileuka!
 <br>Tuo nyt kultaturpoasi, pistä päätäsi hopea
 <br>kultaisihin koltuskoihin, hope'isihin helyihin!
 </p><p>En sua pahoin pitäne, aivan anke'in ajane:
 <br>ajan tietä pikkuruisen, matkoa ani vähäisen,
 <br>tuonne Pohjolan tuville, ankaran anopin luoksi.
 <br>Minkä siimalla sivallan eli vitsalla vetelen,
 <br>senpä silkillä sivallan, veran äärellä vetelen."
 </p><p>Hiien ruskea hevonen, Hiien varsa vaahtileuka
 <br>tunki kultaturpoansa, pisti päätänsä hopea
 <br>kultaisihin koltuskoihin, hope'isihin helyihin.
 </p><p>Niinpä lieto Lemminkäinen jopa suisti suuren ruunan,
 <br>pisti suitset kullan suuhun, päitsensä hopean päähän;
 <br>hyppäsi hyvän selälle, Hiien laukin lautasille.
 </p><p>Veti virkkua vitsalla, paiskasi pajun vesalla.
 <br>Ajoi matkoa vähäisen, tuuritteli tunturia
 <br>pohjoispuolelle mäkeä, lumivaaran kukkuroa:
 <br>tuli Pohjolan tuville. Meni pirttihin pihalta,
 <br>sanoi tuonne tultuansa, Pohjolahan päästyänsä:
 <br>"Jopa suistin suuren ruunan, Hiien varsan valjastelin
 <br>vihannalta vainiolta, pyhän pellon pientarelta,
 <br>sekä hiihin Hiien hirven Hiien peltojen periltä.
 <br>Anna jo, akka, tyttöäsi, mulle nuorta morsianta!"
 </p><p>Louhi, Pohjolan emäntä, hänpä tuon sanoiksi virkki:
 <br>"Äsken annan tyttäreni sekä nuoren morsiamen,
 <br>kun ammut joutsenen joesta, virrasta vihannan linnun,
 <br>Tuonen mustasta joesta, pyhän virran pyörtehestä
 <br>yhellä yrittämällä, yhen nuolen nostamalta."
 </p><p>Siitä lieto Lemminkäinen, tuo on kaunis Kaukomieli,
 <br>läksi joutsenen joruhun, pitkäkaulan katselohon
 <br>Tuonen mustasta joesta, Manalan alantehesta.
 </p><p>Astua lykyttelevi, käyä kälkähyttelevi
 <br>tuonne Tuonelan joelle, pyhän virran pyörtehelle,
 <br>jalo jousi olkapäällä, viini nuolia selässä.
 </p><p>Märkähattu karjanpaimen, ukko Pohjolan sokea,
 <br>tuop' on Tuonelan joella, pyhän virran pyörtehellä;
 <br>katselevi, kääntelevi tulevaksi Lemminkäistä.
 </p><p>Jo päivänä muutamana näki lieto Lemminkäisen
 <br>saavaksi, läheneväksi tuonne Tuonelan joelle,
 <br>vierehen vihaisen kosken, pyhän virran pyörtehelle.
 </p><p>Vesikyyn ve'estä nosti, umpiputken lainehista,
 <br>syöksi miehen syämen kautta, läpi maksan
 <br>Lemminkäisen,
 <br>kautta kainalon vasemman oikeahan olkapäähän.
 </p><p>Jopa lieto Lemminkäinen tunsi koskevan kovasti.
 <br>Sanan virkkoi, noin nimesi: "Sen mä tein pahinta työtä,
 <br>kun en muistanut kysyä emoltani, kantajalta,
 <br>kaiketi sanaista kaksi, kovin äijä, kun on kolme,
 <br>miten olla, kuin eleä näinä päivinä pahoina:
 <br>en tieä vesun vikoja, umpiputken ailuhia.
 </p><p>"Oi emoni, kantajani, vaivan nähnyt vaalijani!
 <br>Tietäisitkö, tuntisitko, miss' on poikasi poloinen,
 <br>tokipa rientäen tulisit, avukseni ennättäisit;
 <br>päästäisit pojan poloisen tältä tieltä kuolemasta,
 <br>nuorena nukahtamasta, verevänä vieremästä."
 </p><p>Siitä Pohjolan sokea märkähattu karjanpaimen
 <br>syöksi lieto Lemminkäisen, kaotti Kalevan poian
 <br>Tuonen mustahan jokehen, pahimpahan pyörtehesen.
 <br>Meni lieto Lemminkäinen, meni koskessa kolisten,
 <br>myötävirrassa vilisten tuonne Tuonelan tuville.
 </p><p>Tuo verinen Tuonen poika iski miestä miekallansa,
 <br>kavahutti kalvallansa. Löi on kerran leimahutti
 <br>miehen viieksi muruksi, kaheksaksi kappaleksi;
 <br>heitti Tuonelan jokehen, Manalan alusvesille:
 <br>"Viru siinä se ikäsi jousinesi, nuolinesi!
 <br>Ammu joutsenet joelta, vesilinnut viertehiltä!"
 </p><p>Se oli loppu Lemminkäisen, kuolo ankaran kosijan
 <br>Tuonen mustassa joessa, Manalan alantehessa.
 <br clear="all"></p><hr noshade><tt>
 <center><a href="15.htm">Next: Viidestoista runo</a></center><br>
 </tt></body>