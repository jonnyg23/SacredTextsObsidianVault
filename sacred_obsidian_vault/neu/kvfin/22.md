<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune22.htm">English</a> 
 <a href="21.htm">Previous</a> 
 <a href="23.htm">Next</a> 
 </small></center>
 <hr>
 <center><h1>Kahdeskolmatta runo</h1></center>
 <p>Kun oli kyllin häitä juotu, pi'etty pitoja noita,
 <br>häitä Pohjolan tuvilla, pitoja Pimentolassa,
 <br>sanoi Pohjolan emäntä Ilmariselle, vävylle:
 <br>"Mit' istut, isosukuinen, maan valio, valvattelet?
 <br>Istutko ison hyvyyttä vai emonko armautta
 <br>vaiko pirtin valkeutta, naimakansan kauneutta?
 </p><p>"Et istu ison hyvyyttä, et emosen armautta
 <br>etkä pirtin puhtautta, naimakansan kauneutta:
 <br>istut impesi hyvyyttä, neien nuoren armautta,
 <br>valvattisi valkeutta, kassapääsi kauneutta.
 </p><p>"Sulho, viljon veljyeni! Vuotit viikon, vuota vielä!
 <br>Ei ole valmis valvattisi, suorinut ikisopusi:
 <br>puol' on päätä palmikolla, puoli palmikoitsematta.
 </p><p>"Sulho, viljon veljyeni! Vuotit viikon, vuota vielä!
 <br>Ei ole valmis valvattisi, suorinut ikisopusi:
 <br>yks' on hiema hiemoitettu, toinen hiemoiteltavana.
 </p><p>"Sulho, viljon veljyeni! Viikon vuotit, vuota vielä!
 <br>Ei ole valmis valvattisi, suorinut ikisopusi:
 <br>vast' on jalka kengitetty, toinen kengiteltävänä.
 </p><p>"Sulho, viljon veljyeni! Viikon vuotit, vuota vielä!
 <br>Ei ole valmis valvattisi, suorinut ikisopusi:
 <br>käsi on toinen kinnastettu, toinen kinnasteltavana.
 </p><p>"Sulho, viljon veljyeni! Viikon vuotit, et väsynyt:
 <br>valmis on nyt valvattisi, suoriunut sorsasesi.
 </p><p>"Mene jo myöten, myöty neiti, kanssa, kaupattu kananen!
 <br>Jo nyt on liittosi likellä, kovin läsnä lähtöaika,
 <br>kun on viejä vieressäsi, ottajaisesi ovilla:
 <br>oro suitsia purevi, reki neittä vuottelevi.
 </p><p>"Oltua rakas rahoihin, käpäs kättä antamahan,
 <br>kiivas kihlan ottelohon, sormuksen sovittelohon,
 <br>ole nyt rakas rekehen, kiivas kirjokorjasehen,
 <br>käpäs käymähän kylähän sekä sievä lähtemähän!
 </p><p>"Etpä äijän, nuori neiti, kahen puolesi katsellut,
 <br>yli pääsi ymmärrellyt, jos te'it ka'utun kaupan,
 <br>iän kaiken itkemisen, vuoet voikerrehtamisen,
 <br>kun läksit isosi koista, siirryit syntymäsijoilta,
 <br>luota ehtoisen emosi, kantajasi kartanoilta.
 </p><p>"Mi oli sinun eleä näillä taattosi tiloilla!
 <br>Kasvoit kukkana kujilla, ahomailla mansikkana.
 <br>Nousit voille vuotehelta, maioille makoamasta,
 <br>venymästä vehnäsille, pettäjäisille pehusta.
 <br>Kun et voinut voita syöä, silpaisit sianlihoa.
 </p><p>"Ei ollut huolta ollenkana, ajatusta aioinkana:
 <br>annoit huolla honkasien, ajatella aiaksien,
 <br>surra suolla suopetäjän, kangaskoivun kankahalla.
 <br>Itse liehuit lehtyisenä, perhosena pyörähtelit,
 <br>marjana emosi mailla, vaapukkana vainiolla.
 </p><p>"Lähet nyt talosta tästä, menet toisehen talohon,
 <br>toisehen emon alahan, perehesen vierahasen.
 <br>Toisin siellä, toisin täällä, toisin toisessa talossa!
 <br>Toisin siellä torvet soivat, toisin ukset ulvaisevat,
 <br>toisin vierevät veräjät, sanovat saranarauat.
 </p><p>"Et osaa ovissa käyä, veräjissä vieretellä
 <br>talon tyttären tavalla; et tunne puhua tulta
 <br>etkä liettä lämmitteä talon miehen mieltä myöten.
 </p><p>"Niinkö luulit, neito nuori, niinkö tiesit jotta luulit,
 <br>luulit yöksi lähteväsi, päivällä paloavasi?
 <br>Etpä yöksi lähtenynnä, etkä yöksi, et kaheksi:
 <br>jopa jou'uit viikommaksi, kuuksi päiväksi katosit,
 <br>iäksi ison majoilta, elinajaksi emosi.
 <br>Askelt' on piha pitempi, kynnys hirttä korkeampi
 <br>sinun toiste tullessasi, kerran kertaellessasi."
 </p><p>Neito parka huokaeli, huokaeli, henkäeli;
 <br>suru syämelle panihe, vesi silmille vetihe.
 <br>Itse tuon sanoiksi saatti: "Noinpa tiesin, noinpa luulin,
 <br>noinpa arvelin ikäni, sanoin kaiken kasvinaian:
 <br>et sä, neiti, neiti olle oman vanhemman varassa,
 <br>oman taaton tanterilla, vanhan maammosi majoilla.
 <br>Äskenpä olisit neiti miehelähän mennessäsi,
 <br>kuin oisi jalka kynnyksellä, toinen korjassa kosijan:
 <br>oisit päätäsi pitempi, korvallista korkeampi.
 </p><p>"Tuota toivoin tuon ikäni, katsoin kaiken kasvinaian
 <br>vuotin kuin hyveä vuotta, katsoin kuin kesän tuloa.
 <br>Jo nyt on toivoni toeksi, lähtöni lähemmä saanut;
 <br>jop' on jalka kynnyksellä, toinen korjassa kosijan.
 <br>Enkä tuota tunnekana, mikä muutti multa mielen:
 <br>en lähe ilolla mielin enkä riemulla eriä
 <br>tästä kullasta ko'ista, iän nuoren istumasta,
 <br>näiltä kasvinkartanoilta, ison saamilta eloilta;
 <br>lähen, hoikka, huolissani, ikävissäni eriän,
 <br>kuin syksyisen yön sylihin, kevä'isen kierän päälle,
 <br>jälen jäällä tuntumatta, jalan iskun iljangolla.
 </p><p>"Miten lieki mieli muien, mieli muien morsianten?
 <br>Tok' ei muut muretta tunne, kanna kaihoista syäntä,
 <br>kuin kannan minä katala, kannan mustoa muretta,
 <br>syäntä syen näköistä, huolta hiilenkarvallista.
 </p><p>"Niin on mieli miekkoisien, autuaallisten ajatus,
 <br>kuin keväinen päivännousu, kevätaamun aurinkoinen.
 <br>Mitenpä minunki mieli, minun synkeä sisuni?
 <br>On kuin laaka lammin ranta, kuin pimeä pilven ranta,
 <br>kuin syksyinen yö pimeä, talvinen on päivä musta;
 <br>viel' on mustempi sitäki, synkeämpi syksy-yötä."
 </p><p>Olipa akka, askarvaimo, talon ainoinen asuja.
 <br>Hänpä tuon sanoiksi virkki: "Kutti, kutti, neiti nuori!
 <br>Etkö muista, kuin sanelin, sanelin saoinki kerroin:
 <br>elä sulho'on ihastu, elä sulhon suumalohon,
 <br>luota silmänluontehesen, katso jalkoihin jaloihin!
 <br>Sulovasti suun pitävi, silmät luopi luopuisasti,
 <br>vaikka lempo leukaluissa, surma suussansa asuisi.
 </p><p>"Noinpa aina neittä neuvoin, orpanaistani opastin:
 <br>kun tulevi suuret sulhot, suuret sulhot, maan kosijat,
 <br>sinä vastahan sanele ja puhele puoleltasi,
 <br>sanele sanalla tuolla, lausu tuolla lausehella:
 <br>'Ei minusta ollekana, ollekana, lienekänä
 <br>miniäksi vietävätä, orjaksi otettavata.
 <br>Ei neiti minun näköinen osaa orjana eleä,
 <br>muista ei mukihin mennä, olla aina alla kynsin.
 <br>Toinen kun sanan sanoisi, minä kaksin vastoaisin;
 <br>kun tulisi tukkahani, hairahtaisi hapsihini,
 <br>tukastani tuivertaisin, hapsistani haivertaisin.'
 </p><p>"Et sinä sitä totellut, et kuullut minun sanoa.
 <br>Käeten kävit tulehen, tieten tervan keittehesen;
 <br>riensihit revon rekehen, läksit karhun kantasille,
 <br>revon reessänsä veteä, karhun kauas kannatella,
 <br>ikiorjaksi isännän, aikaorjaksi anopin.
 </p><p>"Läksit kouluhun kotoa, piinahan ison pihoilta.
 <br>Kova on koulu käyäksesi, piina pitkä ollaksesi:
 <br>siell' on ohjat ostettuna, varustettu vankirauat,
 <br>ei ketänä muuta vasten, vasten on vaivaista sinua.
 </p><p>"Kohta saat kokea, koito, kokea, kovaosainen,
 <br>apen luista leukaluuta, anopin kivistä kieltä,
 <br>ky'yn kylmiä sanoja, naon niskan-nakkeloita.
 </p><p>"Kuules, neiti, kuin sanelen, kuin sanelen, kuin puhelen!
 <br>Olit kukkana kotona, ilona ison pihoilla:
 <br>iso kutsui kuutamaksi, emo päivänpaisteheksi,
 <br>veikkosi vesivaloksi, siskosi siniveraksi.
 <br>Menet toisehen talohon, vierahan emän alahan:
 <br>ei vieras emosen verta, vaimo toinen tuojan verta!
 <br>Harvoin vieras siivoin sinkui, harvoin oike'in opetti:
 <br>appi haukkuvi havuiksi, anoppisi ahkioksi,
 <br>kyty kynnysportahiksi, nato naisien pahoiksi.
 </p><p>"Äsken sie hyvä olisit, äsken kerta kelpoaisit:
 <br>utuna ulos menisit, savuna pihalle saisit,
 <br>lehtisenä lenteleisit, kipunoina kiiättäisit.
 </p><p>"Et ole lintu lentäjäksi etkä lehti liehujaksi,
 <br>et kipuna kiitäjäksi, savu saajaksi pihalle.
 </p><p>"Voi neiti, sisarueni! Jo nyt vaihoit, minkä vaihoit!
 <br>Vaihoit armahan isosi appehen ani paha'an,
 <br>vaihoit ehtoisen emosi anoppihin ankarahan!
 <br>Vaihoit viljon veljyesi kyyttäniskahan kytyhyn,
 <br>vaihoit siskosi siveän naljasilmähän natohon!
 <br>Vaihoit liinavuotehesi nokisihin nuotioihin,
 <br>vaihoit valkeat vetesi likaisihin lietehisin,
 <br>vaihoit hiekkarantasesi mustihin muraperihin!
 <br>Vaihoit armahat ahosi kanervikkokankahisin,
 <br>vaihoit marjaiset mäkesi kaskikantoihin kovihin!
 </p><p>"Niinkö luulit, neito nuori, niinkö, kasvava kananen:
 <br>huolet loppui, työt väheni tämän illan istumilla,
 <br>maata sinne vietäväsi, unille otettavasi?
 </p><p>"Eip' on maata vieäkänä, unille otetakana:
 <br>vasta valvoa pitävi, vasta huolta hoivatahan,
 <br>ajatusta annetahan, pannahan pahoa mieltä.
 </p><p>"Kunis huiskit hunnutoinna, sinis huiskit huoletoinna:
 <br>kunis liikuit liinatoinna, liikuit liioitta suruitta.
 <br>Äsken huntu huolta tuopi, palttina pahoa mieltä,
 <br>liina liikoja suruja, pellava perättömiä.
 </p><p>"Mikäs neitosen kotona! Niin neito ison kotona,
 <br>kuin kuningas linnassansa, yhtä miekkoa vajoa.
 <br>Toisin tuon miniä raukan! Niin miniä miehelässä,
 <br>kuin vanki Venäehellä, yhtä vahtia vajoa.
 </p><p>"Teki työtä työn ajalla, väänti hartian väellä,
 <br>hipiä hi'en väessä, otsa vaahen valkeassa.
 <br>Kun tulevi toinen aika, niin tulehen tuomitahan,
 <br>ajetahan ahjoksehen, sen kätehen käsketähän.
 </p><p>"Piteä hänen pitäisi, piteä, piloisen piian,
 <br>lohen mieli, kiiskin kieli, lammin ahvenen ajatus,
 <br>suu sären, salakan vatsa, meriteiren tieto saa'a.
 </p><p>"Eipä tieä yksikänä, ymmärrä yheksänkänä
 <br>emon tuomista tytöistä, vanhempansa vaalimista,
 <br>mistä syöjä syntynevi, kaluaja kasvanevi,
 <br>lihan syöjä, luun purija, tukan tuulelle jakaja,
 <br>hapsien hajottelija, ahavalle anneksija.
 </p><p>"Itke, itke, neiti nuori! Kun itket, hyvinkin itke!
 <br>Itke kourin kyynelesi, kahmaloin haluvetesi,
 <br>pisaret ison pihoille, lammit taaton lattioille,
 <br>itke tulville tupanen, siltalauat lainehille!
 <br>Kun et itke itkettäissä, itket toiste tullessasi,
 <br>kun tulet ison kotihin, kun löyät isosi vanhan
 <br>saunahan savuttunehen kuiva vasta kainalossa.
 </p><p>"Itke, itke, neiti nuori! Kun itket, hyvinkin itke!
 <br>Kun et itke itkettäissä, itket toiste tullessasi,
 <br>kun tulet emon kotihin, kun löyät emosi vanhan
 <br>läävähän läkähtynehen, kuollehen kupo sylihin.
 </p><p>"Itke, itke, neiti nuori! Kun itket, hyvinkin itke!
 <br>Kun et itke itkettäissä, itket toiste tullessasi,
 <br>kun tulet tähän kotihin, löyät veikkosi verevän
 <br>kujahan kukistunehen, kartanolle kaatunehen.
 </p><p>"Itke, itke, neiti nuori! Kun itket, hyvinkin itke!
 <br>Kun et itke itkettäissä, itket toiste tullessasi,
 <br>kun tulet tähän talohon, löyät siskosi siveän
 <br>sotkutielle sortunehen vanha karttu kainalossa."
 </p><p>Neito parka huokaeli, huokaeli, henkäeli.
 <br>Itse loihen itkemähän, vierähti vetistämähän.
 </p><p>Itki kourin kyyneleitä, kahmaloin haluvesiä
 <br>ison pestyille pihoille, lammit taaton lattialle.
 <br>Siitä tuon sanoiksi virkki, itse lausui ja pakisi:
 <br>"Hoi sisaret, sirkkuseni, entiset ikätoverit,
 <br>kaikki kasvinkumppalini! Kuulkottenpa, kuin sanelen!
 <br>En nyt tuota tunnekana, mikä lienehe minulle
 <br>iskennä tämän ikävän, tämän huolen hoivannunna,
 <br>tämän kaihon kantanunna, murehen mukaellunna.
 </p><p>"Toisin tiesin, toisin luulin, toisin toivotin ikäni:
 <br>käkesin käkenä käyä, kukahella kukkuroilla
 <br>näille päivin päästyäni, näille tuumin tultuani.
 <br>Enpä nyt käkenä käyne, kukahelle kukkuroilla:
 <br>olen kuin alli aallokossa, tavi laajalla lahella
 <br>uiessa vilua vettä, vettä jäistä järkyttäissä.
 </p><p>"Voi isoni, voi emoni, voi on valtavanhempani!
 <br>Minnekä minua loitte, kunne kannoitte katalan
 <br>nämät itkut itkemähän, nämät kaihot kantamahan,
 <br>nämät huolet huolimahan ja surut sureksimahan?
 </p><p>"Mahoit ennen, maammo rukka, mahoit, kaunis
 <br>kantajani,
 <br>armas maion-antajani, ihana imettäjäni,
 <br>kapaloia kantosia, pestä pieniä kiviä,
 <br>kuin pesit tätä tytärtä, kapalojit kaunoistasi
 <br>näille suurille suruille, ape'ille miel'aloille!
 </p><p>"Moni muualla sanovi, usea ajattelevi:
 <br>ei ole huolta hurnakolla, ajatusta aioinkana.
 <br>Elkätte, hyvät imeiset, elkätte sitä sanoko!
 <br>Enemp' on minulla huolta, kuin on koskessa kiviä,
 <br>pajuja pahalla maalla, kanervia kankahalla.
 <br>Hepo ei jaksaisi veteä, rautakisko kingotella
 <br>ilman luokin lekkumatta, vempelen värisemättä
 <br>noita, hoikan, huoliani, mustia mure'itani."
 </p><p>Lauloi lapsi lattialta, kasvavainen karsinasta:
 <br>"Mitä neien itkemistä, suuresti sureksimista!
 <br>Anna huolia hevosen, murehtia mustan ruunan,
 <br>rautasuisen surkutella, suuripäisen päivitellä!
 <br>Hevosell' on pää parempi, pää parempi, luu lujempi,
 <br>kaulan kaari kantavampi, koko ruumis runsahampi.
 </p><p>"Ei ole itettäviä, suuresti surettavia.
 <br>Ei sinua suolle vieä, ojavarrellen oteta:
 <br>vievät viljamättähältä, vievät vielä viljemmälle;
 <br>ottavat oluttuvilta, ottavat oluemmille.
 </p><p>"Kun katsot kupehellesi, oikealle puolellesi,
 <br>onpa sulho suojassasi, mies verevä vieressäsi!
 <br>Hyvä mies, hyvä hevonen, talon kanta kaikenlainen;
 <br>pyyhyet pyräjämässä, vempelellä vieremässä,
 <br>rastahat iloitsemassa, rahkehilla laulamassa;
 <br>kuusi kullaista käkeä länkilöillä lekkumassa,
 <br>seitsemän siniotusta reen kokalla kukkumassa.
 </p><p>"Ellös olko milläkänä, emon tuoma, tuollakana!
 <br>Et panna pahenemahan, pannahan paranemahan,
 <br>miehen kyntäjän kylelle, vakoajan vaipan alle,
 <br>leivän saajan leuan alle, kalan saajan kainalohon,
 <br>hirven hiihtäjän hikehen, karhun saajan saunasehen.
 </p><p>"Miehen sait mitä jaloimman, urohia uhke'imman:
 <br>ei sen jouset jouten olle, viinet vaarnoilla venyne;
 <br>koirat ei ne koissa maanne, pennut pehkuilla levänne.
 </p><p>"Kolmasti tänä keväinä aivan aika-huomenessa
 <br>nousi nuotiotulelta, havasi havusijalta;
 <br>kolmasti tänä keväinä kaste on silmille karisnut,
 <br>havut päänsä harjaellut, varvat vartalon sukinut.
 </p><p>"Mies on joukon jou'uttaja, uros karjan kasvattaja.
 <br>Onpa tällä sulhollamme korvet koivin kulkevia,
 <br>särkät säärin juoksevia, noropohjan noutavia:
 <br>sata on sarven kantajata, tuhat tuojoa utaren;
 <br>aumoja joka aholla, purnuja joka purolla,
 <br>lepikköiset leipämaina, ojavieret ohramaina,
 <br>karivieret kauramaina, vesivieret vehnämaina,
 <br>kaikki rauniot rahoina, kivet pienet penninkinä."
 <br clear="all"></p><hr noshade><tt>
 <center><a href="23.htm">Next: Kolmaskolmatta runo</a></center><br>
 </tt></body>