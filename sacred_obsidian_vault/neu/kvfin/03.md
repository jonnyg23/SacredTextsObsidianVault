<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune03.htm">English</a> 
 <a href="02.htm">Previous</a> 
 <a href="04.htm">Next</a> 
 </small></center>
 <hr>
 <center><h1>Kolmas runo</h1></center>
 <p>Vaka vanha Väinämöinen elelevi aikojansa
 <br>noilla Väinölän ahoilla, Kalevalan kankahilla.
 <br>Laulelevi virsiänsä, laulelevi, taitelevi.
 </p><p>Lauloi päivät pääksytysten, yhytysten yöt saneli
 <br>muinaisia muisteloita, noita syntyjä syviä,
 <br>joit' ei laula kaikki lapset, ymmärrä yhet urohot
 <br>tällä inhalla iällä, katovalla kannikalla.
 </p><p>Kauas kuuluvi sanoma, ulos viestit vierähtävät
 <br>Väinämöisen laulannasta, urohon osoannasta.
 <br>Viestit vierähti suvehen, sai sanomat Pohjolahan.
 </p><p>Olipa nuori Joukahainen, laiha poika lappalainen.
 <br>Se kävi kylässä kerran; kuuli kummia sanoja,
 <br>lauluja laeltavaksi, parempia pantavaksi
 <br>noilla Väinölän ahoilla, Kalevalan kankahilla,
 <br>kuin mitä itseki tiesi, oli oppinut isolta.
 </p><p>Tuo tuosta kovin pahastui, kaiken aikansa kaehti
 <br>Väinämöistä laulajaksi paremmaksi itseänsä.
 <br>Jo tuli emonsa luoksi, luoksi valtavanhempansa.
 <br>Lähteäksensä käkesi, tullaksensa toivotteli
 <br>noille Väinölän tuville kera Väinön voitteloille.
 </p><p>Iso kielti poikoansa, iso kielti, emo epäsi
 <br>lähtemästä Väinölähän kera Väinön voitteloille:
 <br>"Siellä silma lauletahan, lauletahan, lausitahan
 <br>suin lumehen, päin vitihin, kourin ilmahan kovahan,
 <br>käsin kääntymättömäksi, jaloin liikkumattomaksi."
 </p><p>Sanoi nuori Joukahainen: "Hyväpä isoni tieto,
 <br>emoni sitäi parempi, oma tietoni ylinnä.
 <br>Jos tahon tasalle panna, miesten verroille vetäitä,
 <br>itse laulan laulajani, sanelen sanelijani:
 <br>laulan laulajan parahan pahimmaksi laulajaksi,
 <br>jalkahan kiviset kengät, puksut puiset lantehille,
 <br>kiviriipan rinnan päälle, kiviharkon hartioille,
 <br>kivihintahat kätehen, päähän paatisen kypärän."
 </p><p>Siitä läksi, ei totellut. Otti ruunansa omansa,
 <br>jonka turpa tulta iski, säkeniä säärivarret;
 <br>valjasti tulisen ruunan korjan kultaisen etehen.
 <br>Itse istuvi rekehen, kohennaikse korjahansa,
 <br>iski virkkua vitsalla, heitti helmiruoskasella.
 <br>Läksi virkku vieremähän, hevonen helettämähän.
 </p><p>Ajoa suhuttelevi. Ajoi päivän, ajoi toisen,
 <br>ajoi kohta kolmannenki. Jo päivänä kolmantena
 <br>päätyi Väinölän ahoille, Kalevalan kankahille.
 </p><p>Vaka vanha Väinämöinen, tietäjä iän-ikuinen,
 <br>oli teittensä ajaja, matkojensa mittelijä
 <br>noilla Väinölän ahoilla, Kalevalan kankahilla.
 </p><p>Tuli nuori Joukahainen, ajoi tiellä vastatusten:
 <br>tarttui aisa aisan päähän, rahe rahkehen takistui,
 <br>länget puuttui länkilöihin, vemmel vempelen nenähän.
 </p><p>Siitä siinä seisotahan, seisotahan, mietitähän...
 <br>vesi vuoti vempelestä, usva aisoista usisi.
 </p><p>Kysyi vanha Väinämöinen: "Kuit' olet sinä sukua,
 <br>kun tulit tuhmasti etehen, vastahan varattomasti?
 <br>Säret länget länkäpuiset, vesapuiset vempelehet,
 <br>korjani pilastehiksi, rämäksi re'en retukan!"
 </p><p>Silloin nuori Joukahainen sanan virkkoi, noin nimesi:
 <br>"Mie olen nuori Joukahainen. Vaan sano oma sukusi:
 <br>kuit' olet sinä sukua, kuta, kurja, joukkioa?"
 </p><p>Vaka vanha Väinämöinen jo tuossa nimittelihe.
 <br>Sai siitä sanoneheksi: "Kun liet nuori Joukahainen,
 <br>veäite syrjähän vähäisen! Sie olet nuorempi minua."
 </p><p>Silloin nuori Joukahainen sanan virkkoi, noin nimesi:
 <br>"Vähä on miehen nuoruuesta, nuoruuesta, vanhuuesta!
 </p><p>Kumpi on tieolta parempi, muistannalta mahtavampi,
 <br>sep' on tiellä seisokahan, toinen tieltä siirtykähän.
 <br>Lienet vanha Väinämöinen, laulaja iän-ikuinen,
 <br>ruvetkamme laulamahan, saakamme sanelemahan,
 <br>mies on miestä oppimahan, toinen toista voittamahan!"
 </p><p>Vaka vanha Väinämöinen sanan virkkoi, noin nimesi:
 <br>"Mitäpä minusta onpi laulajaksi, taitajaksi!
 <br>Ain' olen aikani elellyt näillä yksillä ahoilla,
 <br>kotipellon pientarilla kuunnellut kotikäkeä.
 <br>Vaan kuitenki kaikitenki sano korvin kuullakseni:
 <br>mitä sie enintä tieät, yli muien ymmärtelet?"
 </p><p>Sanoi nuori Joukahainen: "Tieänpä minä jotaki!
 <br>Sen on tieän selvällehen, tajuelen tarkoillehen:
 <br>reppänä on liki lakea, liki lieska kiukoata.
 </p><p>"Hyvä on hylkehen eleä, ve'en koiran viehkuroia:
 <br>luotansa lohia syöpi, sivultansa siikasia.
 </p><p>"Siiall' on sileät pellot, lohella laki tasainen.
 <br>Hauki hallalla kutevi, kuolasuu kovalla säällä.
 <br>Ahven arka, kyrmyniska sykysyt syvillä uipi,
 <br>kesät kuivilla kutevi, rantasilla rapsehtivi.
 </p><p>"Kun ei tuosta kyllin liene, vielä tieän muunki tieon,
 <br>arvoan yhen asian: pohjola porolla kynti,
 <br>etelä emähevolla, takalappi tarvahalla.
 <br>Tieän puut Pisan mäellä, hongat Hornan kalliolla:
 <br>pitkät on puut Pisan mäellä, hongat Hornan kalliolla.
 </p><p>"Kolme on koskea kovoa, kolme järveä jaloa,
 <br>kolme vuorta korkeata tämän ilman kannen alla:
 <br>Hämehess' on Hälläpyörä, Kaatrakoski Karjalassa;
 <br>ei ole Vuoksen voittanutta, yli käynyttä Imatran."
 </p><p>Sanoi vanha Väinämöinen: "Lapsen tieto, naisen muisti,
 <br>ei ole partasuun urohon eikä miehen naisekkahan!
 <br>Sano syntyjä syviä, asioita ainoisia!"
 </p><p>Se on nuori Joukahainen sanan virkkoi, noin nimesi:
 <br>"Tieän mä tiaisen synnyn, tieän linnuksi tiaisen,
 <br>kyyn viherän käärmeheksi, kiiskisen ve'en kalaksi.
 <br>Rauan tieän raukeaksi, mustan mullan muikeaksi,
 <br>varin veen on vaikeaksi, tulen polttaman pahaksi.
 </p><p>"Vesi on vanhin voitehista, kosken kuohu katsehista,
 <br>itse Luoja loitsijoista, Jumala parantajista.
 </p><p>"Vuoresta on vetosen synty, tulen synty taivosesta,
 <br>alku rauan ruostehesta, vasken kanta kalliosta.
 </p><p>"Mätäs on märkä maita vanhin, paju puita ensimmäinen,
 <br>hongan juuri huonehia, paatonen patarania."
 </p><p>Vaka vanha Väinämöinen itse tuon sanoiksi virkki:
 <br>"Muistatko mitä enemmin, vain jo loppuivat lorusi?"
 </p><p>Sanoi nuori Joukahainen: "Muistan vieläki vähäisen!
 <br>Muistanpa ajan mokoman, kun olin merta kyntämässä,
 <br>meren kolkot kuokkimassa, kalahauat kaivamassa,
 <br>syänveet syventämässä, lampiveet on laskemassa,
 <br>mäet mylleröittämässä, louhet luomassa kokohon.
 </p><p>"Viel' olin miesnä kuuentena, seitsemäntenä urosna
 <br>tätä maata saataessa, ilmoa suettaessa,
 <br>ilman pieltä pistämässä, taivon kaarta kantamassa,
 <br>kuuhutta kulettamassa, aurinkoa auttamassa,
 <br>otavaa ojentamassa, taivoa tähittämässä."
 </p><p>Sanoi vanha Väinämöinen: "Sen varsin valehtelitki!
 <br>Ei sinua silloin nähty, kun on merta kynnettihin,
 <br>meren kolkot kuokittihin, kalahauat kaivettihin,
 <br>syänveet syvennettihin, lampiveet on laskettihin,
 <br>mäet mylleröitettihin, louhet luotihin kokohon.
 </p><p>"Eikä lie sinua nähty, ei lie nähty eikä kuultu
 <br>tätä maata saataessa, ilmoa suettaessa,
 <br>ilman pieltä pistettäissä, taivon kaarta kannettaissa,
 <br>kuuhutta kuletettaissa, aurinkoa autettaissa,
 <br>otavaa ojennettaissa, taivoa tähitettäissä."
 </p><p>Se on nuori Joukahainen tuosta tuon sanoiksi virkki:
 <br>"Kun ei lie minulla mieltä, kysyn mieltä miekaltani.
 <br>Oi on vanha Väinämöinen, laulaja laveasuinen!
 <br>Lähe miekan mittelöhön, käypä kalvan katselohon!"
 </p><p>Sanoi vanha Väinämöinen: "En noita pahoin pelänne
 <br>miekkojasi, mieliäsi, tuuriasi, tuumiasi.
 <br>Vaan kuitenki kaikitenki lähe en miekan mittelöhön
 <br>sinun kanssasi, katala, kerallasi, kehno raukka."
 </p><p>Siinä nuori Joukahainen murti suuta, väänti päätä,
 <br>murti mustoa haventa. Itse tuon sanoiksi virkki:
 <br>"Ken ei käy miekan mittelöhön, lähe ei kalvan
 <br>katselohon,
 <br>sen minä siaksi laulan, alakärsäksi asetan.
 <br>Panen semmoiset urohot sen sikäli, tuon täkäli,
 <br>sorran sontatunkiohon, läävän nurkkahan nutistan."
 </p><p>Siitä suuttui Väinämöinen, siitä suuttui ja häpesi.
 <br>Itse loihe laulamahan, sai itse sanelemahan:
 <br>ei ole laulut lasten laulut, lasten laulut, naisten naurut,
 <br>ne on partasuun urohon, joit' ei laula kaikki lapset
 <br>eikä pojat puoletkana, kolmannetkana kosijat
 <br>tällä inhalla iällä, katovalla kannikalla.
 </p><p>Lauloi vanha Väinämöinen: järvet läikkyi, maa järisi,
 <br>vuoret vaskiset vapisi, paaet vahvat paukahteli,
 <br>kalliot kaheksi lenti, kivet rannoilla rakoili.
 </p><p>Lauloi nuoren Joukahaisen: vesat lauloi vempelehen,
 <br>pajupehkon länkilöihin, raiat rahkehen nenähän.
 <br>Lauloi korjan kultalaian: lauloi lampihin haoiksi;
 <br>lauloi ruoskan helmiletkun meren rantaruokosiksi;
 <br>lauloi laukkipään hevosen kosken rannalle kiviksi.
 </p><p>Lauloi miekan kultakahvan salamoiksi taivahalle,
 <br>siitä jousen kirjavarren kaariksi vesien päälle,
 <br>siitä nuolensa sulitut havukoiksi kiitäviksi,
 <br>siitä koiran koukkuleuan, sen on maahan maakiviksi.
 </p><p>Lakin lauloi miehen päästä pilven pystypää kokaksi;
 <br>lauloi kintahat käestä umpilammin lumpehiksi,
 <br>siitä haljakan sinisen hattaroiksi taivahalle,
 <br>vyöltä ussakan utuisen halki taivahan tähiksi.
 </p><p>Itsen lauloi Joukahaisen: lauloi suohon suonivöistä,
 <br>niittyhyn nivuslihoista, kankahasen kainaloista.
 </p><p>Jo nyt nuori Joukahainen jopa tiesi jotta tunsi:
 <br>tiesi tielle tullehensa, matkallen osannehensa
 <br>voittelohon, laulelohon kera vanhan Väinämöisen.
 </p><p>Jaksoitteli jalkoansa: eipä jaksa jalka nousta;
 <br>toki toistakin yritti: siin' oli kivinen kenkä.
 </p><p>Siitä nuoren Joukahaisen jopa tuskaksi tulevi,
 <br>läylemmäksi lankeavi. Sanan virkkoi, noin nimesi:
 <br>"Oi on viisas Väinämöinen, tietäjä iän-ikuinen!
 <br>Pyörrytä pyhät sanasi, peräytä lausehesi!
 <br>Päästä tästä pälkähästä, tästä seikasta selitä!
 <br>Panenpa parahan makson, annan lunnahat lujimmat."
 </p><p>Sanoi vanha Väinämöinen: "Niin mitä minullen annat,
 <br>jos pyörrän pyhät sanani, peräytän lauseheni,
 <br>päästän siitä pälkähästä, siitä seikasta selitän?"
 </p><p>Sanoi nuori Joukahainen: "Onp' on mulla kaarta kaksi,
 <br>jousta kaksi kaunokaista; yks' on lyömähän riveä,
 <br>toinen tarkka ammunnalle. Ota niistä jompikumpi!"
 </p><p>Sanoi vanha Väinämöinen: "Huoli en, hurja, jousistasi,
 <br>en, katala, kaaristasi! On noita itselläniki
 <br>joka seinä seisoteltu, joka vaarnanen varottu:
 <br>miehittä metsässä käyvät, urohitta ulkotöillä."
 <br>Lauloi nuoren Joukahaisen, lauloi siitäki syvemmä.
 </p><p>Sanoi nuori Joukahainen: "Onp' on mulla purtta kaksi,
 <br>kaksi kaunoista venoa; yks' on kiistassa kepeä,
 <br>toinen paljo kannattava. Ota niistä jompikumpi!"
 </p><p>Sanoi vanha Väinämöinen: "Enp' on huoli pursistasi,
 <br>venehistäsi valita! On noita itselläniki
 <br>joka tela tempaeltu, joka lahtema laottu,
 <br>mikä tuulella tukeva, mikä vastasään menijä."
 <br>Lauloi nuoren Joukahaisen, lauloi siitäki syvemmä.
 </p><p>Sanoi nuori Joukahainen: "On mulla oritta kaksi,
 <br>kaksi kaunoista hepoa; yks' on juoksulle jalompi,
 <br>toinen raisu rahkehille. Ota niistä jompikumpi!"
 </p><p>Sanoi vanha Väinämöinen: "En huoli hevosiasi,
 <br>sure en sukkajalkojasi! On noita itselläniki
 <br>joka soimi solmieltu, joka tanhua taluttu:
 <br>vesi selvä selkäluilla, rasvalampi lautasilla."
 <br>Lauloi nuoren Joukahaisen, lauloi siitäki syvemmä.
 </p><p>Sanoi nuori Joukahainen: "Oi on vanha Väinämöinen!
 <br>Pyörrytä pyhät sanasi, peräytä lausehesi!
 <br>Annan kultia kypärin, hope'ita huovan täyen,
 <br>isoni soasta saamat, taluttamat tappelosta."
 </p><p>Sanoi vanha Väinämöinen: "En huoli hope'itasi,
 <br>kysy en, kurja, kultiasi! On noita itselläniki
 <br>joka aitta ahtaeltu, joka vakkanen varottu:
 <br>ne on kullat kuun-ikuiset, päivän-polviset hopeat."
 <br>Lauloi nuoren Joukahaisen, lauloi siitäki syvemmä.
 </p><p>Sanoi nuori Joukahainen: "Oi on vanha Väinämöinen!
 <br>Päästä tästä pälkähästä, tästä seikasta selitä!
 <br>Annan aumani kotoiset, heitän hietapeltoseni
 <br>oman pääni päästimeksi, itseni lunastimeksi."
 </p><p>Sanoi vanha Väinämöinen: "En halaja aumojasi,
 <br>herjä, hietapeltojasi! On noita itselläniki,
 <br>peltoja joka perällä, aumoja joka aholla.
 <br>Omat on paremmat pellot, omat aumat armahammat."
 <br>Lauloi nuoren Joukahaisen, lauloi ainakin alemma.
 </p><p>Siitä nuori Joukahainen toki viimein tuskastui,
 <br>kun oli leuan liettehessä, parran paikassa pahassa,
 <br>suun on suossa, sammalissa, hampahin haon perässä.
 </p><p>Sanoi nuori Joukahainen: "Oi on viisas Väinämöinen,
 <br>tietäjä iän-ikuinen! Laula jo laulusi takaisin,
 <br>heitä vielä heikko henki, laske täältä pois minua!
 <br>Virta jo jalkoa vetävi, hiekka silmiä hiovi.
 </p><p>"Kun pyörrät pyhät sanasi, luovuttelet luottehesi,
 <br>annan Aino siskoseni, lainoan emoni lapsen
 <br>sulle pirtin pyyhkijäksi, lattian lakaisijaksi,
 <br>hulikkojen huuhtojaksi, vaippojen viruttajaksi,
 <br>kutojaksi kultavaipan, mesileivän leipojaksi."
 </p><p>Siitä vanha Väinämöinen ihastui ikihyväksi,
 <br>kun sai neion Joukahaisen vanhan päivänsä varaksi.
 </p><p>Istuiksen ilokivelle, laulupaaelle paneikse.
 <br>Lauloi kotvan, lauloi toisen, lauloi kotvan kolmannenki:
 <br>pyörti pois pyhät sanansa, perin laski lausehensa.
 </p><p>Pääsi nuori Joukahainen, pääsi leuan liettehestä,
 <br>parran paikasta pahasta, hevonen kosken kivestä,
 <br>reki rannalta haosta, ruoska rannan ruokosesta.
 </p><p>Kohoeli korjahansa, reutoihe rekosehensa;
 <br>läksi mielellä pahalla, syämellä synkeällä
 <br>luoksi armahan emonsa, tykö valtavanhempansa.
 </p><p>Ajoa karittelevi. Ajoi kummasti kotihin:
 <br>rikki riihe'en rekensä, aisat poikki portahasen.
 </p><p>Alkoi äiti arvaella, isonen sanan sanovi:
 <br>"Suottapa rikoit rekesi, tahallasi aisan taitoit!
 <br>Mitäpä kummasti kuletki, tulet tuhmasti kotihin?"
 </p><p>Tuossa nuori Joukahainen itkeä vetistelevi
 <br>alla päin, pahoilla mielin, kaiken kallella kypärin
 <br>sekä huulin hyypynyisin, nenän suulle langennuisen.
 </p><p>Emo ennätti kysyä, vaivan nähnyt vaaitella:
 <br>"Mitä itket, poikueni, nuorna saamani, nureksit,
 <br>olet huulin hyypynyisin, nenän suulle langennuisen?"
 </p><p>Sanoi nuori Joukahainen: "Oi on maammo, kantajani!
 <br>Jo on syytä syntynynnä, taikoja tapahtununna,
 <br>syytä kyllin itkeäni, taikoja nureksiani!
 <br>Tuot' itken tämän ikäni, puhki polveni murehin:
 <br>annoin Aino siskoseni, lupasin emoni lapsen
 <br>Väinämöiselle varaksi, laulajalle puolisoksi,
 <br>turvaksi tutisevalle, suojaksi sopenkululle."
 </p><p>Emo kahta kämmentänsä hykersi molempiansa;
 <br>sanan virkkoi, noin nimesi: "Elä itke, poikueni!
 <br>Ei ole itkettäviä, suuresti surettavia:
 <br>tuota toivoin tuon ikäni, puhki polveni halasin
 <br>sukuhuni suurta miestä, rotuhuni rohkeata,
 <br>vävykseni Väinämöistä, laulajata langokseni."
 </p><p>Sisar nuoren Joukahaisen itse itkullen apeutui.
 <br>Itki päivän, itki toisen poikkipuolin portahalla;
 <br>itki suuresta surusta, apeasta miel'alasta.
 </p><p>Sai emo sanelemahan: "Mitä itket, Ainoseni,
 <br>kun olet saava suuren sulhon, miehen korkean kotihin
 <br>ikkunoillen istujaksi, lautsoille lavertajaksi?"
 </p><p>Tuon tytär sanoiksi virkki: "Oi emoni, kantajani!
 <br>Itkenpä minä jotaki: itken kassan kauneutta,
 <br>tukan nuoren tuuheutta, hivuksien hienoutta,
 <br>jos ne piennä peitetähän, katetahan kasvavana.
 </p><p>"Tuotapa ikäni itken, tuota päivän armautta,
 <br>suloutta kuun komean, ihanuutta ilman kaiken,
 <br>jos oisi nuorna jättäminen, lapsena unohtaminen
 <br>veikon veistotanterille, ison ikkunan aloille."
 </p><p>Sanovi emo tytölle, lausui vanhin lapsellensa:
 <br>"Mene, huima, huolinesi, epäkelpo, itkuinesi!
 <br>Ei ole syytä synkistyä, aihetta apeutua.
 <br>Paistavi Jumalan päivä muuallaki maailmassa,
 <br>ei isosi ikkunoilla, veikkosi veräjän suulla.
 <br>Myös on marjoja mäellä, ahomailla mansikoita
 <br>poimia sinun poloisen ilmassa etempänäki,
 <br>ei aina ison ahoilla, veikon viertokankahilla."
 <br clear="all"></p><hr noshade><tt>
 <center><a href="04.htm">Next: Neljäs runo</a></center><br>
 </tt></body>