<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune34.htm">English</a> 
 <a href="33.htm">Previous</a> 
 <a href="35.htm">Next</a> 
 </small></center>
 <hr>
 <center><h1>Neljäsneljättä runo</h1></center>
 <p>Kullero, Kalervon poika, sinisukka äijön lapsik
 <br>hivus keltainen, kore, kengän kauto kaunokainen,
 <br>itse läksi astumahan luota seppo Ilmarisen,
 <br>ennenkuin isäntä saisi naisen kuolon korvihinsa,
 <br>painuisi pahoille mielin, tapahtuisi tappelohon.
 </p><p>Läksi soitellen seposta, ilon lyöen Ilman mailta,
 <br>kullervoiten kankahalla, patakoitellen palolla:
 <br>suo sorahti, maa järähti, kangas vastahan kajahti
 <br>Kullervoisen soitantoa, ilkeän ilonpitoa.
 </p><p>Kuului se sepon pajahan. Seppo seisottui pajassa,
 <br>sai kujalle kuulemahan, kartanolle katsomahan,
 <br>mikä soitanta salolla, kullervointa kankahalla.
 </p><p>Jo näki toet totiset, valehettomat, vakaiset:
 <br>näki naisen nukkunehen, kaunoisensa kaatunehen,
 <br>kaatunehen kartanolle, kellistynehen keolle.
 </p><p>Siihen seppo seisottihe syämellä synkeällä.
 <br>Puuttui yöksi itkemähän, viikoksi vetistämähän.
 <br>Mieli ei tervoa parempi, syän ei syttä valkeampi.
 </p><p>Itse Kullervo käveli, astui eelle jonnekunne,
 <br>päivän korpia kovia, hiien hirsikankahia.
 <br>Illan tullen, yön pimeten päätyi maahan mettähälle.
 </p><p>Siinä istuvi isotoin, armotoin ajattelevi:
 <br>"Mikä lie minunki luonut, kuka kurjaisen kuvannut
 <br>kuuksi päiväksi kululle, iäkseni ilman alle?
 </p><p>"Kotihinsa muut menevät, majoillensa matkoavat:
 <br>mull' on korvessa kotini, kankahalla kartanoni,
 <br>tuulessa tulisijani, satehessa saunan löyly.
 </p><p>"Ellöspä, hyvä Jumala, elkösi sinä ikänä
 <br>luoko lasta luonnotointa eikä aivan armotointa,
 <br>isotointa alle ilman, emotointa ensinkänä,
 <br>niinkuin loit minun, Jumala, minun kurjaisen kuvasit,
 <br>loit kuin lokkien sekahan, karille meren kajavan!
 <br>Päivä pääskyille tulevi, varpusille valkenevi,
 <br>ilo ilman lintusille; ei minulle milloinkana,
 <br>tule ei päivä polvenensa, ei ilo sinä ikänä!
 </p><p>"En tieä tekijätäni enkä tunne tuojoani.
 <br>Liekö telkkä tielle tehnyt, sorsa suolle suorittanut,
 <br>tavi rannalle takonut, koskelo kiven kolohon?
 <br>"Piennä jäin minä isosta, matalana maammostani.
 <br>Iso kuoli, äiti kuoli, kuoli mun sukuni suuri;
 <br>jätti mulle jäiset kengät, sukat uhkuiset unohti;
 <br>jätti jäisille jälille, pyöriville portahille,
 <br>joka suohon sortumahan, likahan litistymähän...
 </p><p>Vaan en nyt iällä tällä, en mä vielä jouakana
 <br>soille sotkuportahiksi, silloiksi likasijoille.
 <br>Enkä sinnes suohon sorru, kunnes kannan kahta kättä,
 <br>viittä sormea viritän, kynttä kymmentä ylennän."
 </p><p> Jopa juohtui mielehensä, puuttui aivohon ajatus
 <br> käyä Untamon kylähän, kostoa isonsa kohlut,
 <br> ison kohlut, maammon mahlat, itsensä pahoin-piännät.
 <br> 
 <br> Sanan virkkoi, noin nimesi: "Vuota, vuota, Untamoinen,
 <br> maltapa, sukuni surma! Kun tulen minä sotahan,
 <br> tokko saan tuvat tuhaksi, kartanot kekälehiksi?"
 <br> 
 <br> Tuli akka vastahansa, siniviitta viian eukko.
 <br> Hänpä tuon sanoiksi virkki, itse lausui, noin nimesi:
 <br> "Kunne läksit, Kullervoinen, kaaloat, Kalervon poika?"
 <br> 
 <br> Kullervo, Kalervon poika, sanan virkkoi, noin nimesi:
 <br> "Juohtui mielehen minulle, puuttui aivohon ajatus
 <br> mennä tuonne tosialle, käyä Untamon kylähän,
 <br> kostoa sukuni surma, ison kohlut, maammon mahlat,
 <br> polttoa tuvat tuhaksi, kypeniksi kyyetellä."
 <br> 
 <br> Akka tuo sanoiksi virkki, itse lausui, noin nimesi:
 <br> "Ei ole surmattu sukusi, viel' ei kaatunut Kalervo.
 <br> On sulla iso elossa, maammo maille tervehenä."
 </p><p> "Oi on armas akkaseni! Sano, armas akkaseni:
 <br>missäpä minun isoni, kussa kaunis kantajani?"
 </p><p>"Tuollapa sinun isosi, tuolla kaunis kantajasi
 <br>Lapin laajalla rajalla, kalalammin laitehella."
 </p><p>"Oi on armas akkaseni! Sano, armas akkaseni:
 <br>mitenkä mä sinne pääsnen, kuten kulkea osannen?"
 </p><p>"Hyvä on sinne päästäksesi, ouonkin osataksesi,
 <br>Korven kolkka käyäksesi, joen ranta juostaksesi.
 <br>Astut päivän, tuosta toisen, astut kohta kolmannenki,
 <br>kulet kohti luotesehen. Vaara vastahan tulevi:
 <br>sie astu alatse vaaran, käy vaaran vasenta puolta!
 <br>Tuostapa joki tulevi oikealle puolellesi:
 <br>käy sitä joen sivua kolmen kosken kuohumitse!
 <br>Tulet niemen tutkaimehen, pääyt päähän pitkän kaiskun;
 <br>tupa on niemen tutkaimessa, kalasauna kaiskun päässä:
 <br>siinäpä iso elävi, siinä kaunis kantajasi,
 <br>siinäpä sisaresiki, kaksi kaunista tytärtä."
 </p><p>Kullervo, Kalervon poika, läksi tuosta astumahan.
 <br>Astui päivän, tuosta toisen, astui kohta kolmannenki,
 <br>kulki kohti luotehesen. Tuli vaara vastahansa:
 <br>hän astui alaisin puolin, vaaran lievettä vasenta.
 <br>Joutuvi joelle tuosta: astuvi joen sivua,
 <br>jokivarrutta vasenta. Kulki kolmen kosken kautta,
 <br>tuli niemen tutkaimehen, päätyi päähän pitkän niemen:
 <br>tupa oli niemen tutkaimessa, kalasauna kaiskun päässä.
 </p><p>Meni hän tupahan tuosta  eipä tunneta tuvassa:
 <br>"Mistä vieras veen takoa, kusta kulkijain kotisin?"
 </p><p>"Etkö tunne poikoasi, tunne et lastasi omoa,
 <br>jonka Untamon urohot veivät kanssansa kotihin
 <br>ison vvaaksan varrellisna, emon värttinän pituisna?"
 </p><p>Emo ennätti sanoa, vaimo vanha lausuella:
 <br>"Ohoh poikani poloinen, ohoh kurja kullansolki!
 <br>Ettäpäs elävin silmin näitä maita matkaelet,
 <br>kun jo itkin kuolleheksi, jo kauan kaonneheksi!
 </p><p>"Kaks' oli poikoa minulla, kaksi kaunista tytärtä.
 <br>Niist' oli osattomalta kaksi vanhinta kaonnut:
 <br>poika suurehen sotahan, tyttö tietämättömihin.
 <br>Poikani tuli takaisin, eipä tyttö tullekana."
 </p><p>Kullervo, Kalervon poika, itse ennätti kysyä:
 <br>"Kunne tyttösi katosi, minne sai sisarueni?"
 </p><p>Emo tuon sanoiksi virkki, itse lausui, noin nimesi:
 <br>"Tuonne tyttöni katosi, tuonne sai sisaruesi:
 <br>läksi marjahan metsälle, alle vaaran vaapukkahan;
 <br>sinnepä kana katosi, lintu kuoli liian surman,
 <br>surmahan sanattomahan, nimen tietämättömähän.
 </p><p>"Kenen tyttöä ikävä? Kenen muun, kun ei emonsa!
 <br>Emon etso eelimmäisnä, emon etso, emon kaiho.
 <br>Läksinpä, emo poloinen, etsimähän tyttöäni;
 <br>juoksin korvet kontiona, salot saukkona samosin.
 <br>Etsin päivän, tuosta toisen, etsin kohta kolmannenki.
 <br>Päivän kolmennen perästä, viikon päästä viimeistäki
 <br>nousin suurelle mäelle, korkealle kukkulalle.
 <br>Huusin tuosta tyttöäni, kaonnutta kaihoelin:
 <br>'Missä olet, tyttöseni? Tule jo, tyttöni, kotihin!'
 </p><p>"Noinpa huusin tyttöäni, kaonnutta kaipaelin.
 <br>Vaarat vastahan saneli, kankahat kajahtelivat:
 <br>'Elä huua tyttöäsi, elä huua, hoilaele!
 <br>Ei se saa sinä ikänä, ei paloa polvenansa
 <br>emon entisen tiloille, taaton vanhan valkamoille.'"
 <br clear="all"></p><hr noshade><tt>
 <center><a href="35.htm">Next: Viidesneljättä runo</a></center><br>
 </tt></body>