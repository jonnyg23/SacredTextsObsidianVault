<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune04.htm">English</a> 
 <a href="03.htm">Previous</a> 
 <a href="05.htm">Next</a> 
 </small></center>
 <hr>
 <center><h1>Neljäs runo</h1></center>
 <p>Tuopa Aino, neito nuori, sisar nuoren Joukahaisen,
 <br>läksi luutoa lehosta, vastaksia varvikosta.
 <br>Taittoi vastan taatollensa, toisen taittoi maammollensa,
 <br>kokoeli kolmannenki verevälle veijollensa.
 </p><p>Jo astui kohin kotia, lepikköä leuhautti.
 <br>Tuli vanha Väinämöinen; näki neitosen lehossa,
 <br>hienohelman heinikössä. Sanan virkkoi, noin nimesi:
 <br>"Eläpä muille, neiti nuori, kuin minulle, neiti nuori,
 <br>kanna kaulanhelmilöitä, rinnanristiä rakenna,
 <br>pane päätä palmikolle, sio silkillä hivusta!"
 </p><p>Neiti tuon sanoiksi virkki: "En sinulle enkä muille
 <br>kanna rinnanristilöitä, päätä silkillä sitaise.
 <br>Huoli on haahen haljakoista, vehnän viploista valita;
 <br>asun kaioissa sovissa, kasvan leivän kannikoissa
 <br>tykönä hyvän isoni, kanssa armahan emoni."
 </p><p>Riisti ristin rinnaltansa, sormukset on sormestansa,
 <br>helmet kaulasta karisti, punalangat päänsä päältä,
 <br>jätti maalle maan hyviksi, lehtohon lehon hyviksi.
 <br>Meni itkien kotihin, kallotellen kartanolle.
 </p><p>Iso istui ikkunalla, kirvesvartta kirjoavi:
 <br>"Mitä itket, tyttö raukka, tyttö raukka, neito nuori?"
 </p><p>"Onpa syytä itkeäni, vaivoja valittoani!
 <br>Sitä itken, taattoseni, sitä itken ja valitan:
 <br>kirpoi risti rinnaltani, kaune vyöstäni karisi,
 <br>rinnalta hopearisti, vaskilangat vyöni päästä."
 </p><p>Veljensä veräjän suulla vemmelpuuta veistelevi:
 <br>"Mitä itket, sisko raukka, sisko raukka, neito nuori?"
 </p><p>"Onpa syytä itkeäni, vaivoja valittoani!
 <br>Sitä itken, veikko rukka, sitä itken ja valitan:
 <br>kirpoi sormus sormestani, helmet kaulasta katosi,
 <br>kullansormus sormestani, kaulasta hopeahelmet."
 </p><p>Sisko sillan korvasella vyötä kullaista kutovi:
 <br>"Mitä itket, sisko raukka, sisko raukka, neito nuori?"
 </p><p>"Onpa syytä itkijällä, vaivoja vetistäjällä!
 <br>Sitä itken, sisko rukka, sitä itken ja valitan:
 <br>kirpoi kullan kulmiltani, hopeat hivuksiltani,
 <br>sinisilkit silmiltäni, punanauhat pääni päältä."
 </p><p>Emo aitan portahalla kuoretta kokoelevi:
 <br>"Mitä itket, tytti raukka, tyttö raukka, neito nuori?"
 </p><p>"Oi on maammo, kantajani, oi emo, imettäjäni!
 <br>Onp' on syitä synke'itä, apeita ani pahoja!
 <br>Sitä itken, äiti rukka, sitä, maammoni, valitan:
 <br>läksin luutoa lehosta, vastanpäitä varvikosta.
 <br>Taitoin vastan taatolleni, toisen taitoin maammolleni,
 <br>kokoelin kolmannenki verevälle veijolleni.
 <br>Aloin astua kotihin; astuinpa läpi ahosta:
 <br>Osmoinen orosta virkkoi, Kalevainen kaskesmaalta:
 <br>'Eläpä muille, neiti rukka, kuin minulle, neiti rukka,
 <br>kanna kaulanhelmilöitä, rinnanristiä rakenna,
 <br>pane päätä palmikolle, sio silkillä hivusta!'
 </p><p>"Riistin ristin rinnaltani, helmet kaulasta karistin,
 <br>sinilangat silmiltäni, punalangat pääni päältä,
 <br>heitin maalle maan hyviksi, lehtohon lehon hyviksi.
 <br>Itse tuon sanoiksi virkin: 'En sinulle enkä muille
 <br>kanna rinnanristiäni, päätä silkillä sitaise.
 <br>Huoli en haahen haljakoista, vehnän viploista valita;
 <br>asun kaioissa sovissa, kasvan leivän kannikoissa
 <br>tykönä hyvän isoni, kanssa armahan emoni.'"
 </p><p>Emo tuon sanoiksi virkki, lausui vanhin lapsellensa:
 <br>"Elä itke, tyttäreni, nuorna saamani, nureksi!
 <br>Syö vuosi suloa voita: tulet muita vuolahampi;
 <br>toinen syö sianlihoa: tulet muita sirkeämpi;
 <br>kolmas kuorekokkaroita: tulet muita kaunihimpi.
 <br>Astu aittahan mäelle  aukaise parahin aitta!
 </p><p>Siell' on arkku arkun päällä, lipas lippahan lomassa.
 <br>Aukaise parahin arkku, kansi kirjo kimmahuta:
 <br>siin' on kuusi kultavyötä, seitsemän sinihamoista.
 <br>Ne on Kuuttaren kutomat, Päivättären päättelemät.
 </p><p>"Ennen neinnä ollessani, impenä eläessäni
 <br>läksin marjahan metsälle, alle vaaran vaapukkahan.
 <br>Kuulin Kuuttaren kutovan, Päivättären kehreävän
 <br>sinisen salon sivulla, lehon lemmen liepehellä.
 </p><p>"Minä luoksi luontelime, likelle lähentelime.
 <br>Aloinpa anella noita, itse virkin ja sanelin:
 <br>'Anna, Kuutar, kultiasi, Päivätär, hope'itasi
 <br>tälle tyhjälle tytölle, lapsellen anelijalle!'
 </p><p>"Antoi Kuutar kultiansa, Päivätär hope'itansa.
 <br>Minä kullat kulmilleni, päälleni hyvät hopeat!
 <br>Tulin kukkana kotihin, ilona ison pihoille.
 </p><p>"Kannoin päivän, kannoin toisen. Jo päivänä kolmantena
 <br>riisuin kullat kulmiltani, päältäni hyvät hopeat,
 <br>vein ne aittahan mäelle, panin arkun kannen alle:
 <br>siit' on asti siellä ollut ajan kaiken katsomatta.
 </p><p>"Sio nyt silkit silmillesi, kullat kulmille kohota,
 <br>kaulahan heleät helmet, kullanristit rinnoillesi!
 <br>Pane paita palttinainen, liitä liinan-aivinainen,
 <br>Hame verkainen vetäise, senp' on päälle silkkivyöhyt,
 <br>sukat sulkkuiset koreat, kautokengät kaunokaiset!
 <br>Pääsi kääri palmikolle, silkkinauhoilla sitaise,
 <br>sormet kullansormuksihin, käet kullankäärylöihin!
 </p><p>"Niin tulet tupahan tuolta, astut aitasta sisälle
 <br>sukukuntasi suloksi, koko heimon hempeäksi:
 <br>kulet kukkana kujilla, vaapukkaisena vaellat,
 <br>ehompana entistäsi, parempana muinaistasi."
 </p><p>Sen emo sanoiksi virkki, senp' on lausui lapsellensa.
 <br>Ei tytär totellut tuota, ei kuullut emon sanoja;
 <br>meni itkien pihalle, kaihoellen kartanolle.
 <br>Sanovi sanalla tuolla, lausui tuolla lausehella:
 </p><p>"Miten on mieli miekkoisien, autuaallisten ajatus?
 <br>Niinp' on mieli miekkoisien, autuaallisten ajatus,
 <br>kuin on vellova vetonen eli aalto altahassa.
 <br>Mitenpä poloisten mieli, kuten allien ajatus?
 <br>Niinpä on poloisten mieli, niinpä allien ajatus,
 <br>kuin on hanki harjun alla, vesi kaivossa syvässä.
 </p><p>"Usein nyt minun utuisen, use'in, utuisen lapsen,
 <br>mieli kulkevi kulossa, vesakoissa viehkuroivi,
 <br>nurmessa nuhaelevi, pensahassa piehtaroivi;
 <br>mieli ei tervoa parempi, syän ei syttä valkeampi.
 </p><p>"Parempi minun olisi, parempi olisi ollut
 <br>syntymättä, kasvamatta, suureksi sukeumatta
 <br>näille päiville pahoille, ilmoille ilottomille.
 <br>Oisin kuollut kuusiöisnä, kaonnut kaheksanöisnä,
 <br>oisi en paljoa pitänyt: vaaksan palttinapaloa,
 <br>pikkaraisen pientaretta, emon itkua vähäisen,
 <br>ison vieläki vähemmän, veikon ei väheäkänä."
 </p><p>Itki päivän, itki toisen. Sai emo kyselemähän:
 <br>"Mitä itket, impi rukka, kuta, vaivainen, valitat?"
 </p><p>"Sitä itken, impi rukka, kaiken aikani valitan,
 <br>kun annoit minun poloisen, oman lapsesi lupasit,
 <br>käskit vanhalle varaksi, ikäpuolelle iloksi,
 <br>turvaksi tutisevalle, suojaksi sopenkululle.
 <br>Oisit ennen käskenynnä alle aaltojen syvien
 <br>sisareksi siikasille, veikoksi ve'en kaloille!
 <br>Parempi meressä olla, alla aaltojen asua
 <br>sisarena siikasilla, veikkona ve'en kaloilla,
 <br>kuin on vanhalla varana, turvana tutisijalla,
 <br>sukkahansa suistujalla, karahkahan kaatujalla."
 </p><p>Siitä astui aittamäelle, astui aittahan sisälle.
 <br>Aukaisi parahan arkun, kannen kirjo kimmahutti:
 <br>löysi kuusi kultavyötä, seitsemän sinihametta;
 <br>ne on päällensä pukevi, varrellensa valmistavi.
 <br>Pani kullat kulmillensa, hopeat hivuksillensa,
 <br>sinisilkit silmillensä, punalangat päänsä päälle.
 </p><p>Läksi siitä astumahan ahon poikki, toisen pitkin;
 <br>vieri soita, vieri maita, vieri synkkiä saloja.
 <br>Itse lauloi mennessänsä, virkkoi vieriellessänsä:
 <br>"Syäntäni tuimelevi, päätäni kivistelevi.
 <br>Eikä tuima tuimemmasti, kipeämmästi kivistä,
 <br>jotta, koito, kuolisinki, katkeaisinki, katala,
 <br>näiltä suurilta suruilta, ape'ilta miel'aloilta.
 </p><p>"Jo oisi minulla aika näiltä ilmoilta eritä,
 <br>aikani Manalle mennä, ikä tulla Tuonelahan:
 <br>ei minua isoni itke, ei emo pane pahaksi,
 <br>ei kastu sisaren kasvot, veikon silmät vettä vuoa,
 <br>vaikka vierisin vetehen, kaatuisin kalamerehen
 <br>alle aaltojen syvien, päälle mustien murien."
 </p><p>Astui päivän, astui toisen. Päivänäpä kolmantena
 <br>ennätti meri etehen, ruokoranta vastahansa:
 <br>tuohon yöhyt yllättävi, pimeä piättelevi.
 </p><p>Siinä itki impi illan, kaikerteli kaiken yötä
 <br>rannalla vesikivellä, laajalla lahen perällä.
 <br>Aamulla ani varahin katsoi tuonne niemen päähän:
 <br>kolme oli neittä niemen päässä ... ne on merta
 <br>kylpemässä!
 <br>Aino neiti neljänneksi, vitsan varpa viienneksi!
 </p><p>Heitti paitansa pajulle, hamehensa haapaselle,
 <br>sukkansa sulalle maalle, kenkänsä vesikivelle,
 <br>helmet hietarantaselle, sormukset somerikolle.
 </p><p>Kivi oli kirjava selällä, paasi kullan paistavainen:
 <br>kiistasi kivellen uia, tahtoi paaelle paeta.
 </p><p>Sitte sinne saatuansa asetaiksen istumahan
 <br>kirjavaiselle kivelle, paistavalle paaterelle:
 <br>kilahti kivi vetehen, paasi pohjahan pakeni,
 <br>neitonen kiven keralla, Aino paaen palleassa.
 </p><p>Siihenpä kana katosi, siihen kuoli impi rukka.
 <br>Sanoi kerran kuollessansa, virkki vielä vierressänsä:
 <br>"Menin merta kylpemähän, sainp' on uimahan selälle;
 <br>sinne mä, kana, katosin, lintu, kuolin liian surman:
 <br>elköhön minun isoni sinä ilmoisna ikänä
 <br>vetäkö ve'en kaloja tältä suurelta selältä!
 </p><p>"Läksin rannalle pesohon, menin merta kylpemähän;
 <br>sinne mä, kana, katosin, lintu, kuolin liian surman:
 <br>elköhön minun emoni sinä ilmoisna ikänä
 <br>panko vettä taikinahan laajalta kotilahelta!
 </p><p>"Läksin rannalle pesohon, menin merta kylpemähän;
 <br>sinne mä, kana, katosin, lintu, kuolin liian surman:
 <br>elköhönp' on veikkoseni sinä ilmoisna ikänä
 <br>juottako sotaoritta rannalta merelliseltä!
 </p><p>"Läksin rannalle pesohon, menin merta kylpemähän;
 <br>sinne mä, kana, katosin, lintu, kuolin liian surman:
 <br>elköhönp' on siskoseni sinä ilmoisna ikänä
 <br>peskö tästä silmiänsä kotilahen laiturilta!
 <br>Mikäli meren vesiä, sikäli minun veriä;
 <br>mikäli meren kaloja, sikäli minun lihoja;
 <br>mikä rannalla risuja, se on kurjan kylkiluita;
 <br>mikä rannan heinäsiä, se hivusta hierottua."
 </p><p>Se oli surma nuoren neien, loppu kaunihin kanasen...
 </p><p>Kukas nyt sanan saatantahan, kielikerran kerrontahan
 <br>neien kuuluhun kotihin, kaunihisen kartanohon?
 </p><p>Karhu sanan saatantahan, kielikerran kerrontahan!
 <br>Ei karhu sanoa saata: lehmikarjahan katosi.
 </p><p>Kukas sanan saatantahan, kielikerran kerrontahan
 <br>neien kuuluhun kotihin, kaunihisen kartanohon?
 </p><p>Susi sanan saatantahan, kielikerran kerrontahan!
 <br>Ei susi sanoa saata: lammaskarjahan katosi.
 </p><p>Kukas sanan saatantahan, kielikerran kerrontahan
 <br>neien kuuluhun kotihin, kaunihisen kartanohon?
 </p><p>Repo sanan saatantahan, kielikerran kerrontahan!
 <br>Ei repo sanoa saata: hanhikarjahan katosi.
 </p><p>Kukas sanan saatantahan, kielikerran kerrontahan
 <br>neien kuuluhun kotihin, kaunihisen kartanohon?
 </p><p>Jänö sanan saatantahan, kielikerran kerrontahan!
 <br>Jänis varman vastaeli: "Sana ei miehe'en katoa!"
 </p><p>Läksi jänis juoksemahan, pitkäkorva piippomahan,
 <br>vääräsääri vääntämähän, ristisuu ripottamahan
 <br>neien kuuluhun kotihin, kaunihisen kartanohon.
 </p><p>Juoksi saunan kynnykselle; kyykistäikse kynnykselle:
 <br>sauna täynnä neitosia, vasta käessä vastoavat:
 <br>"Saitko, kiero, keittimiksi, paltsasilmä, paistimiksi,
 <br>isännällen iltaseksi, emännällen eineheksi,
 <br>tyttären välipaloiksi, pojan puolipäiväseksi?"
 </p><p>Jänis saattavi sanoa, kehräsilmä kerskaella:
 <br>"Liepä lempo lähtenynnä kattiloihin kiehumahan!
 <br>Läksin sanan saatantahan, kielikerran kerrontahan:
 <br>jop' on kaunis kaatununna, tinarinta riutununna,
 <br>sortununna hopeasolki, vyö vaski valahtanunna:
 <br>mennyt lietohon merehen, alle aavojen syvien,
 <br>sisareksi siikasille, veikoksi ve'en kaloille."
 </p><p>Emo tuosta itkemähän, kyynelvierus vieremähän.
 <br>Sai siitä sanelemahan, vaivainen valittamahan:
 <br>"Elkätte, emot poloiset, sinä ilmoisna ikänä
 <br>tuuitelko tyttäriä, lapsianne liekutelko
 <br>vastoin mieltä miehelähän, niinkuin mie, emo poloinen,
 <br>tuuittelin tyttöjäni, kasvatin kanasiani!"
 </p><p>Emo itki, kyynel vieri: vieri vetrehet vetensä
 <br>sinisistä silmistänsä poloisille poskillensa.
 </p><p>Vieri kyynel, vieri toinen: vieri vetrehet vetensä
 <br>poloisilta poskipäiltä ripe'ille rinnoillensa.
 </p><p>Vieri kyynel, vieri toinen: vieri vetrehet vetensä
 <br>ripe'iltä rinnoiltansa hienoisille helmoillensa.
 </p><p>Vieri kyynel, vieri toinen: vieri vetrehet vetensä
 <br>hienoisilta helmoiltansa punasuille sukkasille.
 </p><p>Vieri kyynel, vieri toinen: vieri vetrehet vetensä
 <br>punasuilta sukkasilta kultakengän kautosille.
 </p><p>Vieri kyynel, vieri toinen: vieri vetrehet vetensä
 <br>kultakengän kautosilta maahan alle jalkojensa;
 <br>vieri maahan maan hyväksi, vetehen ve'en hyväksi.
 </p><p>Ve'et maahan tultuansa alkoivat jokena juosta:
 <br>kasvoipa jokea kolme itkemistänsä vesistä,
 <br>läpi päänsä lähtemistä, alta kulman kulkemista.
 </p><p>Kasvoipa joka jokehen kolme koskea tulista,
 <br>joka kosken kuohumalle kolme luotoa kohosi,
 <br>joka luo'on partahalle kunnas kultainen yleni;
 <br>kunki kunnahan kukulle kasvoi kolme koivahaista,
 <br>kunki koivun latvasehen kolme kullaista käkeä.
 </p><p>Sai käköset kukkumahan. Yksi kukkui: "lemmen,
 <br>lemmen!"
 <br>Toinen kukkui: "sulhon, sulhon!" Kolmas kukkui:
 <br>"auvon, auvon!"
 </p><p>Kuka kukkui: "lemmen, lemmen!" sep' on kukkui kuuta
 <br>kolme
 <br>lemmettömälle tytölle, meressä makoavalle.
 </p><p>Kuka kukkui: "sulhon, sulhon!" sep' on kukkui kuusi
 <br>kuuta
 <br>sulholle sulottomalle, ikävissä istuvalle.
 </p><p>Kuka kukkui: "auvon, auvon!" se kukkui ikänsä kaiken
 <br>auvottomalle emolle, iän päivät itkevälle.
 </p><p>Niin emo sanoiksi virkki kuunnellessansa käkeä:
 <br>"Elköhön emo poloinen kauan kuunnelko käkeä!
 <br>Kun käki kukahtelevi, niin syän sykähtelevi,
 <br>itku silmähän tulevi, ve'et poskille valuvi,
 <br>hereämmät herne-aarta, paksummat pavun jyveä:
 <br>kyynärän ikä kuluvi, vaaksan varsi vanhenevi,
 <br>koko ruumis runnahtavi kuultua kevätkäkösen."
 <br clear="all"></p><hr noshade><tt>
 <center><a href="05.htm">Next: Viides runo</a></center><br>
 </tt></body>