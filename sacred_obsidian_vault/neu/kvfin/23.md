<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune23.htm">English</a> 
 <a href="22.htm">Previous</a> 
 <a href="24.htm">Next</a> 
 </small></center>
 <hr>
 <center><h1>Kolmaskolmatta runo</h1></center>
 <p>Nyt on neiti neuvominen, morsian opastaminen.
 <br>Kenpä neien neuvojaksi, impyen opastajaksi?
 </p><p>Osmotar, oleva vaimo, Kalevatar, kaunis impi,
 <br>hänpä neittä neuvomahan, orpoa opastamahan,
 <br>miten olla mielevänä, kuten kuuluna asua,
 <br>mielevänä miehelässä, kuuluna anoppelassa.
 </p><p>Saneli sanoilla noilla, lausui noilla lausehilla:
 <br>"Morsian, sisarueni, kapulehti, lempyeni!
 <br>Kuules, kuin minä sanelen, kielin toisin kertoelen!
 </p><p>"Lähet jo, kukka, kulkemahan, mansikka, matelemahan,
 <br>verannukka, vieremähän, sametti, samoamahan
 <br>tästä kuulusta ko'ista, kaunihista kartanosta;
 <br>tulet toisehen talohon, perehesen vierahasen.
 <br>Toisin toisessa talossa, muiten muissa vierahissa:
 <br>ajatellen astuminen, tuumitellen toimiminen;
 <br>ei kuin taaton tanterella, oman maammon manterella,
 <br>laksoloissa laulaminen, kujilla kukahtaminen.
 </p><p>"Kun lähet talosta tästä, muista kaikki muut kalusi,
 <br>ne kolme kotihin heitä: päivän-päälliset unoset,
 <br>emon armahan sanaset, joka kirnun pettäjäiset!
 </p><p>"Kaikki muista muuttelosi  unikonttisi unoha
 <br>kotoisille tyttärille, kotiuunin korvaselle!
 <br>Laulut heitä lautsan päähän, ilovirret ikkunoille,
 <br>tyttöys tyvelle vastan, huimuus hurstin hulpiloille,
 <br>pankolle pahat tapasi, laiskuutesi lattialle!
 <br>Tahikka kaasolle taritse, työnnä kaason kainalohon,
 <br>kaason vieä vitsikkohon, kantoa kanervikkohon!
 </p><p>"Tapa on uusi ottaminen, entinen unohtaminen:
 <br>taattoarmo heittäminen, appiarmo ottaminen,
 <br>alemma kumartaminen, hyvä lause lahjominen.
 </p><p>"Tapa on uusi ottaminen, entinen unohtaminen:
 <br>maammoarmo heittäminen, anopp'armo ottaminen,
 <br>alemma kumartaminen, hyvä lause lahjominen.
 </p><p>"Tapa on uusi ottaminen, entinen unohtaminen:
 <br>veliarmo heittäminen, kytyarmo ottaminen,
 <br>alemma kumartaminen, hyvä lause lahjominen.
 </p><p>"Tapa on uusi ottaminen, entinen unohtaminen:
 <br>sisararmo heittäminen, natoarmo ottaminen,
 <br>alemma kumartaminen, hyvä lause lahjominen.
 </p><p>"Ellöspä sinä ikänä, kuuna kullan valkeana
 <br>tavatoin talohon menkö, miehuetoin miehelähän!
 <br>Tapoja talo kysyvi, tapoja talo hyväki,
 <br>mies on mieltä koittelevi, mies mieltä ani paraski;
 <br>äsken tarkka tarvitahan, jos talo epätapainen,
 <br>ja vakainen vaaitahan, jos on mies epäpätöinen.
 </p><p>"Jos ukko susi supussa, akka karhu karsinassa,
 <br>kyty kyinä kynnyksellä, nato nauloina pihalla,
 <br>sama on arvo antaminen: alemma kumartaminen,
 <br>kuin ennen emosi luona, oman taattosi tuvilla
 <br>taattoa kumartaminen, maammoasi arvominen.
 </p><p>"Piteä sinun pitävi pää tarkka, tanea mieli,
 <br>aina ankara ajatus, ymmärrys yhentasainen,
 <br>iltasella silmät virkut valkeata vaalimahan,
 <br>aamusella korvat tarkat kukon ääntä kuulemahan.
 <br>Konsa kukko kerran lauloi, viel' ei toista virkkanunna,
 <br>silloin nuorten nousuaika, vanhojen lepu'uaika.
 </p><p>"Kun ei kukko laulakana, ei äännä isännän lintu,
 <br>piä kuuta kukkonasi, otavaista oppinasi!
 <br>Käyös ulkona use'in, käyös kuuta katsomassa,
 <br>otavaista oppimassa, tähtiä tähyämässä!
 </p><p>"Konsa oike'in otava, sarvet suorahan suvehen,
 <br>pursto perin pohjasehen, silloin aikasi sinulla
 <br>nousta luota nuoren sulhon, saa'a viereltä verevän,
 <br>saa'a tulta tuhkasista, valkeata vakkasesta,
 <br>tuli puikkohon puhua lienosti levittämättä.
 </p><p>"Kun ei tulta tuhkasissa, valkeata vakkasessa,
 <br>kutkuttele kullaltasi, katkuttele kaunoltasi:
 <br>'Anna tulta, armaiseni, valkeata, marjaseni!'
 </p><p>"Saat sa piitä pikkaraisen, tauloa taki vähäisen:
 <br>iske tuli tuikahuta, päre pihtihin viritä,
 <br>lähe läävä läänimähän, raavahat ravitsemahan!
 <br>Ammovi anopin lehmä, hirnuvi apen hevonen,
 <br>ky'yn lehmä kytkäisevi, naukuvi naon vasikka
 <br>heinän hienon heittäjäistä, apilan ojentajaista.
 </p><p>"Käy kujaset kuurullasi, läävät länkämöisilläsi,
 <br>syötä lehmät leyhkeästi, lammaskarja lauhkeasti!
 <br>Olet lehmille ojenna, juomat vaivaisten vasoille,
 <br>varsoille valitut korret, karitsoille hienot heinät!
 <br>Eläkä sioille singu, elä potki porsahia:
 <br>kanna kaukalo sioille, purtilonsa porsahille!
 </p><p>"Elä läävässä lepeä, lamo lammaskarsinassa!
 <br>Kun olet läävän lääninynnä, katsonunna karjan kaiken,
 <br>jo jou'u takaisin tuolta, tule tuiskuna tupahan!
 <br>Siell' on lapsi itkemässä, pieni peitetten sisässä,
 <br>eikä lausu lapsi rukka, saata kieletöin sanoa,
 <br>onko vilu taikka nälkä tahi muu tapahtumainen,
 <br>ennenkuin tulevi tuttu, kuulevi emonsa äänen.
 </p><p>"Vaan tupahan tullessasi tule neljänä tupahan:
 <br>vesikappanen käessä, lehtiluuta kainalossa,
 <br>tulitikku hampahissa  itse ollet neljäntenä.
 </p><p>"Ala sillat siivoella, lautalattiat la'aista:
 <br>visko vettä lattialle, elä visko lapsen päälle!
 <br>Nähnet lapsen lattialla, jos kohta kälynki lapsi:
 <br>nosta lapsi lautsaselle, pese silmät, pää silitä,
 <br>anna leipeä kätehen, vuole voita leivän päälle!
 <br>Kun ei leipeä talossa, anna lastunen kätehen!
 </p><p>"Kun saat pöytien pesohon viikon päästä viimeistäki,
 <br>pese pöyät, laiat muista, jalkoja elä unoha!
 <br>Lautsaset vesin valele, seinät siivin siivoele,
 <br>lautsat kaikki laitoinensa, seinät pitkin juomuinensa!
 </p><p>"Mi on pöyällä pölyä, mi tomua ikkunoilla,
 <br>nepä siivellä sipaise, vetäise vesitukolla,
 <br>etteipä tomu tomaha, pöly kattohon pölähä!
 </p><p>"Karista katosta karstat, noet nuoho kiukahasta,
 <br>piä patsas muistossasi eläkä orsia unoha,
 <br>että tuntuisi tuvaksi, asunnoksi arvattaisi!
 </p><p>"Kuules, neiti, kuin sanelen, kuin sanelen, kuin puhelen!
 <br>Elä suihki sutsunatta eläkä räämi rätsinättä,
 <br>elä liiku liinasetta, elä kengättä kehaja!
 <br>Tuosta sulho suuttuneisi, mies nuori nuristuneisi.
 </p><p>"Noita sie kovin varaja pihlajaisia pihalla!
 <br>Pyhät on pihlajat pihalla, pyhät oksat pihlajissa,
 <br>pyhät lehvät oksasilla, marjaset sitäi pyhemmät,
 <br>joilla neittä neuvotahan, orpoa opetetahan
 <br>nuoren miehen mieltä myöten, sulhosen syäntä myöten.
 </p><p>"Piä herkät hiiren korvat, terävät jalat jäniksen!
 <br>Niska nuori notkuttele, kaula kaunis kaarruttele
 <br>kuni kasvava kataja tahi tuore tuomen latva!
 </p><p>"Valvoa sinun pitävi, aina valvoa, varoa,
 <br>ettet pyri pyllyllesi, pankon päähän pitkällesi
 <br>etkä vaivu vaattehille, veteleite vuotehelle!
 </p><p>"Kyty kynnöltä tulevi, appi aitojen panolta,
 <br>urohosi ulkotöiltä, kaunosi kasen ajolta:
 <br>vieminen vesiropehut, käsipyyhe kantaminen,
 <br>alaha kumartaminen, mielilause lausuminen.
 </p><p>"Anopp' aitasta tulevi jauhovakka kainalossa:
 <br>juokse vastahan pihalle, alaha kumarteleite,
 <br>pyyä vakka kainalosta tuo tupahan vieäksesi!
 </p><p>"Kun et arvata osanne, itsestäsi ymmärrellä,
 <br>kulle työlle työntyminen, toimelle rupeaminen,
 <br>niin taho akalta tietä: 'Oi armas anoppiseni!
 <br>Kuinka tässä työt tehä'än, askarehet arvatahan?'
 </p><p>"Akka varsin vastoavi, anoppi sanan sanovi:
 <br>'Noinpa tässä työt tehä'än, askarehet arvatahan:
 <br>survotahan, jauhetahan, kivenpuussa kiikutahan,
 <br>vielä vettä kannetahan, taikinat alustetahan,
 <br>halot tuoahan tupahan pätsin lämmitä-panoksi;
 <br>siitä leivät leivotahan, kakut paksut paistetahan,
 <br>astiat virutetahan, hulikkaiset huuhotahan.'
 </p><p>"Kun kuulit akalta työsi, anopilta askarehet,
 <br>ota kuivehet kiveltä, kiirehi kivitupahan!
 <br>Sitte sinne saatuasi, tultua kivitupahan
 <br>elä kuku kulkullasi, kalju kaulavarrellasi:
 <br>kukkuos kiven kamulla, lapattaisen laulamalla!
 <br>Eläkä ähkeä isosti, kivenpuussa puhkaele,
 <br>ettei appi arveleisi, anoppi ajatteleisi
 <br>ä'issäsi ähkeävän, syämissäsi sysivän!
 </p><p>"Seulo jauhot siepottele, kanna kannella tupahan!
 <br>Leivo leivät leppeästi, vastoa ani visusti,
 <br>jottei paikoin jauhot jäisi, toisin selkeät seokset!
 </p><p>"Näet korvon kallellansa: ota korvonen olalle,
 <br>vesikappa kainalohon, ala astua ve'elle;
 <br>kanna korvo kaunihisti, kuleta korennon päässä!
 <br>Tule tuulena takaisin, astuos ahavan lailla,
 <br>viikon veellä viipymättä, kaivolle katoamatta,
 <br>ettei appi arveleisi, anoppi ajatteleisi
 <br>kuvoasi katselevan, itseäs' ihastelevan,
 <br>verevyyttäsi vetehen, kauneutta kaivosehen!
 </p><p>"Menet pitkälle pinolle, halkosien suollantahan:
 <br>elä halkoa hyleksi, ota halko haapainenki!
 <br>Heitä halko hiljallensa, kovasti kolajamatta,
 <br>taikka appi arveleisi, anoppi ajatteleisi
 <br>vihoissasi viskelevän, kiukuissa kolistelevan.
 </p><p>"Kun sa astut aittasehen, lähet jauhon nouantahan,
 <br>elä aittahan asetu, viivy viikon aittatiellä,
 <br>taikka appi arvelevi, anoppi ajattelevi
 <br>jauhoja jakelevasi, antavan kylän akoille.
 </p><p>"Lähet astian pesohon, hulikkojen huuhtelohon:
 <br>pese kannut korvinensa, tuopit uurtehuisinensa!
 <br>Maljat huuho  muista laiat, lusikkaiset  muista varret!
 </p><p>"Lusikat piä lu'ussa, astiasi arvelussa,
 <br>ettei koirat kollottele, kasit noita kannattele,
 <br>linnut liioin liikuttele, lapset laittele levälle!
 <br>Kyll' on lapsia kylässä, paljo näitä pienoisia,
 <br>jotka kannut kanteleisi, lusikat levitteleisi.
 </p><p>"Iltasaunan saapuessa veet vetele, vastat kanna,
 <br>hauo vastat valmihiksi saunahan savuttomahan
 <br>ilman viikon viipymättä, saunahan katoamatta,
 <br>taikka appi arveleisi, anoppi ajatteleisi
 <br>saunan lauoilla lamovan, penkin päässä piehtaroivan.
 </p><p>"Kun tulet tupahan tuolta, käske appi kylpemähän:
 <br>'Oi on armas appiseni! Jo on sauna joutununna,
 <br>veet ve'etty, vastat saatu, kaikki lautaset la'aistu;
 <br>mene, kylve kyllältäsi, valeleite vallaltasi!
 <br>Itse lienen löylyn lyöjä, alla lautojen asunen.'
 </p><p>"Kun tulevi kehruuaika, kankahan ku'onta-aika,
 <br>käy elä kynsiä kylästä, oppia ojan takoa,
 <br>tointa toisesta talosta, pirran piitä vierahalta!
 </p><p>"Itse langat kehräele, omin hyppysin kutehet,
 <br>langat laita lievempäiset, rihmat aina kierempäiset!
 <br>Keri kiinteä keränen, viipsinpuulle viskaele,
 <br>suvakolle suorittele, kani siitä kangaspuille!
 <br>Iske pirta piukkeasti, nosta niiet notkeasti,
 <br>ku'o sarkakauhtanaiset, hanki villaiset hamoset
 <br>yhen villan kylkyestä, talvilampahan takuista,
 <br>karvoista kevätkaritsan, kesäuuhen untuvista!
 <br>"Kuules siitä, kuin sanelen, vielä kerran kertoelen!
 <br>Keitä ohraiset oluet, makujuomat maltahiset
 <br>yhen ohrasen jyvästä, puolen puun on poltakselta!
 </p><p>"Kun sa ohria imellät, ma'ustelet maltahia,
 <br>elä koukulla kohenna, kärryksellä käännyttele:
 <br>aina kourilla kohenna, kämmenillä käännyttele!
 <br>Käypä saunassa use'in, elä anna iun paheta,
 <br>kissan istua ituja, kasin maata maltahia!
 <br>Eläkä sure susia, pelkeä metsän petoja
 <br>saunahan samotessasi, kesken yötä käyessäsi!
 </p><p>"Kun konsa tulevi vieras, ellös vierasta vihatko!
 <br>Ainapa hyvä talonen piti vierahan varoja,
 <br>liikoja lihamuruja, kaunihia kakkaroita.
 </p><p>"Käske vieras istumahan, lausuttele laaskavasti:
 <br>syötä vierasta sanoilla, kunnes keitto kerkeävi!
 </p><p>"Taas kun lähtevi talosta, jäähyväiset jättelevi,
 <br>ellös viekö vierastasi ulkopuolelle ovea:
 <br>tuosta sulho suuttuneisi, kaunosi kamaltuneisi.
 </p><p>"Kun kerran halu tulevi käyä itsesi kylässä,
 <br>kysytellen käy kylässä, lausutellen vierahissa!
 <br>Sitte siellä ollessasi piä taitavat tarinat;
 <br>elä sie kotia moiti, alenna anoppiasi!
 </p><p>"Kysyvät kylän miniät tahi muut kyläiset naiset:
 <br>'Antoiko anoppi voita kuin ennen emo kotona?'
 <br>Ellös konsana sanoko: 'Ei anna anoppi voita.'
 <br>Sano aina annettavan, kapustalla kannettavan,
 <br>jos kerran kesässä saanet, senki toisentalvellista!
 </p><p>"Kuules vielä, kuin sanelen, kerran toisen kertoelen!
 <br>Kun menet talosta tästä, tulet toisehen talohon,
 <br>emoa elä unoha, masentele maammoasi!
 <br>Emopa sinun elätti, imetti ihanat rinnat
 <br>ihanasta itsestänsä, valkeasta varrestansa;
 <br>monet yöt unetta vietti, monet atriat unohti
 <br>tuuitellessa sinua, vaaliessa pienoistansa.
 </p><p>"Ken emon unohtanevi, maammonsa masentanevi,
 <br>elköhön Manalle menkö, hyvän tunnon Tuonelahan!
 <br>Manalassa on makso tuhma, kova kosto Tuonelassa
 <br>emonsa unohtajalle, maammonsa masentajalle.
 <br>Tuonen tyttäret toruvat, Manan neiet riitelevät:
 <br>'Kuinka sie emon unohit, oman maammosi masensit?
 <br>Emo on nähnyt suuren vaivan, kantaja kovan kokenut
 <br>saunamaassa maatessansa, olkiloilla ollessansa,
 <br>synnytellessä sinua, katalaista kantaessa.'"
 </p><p>Olipa akka lattialla, akka vanha, vaippa päällä,
 <br>kylän kynnysten kävijä, mieron teien tietelijä.
 <br>Hänpä tuon sanoiksi virkki, itse lausui ja lateli:
 <br>"Kukko lauloi kullallensa, kanan lapsi kaunollensa,
 <br>varis lauloi vaahtokuulla, kevätkuulla keikutteli.
 <br>Minun lauloa pitäisi, heiän olla laulamatta:
 <br>heill' on kultansa kotona, aina luona armahansa;
 <br>minä kullatoin, ko'itoin, ajan kaiken armahatoin.
 </p><p>"Kuules, sisko, kuin sanelen! Kun menetki miehelähän,
 <br>elä noua miehen mieltä, kuin minä poloinen nouin
 <br>miehen mieltä, kiurun kieltä, suuren sulhoni syäntä!
 </p><p>"Olin kukka ollessani, kasvaessani kanerva,
 <br>vesa nuori noustessani, ympynen yletessäni,
 <br>mesimarja mainittaissa, kulta kuiskuteltaessa,
 <br>tavi taattoni pihoilla, lakla maammon lattioilla,
 <br>vesilintu veikon luona, sirkkunen sisaren luona.
 <br>Kävin kukkana kujilla, vaapukkana vainiolla,
 <br>hersuin hiekkarantasilla, keikuin kukkakunnahilla;
 <br>laulelin jokaisen lakson, joka kummun kukkuelin,
 <br>lehot leikkiä pitelin, ahot ainoista iloa.
 </p><p>"Suu veti revon ritahan, kieli kärpän lautasehen,
 <br>mieli neien miehelähän, tapa toisehen talohon.
 <br>Niinpä neiti luotunaki, tytär tuuiteltunaki
 <br>miniäksi miehelähän, orjaksi anoppelahan.
 </p><p>"Jou'uin, marja, muille maille, tuomi, toisille vesille,
 <br>jou'uin, puola, purtavaksi, mansikka, manattavaksi.
 <br>Joka puu puri minua, joka leppä leikkaeli,
 <br>joka koivu koiskaeli, joka haapa haukkaeli.
 </p><p>"Naitihin ma miehelähän, vietihin anoppelahan.
 <br>Sanottihin siell' olevan, neittä sinne naitaessa,
 <br>kuusi kuusista tupoa, kaksin kerroin kammaria,
 <br>ahovieret aittamaina, kujavieret kukkamaina,
 <br>ojavieret ohramaina, kangasvieret kauramaina,
 <br>purnut puitua eloa, toiset purnut puitavia,
 <br>sata saatuja rahoja, sata toinen saatavia.
 </p><p>"Sainpa, tuhma, tulleheksi, kälkö, kättä lyöneheksi:
 <br>tupa oli kuuella tuella, seitsemällä seipähällä,
 <br>ahot täynnä armotuutta, lehot täynnä lemmetyyttä,
 <br>kujat, kurjan, huoliani, metsät mieliä pahoja,
 <br>purnut puitua vihoa, toiset purnut puimatointa,
 <br>sata saatuja sanoja, sata toinen saatavia.
 </p><p>"En mä tuostana totellut, ko'in kuuluna asua.
 <br>Tuolla toivoin kunniata, tuolla lempeä tavoitin,
 <br>tulen tuomalla tupahan, pään päretten poimennalla
 <br>pieksin otsani ovehen, pääni pihtipuolisehen:
 <br>oven suuss' on ouot silmät, kaihat silmät karsinassa,
 <br>kierot keskilattialla, perässä perivihaiset;
 <br>tuli suusta tuikahuvi, kekälehet kielen alta,
 <br>ilkeän isännän suusta, alta kielen armottoman.
 </p><p>"En mä tuostana totellut, ko'in kuitenkin eleä,
 <br>olla aina alla armon sekä nöyrä neuvottava;
 <br>hyppäsin jänön jaloilla, kävin kärpän kämmenillä,
 <br>panin turkan myöhän maata, nousin vaivaisen varahin.
 <br>Saanut en, kurja, kunniata, leino, lempeä tavannut,
 <br>vaikka vuoret vierettäisin, kalliot kaha panisin.
 </p><p>"Suotta survoin suuret jauhot, kiusan karkeat karistin
 <br>syöä ankaran anopin, tulikulkun kuiskaella
 <br>päässä pitkän pintapöyän kultalaiasta kupista.
 <br>Itse söin, miniä raukka, apoin jauhoja kiveltä,
 <br>liesipankko pöytänäni, kapusta lusikkanani.
 </p><p>"Use'in minä utuinen miniänä miehelässä
 <br>kannoin suolta sammalia, noita leivoin leiväkseni,
 <br>vettä kaivosta kapalla, tuota ryypin ryypykseni.
 <br>Sini söin kaloja, kalki, sini, koito, kuorehia,
 <br>kuni notkuin nuottapuilla, keikuin keskellä venettä;
 <br>en saanut sitä kaloa anoppini antamasta,
 <br>joka päiväksi päteisi, kerraksensa kelpoaisi.
 </p><p>"Kesät kontuja keräsin, talvet väännin taikon vartta,
 <br>niinkuin muinenki kasakka eli orja, palkkalainen.
 <br>Ainapa anoppelassa tuo minulle työnnettihin
 <br>riihestä rive'in riusa, saunasta jyke'in loukku,
 <br>rannalta rave'in karttu, suurin taikko tanhuasta.
 <br>Ei uskottu uupuvani, ei varattu vaipuvani,
 <br>vaikka uupuivat urohot, vaipuivat hevosen varsat.
 </p><p>"Niin minä, piloinen piika, te'in työtä työn ajalla,
 <br>väännin hartion väellä. Annas tulla toisen aian:
 <br>jo tulehen tuomittihin, sen kätehen käskettihin.
 </p><p>"Suotta soimat nostettihin, kiusan kielet kannettihin
 <br>päälle mun hyvän tapani, päälle kuulun kunniani;
 <br>sanat päälleni satoivat, puhe'et putoelivat
 <br>kuin tuimat tulikipunat tahi rautaiset rakehet.
 </p><p>"En mä tuostana epäillyt, oisin eeskipäin elellyt
 <br>akan ankaran apuna, tulikulkun kumppalina;
 <br>vaan sepä paha panihe, sepä suurenti suruni,
 <br>kun sulho sueksi muuttui, kauno karhuksi rupesi,
 <br>kylin söi, selin makasi, selin työnsä toimitteli.
 </p><p>"Tuota itkin itsekseni, ajattelin aitassani.
 <br>Muistin muita päiviäni, entistä elantoani
 <br>ison pitkillä pihoilla, emon kaunon kartanolla.
 </p><p>"Sain tuosta sanelemahan, itse virkin, vierettelin:
 <br>'Osasi minun emoni, osasi omenan saa'a,
 <br>taisi taimen kasvatella, ei osannut istutella:
 <br>istutti ihanan taimen ilke'ille istumille,
 <br>pani paikoille pahoille, koivun juurille koville,
 <br>iäksensä itkemähän, kuuksensa kujertamahan.
 </p><p>'Oisipa minussa ollut paikoille paremmillenki,
 <br>pitemmillenki pihoille, laajemmille lattioille,
 <br>paremmanki varren vasta, verevämmän miehen verta.
 <br>Puutuin tuohon pulluksehen, tartuin tuohon talluksehen:
 <br>varikselt' on varren saanut, korpilta nenän kopannut,
 <br>suunsa syövältä suelta, koko muo'on kontiolta.
 </p><p>'Oisinpa mokoman saanut mäellenki mentyäni:
 <br>saanut tieltä tervaskannon, leppäpökkelön lehosta,
 <br>pannut turvan turpehesta, parran naavoista pahoista,
 <br>suun kivestä, pään savesta, silmät kuumista sysistä,
 <br>koivun pahkat korviksensa, raian haarukan jaloiksi.'
 </p><p>"Senpä lauloin laitoissani, huokaelin huolissani.
 <br>Sattui kauno kuulemahan, seinuksella seisomahan!
 <br>Niin kun tuo tulevi tuolta, astui aitan portahalle,
 <br>jo ma tuon tulosta tunsin, astunnasta arvaelin:
 <br>tukka tuiski tuulettaki, hivus viskoi viimattaki;
 <br>ikenet oli irvellänsä, silmät kiljan kaljallansa,
 <br>väätty pihlaja piossa, käätty karttu kainalossa,
 <br>jolla lyöä lykkeävi, kohti päätä kolkkoavi.
 </p><p>"Annas siitä illan tulla! Kun meni makoamahan,
 <br>otti vitsan vierehensä, nahkaruoskan naulaltansa,
 <br>ei ketänä muuta vasten, vasten vaivaista minua.
 </p><p>"Meninpä minäki itse illalla makoamahan,
 <br>sulhon vierehen venähyin; laski sulho vierehensä
 <br>antoi kyllin kyynäspäätä, viljalta vihaista kättä,
 <br>paljo paksuja pajuja, mursunluista ruoskan vartta.
 </p><p>"Nousin kylmältä kyleltä, viluiselta vuotehelta.
 <br>Sulho suorihe jälestä, ulos uksesta uhitti!
 <br>Käsi käypi tukkahani, haparoivi hapsihini,
 <br>tukat tuulelle jakeli, ahavalle anneksivi...
 </p><p>"Mikäs neuvoksi minulle, mikä neuvon antajaksi?
 <br>Teräksestä kengät teetin, paulat vaskesta panetin,
 <br>joilla seisoin seinävieret, kuuntelin kujan perukset,
 <br>kunnes viihtyisi vihainen, asettuisi ankarainen.
 <br>Eikä viihy viimeinkänä, ei asetu aioinkana!
 </p><p>"Vilu viimeinki tulevi vihattuna vierressäni,
 <br>seinävieret seistessäni, ollessa oven takana.
 <br>Arvelin, ajattelime: ei minusta lienekänä
 <br>viikoista vihanpitoa, kaukaista ylenkatsetta
 <br>tässä lemmon leisiossa, pirujen pesäsijassa.
 </p><p>"Heitin hempeät tupaset, armahat asuinmajani,
 <br>läksin, vieno, vieremähän. Vierin soita, vierin maita,
 <br>vierin ventoja vesiä; vierin veikon pellon päähän.
 <br>Siinä kukkui kuivat kuuset, lauloi lakkapäät petäjät,
 <br>kaikki vaakkuivat varikset, harakat hakahtelivat:
 <br>'Ei täällä sinun kotisi eikä synnyntäsijasi!'
 </p><p>"En mä tuotana totellut, vierin veikkoni piha'an.
 <br>Jo mulle veräjät virkki, kaikki vainiot valitti:
 <br>'Mitäpä tulet kotihin, kuta, kurja, kuulemahan?
 <br>Jo ammoin isosi kuoli, kaatui kaunis kantajasi;
 <br>veikko sull' on ventovieras, veikon nainen kuin venakko.'
 </p><p>"En mä tuotana totellut, menin mie toki tupahan.
 <br>Annoin kättä kääkäselle: kylmä kääkä kättä vasten.
 </p><p>"Tultua tupahan tuosta oven suuhun seisotaime.
 <br>Korea kotoinen nainen: ei tule likistämähän,
 <br>käy ei kättä antamahan; korea minä itseki:
 <br>en mene likistämähän, käy en kättä antamahan.
 <br>Pistän kättä kiukahalle: kivet kylmät kiukahassa;
 <br>käännän kättä hiilokselle: hiilet kylmät hiiloksessa.
 </p><p>"Veikko lautsalla lamovi, päässä pankon pöllöttävi,
 <br>syli syttä hartioilla, vaaksa muulla vartalolla,
 <br>kyynärä kyventä päässä, kortteli kovaa nokea.
 </p><p>"Kysyi veikko vierahalta, tutkaeli tullehelta:
 <br>'Mistä vieras veen takoa?' Minä vainen vastaelin:
 <br>'Etkö tunne siskoasi, entistä emosi lasta?
 <br>Me yhen emosen lapset, yhen linnun liekuttamat,
 <br>yhen hanhen hautelemat, yhen pyyn pesästä saamat!'
 <br>Tuosta veikko itkemähän, silmät vettä vieremähän...
 </p><p>"Virkkoi veikko naisellensa, kuiskaeli kullallensa:
 <br>'Hanki syöä siskolleni!' Veikon nainen naljasilmä
 <br>kantoi kaalia koasta, jost' oli rakki rasvan syönyt,
 <br>koira suolan koitellunna, Musti murkinan pitännä.
 </p><p>"Virkkoi veikko naisellensa, kuiskaeli kullallensa:
 <br>'Tuo olutta vierahalle!' Veikon nainen naljasilmä
 <br>toip' on vettä vierahalle, ei sitänä siivon vettä:
 <br>sisaresten silmivettä, kälysten käenpesintä.
 </p><p>"Vierin jälle veikon luota, siirryin synnyntäsijalta.
 <br>Jou'uin, kurja, kulkemahan, sain, kurja, samoamahan,
 <br>raukka, rannat kiertämähän, vaivainen, vaeltamahan
 <br>aina ouoillen oville, veräjille vierahille,
 <br>lapset raukan rannikolle, vaivaiset kylän varahan...
 </p><p>"Moni nyt minulla onpi, usea olettelevi
 <br>virkkaja vihaisen äänen, äänen tuiman tuikuttaja;
 <br>ei ole minulla monta sanan armon antajata,
 <br>suin sulin puhelijata, kiukahalle käskijätä
 <br>satehesta saatuani, kylmästä kyhättyäni
 <br>hallassa hamehen helmat, turkin helmat tuppurissa.
 </p><p>"Enpä ennen nuorempana, en mä uskonut olisi,
 <br>jos oisi sata sanonut, tuhat kieltä kertaellut
 <br>näille juonin joutuvani, näille päivin pääseväni,
 <br>jotk' on päivät päälle pääsnyt, juonet joutunna kätehen."
 <br clear="all"></p><hr noshade><tt>
 <center><a href="24.htm">Next: Neljäskolmatta runo</a></center><br>
 </tt></body>