<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune38.htm">English</a> 
 <a href="37.htm">Previous</a> 
 <a href="39.htm">Next</a> 
 </small></center>
 <hr>
 <center><h1>Kahdeksasneljättä runo</h1></center>
 <p>Tuop' on seppo Ilmarinen, takoja iän-ikuinen,
 <br>heitti kultaisen kuvansa, hope'isen neitosensa.
 <br>Pisti varsan valjahisin, ruskean re'en etehen,
 <br>itse istuvi rekehen, kohennaikse korjahansa.
 <br>Lähteäksensä lupasi sekä mietti mennäksensä
 <br>pyytämähän Pohjolasta toista Pohjolan tytärtä.
 </p><p>Sai päivän ajaneheksi, tuosta toisen vierneheksi;
 <br>päivälläpä kolmannella tuli Pohjolan pihalle.
 </p><p>Louhi, Pohjolan emäntä, itse päätyvi pihalle.
 <br>Sai tuossa sanelemahan, kääntihe kyselemähän
 <br>oman lapsensa oloa, asuntoa armahansa
 <br>miniänä miehelässä, naisena anoppelassa.
 </p><p>Se on seppo Ilmarinen alla päin, pahoilla mielin,
 <br>kaiken kallella kypärin sanan virkkoi, noin nimesi:
 <br>"Ellös nyt, anoppiseni, ellös sie kyselkö tuota,
 <br>elämiä tyttäresi, asuntoa armahasi!
 <br>Jo sen on surma suin pi'ellyt, kova loppu loukahtanut.
 <br>Maassa on jo marjaseni, kankahassa kaunoiseni,
 <br>mustakulmani kulossa, hopeani heinikossa.
 <br>Läksin toista tyttöäsi, nuorempata neitoasi.
 <br>Annapa, anoppiseni, työnnä toinen tyttäresi
 <br>naisen entisen eloille, sijalle sisaruensa!"
 </p><p>Louhi, Pohjolan emäntä, sanan virkkoi, noin nimesi:
 <br>"Pahoin tein minä poloinen, pahoinpa, polon-alainen,
 <br>kun ma lapseni lupasin, työnsin sulle toisenkana
 <br>nuorena nukahtamahan, verevänä vieremähän:
 <br>annoin kuin sutosen suuhun, karhun kiljuvan kitahan.
 </p><p>"En nyt toista annakana, en mä työnnä tyttöäni
 <br>nokiesi nuohojaksi, karstojesi kaapijaksi.
 <br>Ennen työnnän tyttäreni, laitan lapseni vakavan
 <br>koskehen kohisevahan, palavahan pyörtehesen,
 <br>Manalan matikan suuhun, Tuonen hauin hampahisin."
 </p><p>Siitä seppo Ilmarinen murti suuta, väänti päätä,
 <br>murti mustoa haventa, käänti päätä käiväräistä.
 <br>Itse tunkihe tupahan, alle kattojen ajoihe.
 <br>Sanan virkkoi, noin nimesi: "Tulepa minulle, tyttö,
 <br>sijalle sisaruesi, naisen entisen eloille
 <br>mesileivän leipojaksi, oluen osoajaksi!"
 </p><p>Lauloi lapsi lattialta, sekä lauloi jotta lausui:
 <br>"Pois on, liika, linnastamme, mies outo, ovilta näiltä!
 <br>Tukon linnoa tuhosit, palan linnoa pahensit
 <br>kerran ennen käytyäsi, ovillen osattuasi.
 </p><p>"Neitonen, sinä sisari! Elä sulho'on ihastu,
 <br>elä sulhon suun pitohon eläkä jalkoihin jaloihin!
 <br>Sulholl' on suen ikenet, revon koukut kormanossa,
 <br>karhun kynnet kainalossa, veren juojan veitsi vyöllä,
 <br>jolla päätä piirtelevi, selkeä sirettelevi."
 </p><p>Neiti itse noin saneli Ilmariselle sepolle:
 <br>"En lähe minä sinulle enkä huoli huitukoille!
 <br>Tapoit naisen ennen naiun, surmasit sisarueni:
 <br>vielä tappaisit minunki, surmoaisit itseniki.
 <br>Onpa tässä neitosessa paremmanki miehen verta,
 <br>kaunihimman varren kauppa, koreamman korjan täysi,
 <br>paikoille paremmillenki, isommille istuimille,
 <br>ei sepon sysisijoille, miehen tuhmaisen tulille."
 </p><p>Se on seppo Ilmarinen, takoja iän-ikuinen,
 <br>murti suuta, väänti päätä, murti mustoa haventa.
 <br>Saautti tytön samassa, käärälti käpälihinsä,
 <br>läksi tuiskuna tuvasta, riepsahti rekensä luoksi;
 <br>työnnälti tytön rekehen, koksahutti korjahansa.
 <br>Läksi kohta kulkemahan, valmistui vaeltamahan,
 <br>käsi ohjassa orosen, toinen neien nännisillä.
 </p><p>Neiti itki ja urisi, sanan virkkoi, noin nimesi:
 <br>"Sain nyt suolle karpalohon, vehkahan vesiperille;
 <br>tuonne ma kana katoan, kuolen, lintu, liian surman!
 </p><p>"Kuule, seppo Ilmarinen! Kun et laskene minua,
 <br>potkin korjasi paloiksi, sären reen repalehiksi,
 <br>potkin poikki polvillani, sären säärivarsillani."
 </p><p>Se on seppo Ilmarinen itse tuon sanoiksi virkki:
 <br>"Sentähen sepon rekosen laiat rautahan rakettu,
 <br>jotta potkia pitävi, hyvän immen heiskaroia."
 </p><p>Neitonen kujertelevi, vyö vaski valittelevi,
 <br>sormiansa murtelevi, katkovi kätösiänsä.
 <br>Sanan virkkoi, noin nimesi: "Kun et laskene minua,
 <br>laulaime meren kalaksi, syvän aallon siikaseksi."
 </p><p>Se on seppo Ilmarinen itse tuon sanoiksi virkki:
 <br>"Etpä sinä sinne pääse: minä haukina jälessä."
 </p><p>Neitonen kujertelevi, vyö vaski valittelevi,
 <br>sormiansa murtelevi, katkovi kätösiänsä.
 <br>Sanan virkkoi, noin nimesi: "Kun et laskene minua,
 <br>metsähän menetteleime, kärpäksi kiven kolohon."
 </p><p>Se on seppo Ilmarinen itse tuon sanoiksi virkki:
 <br>"Etpä sinä sinne pääse: minä saukkona jälessä."
 </p><p>Neitonen kujertelevi, vyö vaski valittelevi,
 <br>sormiansa murtelevi, katkovi kätösiänsä.
 <br>Sanan virkkoi, noin nimesi: "Kun et laskene minua,
 <br>kiuruna kiverteleime taaksi pilven piilemähän."
 </p><p>Se on seppo Ilmarinen itse tuon sanoiksi virkki:
 <br>"Etpä sinä sinne pääse: minä kokkona jälessä."
 </p><p>Kulki matkoa palasen, ajoi tietä pikkuruisen.
 <br>Jo hepo höryeleikse, luppakorva luonteleikse.
 </p><p>Neiti päätänsä kohotti, näki jälkiä lumessa.
 <br>Kysytteli, lausutteli: "Mi on tästä poikki juosnut?"
 <br>Sanoi seppo Ilmarinen: "Jänö on juosnut siitä poikki."
 </p><p>Neiti parka huokaiseikse, huokaiseikse, henkäiseikse.
 <br>Sanan virkkoi, noin nimesi: "Voi minua, kurja raukka!
 </p><p>Parempi minun olisi, parempi oletteleisi
 <br>jänön juoksevan jälillä, koukkupolven polkemilla,
 <br>kuin tämän kosijan reessä, viirunaaman viltin alla.
 <br>Jänön on karvat kaunihimmat, jänön suumalo somempi."
 </p><p>Se on seppo Ilmarinen puri huulta, väänti päätä;
 <br>ajoa kahattelevi. Ajoi matkoa palasen:
 <br>taas hepo höryeleikse, luppakorva luonteleikse.
 </p><p>Neiti päätänsä kohotti, näki jälkiä lumessa.
 <br>Kysytteli, lausutteli: "Mi on tästä poikki juosnut?"
 <br>Sanoi seppo Ilmarinen: "Repo on juosnut siitä poikki."
 </p><p>Neiti parka huokaiseikse, huokaiseikse, henkäiseikse.
 <br>Sanan virkkoi, noin nimesi: "Voi minua, kurja raukka!
 <br>Parempi minun olisi, parempi oletteleisi
 <br>revon reyhkävän re'essä, aina käyvän ahkiossa,
 <br>kuin tämän kosijan reessä, viirunaaman viltin alla.
 <br>Revon on karvat kaunihimmat, revon suumalo
 <br>somempi."
 </p><p>Se on seppo Ilmarinen puri huulta, väänti päätä;
 <br>ajoa kahattelevi. Ajoi matkoa palasen:
 <br>taas hepo höryeleikse, luppakorva luonteleikse.
 </p><p>Neiti päätänsä kohotti, näki jälkiä lumessa.
 <br>Kysytteli, lausutteli: "Mi on tästä poikki juosnut?"
 <br>Sanoi seppo Ilmarinen: "Hukka on juosnut siitä poikki."
 </p><p>Neiti parka huokaiseikse, huokaiseikse, henkäiseikse.
 <br>Sanan virkkoi, noin nimesi: "Voi minua, kurja raukka!
 <br>Parempi minun olisi, parempi oletteleisi
 <br>hukan hurskavan jälillä, alakärsän askelilla,
 <br>kuin tämän kosijan reessä, viirunaaman viltin alla.
 <br>Hukan on karva kaunihimpi, hukan suumalo somempi."
 </p><p>Se on seppo Ilmarinen puri huulta, väänti päätä.
 <br>Ajoa kahattelevi yöksi uutehen kylähän.
 </p><p>Matkalta väsynehenä seppo nukkuvi sike'in
 <br>toinen naista naurattavi mieheltä unekkahalta.
 </p><p>Siitä seppo Ilmarinen aamulla havattuansa
 <br>murti suuta, väänti päätä, murti mustoa haventa.
 <br>Sanoi seppo Ilmarinen, itse mietti, noin nimesi:
 <br>"Joko luome laulamahan, laulan moisen morsiamen
 <br>metsähän metsän omaksi vai vetehen veen omaksi?
 </p><p>"En laula metsän omaksi: metsä kaikki kaihostuisi;
 <br>enkäpä ve'en omaksi: vieroaisi veen kalaset.
 <br>Ennen kaa'an kalvallani, menettelen miekallani."
 </p><p>Miekka mietti miehen kielen, arvasi uron pakinan.
 <br>Sanan virkkoi, noin nimesi: "Ei liene minua luotu
 <br>naisia menettämähän, kataloita kaatamahan."
 </p><p>Se on seppo Ilmarinen jopa loihe laulamahan,
 <br>syäntyi sanelemahan. Lauloi naisensa lokiksi
 <br>luo'olle lokottamahan, veen karille kaikkumahan,
 <br>nenät nienten niukumahan, vastatuulet vaapumahan.
 </p><p>Siitä seppo Ilmarinen rekehensä reutoaikse.
 <br>Ajoa kahattelevi alla päin, pahoilla mielin;
 <br>matkasi omille maille, tuli maille tuttaville.
 </p><p>Vaka vanha Väinämöinen tiellä vastahan tulevi.
 <br>Sai tuosta sanelemahan: "Veli, seppo Ilmarinen!
 <br>Mit' olet pahoilla mielin, kahta kallella kypärin
 <br>Pohjolasta tullessasi? Miten Pohjola elävi?"
 </p><p>Sanoi seppo Ilmarinen: "Mi on Pohjolan eleä!
 <br>Siell' on sampo jauhamassa, kirjokansi kallumassa:
 <br>päivän jauhoi syötäviä, päivän toisen myötäviä,
 <br>kolmannen kotipitoja.
 </p><p>"Jotta sanon kuin sanonki, vielä kerran kertaelen:
 <br>mi on Pohjolan eleä, kun on sampo Pohjolassa!
 <br>Siin' on kyntö, siinä kylvö, siinä kasvo kaikenlainen,
 <br>siinäpä ikuinen onni."
 </p><p>Sanoi vanha Väinämöinen: "Veli, seppo Ilmarinen!
 <br>Minne heitit naisen nuoren, kunne kuulun morsiamen,
 <br>kun sa tyhjänä tuletki, aina naisetta ajelet?"
 </p><p>Se on seppo Ilmarinen sanan virkkoi, noin nimesi:
 <br>"Lauloin ma mokoman naisen meren luo'olle lokiksi.
 <br>Nyt se lokkina lojuvi, kajavana kaakahtavi,
 <br>Y kiljuvi vesikivillä, kariloilla kaljahuvi."
 <br clear="all"></p><hr noshade><tt>
 <center><a href="39.htm">Next: Yhdeksäsneljättä runo</a></center><br>
 </tt></body>