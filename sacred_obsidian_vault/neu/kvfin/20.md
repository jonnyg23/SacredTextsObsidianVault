<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune20.htm">English</a> 
 <a href="19.htm">Previous</a> 
 <a href="21.htm">Next</a> 
 </small></center>
 <hr>
 <center><h1>Kahdeskymmenes runo</h1></center>
 <p>Mitä nyt laulamme lajia, kuta virttä vieretämme?
 <br>Tuota laulamme lajia, tuota virttä vieretämme:
 <br>noita Pohjolan pitoja, jumalisten juominkia.
 </p><p>Viikon häitä hankittihin, valmistettihin varoja
 <br>noilla Pohjolan tuvilla, Sariolan salvoksilla.
 </p><p>Mitä tuohon tuotettihin ja kuta veätettihin,
 <br>Pohjan pitkihin pitoihin, suuren joukon juominkihin
 <br>rahvahan ravitsemiksi, joukon suuren syöttämiksi?
 </p><p>Kasvoi härkä Karjalassa, sonni Suomessa lihosi;
 <br>ei ollut suuri eikä pieni, olihan oikea vasikka!
 <br>Hämehessä häntä häilyi, pää keikkui Kemijoella;
 <br>sata syltä sarvet pitkät, puoltatoista turpa paksu.
 <br>Viikon kärppä kääntelihe yhen kytkyen sijalla;
 <br>päivän lenti pääskyläinen härän sarvien väliä,
 <br>hätäisesti päähän pääsi keskenä levähtämättä.
 <br>Kuun juoksi kesäorava häpähältä hännän päähän
 <br>eikä päähän pääsnytkänä, ensi kuussa ennättänyt.
 </p><p>Sepä vallatoin vasikka, sonni suuri suomalainen,
 <br>Karjalasta kaimattihin Pohjan pellon pientarelle.
 <br>Sata miestä sarviloista, tuhat turvasta piteli
 <br>härkeä taluttaessa, Pohjolahan tuotaessa.
 </p><p>Härkä käyä källeröitti Sariolan salmen suussa,
 <br>syöpi heinät hettehestä,  selkä pilviä siveli.
 <br>Eikä ollut iskijätä, maan kamalan kaatajata
 <br>Pohjan poikien lu'ussa, koko suuressa su'ussa,
 <br>nuorisossa nousevassa eikä varsin vanhastossa.
 </p><p>Tulipa ukko ulkomainen, Virokannas karjalainen.
 <br>Hänpä tuon sanoiksi virkki: "Malta, malta, härkä parka,
 <br>kun tulen kurikan kanssa, kamahutan kangellani
 <br>sun, katala, kallohosi: tok' et toisena kesänä
 <br>kovin käännä kärseäsi, tölläytä turpoasi
 <br>tämän pellon pientarella, Sariolan salmen suussa!"
 </p><p>Läksi ukko iskemähän, Virokannas koskemahan,
 <br>Palvoinen pitelemähän. Härkä päätä häiläytti,
 <br>mustat silmänsä mulisti: ukko kuusehen kavahti,
 <br>Virokannas vitsikkohon, Palvoinen pajun sekahan!
 </p><p>Etsittihin iskijätä, sonnin suuren sortajata
 <br>kaunihista Karjalasta, Suomen suurilta tiloilta,
 <br>vienosta Venäjän maasta, Ruotsin maasta rohkeasta,
 <br>Lapin laajoilta periltä, Turjan maasta mahtavasta;
 <br>etsittihin Tuonelasta, Manalasta, maanki alta.
 <br>Etsittihin, eipä löytty, haettihin, ei havaittu.
 </p><p>Etsittihin iskijätä, katsottihin kaatajata
 <br>selvältä meren selältä, lake'ilta lainehilta.
 </p><p>Mies musta merestä nousi, uros umpilainehista,
 <br>aivan selvältä selältä, ulapalta aukealta.
 <br>Ei tuo ollut suurimpia eikä aivan pienimpiä:
 <br>alle maljan maata mahtui, alle seulan seisomahan.
 </p><p>Se oli ukko rautakoura, rauankarva katsannolta;
 <br>päässä paatinen kypärä, jaloissa kiviset kengät,
 <br>veitsi kultainen käessä, varsi vasken-kirjavainen.
 </p><p>Saip' on siitä iskijänsä, tapasipa tappajansa,
 <br>Suomen sonni sortajansa, maan kamala kaatajansa.
 </p><p>Heti kun näki eränsä, ruhtoi niskahan rutosti:
 <br>sorti sonnin polvillensa, kylen maahan kyykähytti.
 </p><p>Saiko paljo saalihiksi? Saanut ei paljo saalihiksi:
 <br>sata saavia lihoa, sata syltä makkarata,
 <br>verta seitsemän venettä, kuuta kuusi tynnyriä
 <br>noihin Pohjolan pitoihin, Sariolan syöminkihin.
 </p><p>Tupa oli tehty Pohjolassa, tupa laitto, pirtti suuri,
 <br>sivulta yheksän syltä, päästä seitsentä leveä.
 </p><p>Kukko kun laessa lauloi, ei sen ääni maahan kuulu;
 <br>penin haukunta perässä ei kuulu ovehen asti.
 </p><p>Tuop' on Pohjolan emäntä liikkui sillan liitoksella,
 <br>laahoi keskilattialla. Arvelee, ajattelevi:
 <br>"Mistäpä olutta saamme, taarit taiten laittelemme
 <br>näille häille hankkimille, pioille pi'ettäville?
 <br>En tieä tekoa taarin enkä syntyä olosen."
 </p><p>Olipa ukko uunin päällä. Lausui ukko uunin päältä:
 <br>"Ohrasta oluen synty, humalasta julkijuoman,
 <br>vaikk' ei tuo ve'että synny eikä tuimatta tuletta.
 </p><p>"Humala, Remusen poika, piennä maahan pistettihin,
 <br>kyynä maahan kynnettihin, viholaisna viskottihin
 <br>vierehen Kalevan kaivon, Osmon pellon penkerehen.
 <br>Siitä nousi nuori taimi, yleni vihanta virpi;
 <br>nousi puuhun pienoisehen, kohen latvoa kohosi.
 </p><p>"Onnen ukko ohran kylvi Osmon uuen pellon päähän.
 <br>Ohra kasvoi kaunihisti, yleni ylen hyvästi
 <br>Osmon uuen pellon päässä, kaskessa pojan Kalevan.
 </p><p>"Oli aikoa vähäisen, jo huuhui humala puusta,
 <br>ohra lausui pellon päästä, vesi kaivosta Kalevan:
 <br>'Milloin yhtehen yhymme, konsa toinen toisihimme?
 <br>Yksin on elo ikävä, kahen, kolmen kaunoisampi.'
 </p><p>"Osmotar, oluen seppä, Kapo, kaljojen tekijä,
 <br>otti ohrasen jyviä, kuusi ohrasen jyveä,
 <br>seitsemän humalan päätä, vettä kauhoa kaheksan;
 <br>niin pani pa'an tulelle, laittoi keiton kiehumahan.
 <br>Keitti ohraista olutta kerkeän kesäisen päivän
 <br>nenässä utuisen niemen, päässä saaren terhenisen,
 <br>puisen uuen uurtehesen, korvon koivuisen sisähän.
 </p><p>"Sai oluen panneheksi, ei saanut hapanneheksi.
 <br>Arvelee, ajattelevi, sanan virkkoi, noin nimesi:
 <br>'Mitä tuohon tuotanehe ja kuta katsottanehe
 <br>oluelle happaimeksi, kaljalle kohottimeksi?'
 </p><p>"Kalevalatar, kaunis neiti, se on sormilta sorea,
 <br>aina liukas liikunnolta, aina kengältä kepeä,
 <br>liikkui sillan liitoksella, keikkui keskilattialla
 <br>yhtä, toista toimitellen kahen kattilan kesellä.
 <br>Näki puikon lattialla: poimi puikon lattialta.
 </p><p>"Katselevi, kääntelevi: 'Mitä tuostaki tulisi
 <br>Kavon kaunihin käsissä, hyvän immen hyppysissä,
 <br>jos kannan Kavon kätehen, hyvän immen hyppysihin?'
 </p><p>"Kantoipa Kavon kätehen, hyvän immen hyppysihin.
 <br>Kapo kaksin kämmeninsä, hykerti käsin molemmin
 <br>molempihin reisihinsä: syntyi valkea orava.
 </p><p>"Noin se neuvoi poikoansa, oravaistansa opasti:
 <br>'Oravainen, kummun kulta, kummun kukka, maan ihana!
 <br>Juokse tuonne, kunne käsken, kunne käsken ja kehoitan:
 <br>mieluisahan Metsolahan, tarkkahan Tapiolahan!
 <br>Nouse puuhun pienoisehen, taiten tarhalatvaisehen,
 <br>jottei kokko kouraiseisi eikä iskis' ilman lintu!
 <br>Tuo'os kuusesta käpyjä, petäjästä helpehiä,
 <br>ne kanna Kavon kätehen, oluehen Osmottaren!'
 </p><p>"Osasi orava juosta, pöyhtöhäntä pyörähellä,
 <br>pian juosta matkan pitkän, välehen välit samota,
 <br>salon poikki, toisen pitkin, kolmannen vähän vitahan
 <br>mieluisahan Metsolahan, tarkkahan Tapiolahan.
 </p><p>"Näki kolme korpikuusta, neljä pienoista petäätä;
 <br>nousi kuusehen norolla, petäjähän kankahalla.
 <br>Eikä kokko kouraisnunna, iskenynnä ilman lintu.
 </p><p>"Katkoi kuusesta käpyjä, petäjästä päitä lehvän.
 <br>Kävyt kätki kynsihinsä, kääräisi käpälihinsä;
 <br>ne kantoi Kavon kätehen, hyvän immen hyppysihin.
 </p><p>"Kapo pisti kaljahansa, Osmotar oluehensa:
 <br>eip' ota olut hapata, juoma nuori noustaksensa.
 </p><p>"Osmotar, oluen seppä, Kapo, kaljojen tekijä,
 <br>ainakin ajattelevi: 'Mitä tuohon tuotanehe
 <br>oluelle happaimeksi, kaljalle kohottimeksi?'
 </p><p>"Kalevatar, kaunis neiti, se on sormilta sorea,
 <br>aina liukas liikunnolta, aina kengältä kepeä,
 <br>liikkui sillan liitoksella, keikkui keskilattialla
 <br>yhtä, toista toimitellen kahen kattilan kesellä.
 <br>Näki lastun lattialla: poimi lastun lattialta.
 </p><p>"Katselevi, kääntelevi: 'Mitä tuostaki tulisi
 <br>Kavon kaunihin käsissä, hyvän immen hyppysissä,
 <br>jos kannan Kavon kätehen, hyvän immen hyppysihin?'
 </p><p>"Kantoipa Kavon kätehen, hyvän immen hyppysihin.
 <br>Kapo kaksin kämmeninsä, hykerti käsin molemmin
 <br>molempihin reisihinsä: syntyi näätä kultarinta.
 </p><p>"Niin se neuvoi nääteänsä, orpolastansa opasti:
 <br>'Näätäseni, lintuseni, rahankarva kaunoiseni!
 <br>Mene tuonne, kunne käsken, kunne käsken ja kehoitan:
 <br>kontion kivikololle, metsän karhun kartanolle,
 <br>jossa karhut tappelevat, kontiot kovin elävät!
 <br>Kourin hiivoa kokoa, käsin vaahtea valuta,
 <br>se kanna Kavon kätehen, tuo olallen Osmottaren!'
 </p><p>"Jopa taisi näätä juosta, rinta kulta riehätellä.
 <br>Pian juoksi matkan pitkän, välehen välit samosi,
 <br>joen poikki, toisen pitkin, kolmannen vähän vitahan
 <br>kontion kivikololle, karhun louhikammiolle.
 <br>Siellä karhut tappelevat, kontiot kovin elävät
 <br>rautaisella kalliolla, vuorella teräksisellä.
 </p><p>"Valui vaahti karhun suusta, hiiva hirveän kiasta:
 <br>käsin vaahtea valutti, kourin hiivoa kokosi;
 <br>sen kantoi Kavon kätehen, hyvän immen hyppysihin.
 </p><p>"Osmotar oluehensa, Kapo kaatoi kaljahansa:
 <br>ei ota olut hapata, mehu miesten puurakoia.
 </p><p>"Osmotar, oluen seppä, Kapo, kaljojen tekijä,
 <br>ainakin ajattelevi: 'Mitä tuohon tuotanehe
 <br>oluelle happaimeksi, kaljalle kohottimeksi?'
 </p><p>"Kalevatar, kaunis neiti, tyttö sormilta sorea,
 <br>aina liukas liikunnolta, aina kengältä kepeä,
 <br>liikkui sillan liitoksella, keikkui keskilattialla
 <br>yhtä, toista toimitellen kahen kattilan välillä.
 <br>Näki maassa palkoheinän: poimi maasta palkoheinän.
 </p><p>"Katselevi, kääntelevi: 'Mitä tuostaki tulisi
 <br>Kavon kaunihin käsissä, hyvän immen hyppysissä,
 <br>jos kannan Kavon kätehen, hyvän immen hyppysihin?'
 </p><p>"Kantoipa Kavon kätehen, hyvän immen hyppysihin.
 <br>Kapo kaksin kämmeninsä, hykerti käsin molemmin
 <br>molempihin reisihinsä: mehiläinen siitä syntyi.
 </p><p>"Niin se neuvoi lintuansa, mehiläistänsä opasti:
 <br>'Mehiläinen, lintu liukas, nurmen kukkien kuningas!
 <br>Lennä tuonne, kunne käsken, kunne käsken ja kehoitan:
 <br>saarelle selälliselle, luo'olle merelliselle!
 <br>Siell' on neiti nukkununna, vyö vaski valahtanunna,
 <br>sivulla simainen heinä, mesiheinä helmassansa.
 <br>Tuo simoa siivessäsi, kanna mettä kaavussasi
 <br>heleästä heinän päästä, kukan kultaisen kuvusta;
 <br>se kanna Kavon kätehen, tuo olallen Osmottaren!'
 </p><p>"Mehiläinen, lintu liukas, jopa lenti jotta joutui.
 <br>Pian lenti matkan pitkän, välehen välit lyhenti,
 <br>meren poikki, toisen pitkin, kolmannen vähän vitahan
 <br>saarehen selällisehen, luotohon merellisehen.
 <br>Näki neien nukkunehen, tinarinnan riutunehen
 <br>nurmelle nimettömälle, mesipellon pientarelle,
 <br>kupehella kultaheinä, vyöllänsä hopeaheinä.
 </p><p>"Kasti siipensä simahan, sulkansa mesi sulahan
 <br>helevässä heinän päässä, kukan kultaisen nenässä;
 <br>sen kantoi Kavon kätehen, hyvän immen hyppysihin.
 </p><p>"Osmotar oluehensa, Kapo pisti kaljahansa:
 <br>siit' otti olut hapata, siitä nousi nuori juoma
 <br>puisen uuen uurtehessa, korvon koivuisen sisässä;
 <br>kuohui korvien tasalle, ärjyi päällen äyrähien,
 <br>tahtoi maahan tyyräellä, lattialle lasketella.
 </p><p>"Oli aikoa vähäisen, pirahteli pikkaraisen.
 <br>Joutui juomahan urohot, Lemminkäinen liiatenki:
 <br>juopui Ahti, juopui Kauko, juopui veitikkä verevä
 <br>oluelta Osmottaren, kaljalta Kalevattaren.
 </p><p>"Osmotar, oluen seppä, Kapo, kaljojen tekijä,
 <br>hän tuossa sanoiksi virkki: 'Voi, poloinen, päiviäni,
 <br>kun panin pahan oluen, tavattoman taarin laitoin:
 <br>ulos korvosta kohosi, lattialle lainehtivi!'
 </p><p>"Punalintu puusta lauloi, rastas räystähän rajalta:
 <br>'Ei ole pahaoloinen, on juoma hyväoloinen,
 <br>tynnyrihin tyhjettävä, kellarihin käytettävä
 <br>tynnyrissä tammisessa, vaskivannetten sisässä.'
 </p><p>"Se oli oluen synty, kalevaisten kaljan alku;
 <br>siitä sai hyvän nimensä, siitä kuulun kunniansa,
 <br>kun oli hyväoloinen, hyvä juoma hurskahille:
 <br>pani naiset naurusuulle, miehet mielelle hyvälle,
 <br>hurskahat iloitsemahan, hullut huppeloitsemahan."
 </p><p>Siitä Pohjolan emäntä, kun kuuli oluen synnyn,
 <br>koki vettä suuren korvon, uuen puisen puolellensa,
 <br>siihen ohria oloksi ja paljo humalan päitä.
 <br>Alkoi keitteä olutta, väkivettä väännätellä
 <br>uuen puisen uurtehessa, korvon koivuisen sisässä.
 </p><p>Kuut kiviä kuumettihin, kesät vettä keitettihin,
 <br>salot puita poltettihin, kaivot vettä kannettihin:
 <br>jo salot saristui puista, veet väheni lähtehistä
 <br>olosia pantaessa, kaljoja kyhättäessä
 <br>Pohjan pitkiksi pioiksi, hyvän joukon juomingiksi.
 </p><p>Savu saarella palavi, tuli niemen tutkaimella.
 <br>Nousipa savu sakea, auer ilmahan ajoihe
 <br>tuimilta tulisijoilta, varavilta valke'ilta:
 <br>täytti puolen Pohjan maata, kaiken Karjalan sokisti.
 </p><p>Kansa kaikki katsahtavi, katsahtavi, kaivahtavi:
 <br>"Mistäpä savunen saapi, auer ilmahan ajaikse?
 <br>Pienikö soan savuksi, suuri paimosen paloksi."
 </p><p>Tuop' on äiti Lemminkäisen aivan aamulla varahin
 <br>läksi vettä lähteheltä; näkevi savun sakean
 <br>pohjoisilla maailmoilla. Sanan virkkoi, noin nimesi:
 <br>"Nuo onpi soan savuja, varsin vainovalke'ita!"
 </p><p>Itse Ahti Saarelainen, tuo on kaunis Kaukomieli,
 <br>katseleikse, käänteleikse. Arvelee, ajattelevi:
 <br>"Josp' on kaalan katsomahan, likeltä tähystämähän,
 <br>mistä tuo savunen saapi, auer ilman täyttelevi,
 <br>oisiko soan savuja, noita vainovalke'ita."
 </p><p>Kaaloi Kauko katsomahan savun syntymäsijoa:
 <br>ei ollut soan tulia eikä vainovalke'ita;
 <br>olipa oluttulia, kaljankeitto-valke'ita
 <br>Sariolan salmen suulla, niemen kaiskun kainalossa.
 </p><p>Siinä Kauko katselevi ... silmä karsas Kaukon päässä,
 <br>silmä karsas, toinen kiero, suu vähiten väärällänsä.
 <br>Virkki viimein katsellessa, poikki salmesta sanovi:
 <br>"Oi armas anoppiseni, Pohjan ehtoisa emäntä!
 <br>Laitapa oluet oivat, keitä kaljat kelvolliset
 <br>juotavaksi joukon suuren, Lemminkäisen liiatenki
 <br>noissa häissänsä omissa kera nuoren tyttäresi!"
 </p><p>Sai olonen valmihiksi, mehu miesten juotavaksi.
 <br>Pantihin olut punainen, kalja kaunis käytettihin
 <br>maan alle makoamahan kivisessä kellarissa,
 <br>tammisessa tynnyrissä, tapin vaskisen takana.
 </p><p>Siitä Pohjolan emäntä laittoi keitot kiehumahan,
 <br>kattilat kamuamahan, riehtilät remuamahan.
 <br>Leipoi siitä leivät suuret, suuret talkkunat taputti
 <br>hyvän rahvahan varaksi, joukon suuren syötäviksi
 <br>Pohjan pitkissä pioissa, Sariolan juomingissa.
 </p><p>Saipa leivät leivotuksi, talkkunat taputetuksi.
 <br>Kului aikoa vähäisen, pirahteli pikkaraisen:
 <br>olut tykki tynnyrissä, kalja keikkui kellarissa:
 <br>"Kun nyt juojani tulisi, lakkijani laittauisi,
 <br>kunnollinen kukkujani, laaullinen laulajani!"
 </p><p>Etsittihin laulajata, laaullista laulajata,
 <br>kunnollista kukkujata, kaunista karehtijata:
 <br>lohi on tuotu laulajaksi, hauki kunnon kukkujaksi.
 <br>Ei lohessa laulajata, hauissa karehtijata:
 <br>lohen on leuat longallahan, hauin hampahat hajalla.
 </p><p>Etsittihin laulajata, laaullista laulajata,
 <br>kunnollista kukkujata, kaunista karehtijata:
 <br>lapsi on tuotu laulajaksi, poika kunnon kukkujaksi.
 <br>Ei lapsessa laulajata, kuolasuussa kukkujata:
 <br>lapsen kiel' on kimmeltynnä, kielen kanta kammeltunna.
 </p><p>Uhkasi olut punainen, noitueli nuori juoma
 <br>nassakassa tammisessa, tapin vaskisen takana:
 <br>"Kun et laita laulajata, laaullista laulajata,
 <br>kunnollista kukkujata, kaunista karehtijata,
 <br>potkin poikki vanteheni, ulos pohjani porotan!"
 </p><p>Silloin Pohjolan emäntä pani kutsut kulkemahan,
 <br>airuhut vaeltamahan. Itse tuon sanoiksi virkki:
 <br>"Ohoh piika pikkarainen, orjani alinomainen!
 <br>Kutsu rahvasta kokohon, miesten joukko juominkihin!
 <br>Kutsu kurjat, kutsu köyhät, sokeatki, vaivaisetki,
 <br>rammatki, rekirujotki! Sokeat venehin soua,
 <br>rammat ratsahin ajele, rujot re'in remmätellös!
 </p><p>"Kutsu kaikki Pohjan kansa ja kaikki Kalevan kansa,
 <br>kutsu vanha Väinämöinen lailliseksi laulajaksi!
 <br>Elä kutsu Kaukomieltä, tuota Ahti Saarelaista!"
 </p><p>Tuop' on piika pikkarainen sanan virkkoi, noin nimesi:
 <br>"Miks' en kutsu Kaukomieltä, yhtä Ahti Saarelaista?"
 </p><p>Tuop' on Pohjolan emäntä sanan vastaten sanovi:
 <br>"Siks' et kutsu Kaukomieltä, tuota lieto Lemminkäistä,
 <br>kun on kaikitse toraisa, aivan tarkka tappelija;
 <br>tehnyt on häissäki häpeät, pitoloissa pillat suuret,
 <br>nauranut pyhäiset piiat pyhäisissä vaattehissa."
 </p><p>Tuop' on piika pikkarainen sanan virkkoi, noin nimesi:
 <br>"Mistä tieän Kaukomielen, jotta heitän kutsumatta?
 <br>En tunne Ahin kotia, Kaukomielen kartanoa."
 </p><p>Sanoi Pohjolan emäntä, itse lausui ja nimesi:
 <br>"Hyvin tunnet Kaukomielen, tuon on Ahti Saarelaisen:
 <br>Ahti saarella asuvi, veitikkä vesien luona,
 <br>laajimman lahen sivulla, Kaukoniemen kainalossa."
 </p><p>Tuop' on piika pikkarainen, raataja rahan-alainen,
 <br>kantoi kutsut kuusialle, keruhut kaheksialle.
 <br>Kutsui kaiken Pohjan kansan ja kaiken Kalevan kansan,
 <br>nuotki hoikat huonemiehet, kaitakauhtanat kasakat.
 <br>Yks' on aino Ahti poika,  senp' on heitti kutsumatta.
 <br clear="all"></p><hr noshade><tt>
 <center><a href="21.htm">Next: Yhdeskolmatta runo</a></center><br>
 </tt></body>