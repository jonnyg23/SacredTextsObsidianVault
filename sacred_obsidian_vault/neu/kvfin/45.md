<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune45.htm">English</a> 
 <a href="44.htm">Previous</a> 
 <a href="46.htm">Next</a> 
 </small></center>
 <hr>
 <center><h1>Viidesviidettä runo</h1></center>
 <p>Louhi, Pohjolan emäntä, sai sanoman korvihinsa
 <br>Väinölän eleleväksi, Kalevalan kasvavaksi
 <br>sammon saauilla muruilla, kirjokannen kappaleilla.
 </p><p>Tuo tuota kovin kaehti. Itse aina arvelevi,
 <br>minkä surman suorittaisi, kunka kuoleman kokisi
 <br>tuolle Väinölän väelle, kansalle kalevalaisten.
 </p><p>Ukkoa rukoelevi, Pauannetta palvoavi:
 <br>"Oi Ukko, ylijumala! Kaataos Kalevan kansa
 <br>rakehilla rautaisilla, neuloilla teräsnenillä!
 <br>Tahikka tauilla tapata, surmoa suku katala,
 <br>miehet pitkille pihoille, naiset läävän lattioille!"
 </p><p>Tyttö oli Tuonelan sokea, Loviatar, vaimo vanha,
 <br>pahin Tuonen tyttäriä, ilke'in manattaria,
 <br>alku kaikille pahoille, tuhansille turmioille.
 <br>Sill' oli muoto mustanlainen, iho inhon-karvallinen.
 </p><p>Tuopa musta Tuonen tyttö, Ulappalan umpisilmä,
 <br>teki tielle vuotehensa, pahnansa pahalle maalle.
 <br>Selin tuulehen makasi, kaltoin säähän karkeahan,
 <br>perin viimahan viluhun, kohin päivänkoittehesen.
 </p><p>Tuli suuri tuulen puuska, iästä iso vihuri,
 <br>tuuli tuhman raskahaksi, kostutti kohulliseksi
 <br>aholla vesattomalla, maalla mättähättömällä.
 </p><p>Kantoi kohtua kovoa, vatsantäyttä vaikeata;
 <br>kantoi kuuta kaksi, kolme, neljännenki, viiennenki,
 <br>kuuta seitsemän, kaheksan, ympäri yheksän kuuta,
 <br>vaimon vanha'an lukuhun kuuta puolen kymmenettä.
 </p><p>Yheksännen kuun lopulla, kuun alulla kymmenennen
 <br>kohtu kääntyvi kovaksi, painuvi pakolliseksi;
 <br>eikä synny syntyminen, luovu luomaiset sikiöt.
 </p><p>Siirrälti sijan aloa, paneutti toisen paikan.
 <br>Meni portto poikimahan, tulen lautta lapsimahan
 <br>kahen kallion välihin, viien vuoren viukelohon:
 <br>eipä tuolla synty synny, luovu luomainen sikiö.
 </p><p>Etsi synnytössijoa, vatsansa vajennusmaata
 <br>heiluvilla hettehillä, läikkyvillä lähtehillä:
 <br>ei siellä sijoa saanut, vajennusta vatsallensa.
 </p><p>Synnytteli poikiansa, vajenteli vatsoansa
 <br>kuohussa tulisen kosken, ve'en vankan vääntehessä,
 <br>yheksän;
 <br>vaan ei vielä synty synny, kehnon kohtu ei kevene.
 </p><p>Alkoi itkeä iletys, parkua paha kuvatus.
 <br>Ei tieä, mihin menisi, kunne kulkea pitäisi
 <br>vatsansa vajentamahan, poikiansa poikimahan.
 </p><p>Puhui pilvestä Jumala, lausui Luoja taivahalta:
 <br>"Tuoll' on suolla kolmisoppi rannalla meryttä vasten,
 <br>pimeässä Pohjolassa, sangassa Sariolassa.
 <br>Mene sinne poikimahan, kohtusi keventämähän!
 <br>Siellä silma tarvitahan, väkeäsi vuotetahan."
 </p><p>Tuopa musta Tuonen tyttö, ilkeä Manalan impi,
 <br>tuli Pohjolan tuville, Sariolan saunan maille
 <br>latomahan lapsiansa, saamahan sikiöitänsä.
 </p><p>Louhi, Pohjolan emäntä, Pohjan akka harvahammas,
 <br>vei tuon saunahan saloa, kylin kylpyhuonehesen,
 <br>kyläkunnan kuulematta, sanan saamatta kylähän.
 </p><p>Lämmitti saloa saunan, rikenehen riuahutti;
 <br>oluella ukset voiti, kasti kaljalla saranat,
 <br>jottei ukset ulvonunna, saranat narahtanunna.
 </p><p>Siitä tuon sanoiksi virkki, itse lausui, noin nimesi:
 <br>"Kave eukko, luonnon tyttö, kave kultainen, korea,
 <br>jok' olet vanhin vaimoloita, ensin emä itselöitä!
 <br>Juokse polvesta merehen, vyö lapasta lainehesen,
 <br>ota kiiskiltä kinoa, matehelta nuljaskata,
 <br>jolla voiat luun lomia, sivelet sivuja myöten,
 <br>päästät piian pintehistä, vaimon vatsanvääntehistä,
 <br>tästä tuskasta kovasta, vatsantyöstä vaikeasta!
 </p><p>"Kun ei tuosta kyllin liene, oi Ukko, ylijumala,
 <br>tule tänne tarvittaissa, käy tänne kutsuttaessa!
 <br>Tääll' on piika pintehessä, vaimo vatsanvääntehessä
 <br>saunassa savun seassa, kylän kylpyhuonehessa.
 </p><p>"Ota kultainen kurikka kätehesi oikeahan!
 <br>Sillä haittoja hajota, pihtipuoliset porota,
 <br>lukot Luojan lonkahuta, takasalvat poikki taita
 <br>mennä suuren, mennä pienen, kulkea vähäväkisen!"
 </p><p>Siinä tuo paha pahennus, Tuonen tyttö umpisilmä
 <br>jopa vatsansa vajenti, latoi lapsensa vihaiset
 <br>alla vaipan vaskikirjan, alla uutimen utuisen.
 </p><p>Teki poikoa yheksän yhtenä kesäisnä yönä,
 <br>yhen löylyn lyötävillä, yhen saunan saatavilla,
 <br>yhestä vatsan väestä, kohuntäyestä kovasta.
 </p><p>Nimitteli poikiansa, laaitteli lapsiansa,
 <br>kuin kuki tekemiänsä, itse ilmi luomiansa:
 <br>minkä pisti pistokseksi, kunka änkäsi ähyksi,
 <br>minkä laati luuvaloksi, kunka riieksi risasi;
 <br>minkä painoi paiseheksi, kunka ruohutti ruveksi,
 <br>minkä syöjäksi sysäsi, kunka ruhtosi rutoksi.
 </p><p>Jäi yksi nimittämättä, poika pahnan-pohjimmainen.
 <br>Senpä sitte käski tuonne, työnti velhoiksi vesille,
 <br>noi'iksi noroperille, katehiksi kaikin paikoin.
 </p><p>Louhi, Pohjolan emäntä, muut on käski käyä tuonne
 <br>nenähän utuisen niemen, päähän saaren terhenisen.
 <br>Ärrytti äkäiset luomat, tavattomat tauit työnti
 <br>vasten Väinölän väkeä, surmaksi su'un Kalevan.
 </p><p>Pojat Väinölän potevi, läsivi Kalevan kansa
 <br>tautia tavattomia, nimen tietämättömiä:
 <br>alta lattiat lahovi, päältä peite märkänevi.
 </p><p>Silloin vanha Väinämöinen, tietäjä iän-ikuinen,
 <br>läksi päitä päästämähän, henkiä lunastamahan,
 <br>läksi Tuonelle sotahan, kera tauin tappelohon.
 </p><p>Saattoi saunan lämpimäksi, kivet löylyn lyötäväksi
 <br>puuhu'illa puhtahilla, ve'en tuomilla haloilla.
 <br>Vei on vettä verhossansa, kantoi vastat varjossansa,
 <br>hauteli haluiset vastat, satalatvat lauhutteli.
 </p><p>Löi siitä simaisen löylyn, mesilöylyn löyhäytti
 <br>läpi kuumien kivien, palavojen paaterojen.
 <br>Sanovi sanalla tuolla, lausui tuolla lausehella:
 <br>"Tule nyt löylyhyn, Jumala, iso ilman, lämpimähän
 <br>tekemähän terveyttä, rauhoa rakentamahan!
 <br>Pyyhi pois pyhät kipunat, pyhät saastat sammuttele,
 <br>lyötä maahan liika löyly, paha löyly pois lähetä,
 <br>ettei polta poikiasi, turmele tekemiäsi!
 </p><p>"Minkä vettä viskaelen noille kuumille kiville,
 <br>se me'eksi muuttukohon, simaksi sirahtakohon!
 <br>Juoskohon joki metinen, simalampi laikkukohon
 <br>läpi kiukahan kivisen, läpi saunan sammalisen!
 </p><p>"Ei nyt meitä syyttä syöä eikä tauitta tapeta,
 <br>ei luvatta suuren Luojan, ilman surmatta Jumalan.
 <br>Kenpä meitä syyttä söisi, suuhunsa omat sanansa,
 <br>päähänsä pahat panonsa, ajatukset itsehensä!
 </p><p>"Jos ei minussa miestä liene, urosta Ukon pojassa
 <br>rikkehistä riisumahan, päättehistä päästämähän,
 <br>onp' on itsessä Ukossa, joka pilviä pitävi,
 <br>poutapilvessä asuvi, hattaroissa hallitsevi.
 </p><p>"Oi Ukko, ylijumala, pilven-päällinen jumala!
 <br>Tule tänne tarvittaissa, ajaite anottaessa
 <br>nämä tuskat tuntemahan, hätäpäivät häätämähän,
 <br>rikonnaiset riisumahan, puutunnaiset purkamahan!
 </p><p>"Tuo mulle tulinen miekka, säkehinen säilä kanna,
 <br>jolla ma pahat pitelen, ilkeät iki asetan,
 <br>tuskat tuulen teitä myöten, kivut aavoillen ahoille!
 </p><p>"Tuonne ma kipuja kiistän, tuonne tuskia manoan
 <br>kivisihin kellarihin, rautaisihin raunioihin,
 <br>kiviä kivistämähän, paasia pakottamahan.
 <br>Ei kivi kipuja itke, paasi ei vaivoja valita,
 <br>vaikka paljo pantahisi, määrättä mätettähisi.
 </p><p>"Kiputyttö, Tuonen neiti, joka istut kipukivellä
 <br>joen kolmen juoksevassa, veen kolmen jaka'imessa
 <br>jauhaen kipukiveä, Kipuvuorta väännätellen!
 <br>Käy kivut kereämähän kitahan kiven sinisen,
 <br>tahi vieretä vetehen, syytäise meren syvähän,
 <br>tuulen tuntumattomahan, päivän paistamattomahan!
 </p><p>"Kun ei tuosta kyllin liene, Kivutar, hyvä emäntä,
 <br>Vammatar, valio vaimo, tule kanssa, käy keralla
 <br>tekemähän terveyttä, rauhoa rakentamahan!
 <br>Tee kivut kivuttomaksi, vammat värjymättömäksi,
 <br>jotta saisi sairas maata, huono huoletta levätä,
 <br>tuskahinen tunnin olla, vikahinen vieretellä!
 </p><p>"Ota kivut kippasehen, vaivat vaskivakkasehen,
 <br>kivut tuonne vieäksesi, vammat vaivutellaksesi
 <br>keskelle Kipumäkeä, Kipuvuoren kukkulata!
 <br>Siellä keittäös kipuja pikkuisessa kattilassa,
 <br>yhen sormen mentävässä, peukalon mahuttavassa!
 </p><p>"Kivi on keskellä mäkeä, reikä keskellä kiveä,
 <br>jok' on väätty vääntiällä, puhkaistu purasimella:
 <br>siihen kivut kiskotahan, pahat vammat vallatahan,
 <br>tuskat tuimat tungetahan, pakkopäivät painetahan
 <br>öin yrittämättömiksi, päivin pääsemättömiksi."
 </p><p>Siitä vanha Väinämöinen, tietäjä iän-ikuinen,
 <br>vielä voiteli vikoja, noita vammoja valeli
 <br>yheksillä voitehilla, kaheksilla katsehilla.
 <br>Sanovi sanalla tuolla, lausui tuolla lausehella:
 <br>"Oi Ukko, ylijumala, mies on vanha taivahinen!
 <br>Iätä iästä pilvi, nosta lonka luotehesta,
 <br>länkä lännestä lähetä! Sa'a mettä, sa'a vettä
 <br>kipehille voitehiksi, vammoille valantehiksi!
 </p><p>"En minä mitänä voine, kun ei Luojani luvanne.
 <br>Avun Luoja antakohon, avun tuokohon Jumala
 <br>minun silmin nähtyäni, käsin päällä käytyäni,
 <br>suin sulin puheltuani, hengin henkäeltyäni!
 </p><p>"Kuhun ei käteni käyne, käyköhön käet Jumalan;
 <br>kuhun ei sormeni sopine, sopikohon Luojan sormet!
 <br>Luojan on somemmat sormet, Luojan kämmenet käpeät.
 </p><p>"Tule nyt, Luoja, loitsimahan, Jumala, puhelemahan,
 <br>kaikkivalta, katsomahan! Tehkös yöllä terveheksi,
 <br>päivällä imanteheksi, jottei tuska päällä tunnu,
 <br>kipu keskeä kivistä, pakko ei syämehen paneite,
 <br>jottei tunnu pikkuistana, vaivoa vähäistäkänä
 <br>sinä ilmoisna ikänä, kuuna kullan valkeana!"
 </p><p>Vaka vanha Väinämöinen, tietäjä iän-ikuinen,
 <br>sillä riisui rikkehiä, purkaeli puuttehia.
 <br>Poies poisti poikenluomat, paranti pahat panoset,
 <br>päästi kansan kuolemasta, Kalevan katoamasta.
 <br clear="all"></p><hr noshade><tt>
 <center><a href="46.htm">Next: Kuudesviidettä runo</a></center><br>
 </tt></body>