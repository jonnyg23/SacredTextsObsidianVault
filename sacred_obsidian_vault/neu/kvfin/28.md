<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune28.htm">English</a> 
 <a href="27.htm">Previous</a> 
 <a href="29.htm">Next</a> 
 </small></center>
 <hr>
 <center><h1>Kahdeksaskolmatta runo</h1></center>
 <p>Jo nyt Ahti Saarelainen, itse lieto Lemminkäinen,
 <br>pistäiksen on piilemähän, painaikse pakenemahan
 <br>pimeästä Pohjolasta, sangasta Saran talosta.
 </p><p>Läksi tuiskuna tuvasta, savuna pihalle saapi
 <br>pakohon pahoja töitä, pillojansa piilemähän.
 </p><p>Niin pihalle tultuansa katseleikse, käänteleikse,
 <br>etsi entistä oritta. Näe ei entistä oroa:
 <br>näki paaen pellon päässä, pajupehkon pientarella.
 </p><p>Mikäs neuvoksi tulevi, mikä neuvon antajaksi,
 <br>ettei pää pahoin menisi, tukka turhi'in tulisi,
 <br>hivus hieno lankeaisi näillä Pohjolan pihoilla?
 <br>Jo kumu kylästä kuului, tomu toisista taloista,
 <br>välkytys kylän väliltä, silmän isku ikkunoilta.
 </p><p>Tuossa lieto Lemminkäisen, tuon on Ahti Saarelaisen,
 <br>täytyi toisiksi ruveta, piti muuksi muutellaita.
 <br>Kokkona ylös kohosi, tahtoi nousta taivahalle:
 <br>päivä poltti poskipäitä, kuuhut kulmia valaisi.
 </p><p>Siinä lieto Lemminkäinen Ukkoa rukoelevi:
 <br>"Oi Ukko, hyvä Jumala, mies on tarkka taivahinen,
 <br>jymypilvien pitäjä, hattarojen hallitsija!
 <br>Laaipa utuinen ilma, luopa pilvi pikkarainen,
 <br>jonka suojassa menisin, kotihini koitteleisin
 <br>luoksi ehtoisen emoni, tykö valtavanhempani!"
 </p><p>Lenteä lekuttelevi, katsoi kerran jälkehensä:
 <br>keksi harmoan havukan  sen silmät paloi tulena
 <br>kuni pojan pohjolaisen, Pohjan entisen isännän.
 </p><p>Sanoi harmoa havukka: "Ohoh Ahti veikkoseni!
 <br>Muistatko muinaista sotoa, tasapäätä tappeloa?"
 </p><p>Sanoi Ahti Saarelainen, virkkoi kaunis Kaukomieli:
 <br>"Havukkani, lintuseni! Käännäite kohin kotia!
 <br>Sano tuonne tultuasi pimeähän Pohjolahan:
 <br>'Kova on kokko kourin saa'a, kynälintu kynsin syöä.'"
 </p><p>Jo kohta kotihin joutui luoksi ehtoisen emonsa
 <br>suulla surkeannäöllä, syämellä synkeällä.
 </p><p>Emo vastahan tulevi kulkiessansa kujoa,
 <br>aitoviertä astuessa. Ennätti emo kysyä:
 <br>"Poikueni, nuorempani, lapseni, vakavampani!
 <br>Mit' olet pahoilla mielin Pohjolasta tullessasi?
 <br>Onko sarkoin vaarrettuna noissa Pohjolan pioissa?
 <br>Jos on sarkoin vaarrettuna, saat sinä paremman sarkan,
 <br>taattosi soasta saaman, tavoittaman tappelosta."
 </p><p>Sanoi lieto Lemminkäinen: "Oi emoni, kantajani!
 <br>Ken mun sarkoin vaarteleisi! Itse vaartaisin isännät,
 <br>vaartaisin sata urosta, tuhat miestä tunnustaisin."
 </p><p>Sanoi äiti Lemminkäisen: "Mit' olet pahoilla mielin?
 <br>Oletko voitettu orihin, herjattu hevosen varsoin?
 <br>Jos olet voitettu orihin, ostaos ori parempi
 <br>ison saamilla eloilla, vanhemman varustamilla!"
 </p><p>Sanoi lieto Lemminkäinen: "Oi emoni, kantajani!
 <br>Ken mun herjaisi hevosin eli varsoin voitteleisi!
 <br>Itse herjaisin isännät, voittaisin oron ajajat,
 <br>miehet vankat varsoinensa, urohot orihinensa."
 </p><p>Sanoi äiti Lemminkäisen: "Mit' olet pahoilla mielin,
 <br>kuta synke'in syämin Pohjolasta tultuasi?
 <br>Oletko naisin naurettuna eli piioin pilkattuna?
 <br>Jos olet naisin naurettuna eli piioin pilkattuna,
 <br>toiset toiste pilkatahan, naiset vasta nauretahan."
 </p><p>Sanoi lieto Lemminkäinen: "Oi emoni, kantajani!
 <br>Ken mun naisin naurattaisi eli piioin pilkkoaisi!
 <br>Itse nauraisin isännät, kaikki piiat pilkkoaisin,
 <br>nauraisin sataki naista, tuhat muuta morsianta."
 </p><p>Sanoi äiti Lemminkäisen: "Mi sinulla, poikueni?
 <br>On sulle satunen saanut Pohjolassa käyessäsi,
 <br>vainko liioin syötyäsi, syötyäsi, juotuasi
 <br>olet öisillä sijoilla nähnyt outoja unia?"
 </p><p>Silloin lieto Lemminkäinen sai tuossa sanoneheksi;
 <br>"Akat noita arvelkohot öisiä unennäköjä!
 <br>Muistan yölliset uneni, sen paremmin päivälliset.
 <br>Oi emoni, vanha vaimo! Sääli säkkihin evästä,
 <br>pane jauhot palttinahan, suolat riepuhun sovita!
 <br>Pois tuli pojalle lähtö, matka maasta ottaminen,
 <br>tästä kullasta ko'ista, kaunihista kartanosta:
 <br>miehet miekkoja hiovat, kärestävät keihä'itä."
 </p><p>Emo ennätti kysyä, vaivan nähnyt vaaitella:
 <br>"Miksi miekkoja hiovat, kärestävät keihä'itä?"
 </p><p>Virkkoi lieto Lemminkäinen, sanoi kaunis Kaukomieli:
 <br>"Siksi miekkoja hiovat, kärestävät keihä'itä:
 <br>mun poloisen pään varalle, vasten kauloa katalan.
 <br>Tuli työ, tapahtui seikka noilla Pohjolan pihoilla:
 <br>tapoin pojan pohjolaisen, itsen Pohjolan isännän.
 <br>Nousi Pohjola sotahan, takaturma tappelohon
 <br>vasten vaivaista minua, yksinäisen ympärille."
 </p><p>Emo tuon sanoiksi virkki, lausui vanhin lapsellensa:
 <br>"Jo sanoin minä sinulle, jo vainen varoittelinki,
 <br>yhä kielteä käkesin lähtemästä Pohjolahan.
 <br>Mahoit olla oikeassa, eleä emon tuvilla,
 <br>oman vanhemman varassa, kantajasi kartanossa,
 <br>ei oisi sotoa saanut, tapahtunut tappeloa.
 </p><p>"Kunne nyt, poikani poloinen, kunne, kannettu katala,
 <br>lähet pillan piilentähän, työn pahan pakenentahan,
 <br>ettei pää pahoin menisi, kaula kaunis katkeaisi,
 <br>tukka turhi'in tulisi, hivus hieno lankeaisi?"
 </p><p>Sanoi lieto Lemminkäinen: "En tieä sitä sijoa,
 <br>kunne painuisin pakohon pillojani piilemähän.
 <br>Oi emoni, kantajani! Kunne käsket piilemähän?"
 </p><p>Sanoi äiti Lemminkäisen, itse lausui, noin nimesi:
 <br>"En mä tieä, kunne käsken, kunne käsken ja kehoitan.
 <br>Menet männyksi mäelle, katajaksi kankahalle,
 <br>tuho sielläki tulevi, kova onni kohtoavi:
 <br>use'in mäkinen mänty pärepuiksi leikatahan,
 <br>usei'in kataja kangas seipähiksi karsitahan.
 </p><p>"Nouset koivuksi norolle tahikka lehtohon lepäksi,
 <br>tuho sielläki tulisi, kova onni kohti saisi:
 <br>use'in noroinen koivu pinopuiksi pilkotahan,
 <br>use'in lepikkölehto hakatahan halmeheksi.
 </p><p>"Menet marjaksi mäelle, puolukaksi kankahalle,
 <br>näille maille mansikoiksi, mustikoiksi muille maille,
 <br>tuho sielläki tulisi, kova onni kohtoaisi:
 <br>noppisivat nuoret neiet, tinarinnat riipisivät.
 </p><p>"Mene hauiksi merehen, siiaksi silajokehen,
 <br>tuho sielläki tulisi, kova loppu loukahtaisi:
 <br>mies nuori, noentolainen, veisi verkkonsa vesille,
 <br>nuoret nuotalla vetäisi, vanhat saisi verkollansa.
 </p><p>"Menet metsähän sueksi, korpimaille kontioksi,
 <br>tuho sielläki tulisi, kova onni kohtoaisi:
 <br>mies nuori, noen näköinen, kärestäisi keihä'änsä
 <br>surmataksensa sutoset, metsän karhut kaataksensa."
 </p><p>Silloin lieto Lemminkäinen sanan virkkoi, noin nimesi:
 <br>"Itse tieän ilke'immät, paikat arvoan pahimmat,
 <br>kussa surma suin pitäisi, kova loppu loukahtaisi.
 <br>Oi emo, elättäjäni, maammo, maion-antajani!
 <br>Kunne käsket piilemähän, kunne käsket ja kehoitat?
 <br>Aivan on surma suun e'essä, paha päivä parran päällä,
 <br>yksi päivä miehen päätä, tuskin täytehen sitänä."
 </p><p>Silloin äiti Lemminkäisen itse virkki, noin nimesi:
 <br>"Sanon ma hyvänki paikan, ani armahan nimitän,
 <br>missä piillä pillomuksen, paeta pahan-alaisen:
 <br>muistan maata pikkuruisen, tieän paikkoa palasen,
 <br>syömätöintä, lyömätöintä, miekan miehen käymätöintä.
 <br>Sie vanno valat ikuiset, valehettomat, vakaiset,
 <br>kuunna, kymmennä kesänä et sotia käyäksesi
 <br>hopeankana halulla tahi kullan tarpehella!"
 </p><p>Sanoi lieto Lemminkäinen: "Vannon mie valat vakaiset,
 <br>en kesänä ensimäisnä, tok' en vielä toisnakana
 <br>saa'a suurihin sotihin, noihin miekan melskehisin.
 <br>Viel' on haavat hartioissa, syvät reiät ryntähissä
 <br>entisistäkin iloista, mennehistä melskehistä
 <br>suurilla sotamä'illä, miesten tappotanterilla."
 </p><p>Silloin äiti Lemminkäisen sanan virkkoi, noin nimesi:
 <br>"Otapa isosi pursi, lähe tuonne piilemähän
 <br>ylitse meren yheksän, meri-puolen kymmenettä,
 <br>saarehen selällisehen, luotohon merellisehen!
 <br>Siell' ennen isosi piili, sekä piili jotta säilyi
 <br>suurina sotakesinä, vainovuosina kovina;
 <br>hyvä oli siellä ollaksensa, armas aikaellaksensa.
 <br>Siellä piile vuosi, toinen, käy kotihin kolmannella
 <br>tutuille ison tuville, vanhempasi valkamoille!"
 <br clear="all"></p><hr noshade><tt>
 <center><a href="29.htm">Next: Yhdeksänkolmatta runo</a></center><br>
 </tt></body>