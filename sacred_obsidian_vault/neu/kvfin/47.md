<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune47.htm">English</a> 
 <a href="46.htm">Previous</a> 
 <a href="48.htm">Next</a> 
 </small></center>
 <hr>
 <center><h1>Seitsemäsviidettä runo</h1></center>
 <p>Vaka vanha Väinämöinen kauan soitti kanteletta,
 <br>sekä soitti jotta lauloi, jotta ilmankin iloitsi.
 </p><p>Soitto kuului kuun tupihin, ilo päivän ikkunoille.
 <br>Kuu tuvastahan tulevi, astui koivun konkelolle,
 <br>päivä päätyi linnastansa, loihe latvahan petäjän
 <br>kanteletta kuulemahan, iloa imehtimähän.
 </p><p>Louhi, Pohjolan emäntä, Pohjan akka harvahammas,
 <br>siitä päivän kiinni saapi, kuuhuen käsin tavoitti,
 <br>kuun on koivun konkelolta, päivän latvasta petäjän.
 <br>Ne kohta kotihin saattoi, pimeähän Pohjolahan.
 </p><p>Kätki kuun kumottamasta kirjarintahan kivehen,
 <br>lauloi päivän paistamasta vuorehen teräksisehen.
 <br>Itse tuossa noin saneli: "Ellös täältä ilman pääskö,
 <br>nousko, kuu, kumottamahan, pääskö, päivä, paistamahan,
 <br>kun en käyne päästämähän, itse tulle noutamahan
 <br>yheksän orihin kanssa, yhen tamman kantamalla!"
 </p><p>Kun oli kuun kulettanunna sekä päivän saattanunna
 <br>Pohjolan kivimäkehen, rautaisehen kalliohon,
 <br>jopa valkean varasti, tulen Väinölän tuvilta:
 <br>sai tuvat tulettomaksi, pirtit valkeattomaksi.
 </p><p>Jo oli yö alinomainen, pitkä, pilkkoisen pimeä.
 <br>Oli yö Kalevalassa, noilla Väinölän tuvilla
 <br>sekä tuolla taivahassa, Ukon ilman istuimilla.
 </p><p>Tukela on tuletta olla, vaiva suuri valkeatta,
 <br>ikävä inehmisien, ikävä itsen Ukonki.
 </p><p>Tuo Ukko, ylijumala, itse ilman suuri luoja,
 <br>alkoi tuota ouostella. Arvelee, ajattelevi,
 <br>mikä kumma kuun e'essä, mikä terhen päivän tiessä,
 <br>kun ei kuu kumotakana eikä päivä paistakana.
 </p><p>Astui pilven äärtä myöten, taivahan rajoa myöten
 <br>sukassa sinertävässä, kirjavassa kaplukassa;
 <br>kävi kuuta etsimähän, päiveä tapoamahan:
 <br>eipä kuuta löyäkänä, päiveä tapoakana.
 </p><p>Tulta iski ilman Ukko, valahutti valkeata
 <br>miekalla tuliterällä, säilällä säkenevällä;
 <br>iski tulta kyntehensä, järskytti jäsenehensä
 <br>ylähällä taivosessa, tähtitarhojen tasalla.
 </p><p>Saipa tulta iskemällä. Kätkevi tulikipunan
 <br>kultaisehen kukkarohon, hope'isehen kehä'än.
 <br>Antoi neien tuuitella, ilman immen vaapotella
 <br>kuun uuen kuvoamaksi, uuen auringon aluksi.
 </p><p>Neiti pitkän pilven päällä, impi ilman partahalla
 <br>tuota tulta tuuitteli, valkeaista vaapotteli
 <br>kultaisessa kätkyessä, hihnoissa hope'isissa.
 </p><p>Hope'iset orret notkui, kätkyt kultainen kulisi,
 <br>pilvet liikkui, taivot naukui, taivon kannet kallistihe
 <br>tulta tuuiteltaessa, valkeaista vaapottaissa.
 </p><p>Impi tulta tuuitteli, vaapotteli valkeaista,
 <br>tulta sormilla somitti, käsin vaali valkeaista:
 <br>tuli tuhmalta putosi, valkea varattomalta,
 <br>kätösiltä kääntelijän, sormilta somittelijan.
 </p><p>Taivas reikihin repesi, ilma kaikki ikkunoihin.
 <br>Kirposi tulikipuna, suikahti punasoronen,
 <br>läpi läikkyi taivosista, puhki pilvistä pirisi,
 <br>läpi taivahan yheksän, halki kuuen kirjokannen.
 </p><p>Sanoi vanha Väinämöinen: "Veli, seppo Ilmarinen!
 <br>Lähtekämme katsomahan, saakamme opastumahan,
 <br>mikä tuo tuli tulonen, outo valkea valahti
 <br>yläisistä taivosista alaisihin maaemihin,
 <br>jos olisi kuun kehänen eli päivän pyöryläinen!"
 </p><p>Läksivät urosta kaksi. Astuivat, ajattelivat,
 <br>miten tuonne tullaksensa ja kuten osataksensa
 <br>tulen siirtymäsijoille, valkean valantomaille.
 </p><p>Joki joutuvi etehen, melkeän meren tapainen.
 <br>Siinä vanha Väinämöinen alkoi veisteä venettä,
 <br>alla korven kolkutella. Toinen seppo Ilmarinen
 <br>laati kuusesta meloja, petäjästä järkäleitä.
 </p><p>Sai venonen valmihiksi hankoinensa, airoinensa;
 <br>niin veivät venon vesille. Soutelevat, joutelevat
 <br>ympäri Nevan jokea, Nevan nientä kiertelevät.
 </p><p>Ilmatar, ihana impi, vanhin luonnon tyttäristä,
 <br>tuopa vastahan tulevi puhutellen, lausutellen:
 <br>"Mitä miehiä olette, kuinka teitä kutsutahan?"
 </p><p>Sanoi vanha Väinämöinen: "Merimiehiä olemme,
 <br>minä vanha Väinämöinen, toinen seppo Ilmarinen.
 <br>Vaan sano oma sukusi, kuin sinua kutsutahan!"
 </p><p>Vaimo tuon sanoiksi virkki: "Minä olen vanhin
 <br>vaimoksia,
 <br>vanhin ilman impilöitä, ensin emä itselöitä,
 <br>joll' on vihki viien vaimon, muoto kuuen morsiamen.
 <br>Minne te menette, miehet, kunne läksitte, urohot?"
 </p><p>Sanoi vanha Väinämöinen, itse virkki, noin nimesi:
 <br>"Tukehtui tulonen meiltä, vaipui meiltä valkeainen.
 <br>Viikon on tuletta oltu, pime'issä piileskelty.
 <br>Nyt on meillä mielessämme mennä tulta tietämähän,
 <br>jok' on tullut taivahasta, päältä pilvien pu'onnut."
 </p><p>Vaimo tuon sanoiksi virkki, itse lausui, noin nimesi:
 <br>"Tuli on tuima tie'ettävä, valkeainen vaaittava.
 <br>Jo teki tuli tekoset, valkea vahingot laati!
 <br>Tuikahti tulikipuna, putosi punakeränen
 <br>Luojan luomilta tiloilta, Ukon ilman iskemiltä
 <br>läpi taivahan tasaisen, halki tuon ihalan ilman,
 <br>puhki reppänän retuisen, kautta kuivan kurkihirren
 <br>Tuurin uutehen tupahan, Palvoisen laettomahan.
 </p><p>"Sitte sinne tultuansa Tuurin uutehen tupahan
 <br>panihe pahoille töille, löihe töille törke'ille:
 <br>rikkoi rinnat tyttäriltä, neitosilta nännit näppi,
 <br>turmeli pojalta polvet, isännältä parran poltti.
 </p><p>"Äiti lastansa imetti kätkyessä vaivaisessa.
 <br>Tuohon tultua tulonen jo teki pahinta työtä:
 <br>poltti lapsen kätkyestä, poltti paarmahat emolta.
 <br>Se lapsi meni Manalle, toki poika Tuonelahan,
 <br>ku oli luotu kuolemahan, katsottu katoamahan
 <br>tuskissa tulen punaisen, vaike'issa valkeaisen.
 </p><p>"Niin emo enemmän tiesi, ei emo Manalle mennyt;
 <br>se tunsi tulen manata, valkeaisen vaivutella
 <br>läpi pienen neulansilmän, halki kirvehen hamaran,
 <br>puhki kuuman tuuran putken, pitkin pellon pientaretta."
 </p><p>Vaka vanha Väinämöinen itse ennätti kysyä:
 <br>"Kunne tulet tuosta läksi, kunne kiiähti kipunat
 <br>Tuurin pellon pientarelta? Metsällenkö vai merelle?"
 </p><p>Vaimo vastaten sanovi, itse virkki, noin nimesi:
 <br>"Tuli tuosta mennessänsä, valkeainen vierressänsä
 <br>ensin poltti paljo maita, paljo maita, paljo soita;
 <br>viimein vierähti vetehen, aaltoihin Aluen järven:
 <br>se oli syttyä tulehen, säkehinä säihkyellä.
 </p><p>"Kolmasti kesäisnä yönä, yheksästi syksy-yönä,
 <br>kuohui kuusien tasalle, ärjyi päälle äyrähien
 <br>tuon tuiman tulen käsissä, varin valkean väessä.
 </p><p>"Kuohui kuiville kalansa, arinoille ahvenensa.
 <br>Kalat tuossa katselevat, ahvenet ajattelevat,
 <br>miten olla, kuin eleä: ahven itki aittojansa,
 <br>kalat kartanoisiansa, kiiski linnoa kivistä.
 </p><p>"Läksi ahven kyrmyniska, tavoitti tulisoroista:
 <br>eipä ahven saanutkana. Niin meni sinervä siika:
 <br>se nieli tulisorosen, vajotteli valkeaisen.
 </p><p>"Jo vettyi Aluen järvi, pääsi päältä äyrästensä
 <br>sijallensa entiselle yhtenä kesäisnä yönä.
 </p><p>"Oli aikoa vähäisen: tuli tuska nielijälle,
 <br>vaikea vajottajalle, pakko paljo syönehelle.
 </p><p>"Uiskenteli, kuiskenteli. Uipi päivän, uipi toisen
 <br>siikasaarien sivuja, lohiluotojen lomia,
 <br>tuhannen nenätse niemen, sa'an saaren kainalotse.
 <br>Joka niemi neuvon pisti, joka saari sai sanoman:
 <br>'Ei ole vienossa ve'essä, Aluessa ankehessa
 <br>kalan kurjan nielijätä, katalan kaottajata
 <br>näissä tuskissa tulosen, vaivannoissa valkeaisen.'
 </p><p>"Niin kuuli kulea kuuja, nieli tuon sinervän siian.
 <br>Oli aikoa vähäisen: tuli tuska nielijälle,
 <br>vaikea vajottajalle, pakko paljo syönehelle.
 </p><p>"Uiskenteli, kuiskenteli. Uipi päivän, uipi toisen
 <br>lohiluotojen lomia, kalahauin kartanoita,
 <br>tuhannen nenitse niemen, sa'an saaren kainaloitse.
 <br>Joka niemi neuvon pisti, joka saari sai sanoman:
 <br>'Ei ole vienossa ve'essä, Aluessa ankehessa
 <br>kalan kurjan appajata, katalan kaottajata
 <br>tuskissa tulen palavan, vaivannoissa valkeaisen.'
 </p><p>"Niin tuli halea hauki, nieli tuon kulean kuujan.
 <br>Oli aikoa vähäisen: tuli tuska nielijälle,
 <br>vaikea vajottajalle, pakko paljo syönehelle.
 </p><p>"Uiskenteli, kuiskenteli. Uipi päivän, uipi toisen
 <br>lokkiluotojen lomitse, kajavan kivikaritse,
 <br>tuhannen nenätse niemen, sa'an saaren kainalotse.
 <br>Joka niemi neuvon pisti, joka saari sai sanoman:
 <br>'Ei ole vienossa ve'essä, Aluessa ankehessa
 <br>kalan kurjan nielijätä, katalan kaottajata
 <br>tuskissa tulen palavan, vaivannoissa valkeaisen.'"
 </p><p>Vaka vanha Väinämöinen, toinen seppo Ilmarinen
 <br>nuotan niinisen kutovi, katajaisen kaikuttavi;
 <br>sen painoi pajuvesillä, raian kuorilla rakenti.
 </p><p>Vaka vanha Väinämöinen työnti naiset nuottaselle.
 <br>Läksi naiset nuottaselle, sisarekset silpomahan.
 <br>Soutelevat, luitelevat niemi nientä, saari saarta,
 <br>lohiluotojen lomatse, siikasaarien sivutse
 <br>ruskeahan ruoikkohon, kaunihisen kaislikkohon.
 </p><p>Pyritähän, pyyetähän, ve'etähän, vellotahan
 <br>nurin nuotta potketahan, väärin veetähän apaja:
 <br>ei saa'a sitä kaloa, kuta kilvoin pyyetähän.
 </p><p>Veljekset vesille läksi, miehet nuotalle menevät.
 <br>Pohetahan, potketahan, ve'etähän, vennotahan
 <br>lahen suita, luo'on päitä, Kalevan kivikaria:
 <br>ei saa'a kaloa tuota, mitä tarkoin tarvittihin.
 <br>Tullut ei halea hauki vienoilta lahen vesiltä
 <br>eikä suurelta selältä: kalat pienet, verkot harvat.
 </p><p>Jo tuossa kalat valitti, hauki hauille sanovi,
 <br>kysyi siika säynähältä, lohi toiselta lohelta:
 <br>"Joko kuoli kuulut miehet, katosi Kalevan poiat,
 <br>liinanuotan nuikuttajat, lankapaulan laaittajat,
 <br>suuren tarpoimen talujat, pitkän varren vaikuttajat?"
 </p><p>Kuuli vanha Väinämöinen. Itse tuon sanoiksi virkki:
 <br>"Ei ole kuollehet urohot, kaatunut Kalevan kansa.
 <br>Yksi kuoli, kaksi syntyi, joill' on tarpoimet paremmat,
 <br>varret vaaksoa pitemmät, nuotat kahta kauheammat."
 <br clear="all"></p><hr noshade><tt>
 <center><a href="48.htm">Next: Kahdeksasviidettä runo</a></center><br>
 </tt></body>