<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune29.htm">English</a> 
 <a href="28.htm">Previous</a> 
 <a href="30.htm">Next</a> 
 </small></center>
 <hr>
 <center><h1>Yhdeksänkolmatta runo</h1></center>
 <p>Lemminkäinen, lieto poika, itse kaunis Kaukomieli,
 <br>saapi säkkihin evästä, kesävoita vakkahansa,
 <br>vuoeksensa voita syöä, toiseksi sianlihoa.
 <br>Siitä läksi piilemähän, sekä läksi jotta joutui.
 <br>Sanan virkkoi, noin nimesi: "Jo lähenki, jo pakenen
 <br>koko kolmeksi kesäksi, viitiseksi vuotoseksi.
 <br>Heitän maat matojen syöä, lehot ilvesten levätä,
 <br>pellot peuran piehtaroia, ahot hanhien asua.
 </p><p>"Hyvästi, hyvä emoni! Kun tulevi Pohjan kansa,
 <br>Pimentolan pitkä joukko päätäni kyselemähän,
 <br>sanopa samonneheksi, minun täältä menneheksi
 <br>saman kasken kaattuani, joka jo on leikattuna!"
 </p><p>Vetäisi venon vesille, laski laivan lainehille
 <br>teräksisiltä teloilta, vaskisilta valkamoilta.
 <br>Veti puuhun purjehia, vaattehia varpapuuhun;
 <br>itse istuvi perähän, laaittihe laskemahan
 <br>kokan koivuisen nojahan, melan vartevan varahan.
 </p><p>Sanan virkkoi, noin nimesi, itse lausui ja pakisi:
 <br>"Puhu, tuuli, purjehesen, ahava, aja alusta!
 <br>Anna juosta puisen purren, mennä mäntyisen venehen
 <br>saarelle sanattomalle, niemelle nimettömälle!"
 </p><p>Tuuli tuuitti venoista, meren tyrsky työnnytteli
 <br>selviä selän vesiä, ulapoita auke'ita;
 <br>tuuitteli kuuta kaksi, kuun on kohta kolmannenki.
 </p><p>Tuossa istui niemen neiet rannalla meren sinisen;
 <br>katselevat, käänteleivät, silmät päin sinistä merta.
 <br>Kenpä vuotti veljeänsä, toivoi taattonsa tulevan;
 <br>sepä vasta varsin vuotti, joka vuotti sulhoansa.
 </p><p>Kaukoa näkyvi Kauko, Kaukon laiva loitompata:
 <br>on kuin pieni pilven lonka veen ja taivahan välillä.
 </p><p>Niemen neiet arvelevat, saaren impyet sanovat:
 <br>"Mipä tuo merellä outo, kupa kumma lainehilla?
 <br>Kun ollet omainen laiva, saaren pursi purjeniekka,
 <br>niin kohin kotia käänny, vasten saaren valkamoita:
 <br>saisimme sanomat kuulla, viestit mailta vierahilta,
 <br>rauhassako rantakansat vainko vainossa elävät."
 </p><p>Tuuli purjetta punovi, aalto laivoa ajeli.
 <br>Pian lieto Lemminkäinen luotti purren luotoselle,
 <br>laski laivan saaren päähän, saaren niemyen nenähän.
 </p><p>Sanoi tuonne saatuansa, tutkaeli tultuansa:
 <br>"Onko saarella sijoa, maata saaren manterella
 <br>veteä venettä maalle, purtta kuivalle kumota?"
 </p><p>Saaren impyet sanovat, niemen neiet vastoavat:
 <br>"Onpa saarella sijoa, maata saaren manterella
 <br>veteä venettä maalle, purtta kuivalle kumota:
 <br>tääll' on valkamat varavat, rannat täynnänsä teloja,
 <br>jos saisit saoin venehin, tulisit tuhansin pursin."
 </p><p>Siitä lieto Lemminkäinen veälti venehen maalle,
 <br>purren puisille teloille. Itse tuon sanoiksi virkki:
 <br>"Onko saarella tiloa, maata saaren manterella
 <br>piillä miehen pienekkäisen, paeta vähäväkisen
 <br>suurista sotajymyistä, terän miekan melskehistä?"
 </p><p>Saaren impyet sanovat, niemen neiet vastoavat:
 <br>"Onpa saarella tiloa, maata saaren manterella
 <br>piillä miehen pienekkäisen, paeta vähäväkisen:
 <br>liiat meill' on linnat täällä, kalhot kartanot asua,
 <br>jos saisi sa'an urosta, tulisi tuhannen miestä."
 </p><p>Siitä lieto Lemminkäinen sanan virkki, noin nimesi:
 <br>"Onko saarella tiloa, maata saaren manterella,
 <br>pieni kolkka koivikkoa ja murunen muuta maata
 <br>minun kaski kaatakseni, hyvä huuhta raatakseni?"
 </p><p>Saaren impyet sanovat, niemen neiet vastoavat:
 <br>"Ei ole saarella tiloa, maata saaren manterella
 <br>yhtä selkäsi sijoa, maata karpion aloa
 <br>sinun kaski kaataksesi, hyvä huuhta raataksesi:
 <br>saaren maat saroin jaettu, pellot pirstoin mittaeltu,
 <br>aholoista arpa lyöty, nurmista keräjät käyty."
 </p><p>Virkkoi lieto Lemminkäinen, kysyi kaunis Kaukomieli:
 <br>"Onko saarella sijoa, maata saaren manterella
 <br>minun laulut laulellani, pitkät virret vieretellä?
 <br>Sanat suussani sulavat, ikenilläni itävät."
 </p><p>Saaren impyet sanovat, niemen neiet vastoavat:
 <br>"Onpa saarella sijoa, maata saaren manterella
 <br>sinun laulut laulellasi, hyvät virret vieretellä,
 <br>lehot leikki lyöäksesi, tanner tanhuellaksesi."
 </p><p>Siitä lieto Lemminkäinen jopa loihe laulamahan.
 <br>Lauloi pihlajat pihoille, tammet keskitanhu'ille,
 <br>tammelle tasaiset oksat, joka oksallen omenan,
 <br>omenalle kultapyörän, kultapyörälle käkösen:
 <br>kun käki kukahtelevi, kulta suusta kuohahtavi,
 <br>vaski leuoilta valuvi, hopea hohahtelevi
 <br>kultaiselle kunnahalle, hope'iselle mäelle.
 </p><p>Vielä lauloi Lemminkäinen, vielä lauloi ja saneli,
 <br>lauloi hiekat helmilöiksi, kivet kaikki kiiltäviksi,
 <br>puut kaikki punertaviksi, kukat kullankarvaisiksi.
 </p><p>Siitä lauloi Lemminkäinen, lauloi kaivon kartanolle,
 <br>kultakannen kaivon päälle, kultakapan kannen päälle,
 <br>josta veikot vettä juovat, siskot silmiä pesevät.
 </p><p>Lauloi lammin tanterelle, lampihin siniset sorsat,
 <br>kulmat kulta, pää hopea, kaikki varpahat vasesta.
 </p><p>Imehtivät immet saaren, niemen neiet kummeksivat
 <br>Lemminkäisen laulantoa, urohon osoantoa.
 </p><p>Virkkoi lieto Lemminkäinen, sanoi kaunis Kaukomieli:
 <br>"Laulaisin hyvänki virren, kaunihinki kaikuttaisin,
 <br>kun oisin katoksen alla, päässä pitkän pintapöyän.
 <br>Kun ei täytyne tupoa, lainattane lattiata,
 <br>jo puran sanat salolle, kaa'an virret viiakkohon."
 </p><p>Saaren impyet sanovat, niemen neiet arvelevat:
 <br>"On meillä tupia tulla, kalhot kartanot asua,
 <br>vieä virtesi vilusta, sanat saa'a ulkoisesta."
 </p><p>Siitä lieto Lemminkäinen heti tultua tupahan
 <br>lauloi tuopit tuonnempata päähän pitkän pintapöyän,
 <br>tuopit täytehen olutta, kannut kaunihit simoa,
 <br>va'it varpelaitehille, kupit kukkurakuvulle:
 <br>olipa olutta tuopit, mettä kannut kannettuna,
 <br>voita pantuna varalle ja siihen sianlihoa
 <br>syöä lieto Lemminkäisen, Kaukomielen mielitellä.
 </p><p>Kovin on korea Kauko: eipä syömähän rupea
 <br>veitsettä hopeapäättä, kuraksetta kultaisetta.
 </p><p>Sai veitsen hopeapäisen, lauloi kultaisen kuraksen;
 <br>siitä syöpi kylliksensä, joi olutta onneksensa.
 </p><p>Siitä lieto Lemminkäinen käveli kyliä myöten
 <br>saaren impien ilossa, kassapäien kauneussa.
 <br>Kunnepäin on päätä käänti, siinä suuta suihkatahan,
 <br>kunne kättänsä ojenti, siinä kättä käpsätähän.
 </p><p>Kävi öillä öitsimässä, pime'illä pilkkoisilla.
 <br>Ei ollut sitä kyleä, kuss' ei kymmenen taloa,
 <br>eik' ollut sitä taloa, kuss' ei kymmenen tytärtä,
 <br>eikäpä sitä tytärtä, ei sitä emosen lasta,
 <br>kunk' ei vierehen venynyt, käsivartta vaivutellut.
 </p><p>Tuhat tunsi morsianta, sa'an leskiä lepäsi.
 <br>Kaht' ei ollut kymmenessä, kolmea koko sa'assa
 <br>piikoa pitämätöintä, leskeä lepäämätöintä.
 </p><p>Niinpä lieto Lemminkäinen eleä nutustelevi
 <br>koko kolmisen keseä saaren suurissa kylissä;
 <br>ihastutti saaren immet, kaikki lesketki lepytti.
 <br>Jäi yksi lepyttämättä, yksi vanha impi rukka,
 <br>se on päässä pitkän niemen, kymmenennessä kylässä.
 </p><p>Jo oli matka mielessänsä lähteä omille maille.
 <br>Tuli vanha impi rukka, itse noin sanoiksi virkki:
 </p><p>"Kauko rukka, miesi kaunis! Kun et muistane minua,
 <br>annan täältä mennessäsi juosta purtesi kivehen."
 </p><p>Ei kuullut kukotta nousta, kanan lapsetta karata
 <br>senki impyen ilohon, naisen raukan naurantahan.
 </p><p>Niin päivänä muutamana, iltana moniahana
 <br>laati liiton noustaksensa ennen kuuta, kukkoaki.
 </p><p>Nousi ennen liittoansa, ennen ehtoaikoansa.
 <br>Läksi kohta kulkemahan, kylitse vaeltamahan
 <br>senki impyen ilohon, naisen raukan naurantahan.
 </p><p>Yöllä yksin käyessänsä, kulkiessansa kylitse
 <br>tuonne niemen pitkän päähän, kymmenentehen kylähän,
 <br>ei nähnyt sitä taloa, kuss' ei kolmea kotoa,
 <br>ei nähnyt sitä kotoa, kuss' ei kolmea urosta,
 <br>ei nähnyt sitä urosta, ku ei miekkoa hionut,
 <br>tapparata tahkaellut pään varalle Lemminkäisen.
 </p><p>Silloin lieto Lemminkäinen sanan virkkoi, noin nimesi:
 <br>"Voi, päivyinen päivä nousi, armas aurinko kohosi
 <br>mun, pojan poloisen, päälle, päälle kaulani katalan!
 <br>Lempoko yhen urohon sovissansa suojelevi,
 <br>vaipoissansa varjelevi, kaavuissansa kaitselevi
 <br>päälle saaessa satojen, tuhansien tunkiessa!"
 </p><p>Jäi neiet syliämättä, sylityt haloamatta.
 <br>Jo vieri veneteloille luoksi purtensa poloinen:
 <br>purs' on poltettu poroksi, kypeniksi kyyetelty!
 </p><p>Jo tunsi tuhon tulevan, hätäpäivän päälle saavan.
 <br>Alkoi veisteä venettä, uutta purtta puuhaella.
 </p><p>Puita puuttui purren seppä, lautoja venon tekijä.
 <br>Saapi puuta pikkuruisen, lautoa ani vähäisen:
 <br>viisi värttinän murua, kuusi tainnan taittumoa.
 </p><p>Siitä veistävi venosen, uuen purren puuhoavi.
 <br>Teki tieolla venettä, tietoisilla tehtahilla;
 <br>iski kerran: läksi laita, iski toisen: syntyi toinen,
 <br>iski kerran kolmannenki: siitä sai koko venonen.
 </p><p>Jo työnti venon vesille, laski laivan lainehille.
 <br>Sanan virkki, noin nimesi, itse lausui ja pakisi:
 <br>"Kupliksi, veno, vesille, lumpehiksi lainehille!
 <br>Kokko, kolme sulkoasi, kokko, kolme, kaarne, kaksi
 <br>varaksi vähän venehen, pahan purren parraspuuksi!"
 </p><p>Astaiksen aluksehensa, vierähti venon perähän,
 <br>alla päin, pahoilla mielin, kaiken kallella kypärin,
 <br>kun ei saanut öitä olla eikä päiviä elellä
 <br>saaren impien iloissa, kassapäien karkeloissa.
 </p><p>Virkkoi lieto Lemminkäinen, sanoi kaunis Kaukomieli:
 <br>"Pois tuli pojalle lähtö, matkansa majoilta näiltä,
 <br>näistä impien iloista, kaunokaisten karkeloista.
 <br>Vaan toki lähettyäni, minun täältä mentyäni
 <br>eipä impyet iloinne, kassapäät ei kalketelle
 <br>näillä tuhmilla tuvilla, kataloilla kartanoilla."
 </p><p>Jopa itki saaren immet, niemen neiet vaikeroitsi:
 <br>"Mitä läksit, Lemminkäinen, urkenit, urosten sulho?
 <br>Läksitkö piikojen pyhyyttä vainko vaimojen vähyyttä?"
 </p><p>Virkkoi lieto Lemminkäinen, sanoi kaunis Kaukomieli:
 <br>"Lähe en piikojen pyhyyttä enkä vaimojen vähyyttä:
 <br>saisin jos sataki naista, tuhat piikoa pi'ellä.
 <br>Sitä läksin, Lemminkäinen, urkenin, urosten sulho,
 <br>kun tuli kova ikävä, ikävä omia maita,
 <br>oman maani mansikoita, oman vaaran vaapukoita,
 <br>oman niemen neitosia, oman kartanon kanoja."
 </p><p>Siitä lieto Lemminkäinen laski laivansa ulomma.
 <br>Tuli tuuli, tuon puhalti, tuli aalto, tuon ajeli
 <br>selälle meren sinisen, ulapalle aukealle.
 <br>Jäivät raukat rannikolle, vienoiset vesikivelle,
 <br>saaren immet itkemähän, kultaiset kujertamahan.
 </p><p>Sini itki saaren immet, niemen neiet voikerrehti,
 <br>kuni purjepuu näkyvi, rautahankki haimentavi.
 <br>Ei he itke purjepuuta, rautahankkia haloa:
 <br>itki purjepuun alaista, hankkinuoran haltijata.
 </p><p>Itse itki Lemminkäinen, sini itki ja sureksi,
 <br>kuni saaren maat näkyvi, saaren harjut haimentavi.
 <br>Ei hän itke saaren maita, saaren harjuja haloa:
 <br>itki saaren ympy'itä, noita harjun hanhosia.
 </p><p>Siitä lieto Lemminkäinen laskevi sinistä merta.
 <br>Laski päivän, laski toisen. Päivälläpä kolmannella
 <br>nousi tuuli tuulemahan, ilman ranta riehkumahan,
 <br>suuri tuuli luotehinen, kova tuuli koillistuuli:
 <br>otti laian, otti toisen, vikelti koko venehen.
 </p><p>Siitä lieto Lemminkäinen kääntihe käsin vetehen,
 <br>läksi sormin soutamahan, jaloilla meloamahan.
 </p><p>Uituansa yön ja päivän, melke'in melattuansa
 <br>näki pilven pikkuruisen, pilven longan luotehessa.
 <br>Sepä maaksi muuttelihe, niemeksi panettelihe.
 </p><p>Nousi niemelle talohon. Löyti emännän leipomassa,
 <br>tyttäret taputtamassa: "Oi on ehtoinen emäntä!
 <br>Kunpa nälkäni näkisit, asiani arvoaisit,
 <br>juosten aittahan menisit, tuiskuna oluttupahan;
 <br>toisit tuoppisen olutta, sirusen sianlihoa,
 <br>sen panisit paistumahan, vuolaisisit voita päälle
 <br>syöä miehen uupunehen, juoa uinehen urohon.
 <br>Jo olen uinut yöt ja päivät meren aavan aaltoloita,
 <br>joka tuuli turvanani, meren aallot armonani."
 </p><p>Tuopa ehtoinen emäntä meni aittahan mäelle,
 <br>vuoli voita aittasesta, sirusen sianlihoa;
 <br>sen panevi paistumahan syöä miehen nälkähisen,
 <br>tuopi tuopilla olutta juoa uinehen urohon.
 <br>Antoi siitä uuen purren, varsin valmihin venehen,
 <br>mennä miehen muille maille, kulkea kotiperille.
 </p><p>Siitä lieto Lemminkäinen, päästyä kotiperille,
 <br>tunsi maat on, tunsi rannat, sekä saaret jotta salmet,
 <br>tunsi vanhat valkamansa, entiset elosijansa;
 <br>mäet tunsi mäntyinensä, kummut kaikki kuusinensa
 <br>mut'ei tunne tuvan aloa, seinän seisontasijoa:
 <br>jo tuossa tuvan sijalla nuori tuomikko tohisi,
 <br>männikkö tupamäellä, katajikko kaivotiellä!
 </p><p>Virkkoi lieto Lemminkäinen, sanoi kaunis Kaukomieli:
 <br>"Tuoss' on lehto, jossa liikuin, kivet tuossa, joilla kiikuin,
 <br>tuossa nurmet nukkeroimat, pientarehet piehtaroimat.
 <br>Mikä vei tutut tupani, kuka kaunihit katokset?
 <br>Tupa on poltettu poroksi, tuuli tuhkat korjannunna!"
 </p><p>Loihe siitä itkemähän; itki päivän, itki toisen.
 <br>Ei hän itkenyt tupoa eikä aittoa halannut:
 <br>itki tuttua tuvassa, aitallista armastansa.
 </p><p>Linnun lentävän näkevi, kokkolinnun liitelevän.
 <br>Sai tuolta kyselemähän: "Oi sie kokko, lintuseni!
 <br>Etkö saattaisi sanoa, miss' on entinen emoni,
 <br>missä kaunis kantajani, ihana imettäjäni?"
 </p><p>Ei kokko mitänä muista eikä tunne tuhma lintu:
 <br>kokko tiesi kuolleheksi ja kaarne kaonneheksi,
 <br>miekalla menetetyksi, tapetuksi tapparalla.
 </p><p>Virkkoi lieto Lemminkäinen, sanoi kaunis Kaukomieli:
 <br>"Ohoh kaunis kantajani, ihana imettäjäni!
 <br>Jo olet kuollut, kantajani, mennyt, ehtoinen emoni,
 <br>liha mullaksi lahonnut, kuuset päälle kasvanehet,
 <br>katajaiset kantapäihin, pajut sormien nenähän!
 </p><p>"Kostohon minäki koito, kostoksi, kovaosainen,
 <br>mittaelin miekkoani, kannoin kaunista asetta
 <br>noilla Pohjolan pihoilla, Pimentolan pientarilla
 <br>surmaksi oman sukuni, kateheksi kantajani!"
 </p><p>Katseleikse, käänteleikse: näki jälkeä hitusen,
 <br>ruohossa rutistunutta, kanervassa katkennutta.
 <br>Läksi tietä tietämähän, ojelvoista oppimahan.
 <br>Tiehyt metsähän vetävi, ojelvoinen ottelevi.
 </p><p>Vieri siitä virstan, toisen, pakeni palasen maata
 <br>salon synkimmän sisähän, korven kolkan kainalohon.
 <br>Näkevi salaisen saunan, piilopirtin pikkaraisen
 <br>kahen kallion lomassa, kolmen kuusen kulman alla
 <br>siellä ehtoisen emonsa, tuon on valtavanhempansa.
 </p><p>Siinä lieto Lemminkäinen ihastui ikihyväksi.
 <br>Sanovi sanalla tuolla, lausui tuolla lausehella:
 <br>"Ohoh äiti armahani, oi emo, elättäjäni!
 <br>Viel' olet, emo, elossa, vanhempani, valvehella,
 <br>kun jo luulin kuolleheksi, kaiketi kaonneheksi,
 <br>miekalla menetetyksi, keihä'ällä keksityksi!
 <br>Itkin pois ihanat silmät, kasvon kaunihin kaotin."
 </p><p>Sanoi äiti Lemminkäisen: "Viel' olen toki elossa,
 <br>vaikkapa piti paeta, pistäitäni piilosalle
 <br>tänne synkkähän salohon, korven kolkan kainalohon.
 <br>Suori Pohjola sotoa, takajoukko tappeloa
 <br>vasten vaivaista sinua ja kohti kovaosaista:
 <br>poltti huonehet poroksi, kaikki kaatoi kartanomme."
 </p><p>Sanoi lieto Lemminkäinen: "Oi emoni, kantajani!
 <br>Ellös olko milläkänä, milläkänä, tuollakana!
 <br>Tuvat uuet tehtänehe, paremmat osattanehe,
 <br>Pohjola so'ittanehe, Lemmon kanssa kaattanehe."
 </p><p>Siitä äiti Lemminkäisen itse tuon sanoiksi virkki:
 <br>"Viikon viivyit, poikueni, kauan, Kaukoni, elelit
 <br>noilla mailla vierahilla, aina ouoilla ovilla,
 <br>niemellä nimettömällä, saarella sanattomalla."
 </p><p>Virkkoi lieto Lemminkäinen, sanoi kaunis Kaukomieli:
 <br>"Hyvä oli siellä ollakseni, lempi liehaellakseni.
 <br>Puut siellä punalle paistoi, puut punalle, maat sinelle,
 <br>hopealle hongan oksat, kullalle kukat kanervan.
 <br>Siell' oli mäet simaiset, kalliot kananmunaiset;
 <br>mettä vuoti kuivat kuuset, maitoa mahot petäjät,
 <br>aian nurkat voita lypsi, seipähät valoi olutta.
 </p><p>"Hyvä oli siellä ollakseni, armas aikaellakseni.
 <br>Siitä oli paha elämä, siitä outo ollakseni:
 <br>pelkäsivät piikojansa, luulivat lutuksiansa,
 <br>noita kehnon kellukoita, paholaisen pallukoita
 <br>pahasti piteleväni, ylimäärin öitsiväni.
 <br>Minä piilin piikasia, varoin vaimon tyttäriä,
 <br>kuin susi sikoja piili, havukat kylän kanoja."
 <br clear="all"></p><hr noshade><tt>
 <center><a href="30.htm">Next: Kolmaskymmenes runo</a></center><br>
 </tt></body>