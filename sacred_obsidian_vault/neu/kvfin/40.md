<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune40.htm">English</a> 
 <a href="39.htm">Previous</a> 
 <a href="41.htm">Next</a> 
 </small></center>
 <hr>
 <center><h1>Neljäskymmenes runo</h1></center>
 <p>Vaka vanha Väinämöinen laskea karehtelevi
 <br>tuon on pitkän niemen päästä, kylän kurjan kuuluvilta.
 <br>Laski laulellen vesiä, ilon lyöen lainehia.
 </p><p>Neiet niemien nenissä katselevat, kuuntelevat:
 <br>"Mi lienee ilo merellä, mikä laulu lainehilla,
 <br>ilo entistä parempi, laulu muita laatuisampi?"
 </p><p>Laski vanha Väinämöinen, laski päivän maavesiä,
 <br>päivän toisen suovesiä, kolmannen kosen vesiä.
 </p><p>Siinä lieto Lemminkäinen muisti muutaman sanansa
 <br>korvalla tulisen kosken, pyhän virran pyörtehessä.
 <br>Sanovi sanalla tuolla, lausui tuolla lausehella:
 <br>"Heitä, koski, kuohuminen, vesi vankka, vellominen!
 <br>Kosken tyttö, kuohuneiti! Istuite kihokivelle,
 <br>kihopaaelle paneite! Sylin aaltoja aseta,
 <br>käsin kääri käppyröitä, kourin kuohuja kohenna,
 <br>jottei riusko rinnoillemme eikä päällemme päräjä!
 </p><p>"Akka aaltojen-alainen, vaimo kuohun-korvallinen!
 <br>Nouse kourin kuohun päälle, yksin aallollen ylene
 <br>kuohuja kokoamahan, vaahtipäitä vaalimahan,
 <br>jottei syytöintä syseä, viatointa vierettele!
 </p><p>"Kivet keskellä jokea, paaet kuohun kukkuralla
 <br>otsansa alentakohon, päälakensa painakohon
 <br>matkalta punaisen purren, tieltä tervaisen venehen!
 </p><p>"Kun ei tuosta kyllin liene, Kivi-Kimmo, Kammon
 <br>poika,
 <br>väännä reikä vääntimellä, puhkaise purasimella
 <br>keskelle kosen kiveä, pahan paaen palleahan,
 <br>juosta purren puuttumatta, venehen vikaumatta!
 </p><p>"Kun ei tuosta kyllin liene, veen isäntä, vuon alio,
 <br>kivet saata sammaliksi, hauin vuoluksi venonen
 <br>kuohuja kulettaessa, mäkipäitä mentäessä!
 </p><p>"Neiti kosken-korvallinen, impi virran-vierellinen!
 <br>Kehreäs utuinen lanka utuisesta kuontalosta!
 <br>Veä lankasi ve'elle, sinerväsi lainehelle,
 <br>jota pitkin purren juosta, tervarinnan teuotella,
 <br>mennä miehen melkeänki, äkkiouonkin osata!
 </p><p>"Melatar on, mielivaimo! Ota mieluisa melasi,
 <br>jollapa piät pereä, noitivirrat viilettelet
 <br>katehen koan e'etse, noian ikkunan alatse!
 </p><p>"Kun ei tuosta kyllin liene, Ukko, taivahan jumala,
 <br>piä miekalla pereä, tuijota tupettomalla,
 <br>jotta juosta puisen purren, mennä mäntyisen venehen!"
 </p><p>Itse vanha Väinämöinen laskea karehtelevi.
 <br>Laski louhien lomitse noita kuohuja kovia;
 <br>eikä puutu puinen pursi, vene tietäjän takellu.
 </p><p>Äsken tuonne tultuansa noille väljille vesille
 <br>puuttui pursi juoksemasta, venonen pakenemasta.
 <br>Pursi puuttuvi lujahan, vene vieremättömäksi.
 </p><p>Se on seppo Ilmarinen, toinen lieto Lemminkäinen
 <br>pistivät melan merehen, lastun kuusen lainehesen;
 <br>päästeä nytystelevät tuota purtta puutoksesta:
 <br>ei ota venonen juosta eikä pääse puinen pursi.
 </p><p>Vaka vanha Väinämöinen sanan virkkoi, noin nimesi:
 <br>"Oi sie lieto Lemmin poika! Kallistaite katsomahan,
 <br>miss' on pursi puuttumassa, venonen takistumassa
 <br>näillä väljillä vesillä, vienolla alantehella,
 <br>kivelläkö vai haolla vaiko muulla vastuksella!"
 </p><p>Se on lieto Lemminkäinen pyörähtihe katsomahan.
 <br>Katsovi venosen alle, sanan virkkoi, noin nimesi:
 <br>"Ei ole veno kivellä, ei kivellä, ei haolla:
 <br>vene on hauin hartioilla, ve'en koiran konkkaluilla!"
 </p><p>Vaka vanha Väinämöinen sanan virkkoi, noin nimesi:
 <br>"Jotaki joessa onpi, hakojaki, haukiaki.
 <br>Kun lie hauin hartioilla, ve'en koiran konkkaluilla,
 <br>veä miekalla vetehen, katkaise kala kaheksi!"
 </p><p>Se on lieto Lemminkäinen, poika, veitikkä verevä,
 <br>miekan vyöltänsä vetävi, luunpurijan puoleltansa.
 <br>Veti miekalla meryttä, alta laian laskettavi:
 <br>itse vierähti vetehen, kourin aaltohon kohahti.
 </p><p>Siitä seppo Ilmarinen tarttui tukkahan urosta,
 <br>nostalti merestä miehen. Itse tuon sanoiksi virkki:
 <br>"Kaikki on mieheksi kyhätty, pantu parran kantajaksi,
 <br>lisäksi satalu'ulle, tuhannelle täytteheksi!"
 </p><p>Miekan vyöltänsä vetävi, tupestansa tuiman rauan,
 <br>jolla kalhaisi kaloa, alta laian läimähytti:
 <br>miekka murskaksi mureni, eipä hauki tiennytkänä.
 </p><p>Vaka vanha Väinämöinen tuossa tuon sanoiksi virkki:
 <br>"Ei ole teissä puolta miestä, ei urosta kolmannesta!
 <br>Kun konsa tulevi tarve, miehen mieltä vaaitahan,
 <br>silloin mieli melkeässä, kaikki toimi toisialla."
 </p><p>Itse miekkansa veälti, tempasi terävän rauan.
 <br>Työnti miekkansa merehen, alle laian langetteli
 <br>kalahauin hartioihin, ve'en koiran konkkaluihin.
 </p><p>Miekka luottihe lujahan, kitasihin kiinnittihe.
 <br>Siitä vanha Väinämöinen nostalti kaloa tuota,
 <br>veti haukia ve'estä: hauki katkesi kaheksi;
 <br>pursto pohjahan putosi, pää kavahti karpahasen.
 </p><p>Jo otti venonen juosta, pääsi pursi puutoksesta.
 <br>Vaka vanha Väinämöinen luotti purren luotoselle,
 <br>ravahutti rantehesen. Katselevi, kääntelevi
 <br>tuota hauin pääpaloa. Itse tuon sanoiksi virkki:
 <br>"Ken on vanhin sulholoista, sepä hauki halkomahan,
 <br>kala viploin viiltämähän, pää paloiksi pahkomahan!"
 </p><p>Miehet purresta puhuvat, vaimot lausui laitasilta:
 <br>"Saajanpa käet sulimmat, sormet pyytäjän pyhimmät."
 </p><p>Vaka vanha Väinämöinen veti veitsen huotrastansa,
 <br>kyleltänsä kylmän rauan, jolla hauin halkaisevi,
 <br>pahkovi kalan paloiksi. Itse tuon sanoiksi virkki:
 <br>"Ken on nuorin neitosista, sepä hauki keittämähän
 <br>murkinaisiksi muruiksi, kalaisiksi lounahiksi!"
 </p><p>Kävi neiet keittämähän  kävi kilvan kymmenenki.
 <br>Siitä hauki keitetähän, murkinoiahan muruina.
 <br>Jäipä luita luotoselle, kalanluita kalliolle.
 </p><p>Vaka vanha Väinämöinen noita tuossa katselevi,
 <br>katselevi, kääntelevi. Sanan virkkoi, noin nimesi:
 <br>"Mikä tuostaki tulisi, noista hauin hampahista,
 <br>leveästä leukaluusta, jos oisi sepon pajassa,
 <br>luona taitavan takojan, miehen mahtavan käsissä?"
 </p><p>Sanoi seppo Ilmarinen: "Ei tule tyhjästä mitänä,
 <br>kalan ruotasta kalua, ei seponkana pajassa,
 <br>luona taitavan takojan, miehen mahtavan käsissä."
 </p><p>Vaka vanha Väinämöinen itse tuon sanoiksi virkki:
 <br>"Näistäpä toki tulisi kalanluinen kanteloinen,
 <br>kun oisi osoajata; soiton luisen laatijata."
 </p><p>Kun ei toista tullutkana, ei ollut osoajata,
 <br>soiton luisen laatijata, vaka vanha Väinämöinen
 <br>itse loihe laatijaksi, tekijäksi teentelihe.
 <br>Laati soiton hauinluisen, suoritti ilon ikuisen.
 </p><p>Kust' on koppa kanteletta? Hauin suuren leukaluusta.
 <br>Kust' on naulat kanteletta? Ne on hauin hampahista.
 <br>Kusta kielet kanteletta? Hivuksista Hiien ruunan.
 </p><p>Jo oli soitto suorittuna, valmihina kanteloinen,
 <br>soitto suuri hauinluinen, kantelo kalaneväinen.
 </p><p>Tuli tuohon nuoret miehet, tuli nainehet urohot,
 <br>tuli pojat puol'-ikäiset sekä pienet piikalapset,
 <br>tytöt nuoret, vaimot vanhat, naiset keskikertaisetki,
 <br>kanteletta katsomahan, soittoa tähyämähän.
 </p><p>Vaka vanha Väinämöinen käski nuoren, käski vanhan,
 <br>käski keskikertaisenki soittamahan sormillansa
 <br>tuota ruotaista romua, kalanluista kanteletta.
 </p><p>Soitti nuoret, soitti vanhat, soitti keskikertaisetki.
 <br>Nuoret soitti, sormet notkui, vanhat väänti, pää vapisi:
 <br>ei ilo ilolle nousnut, soitto soitolle ylennyt.
 </p><p>Sanoi lieto Lemminkäinen: "Oi te pojat puol'älyiset,
 <br>teki tyttäret typerät sekä muu katala kansa!
 <br>Ei ole teissä soittajata, oike'in osoajata!
 <br>Tuokatte minulle soitto, kantakatte kanteloinen
 <br>kahen polven pystyn päähän, kynnen kymmenen
 <br>nenähän!"
 </p><p>Siitä lieto Lemminkäinen saip' on kantelon käsille,
 <br>ilon itsensä likemmä, soiton alle sormiensa.
 <br>Soittoa sovittelevi, kanteletta kääntelevi:
 <br>eipä soitto soitakana, ei ilo iloakana.
 </p><p>Sanoi vanha Väinämöinen: "Ei ole tässä nuorisossa,
 <br>kansassa kasuavassa eikä vanhassa väessä
 <br>tuon on soiton soittajaista, tuon ilon iloajaista.
 <br>Joko Pohjola paremmin saisi soiton soittamahan,
 <br>tuon ilon iloamahan, jospa laitan Pohjolahan?"
 </p><p>Laittoi soiton Pohjolahan, saatatti Sariolahan.
 <br>Soitti pojat Pohjolassa, soitti pojat jotta piiat,
 <br>soitti miehet naisekkahat sekä naiset miehekkähät.
 <br>Itsekin emäntä soitti, tuota käänti, tuota väänti,
 <br>tuota sormin suoritteli, kynsin kymmenin piteli.
 </p><p>Soitti pojat Pohjolassa, soitti kansa kaikenlainen.
 <br>Ei ilo ilolle tunnu eikä soitto soitannalle:
 <br>kielet kierohon kävivät, jouhet parkuivat pahasti,
 <br>ääni kaikkui karkeasti, soitto julmasti sorisi.
 </p><p>Sokea sopessa nukkui, ukko vanha uunin päällä.
 <br>Ukko uunilta havannut, kiukahalta kirsahtanut
 <br>urahti unisijalta, nurahutti nurkastansa:
 </p><p>"Heretkätte, heittäkätte, luokatte, lopettakatte!
 <br>Puhki korvani puhuvi, läpi pääni läylentävi,
 <br>kaikki käypi karvoilleni, viepi viikoksi uneni!
 </p><p>"Jos ei soitto Suomen kansan vasta vaikuta ilolle
 <br>eli uuvuta unehen, maku'usen maanittele,
 <br>niin vetehen visko'otte, aaltoihin upottaotte,
 <br>tahi viekötte takaisin, soitto tuonne saattaotte
 <br>miehen tehnehen käsille, sormille sovittelijan!"
 </p><p>Soitto kielin kerkiävi, kantelo sanoin kajahui:
 <br>"En vielä vetehen joua, alle aaltojen asetu!
 <br>Ennen soitan soittajalla, vangun vaivan nähnehellä."
 </p><p>Jopa vietihin visusti, kannettihin kaunihisti
 <br>miehen laatijan kätehen, pyytänehen polvuksille.
 <br clear="all"></p><hr noshade><tt>
 <center><a href="41.htm">Next: Yhdesviidettä runo</a></center><br>
 </tt></body>