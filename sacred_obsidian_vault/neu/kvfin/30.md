<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune30.htm">English</a> 
 <a href="29.htm">Previous</a> 
 <a href="31.htm">Next</a> 
 </small></center>
 <hr>
 <center><h1>Kolmaskymmenes runo</h1></center>
 <p>Ahti poika, aino poika, lieto poika Lemminkäinen
 <br>aamulla ani varahin, aivan aika-huomenessa
 <br>astuihen alusmajoille, läksi laivavalkamoille.
 </p><p>Siinä itki puinen pursi, hanka rauta haikeroitsi:
 <br>"Mi minusta laatimasta, kurjasta kuvoamasta!
 <br>Ei Ahti sotia soua kuunna, kymmennä kesänä
 <br>hopeankana halulla, kullankana tarpehella."
 </p><p>Se on lieto Lemminkäinen iski purtta vanttuhulla,
 <br>kirjasuulla kintahalla. Itse tuon sanoiksi virkki:
 <br>"Elä huoli, hongan pinta, varpelaitainen, valita!
 <br>Vielä saat sotia käyä, tappeloita tallustella:
 <br>lienet täynnä soutajia päivän huomenen perästä."
 </p><p>Astuvi emonsa luoksi, itse tuon sanoiksi virkki:
 <br>"Et nyt itkene, emoni, valittane, vanhempani,
 <br>jos menen johonkuhunki, suorime sotatiloille.
 <br>Juohtui juoni mieleheni, tuuma aivohon osasi
 <br>kaatakseni Pohjan kansa, kostoakseni katalat."
 </p><p>Emo estellä käkesi, varoitteli vaimo vanha:
 <br>"Ellös menkö, poikaseni, noihin Pohjolan sotihin!
 <br>Siellä surmasi tulevi, kuolemasi kohtoavi."
 </p><p>Mitä huoli Lemminkäinen! Toki mietti mennäksensä,
 <br>lähteäksensä lupasi. Sanan virkkoi, noin nimesi:
 <br>"Mistä saisin miehen toisen, sekä miehen jotta miekan
 <br>Ahille soan avuksi, liioin voivalle lisäksi?
 </p><p>"Onpa Tiera tieossani, Kuura kuulemaisissani!
 <br>Siitä saanen miehen toisen, sekä miehen jotta miekan
 <br>Ahille soan avuksi, liioin voivalle lisäksi."
 </p><p>Kulkevi kylitse tuonne, teitse Tieran kartanohon.
 <br>Sanoi sinne saatuansa, toimitteli tultuansa:
 </p><p>"Tieraseni, tiettyiseni, armaiseni, ainoiseni!
 <br>Tokko muistat muinaistamme, entistä elämätämme,
 <br>kun ennen kahen kävimme suurilla sotatiloilla?
 <br>Ei ollut sitä kyleä, kuss' ei kymmenen taloa;
 <br>ei ollut sitä taloa, kuss' ei kymmenen urosta;
 <br>ei ollut sitä urosta eikä miestä melkeätä,
 <br>kuta emme kaatanehet ja kahen kapistanehet."
 </p><p>Iso päätyi ikkunassa keihäsvartta vuolemassa,
 <br>emo aitan kynnyksellä kirnua kolistamassa,
 <br>veljekset veräjän suussa laitioita laatimassa,
 <br>sisarekset sillan päässä vaippoja vanuttamassa.
 </p><p>Virkkoi iso ikkunasta, emo aitan kynnykseltä,
 <br>veljekset veräjän suusta, sisarekset sillan päästä:
 <br>"Ei Tiera sotahan joua, Tieran tuura tappelohon!
 <br>Tiera on tehnyt kuulun kaupan, ikikaupan iskenynnä:
 <br>vast' on nainut naisen nuoren, ottanut oman emännän;
 <br>viel' on nännit näppimättä, rinnat riuahuttamatta."
 </p><p>Tiera päätyi kiukahalla, Kuura uunin korvasella:
 <br>jalan kenki kiukahalla, toisen pankon partahalla,
 <br>veräjällä vyöteleikse, ulkona kävysteleikse.
 <br>Tempoi Tiera keihä'änsä; ei ole keiho suuren suuri
 <br>eikä keiho pienen pieni, keiho keskikertahinen:
 <br>heponen sulalla seisoi, varsa vaapui lappealla,
 <br>susi ulvoi suoverolla, karhu karjui naulan tiessä.
 </p><p>Sylkytteli keihoansa, sylkytteli, nyrskytteli:
 <br>sylen syöksi keihäsvartta peltohon saviperähän,
 <br>nurmehen nukattomahan, maahan mättähättömähän.
 </p><p>Työnti Tiera keihä'änsä Ahin keihojen keselle,
 <br>sekä läksi jotta joutui Ahille soan avuksi.
 </p><p>Siitä Ahti Saarelainen lykkäsi venon vesille
 <br>kuni kyyn kulon-alaisen eli käärmehen elävän.
 <br>Läksi luoen luotehesen tuolle Pohjolan merelle.
 </p><p>Silloin Pohjolan emäntä pakkasen pahan lähetti
 <br>tuolle Pohjolan merelle, ulapalle aukealle.
 </p><p>Itse tuon sanoiksi virkki, sekä käski jotta lausui:
 <br>"Pakko poika pienokainen, oma kaunis kasvattini!
 <br>Lähe tuonne, kunne käsken, kunne käsken ja kehoitan!
 <br>Kylmä veitikän venonen, pursi lieto Lemminkäisen
 <br>selvälle meren selälle, ulapalle aukealle!
 <br>Kylmä itseki isäntä, jää'ä veitikkä vesille,
 <br>jottei pääse päivinänsä, selviä sinä ikänä,
 <br>kun en pääsne päästämähän, kerinne kehittämähän!"
 </p><p>Pakkanen pahansukuinen ja poika pahantapainen
 <br>läksi merta kylmämähän, aaltoja asettamahan.
 <br>Jopa tuonne mennessänsä, maata matkaellessansa
 <br>puut puri lehettömäksi, heinät helpehettömäksi.
 </p><p>Sitte sinne saatuansa meren Pohjan partahalle,
 <br>äärettömän äyrähälle, heti yönä ensimäisnä
 <br>lahet kylmi, lammet kylmi, meren rannat rapsutteli;
 <br>viel' ei merta kylmänynnä, aaltoja asettanunna.
 <br>Pieni on peiponen selällä, västäräkki lainehilla:
 <br>senki on kynnet kylmämättä, pää pieni palelematta.
 </p><p>Äsken tuosta toisna yönä jopa suureksi sukeutui,
 <br>heittihe hävyttömäksi, kovin kasvoi kauheaksi.
 <br>Kylmi silloin täyen kylmän, väki pakkasen paleli:
 <br>kylmi jäätä kyynäsvarren, satoi lunta sauvan varren,
 <br>kylmi veitikän venehen, Ahin laivan lainehille.
 </p><p>Aikoi kylmeä Ahinki, jääteä jalon urohon;
 <br>jopa kynsiä kyseli, anoi alta varpahia.
 <br>Siitä suuttui Lemminkäinen, siitä suuttui ja pahastui;
 <br>tunki Pakkasen tulehen, työnti rautarauniohon.
 </p><p>Käsin Pakkasen piteli, kovan ilman kouristeli.
 <br>Sanovi sanalla tuolla, lausui tuolla lausehella:
 <br>"Pakkanen, Puhurin poika, talven poika hyyelmöinen!
 <br>Elä kylmä kynsiäni, vaai varpahuisiani
 <br>eläkä koske korviani, elä päätäni palele!
 </p><p>"Kyll' on sulla kylmämistä, paljoki palelemista
 <br>ilman ihmisen ihotta, emon tuoman ruumihitta:
 <br>kylmä soita, kylmä maita, kylmä kylmiä kiviä,
 <br>palele vesipajuja, pane haavan pahkuroita,
 <br>koivun kuoria kolota, närehiä näykkäele,
 <br>elä ihmisen ihoa, karvoja kavon tekemän!
 </p><p>"Kun et tuosta kyllin saane, kylmä muita kummempia!
 <br>Kylmä kuumia kiviä, palavoita paateroita,
 <br>rautaisia kallioita, vuoria teräksisiä,
 <br>Vuoksen koskea kovoa, Imatrata ilkeätä,
 <br>kurimuksen kulkun suuta, kinahmia kauheata!
 </p><p>"Joko nyt sanon sukusi, kuuluttelen kunniasi?
 <br>Tieänpä sinun sukusi, tieän kaiken kasvantasi:
 <br>Pakkanen pajuilla syntyi, kova ilma koivikolla
 <br>Pohjolan koan perässä, Pimentolan pirtin päässä
 <br>ikiturmasta isosta, emosta epattomasta.
 </p><p>"Kukas Pakkasen imetti, kovan ilman kostutteli,
 <br>kun oli maammo maiotoinna, emonen utaretoinna?
 </p><p>"Kyyhyt Pakkasen imetti, kyy imetti, käärme syötti
 <br>nännillä nenättömillä, utarella uuttomalla;
 <br>pohjaistuuli tuuitteli, vilu ilma viihytteli
 <br>pahoilla pajupuroilla, here'illä hettehillä.
 </p><p>"Sai poika pahantapainen, tuli turmion-alainen.
 <br>Ei ollut nimeä vielä pojalla epäpäöllä.
 <br>Pantihin nimi pahalle: pantihinpa Pakkaseksi.
 </p><p>"Siitä aioilla ajeli, risukoissa ripsutteli;
 <br>kesät heilui hettehissä, suurimmilla suon selillä;
 <br>talvet mäiski männiköissä, pelmusi petäjiköissä,
 <br>kolkkaeli koivikoissa, lepiköissä leyhkäeli.
 <br>Kylmi puita ja pehuja, tasoitteli tanteria,
 <br>puri puut lehettömäksi, kanervat kukittomaksi,
 <br>pilvat hongista piristi, laski lastut mäntylöistä.
 </p><p>"Joko nyt suureksi sukesit, ylenit ylen ehoksi,
 <br>aioit kylmeä minua, kohotella korviani,
 <br>alta jalkoja anella, päältä kynsiä kysellä?
 </p><p>"Etp' on kylmäne minua, et pahoin palellekana!
 <br>Tulen tungen sukkahani, kekälehet kenkähäni,
 <br>hienot hiilet helmoihini, panun alle paulojeni,
 <br>Pakkasen palelematta, kovan ilman koskematta.
 </p><p>"Tuonne ma sinun manoan Pohjan pitkähän perähän.
 <br>Sitte sinne tultuasi, kotihisi käytyäsi
 <br>kylmä kattilat tulelle, hiilet uunin lietoselle,
 <br>käet naisen taikinahan, poika neitosen povehen,
 <br>utarihin uuhen maito, vatsahan hevosen varsa!
 </p><p>"Et sinä sitä totelle, niin tuonne sinun manoan
 <br>Hiien hiilien sekahan, Lemmon liesikiukahille.
 <br>Siellä tungeite tulehen, asetu alasimelle
 <br>sepän panna paljallansa, vasaralla valkkaella,
 <br>panna paljalla lujasti, vasaralla vaikeasti!
 </p><p>"Et totelle tuotakana, vääjänne väheäkänä,
 <br>vielä muistan muunkin paikan, arvoan yhen aluen:
 <br>vien suusi suven sijahan, kielesi kesän kotihin,
 <br>jost' et pääse päivinäsi, selviä sinä ikänä,
 <br>kun en tulle päästämähän ja käyne kerittämähän."
 </p><p>Pakkanen, Puhurin poika, jo tunsi tuhon tulevan;
 <br>alkoi armoa anella. Sanan virkkoi, noin nimesi:
 <br>"Tehkämme sula sovinto toinen ei toistansa viata
 <br>sinä ilmoisna ikänä, kuuna kullan valkeana!
 </p><p>"Jos mun kuulet kylmäväksi, toiste tuhmin liikkuvaksi,
 <br>niin tunge tulisijahan, vaivuttele valkeahan,
 <br>sepän hiilien sekahan, alle ahjon Ilmarisen!
 <br>Tahi vie suvehen suuni, kieleni kesän kotihin,
 <br>etten pääse päivinäni, selviä sinä ikänä!"
 </p><p>Siitä lieto Lemminkäinen jätti laivan jäätehesen,
 <br>sotapurren puutoksehen, itse eellehen menevi.
 <br>Tiera tuossa toisna miesnä väänti veitikän jälessä.
 </p><p>Tallasi tasaista jäätä, sileätä siuotteli.
 <br>Astui päivän, tuosta toisen; päivänäpä kolmantena
 <br>jo näkyvi Nälkäniemi, kylä kurja kuumottavi.
 </p><p>Astui alle niemen linnan. Sanan virkkoi, noin nimesi:
 <br>"Onko linnassa lihoa ja kalaista kartanossa
 <br>urohille uupuneille, miehille väsynehille?"
 <br>Ollut ei linnassa lihoa, ei kalaista kartanossa.
 </p><p>Virkkoi lieto Lemminkäinen, sanoi kaunis Kaukomieli:
 <br>"Tuli, polta tuhma linna, vesi vieköhön mokoman!"
 <br>Itse eistyvi etemmä, ylös korpehen kohosi,
 <br>matkoille majattomille, teille tietämättömille.
 </p><p>Siitä lieto Lemminkäinen, tuo on kaunis Kaukomieli,
 <br>keritsi kiveltä villat, katkoi karvat kalliolta,
 <br>suoritteli sukkasiksi, kiirehteli kintahiksi
 <br>vilun suurihin sijoihin, pakkasen palelemihin.
 </p><p>Läksi tietä tietämähän, ojelvoista oppimahan:
 <br>tiehyt metsähän vetävi, ojelvoinen ottelevi.
 </p><p>Virkkoi lieto Lemminkäinen, sanoi kaunis Kaukomieli:
 <br>"Ohoh Tiera veikkoseni! Jo nyt jou'uimme johonki,
 <br>kuuksi päiväksi kululle, ilman rannallen iäksi!"
 </p><p>Tiera tuon sanoiksi virkki, itse lausui, noin nimesi:
 <br>"Kostohonpa, koito raukat, kostohon, kovaosaiset,
 <br>saimme suurehen sotahan pimeähän Pohjolahan
 <br>oman hengen heitteheksi, itsemme ikimenoksi
 <br>näillä paikoilla pahoilla, teillä tietämättömillä.
 </p><p>"Emme tuota tunnekana, emme tunne, emme tieä,
 <br>mikä tie vetävi meiät, kuka juoni juohattavi
 <br>kuolemahan korven päähän, kaatumahan kankahalle,
 <br>korppien kotisijoille, variksien vainioille.
 </p><p>"Siinä korpit siirtelevät, linnut liiat kantelevat:
 <br>saavat lintuset lihoa, varikset varia verta,
 <br>korpit noukan kostuketta meiän, raukan, raaoistamme;
 <br>luumme luovat rauniolle, kantavat kivikarille.
 </p><p>"Ei tieä emo poloinen eikä kantaja katala,
 <br>missä liikkuvi lihansa, vierevi oma verensä,
 <br>onko suuressa soassa, tasapäässä tappelossa,
 <br>vaiko suurella selällä, lakehilla lainehilla,
 <br>vai käypi käpymäkeä, vaelsi varvikkosaloa.
 </p><p>"Ei emo mitänä tieä poloisesta poiastansa:
 <br>emo tiesi kuolleheksi, kantaja kaonneheksi.
 <br>Noinpa itkevi emoni, valittavi vanhempani:
 <br>'Tuoll' on poikani, poloisen, tuolla, vaivaisen, varani
 <br>Tuonen toukojen panossa, Kalman maien karhinnassa.
 <br>Saapi nyt minun pojalta, minun, laiton, lapseltani,
 <br>saapi jouset jouten olla, jalot kaaret kuivaella,
 <br>lintuset hyvin lihota, pyyt lehossa pyrhistellä,
 <br>kontiot kovin elellä, peurat pellon piehtaroia.'"
 </p><p>Virkkoi lieto Lemminkäinen, sanoi kaunis Kaukomieli:
 <br>"Niin on, niin, emo poloinen, niinpä, kantaja katala!
 <br>Kasvatit kanoja parven, koko joukon joutsenia:
 <br>tuli tuuli, niin hajotti, tuli lempo, niin levitti,
 <br>yhet sinne, toiset tänne, jonnekunne kolmannetki.
 </p><p>"Kyllä muistan muinaisenki, arvoan ajan paremman,
 <br>kun kulimme kukkasina, marjoina omilla mailla:
 <br>moni katsoi muotohomme, vartehemme valkotteli.
 <br>Ei kuin nyt tätä nykyä, tällä inhalla iällä:
 <br>yks' on tuuli tuttujamme, päivä ennen nähtyjämme;
 <br>senki pilvet peittelevät, satehet salaelevat.
 </p><p>"Vaan en huoli huolimahan, suuresti sureksimahan,
 <br>jos immet hyvin eläisi, kassapäiset kalkettaisi,
 <br>naiset kaikki naurusuulla, mesimielin morsiamet,
 <br>ikävissä itkemättä, huolihin häviämättä.
 </p><p>"Viel' ei meitä noiat noiu, noiat noiu, näe näkijät
 <br>näille teille kuolevaksi, matkoille masenevaksi,
 <br>nuorena nukahtavaksi, verevänä viereväksi.
 </p><p>"Minkä noiat noitunevat, kunka nähnevät näkijät,
 <br>kotihinsa koitukohon, majahansa maatukohon!
 <br>Noitukohot itsiänsä, laulakohot lapsiansa,
 <br>sukuansa surmatkohot, heimoansa herjatkohot!
 </p><p>"Ei ennen minun isoni eikä valtavanhempani
 <br>nouatellut noian mieltä, lahjoitellut lappalaista.
 <br>Noin sanoi minun isoni, noin sanon minä itseki:
 <br>varjele, vakainen Luoja, kaitse, kaunoinen Jumala,
 <br>auta armokourallasi, väkevällä vallallasi
 <br>miesten mielijuohtehista, akkojen ajatuksista,
 <br>pakinoista partasuien, pakinoist' on parratointen!
 <br>Ole ainaisna apuna, vakaisena vartijana,
 <br>ettei poika pois tulisi, emon tuoma erkaneisi
 <br>Luojan luomalta la'ulta, Jumalan sukeamalta!"
 </p><p>Siitä lieto Lemminkäinen, itse kaunis Kaukomieli,
 <br>laati huolista hevoset, murehista mustat ruunat,
 <br>päitset päivistä pahoista, satulat salavihoista.
 <br>Hyppäsi hyvän selälle, hyvän laukin lautasille;
 <br>ajoa ramuttelevi Tieran tuttavan keralla.
 <br>Ajoi rannat raskutellen, hiekkarannat herskytellen
 <br>luoksi ehtoisen emonsa, tykö valtavanhempansa.
 </p><p>Siihen Kaukoni kaotan virrestäni viikommaksi,
 <br>Tieran tielle toimittelen kotihinsa kulkemahan.
 <br>Itse virren vierähytän, panen toiselle tolalle.
 <br clear="all"></p><hr noshade><tt>
 <center><a href="31.htm">Next: Yhdesneljättä runo</a></center><br>
 </tt></body>