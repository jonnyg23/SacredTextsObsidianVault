<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune46.htm">English</a> 
 <a href="45.htm">Previous</a> 
 <a href="47.htm">Next</a> 
 </small></center>
 <hr>
 <center><h1>Kuudesviidettä runo</h1></center>
 <p>Sai sanoma Pohjolahan, tieto kylmähän kylähän
 <br>Väinölän vironneheksi, Kalevalan pääsneheksi
 <br>noista nostamavioista, tauista tavattomista.
 </p><p>Louhi, Pohjolan emäntä, Pohjan akka harvahammas,
 <br>tuo tuosta kovin pahastui. Sanan virkkoi, noin nimesi:
 <br>"Vielä muistan muunki keinon, toki toisen tien osoan:
 <br>nostan karhun kankahalta, korvesta koverakouran
 <br>päälle Väinölän elojen, Kalevalan karjan päälle."
 </p><p>Nosti karhun kankahalta, kontion kovilta mailta
 <br>noille Väinölän ahoille, Kalevalan karjamaille.
 </p><p>Vaka vanha Väinämöinen itse tuon sanoiksi virkki:
 <br>"Veli, seppo Ilmarinen! Taos mulle uusi keihäs,
 <br>tao keiho kolmisulka varren vaskisen keralla!
 <br>Ois' otso otettavana, rahakarva kaattavana
 <br>ruuniani ruhtomasta, tammojani tahtomasta,
 <br>kaatamasta karjoani, lehmiä levittämästä."
 </p><p>Seppo keihyen takovi, eikä pitkän, ei lyhyen,
 <br>takoi keskilaaullisen: sen susi sulalla seisoi,
 <br>kontio terän kohalla, hirvi hiihti suoverossa,
 <br>varsa varrella samosi, peura potki ponnen päässä.
 </p><p>Satoi siitä uutta lunta, hiukan hienoista vitiä,
 <br>sykysyisen uuhen verran, verran talvisen jäniksen.
 <br>Sanoi vanha Väinämöinen, itse virkki, noin nimesi:
 <br>"Mieleni minun tekevi, mieli käyä Metsolassa
 <br>metsän tyttöjen tykönä, sinipiikojen pihoilla.
 </p><p>"Lähen miehistä metsälle, urohista ulkotöille.
 <br>Ota, metsä, miehiksesi, urohiksesi, Tapio!
 <br>Auta onni ottamahan, metsän kaunis kaatamahan!
 </p><p>"Mielikki, metsän emäntä, Tellervo, Tapion vaimo!
 <br>Kytke kiinni koiroasi, rakentele rakkiasi
 <br>kuusamisehen kujahan, talahasen tammisehen!
 </p><p>"Otsonen, metsän omena, mesikämmen källeröinen!
 <br>Kun kuulet minun tulevan, miehen aimo astelevan,
 <br>kytke kynnet karvoihisi, hampahat ikenihisi,
 <br>ettei koske konsakana, liikuta lipeänänä!
 </p><p>"Otsoseni, ainoiseni, mesikämmen, kaunoiseni!
 <br>Lyöte maata mättähälle, kaunihille kalliolle,
 <br>hongat päällä huojumassa, kuuset päällä kuulumassa!
 <br>Siinä, otso, pyörteleite, mesikämmen, käänteleite,
 <br>kuni pyy pesänsä päällä, hanhi hautomaisillansa!"
 </p><p>Siinä vanha Väinämöinen kuuli koiran haukkuvaksi,
 <br>penun julki juttavaksi pikkusilmäisen pihalla,
 <br>tasakärsän tanhu'illa. Sanan virkkoi, noin nimesi:
 <br>"Luulin kukkuvan käkösen, lempilinnun laulelevan;
 <br>ei käki kukahakana, lempilintu laulakana:
 <br>tääll' on koirani komehin, otukseni oivallisin
 <br>otsosen tuvan ovella, miehen kaunon kartanolla!"
 </p><p>Vaka vanha Väinämöinen siinä otsosen tapasi;
 <br>säteriset sängyt kaati, sijat kultaiset kumosi.
 <br>Sanovi sanalla tuolla, lausui tuolla lausehella:
 <br>"Ole kiitetty, Jumala, ylistetty, Luoja yksin,
 <br>kun annoit otson osaksi, salon kullan saalihiksi!"
 </p><p>Katselevi kultoansa. Sanan virkkoi, noin nimesi:
 <br>"Otsoseni, ainoiseni, mesikämmen, kaunoiseni!
 <br>Elä suutu suottakana! En minä sinua kaannut:
 <br>itse vierit vempeleltä, hairahit havun selältä,
 <br>puhki puiset kaatiosi, halki haljakan havuisen.
 <br>Sykysyiset säät lipeät, päivät pilviset pimeät.
 </p><p>"Metsän kultainen käkönen, kaunis karva röyhetyinen!
 <br>Heitä nyt kylmille kotosi, asuinmaasi autiaksi,
 <br>koivunoksainen kotosi, vasunvarpainen majasi!
 <br>Lähe, kuulu, kulkemahan, metsän auvo, astumahan,
 <br>käymähän, käpeäkenkä, sinisukka, sipsomahan
 <br>näiltä pieniltä pihoilta, kape'ilta käytäviltä
 <br>urohoisehen väkehen, miehisehen joukkiohon!
 <br>Ei siellä pahoin pi'etä, ei eletä kehnon lailla:
 <br>sima siellä syötetähän, mesi nuori juotetahan
 <br>tulevalle vierahalle, saavalle käkeävälle.
 </p><p>"Lähe nyt tästä kuin lähetki, tästä pienestä pesästä
 <br>alle kuulun kurkihirren, alle kaunihin katoksen!
 <br>Niin sä luikkaos lumella, kuni lumme lammin päällä,
 <br>niin sä haihaos havulla, kuni oksalla orava!"
 </p><p>Siitä vanha Väinämöinen, laulaja iän-ikuinen,
 <br>astui soitellen ahoja, kajahellen kankahia
 <br>kera kuulun vierahansa, kanssa karvalallusensa.
 <br>Jo soitto tupahan kuului, alle kattojen kajahus.
 </p><p>Virkahti väki tuvassa, kansa kaunis vieretteli:
 <br>"Kuulkottes tätä kumua, salon soittajan sanoja,
 <br>käpylinnun kälkytystä, metsän piian pillin ääntä!"
 </p><p>Vaka vanha Väinämöinen itse ennätti pihalle.
 <br>Vierähti väki tuvasta, kansa kaunis lausutteli:
 <br>"Joko on kulta kulkemassa, hopea vaeltamassa,
 <br>rahan armas astumassa, tenka tietä poimimassa?
 <br>Mesijänkö metsä antoi, ilveksen salon isäntä,
 <br>koska laulaen tulette, hyreksien hiihtelette?"
 </p><p>Vaka vanha Väinämöinen tuossa tuon sanoiksi virkki:
 <br>"Sanomiks' on saukko saatu, virsiksi Jumalan vilja;
 <br>sillä laulaen tulemme, hyreksien hiihtelemme.
 </p><p>"Eikä saukko ollekana, eikä saukko eikä ilves:
 <br>itse on kuulu kulkemassa, salon auvo astumassa,
 <br>mies vanha vaeltamassa, verkanuttu vieremässä.
 <br>Kun lie suotu vierahamme, ovet auki paiskatkatte,
 <br>vaan kun lie vihattu vieras, kiinni lyökätte lujahan!"
 </p><p>Väki vastaten sanovi, kansa kaunis vieretteli:
 <br>"Terve, otso, tultuasi, mesikämmen, käytyäsi
 <br>näille pestyille pihoille, kaunoisille kartanoille!
 </p><p>"Tuota toivoin tuon ikäni, katsoin kaiken kasvinaian
 <br>soivaksi Tapion torven, metsän pillin piukovaksi,
 <br>kulkevaksi metsän kullan, saavaksi salon hopean
 <br>näille pienille pihoille, kape'ille käytäville.
 </p><p>"Toivoin kuin hyveä vuotta, katsoin kuin kesän tuloa,
 <br>niinkuin suksi uutta lunta, lyly liukasta lipua,
 <br>neiti nuorta sulhokaista, punaposki puolisoa.
 </p><p>"Illat istuin ikkunoissa, aamut aitan portahilla,
 <br>veräjillä viikkokauet, kuukauet kujaisten suussa,
 <br>talvikauet tanhu'illa. Lumet seisoin tanteriksi,
 <br>tanteret suliksi maiksi, sulat maat somerikoiksi,
 <br>somerikot hiesukoiksi, hiesukot vihottaviksi.
 <br>Ajattelin aamut kaiket, päivät päässäni pitelin,
 <br>missä viikon otso viipyi, salon armas aikaeli,
 <br>oisiko Virohon viernyt, maasta Suomen sorkehtinut."
 </p><p>Siitä vanha Väinämöinen itse tuon sanoiksi virkki:
 <br>"Minne vienen vierahani, kulettanen kultaiseni?
 <br>Tokko laittanen latohon, pannen pahnahuonehesen?"
 </p><p>Väki vastaten sanovi, kansa kaunis vieretteli:
 <br>"Tuonne vienet vierahamme, kulettanet kultaisemme
 <br>alle kuulun kurkihirren, alle kaunihin katoksen.
 <br>Siell' on syömät suoriteltu, juomaneuvot jou'uteltu,
 <br>kaikki sillat siivottuna, lakaistuna lattiaiset;
 <br>kaikki vaimot vaatehtinna pukemihin puhtahisin,
 <br>sore'ihin pääsomihin, valke'ihin vaattehisin."
 </p><p>Siitä vanha Väinämöinen itse virkki, noin nimesi:
 <br>"Otsoseni, lintuseni, mesikämmen, kääröseni!
 <br>Viel' on maata käyäksesi, kangasta kavutaksesi.
 </p><p>"Lähes nyt, kulta, kulkemahan, armas, maata astumahan,
 <br>mustasukka, muikumahan, verkahousu, vieremähän,
 <br>käymähän tiaisen teitä, varpusen vaeltamia
 <br>alle viien viilohirren, alle kuuen kurkiaisen!
 </p><p>"Varo'otte, vaimo raukat, ettei karja kammastuisi,
 <br>pieni vilja pillastuisi, vikoisi emännän vilja
 <br>tullessa otson tuville, karvaturvan tunkeitessa!
 </p><p>"Pois on, pojat, porstuasta, piiat, pihtipuolisista
 <br>uron tullessa tupahan, astuessa aimo miehen!
 </p><p>"Metsän otsonen, omena, metsän kaunis källeröinen!
 <br>Ellös piikoja pelätkö, kassapäitä kammastelko
 <br>eläkä vaimoja varoa, sure sylttysukkaisia!
 <br>Mi on akkoja tuvassa, ne on kaikki karsinahan
 <br>miehen tullessa tupahan, astuessa aika poian!"
 </p><p>Sanoi vanha Väinämöinen: "Terve tänneki, Jumala,
 <br>alle kuulun kurkiaisen, alle kaunihin katoksen!
 <br>Mihin nyt heitän hempuseni, lasken karvalalluseni?"
 </p><p>Väki vastahan sanovi: "Terve, terve tultuasi!
 <br>Tuohon liitä lintusesi, kulettele kultaisesi
 <br>petäjäisen pienan päähän, rautaisen rahin nenähän
 <br>turkin tunnusteltavaksi, karvojen katseltavaksi!
 </p><p>"Elä, otso, tuosta huoli eläkä pane pahaksi,
 <br>jos tulevi turkin tunti, karvojen katsanto-aika!
 <br>Ei tuhota turkkiasi, karvojasi ei katsota
 <br>herjojen hetalehiksi, vaivaisien vaattehiksi."
 </p><p>Siitä vanha Väinämöinen otatti otsolta turkin,
 <br>pani aitan parven päähän; lihat liitti kattilahan,
 <br>kuparihin kullattuhun, vaskipohjahan patahan.
 </p><p>Jo oli pa'at tulella, vaskilaiat valkealla,
 <br>täpittynä, täytettynä liioilla lihamuruilla;
 <br>suolat saatettu sekahan, jotk' oli tuotu tuonnempata,
 <br>saatu suolat Saksanmaalta, Vienan pääliltä vesiltä,
 <br>souttu Suolasalmen kautta, laivan päältä laskettuna.
 </p><p>Kun oli keitto keitettynä, saatu kattilat tulelta,
 <br>jopa saalis saatettihin, käpylintu käytettihin
 <br>päähän pitkän pintapöyän kultaisihin kuppiloihin
 <br>simoa sirettämähän, olosia ottamahan.
 </p><p>Petäjäst' oli pöytä tehty, va'it vaskesta valettu,
 <br>lusikkaiset hopeasta, veitset kullasta kuvattu.
 <br>Kupit kaikki kukkusilla, va'it varpelaitasilla
 <br>metsän mieliantehia, salon kullan saalihia.
 </p><p>Siinä vanha Väinämöinen itse tuon sanoiksi virkki:
 <br>"Kummun ukko kultarinta, Tapion talon isäntä,
 <br>Metsolan metinen vaimo, metsän ehtoisa emäntä,
 <br>mies puhas, Tapion poika, mies puhas, punakypärä,
 <br>Tellervo, Tapion neiti, kanssa muu Tapion kansa!
 <br>Tule nyt häihin härkösesi, pitkävillasi pitoihin!
 <br>Nyt on kyllin kystä syöä, kyllin syöä, kyllin juoa,
 <br>kyllin itsensä piteä, kyllin antoa kylälle."
 </p><p>Väki tuossa noin sanovi, kansa kaunis vieretteli:
 <br>"Miss' on otso syntynynnä, rahankarva kasvanunna?
 <br>Tokko tuo olilla syntyi, kasvoi saunan karsinassa?"
 </p><p>Silloin vanha Väinämöinen itse tuon sanoiksi virkki:
 <br>"Ei otso olilla synny eikä riihiruumenilla!
 <br>Tuoll' on otso synnytelty, mesikämmen käännytelty
 <br>luona kuun, malossa päivän, otavaisen olkapäillä,
 <br>ilman impien tykönä, luona luonnon tyttärien.
 </p><p>"Astui impi ilman äärtä, neiti taivahan napoa,
 <br>kävi pilven piirtä myöten, taivahan rajoa myöten
 <br>sukassa sinertävässä, kirjavassa kaplukassa,
 <br>villavakkanen käessä, karvakoppa kainalossa.
 <br>Viskoi villan pään vesille, laski karvan lainehille.
 <br>Tuota tuuli tuuitteli, ilma lieto liikutteli,
 <br>ve'en henki heilutteli, aalto rannalle ajeli,
 <br>rannalle salon simaisen, nenähän metisen niemen.
 </p><p>"Mielikki, metsän emäntä, Tapiolan tarkka vaimo,
 <br>koppoi kuontalon vesiltä, villat hienot lainehilta.
 </p><p>"Siitä liitti liukkahasti, kapaloitsi kaunihisti
 <br>vaahterisehen vasuhun, kaunoisehen kätkyehen.
 <br>Nostatti kapalonuorat, vitjat kultaiset kuletti
 <br>oksalle olovimmalle, lehvälle leve'immälle.
 </p><p>"Tuuitteli tuttuansa, liekutteli lempeänsä
 <br>alla kuusen kukkalatvan, alla penseän petäjän.
 <br>Siinä otsosen sukesi, jalokarvan kasvatteli
 <br>vieressä metisen viian, simaisen salon sisässä.
 </p><p>"Kasvoi otso kaunihiksi, yleni ylen ehoksi:
 <br>lyhyt jalka, lysmä polvi, tasakärsä talleroinen,
 <br>pää levyt, nenä nykerä, karva kaunis röyhetyinen.
 <br>Ei ollut vielä hampahia eikä kynsiä kyhätty.
 </p><p>"Mielikki, metsän emäntä, itse tuon sanoiksi virkki:
 <br>'Kyheäisin kynnet tuolle, kanssa hampahat hakisin,
 <br>kun tuo ei vioille saisi, painuisi pahoille töille.'
 </p><p>"Niin otso valansa vannoi polvilla metsän emännän,
 <br>eessä julkisen Jumalan, alla kasvon kaikkivallan,
 <br>ei tehäksensä pahoa, ruveta rumille töille.
 </p><p>"Mielikki, metsän emäntä, Tapiolan tarkka vaimo,
 <br>läksi hammasta hakuhun, kynsiä kyselemähän
 <br>pihlajilta piuke'ilta, katajilta karke'ilta,
 <br>jukaisilta juurikoilta, kesunkannoilta kovilta:
 <br>eipä sieltä kynttä saanut eikä hammasta tavannut.
 </p><p>"Honka kasvoi kankahalla, kuusi kummulla yleni,
 <br>hongassa hopeaoksa, kultaoksa kuusosessa:
 <br>ne kapo käsin tavoitti, niistä kynsiä kyhäsi,
 <br>niitä liitti leukaluuhun, ikenihin istutteli.
 </p><p>"Siitä laski lallokkinsa, ulos lempensä lähetti;
 <br>pani suota soutamahan, viitoa vitaisemahan,
 <br>ahoviertä astumahan, kangasta kapuamahan.
 <br>Käski käyä kaunihisti, soreasti sorkutella,
 <br>elellä ajat iloiset, kulutella kuulut päivät
 <br>suon selillä, maan navoilla, kisakangasten perillä,
 <br>käyä kengättä kesällä, sykysyllä syylingittä;
 <br>asua ajat pahemmat, talvikylmät kyhmästellä
 <br>tuomisen tuvan sisässä, havulinnan liepehellä,
 <br>kengällä korean kuusen, katajikon kainalossa,
 <br>alla viien villavaipan, alla kaapuan kaheksan.
 </p><p>"Sieltä sain nyt saalihini, ehätin tämän eräni."
 </p><p>Väki nuori noin sanovi, väki vanha virkkelevi:
 <br>"Mitä tehen metsä mieltyi, metsä mieltyi, korpi kostui,
 <br>ihastui salon isäntä, taipui ainoinen Tapio,
 <br>jotta antoi ainokkinsa, menetti mesikkisensä?
 <br>Oliko keihon keksimistä eli nuolen noutamista?"
 </p><p>Vaka vanha Väinämöinen itse tuon sanoiksi virkki:
 <br>"Hyvin meihin metsä mieltyi, metsä mieltyi, korpi kostui,
 <br>ihastui salon isäntä, taipui ainoinen Tapio.
 </p><p>"Mielikki, metsän emäntä, Tellervo, Tapion neiti,
 <br>metsän neiti muoto kaunis, metsän piika pikkarainen,
 <br>läksi tietä neuvomahan, rastia rakentamahan,
 <br>tien vieriä viittomahan, matkoa opastamahan.
 <br>Veisti pilkat pitkin puita, rastit vaaroihin rakenti
 <br>jalon otsosen oville, rahasaaren rantehille.
 </p><p>"Sitte sinne tultuani, perillen osattuani
 <br>ei ollut keihon keksimistä, ampuen ajelemista:
 <br>itse vieri vempeleltä, horjahti havun selältä;
 <br>risut rikkoi rintapäänsä, varvut vatsansa hajotti."
 </p><p>Siitä tuon sanoiksi virkki, itse lausui, noin nimesi:
 <br>"Otsoseni, ainoiseni, lintuseni, lempiseni!
 <br>Päästä nyt tänne pääripasi, pujota puraisimesi,
 <br>heitä harvat hampahasi, liitä leukasi leveät!
 <br>Eläkä pane pahaksi, jos meille mikä tulisi,
 <br>luien luske, päien pauke, kova hammasten kolina!
 </p><p>"Jo otan nenän otsolta nenän entisen avuksi;
 <br>en ota osattomaksi enkä aivan ainoaksi.
 </p><p>"Otan ma otsolta korvan korvan entisen avuksi;
 <br>en ota osattomaksi enkä aivan ainoaksi.
 </p><p>"Otan ma otsolta silmän silmän entisen avuksi;
 <br>en ota osattomaksi enkä aivan ainoaksi.
 </p><p>"Otan ma otsan otsolta otsan entisen avuksi;
 <br>en ota osattomaksi enkä aivan ainoaksi.
 </p><p>"Otan ma otsolta turvan turvan entisen avuksi;
 <br>en ota osattomaksi enkä aivan ainoaksi.
 </p><p>"Otan ma otsolta kielen kielen entisen avuksi;
 <br>en ota osattomaksi enkä aivan ainoaksi.
 </p><p>"Sen nyt mieheksi sanoisin, urohoksi arvoaisin,
 <br>joka umpiluut lukisi, saisi sarjahampahuiset
 <br>leuasta teräksisestä rusamilla rautaisilla."
 </p><p>Eipä toista tullutkana, ei ollut urosta tuota.
 <br>Itse umpiluut lukevi, sarjahampahat sanovi
 <br>alla luisten polviensa, rautaisten rusamiensa.
 </p><p>Otti hampahat otsolta. Sanan virkkoi, noin nimesi:
 <br>"Metsän otsonen, omena, metsän kaunis källeröinen!
 <br>Nyt on matka käyäksesi, retki reiahellaksesi
 <br>tästä pienestä pesästä, matalaisesta majasta
 <br>korkeampahan kotihin, avarampahan asuhun.
 </p><p>"Lähe nyt, kulta, kulkemahan, rahan armas, astumahan,
 <br>sivutse sikojen teistä, poikki porsasten poluista
 <br>vasten varvikkomäkeä, kohti vuorta korkeata
 <br>petäjähän penseähän, honkahan havusatahan!
 <br>Hyvä siin' on ollaksesi, armas aikaellaksesi
 <br>kuuluvilla karjan kellon, luona tiukujen tirinän."
 </p><p>Vaka vanha Väinämöinen jo tuli kotihin tuolta.
 <br>Väki nuori noin sanovi, kansa kaunis lausutteli:
 <br>"Minne saatit saalihisi, kunne ennätit eräsi?
 <br>Lienet jäälle jättänynnä, uhkuhun upottanunna,
 <br>suomutihin sortanunna, kaivanunna kankahasen."
 </p><p>Vaka vanha Väinämöinen sanan virkkoi, noin nimesi:
 <br>"Enpä jäälle jättänynnä, uhkuhun upottanunna:
 <br>siinä koirat siirteleisi, linnut liiat peitteleisi;
 <br>enkä suohon sortanunna, kaivanunna kankahasen:
 <br>siinä toukat turmeleisi, söisi mustat muurahaiset.
 </p><p>"Tuonne saatin saalihini, ehätin erän vähäni
 <br>kultakunnahan kukulle, vaskiharjun hartioille.
 </p><p>Panin puuhun puhtahasen, honkahan havusatahan,
 <br>oksalle olovimmalle, lehvälle leve'immälle
 <br>iloksi inehmisille, kunnioiksi kulkijoille.
 </p><p>"Ikenin panin itähän, silmin loin on luotehesen.
 <br>Enkä aivan latvasehen: oisin luonut latvasehen,
 <br>siinä tuuli turmeleisi, ahava pahoin panisi;
 <br>enkä pannut maavarahan: oisin pannut maavarahan,
 <br>siat siinä siirteleisi, alakärsät käänteleisi."
 </p><p>Siitä vanha Väinämöinen laikahtihe laulamahan
 <br>illan kuulun kunniaksi, päivän päätyvän iloksi.
 </p><p>Sanoi vanha Väinämöinen, itse lausui, noin nimesi:
 <br>"Piä nyt, pihti, valkeata, jotta lauloa näkisin!
 <br>Lauloa luku tulevi, suuni soia tahtelevi."
 </p><p>Siinä lauloi jotta soitti, pitkin iltoa iloitsi.
 <br>Lausui laulunsa lopulla, itse virkki viimeiseksi:
 <br>"Anna toisteki, Jumala, vastaki, vakainen Luoja,
 <br>näin näissä ilottavaksi, toiste toimiteltavaksi,
 <br>näissä häissä pyylypoian, pitkävillaisen pioissa!
 </p><p>"Anna ainaki, Jumala, toisteki, totinen Luoja,
 <br>rastia rakettaviksi, puita pilkoteltaviksi
 <br>urohoisessa väessä, miehisessä joukkiossa!
 </p><p>"Anna ainaki, Jumala, toisteki, totinen Luoja,
 <br>soivaksi Tapion torven, metsän pillin piukovaksi
 <br>näillä pienillä pihoilla, kape'illa kartanoilla!
 </p><p>Päivät soisin soitettavan, illat tehtävän iloa
 <br>näillä mailla, mantereilla, Suomen suurilla tiloilla,
 <br>nuorisossa nousevassa, kansassa kasuavassa."
 <br clear="all"></p><hr noshade><tt>
 <center><a href="47.htm">Next: Seitsemäsviidettä runo</a></center><br>
 </tt></body>