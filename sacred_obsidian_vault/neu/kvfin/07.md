<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune07.htm">English</a> 
 <a href="06.htm">Previous</a> 
 <a href="08.htm">Next</a> 
 </small></center>
 <hr>
 <center><h1>Seitsemäs runo</h1></center>
 <p>Vaka vanha Väinämöinen uipi aavoja syviä;
 <br>kulki kuusisna hakona, petäjäisnä pehkiönä
 <br>kuusi päiveä kesäistä, kuusi yötä järkiähän,
 <br>eessänsä vesi vetelä, takanansa taivas selvä.
 </p><p>Uip' on vielä yötä kaksi, kaksi päiveä pisintä.
 <br>Niin yönä yheksäntenä, kaheksannen päivän päästä
 <br>toki tuskaksi tulevi, painuvi pakolliseksi,
 <br>kun ei ole kynttä varpahissa eikä sormissa niveltä.
 </p><p>Siinä vanha Väinämöinen itse tuon sanoiksi virkki:
 <br>"Voi minä poloinen poika, voi poika polon-alainen,
 <br>kun läksin omilta mailta, elomailta entisiltä
 <br>iäkseni ilman alle, kuuksi päiväksi kululle,
 <br>tuulten tuuiteltavaksi, aaltojen ajeltavaksi
 <br>näillä väljillä vesillä, ulapoilla auke'illa!
 <br>Vilu on täällä ollakseni, vaiva värjätelläkseni,
 <br>aina aalloissa asua, veen selällä seurustella.
 </p><p>"Enkä tuota tieäkänä, miten olla, kuin eleä
 <br>tällä inhalla iällä, katovalla kannikalla:
 <br>tuulehenko teen tupani, vetehenkö pirtin veistän?
 </p><p>"Teen mä tuulehen tupani: ei ole tuulessa tukea;
 <br>veistän pirttini vetehen: vesi viepi veistokseni."
 </p><p>Lenti lintunen Lapista, kokkolintu koillisesta.
 <br>Ei ole kokko suuren suuri eikä kokko pienen pieni:
 <br>yksi siipi vettä viisti, toinen taivasta lakaisi,
 <br>pursto merta pyyhätteli, nokka luotoja lotaisi.
 </p><p>Lenteleikse, liiteleikse, katseleikse, käänteleikse.
 <br>Näki vanhan Väinämöisen selällä meren sinisen:
 <br>"Mit' olet meressä, miesi, uros, aaltojen seassa?"
 </p><p>Vaka vanha Väinämöinen sanan virkkoi, noin nimesi:
 <br>"Sit' olen meressä miesi, uros aaltojen varassa:
 <br>läksin neittä Pohjolasta, impeä Pimentolasta.
 </p><p>"Ajoa karautimme suloa meryttä myöten.
 <br>Niin päivänä muutamana, huomenna moniahana
 <br>tulin Luotolan lahelle, Joukolan jokivesille:
 <br>hepo alta ammuttihin, itseäni mielittihin.
 </p><p>"Siitä vierähin vetehen, sorruin sormin lainehesen
 <br>tuulen tuuiteltavaksi, aaltojen ajeltavaksi.
 </p><p>"Tulipa tuuli luotehesta, iästä iso vihuri;
 <br>se mun kauas kannatteli, uitteli ulomma maasta.
 <br>Mont' olen päiveä pälynnyt, monta yötä uiksennellut
 <br>näitä väljiä vesiä, ulapoita auke'ita;
 <br>enk' on tuota tunnekana, arvoa, älyäkänä,
 <br>kumpi kuoloksi tulevi, kumpi ennen ennättävi:
 <br>nälkähänkö nääntyminen, vai vetehen vaipuminen."
 </p><p>Sanoi kokko, ilman lintu: "Ellös olko milläskänä!
 <br>Seisotaite selkähäni, nouse kynkkäluun nenille!
 <br>Mie sinun merestä kannan, minne mielesi tekevi.
 <br>Vielä muistan muunki päivän, arvoan ajan paremman,
 <br>kun ajoit Kalevan kasken, Osmolan salon sivallit:
 <br>heitit koivun kasvamahan, puun sorean seisomahan
 <br>linnuille lepeämiksi, itselleni istumiksi."
 </p><p>Siitä vanha Väinämöinen kohottavi kokkoansa;
 <br>mies on nousevi merestä, uros aallosta ajaikse,
 <br>siiville sijoitteleikse, kokon kynkkäluun nenille.
 </p><p>Tuop' on kokko, ilman lintu, kantoi vanhan Väinämöisen,
 <br>viepi tuulen tietä myöten, ahavan ratoa myöten
 <br>Pohjan pitkähän perähän, summahan Sariolahan.
 <br>Siihen heitti Väinämöisen, itse ilmahan kohosi.
 </p><p>Siinä itki Väinämöinen, siinä itki ja urisi
 <br>rannalla merellisellä, nimen tietämättömällä,
 <br>sata haavoa sivulla, tuhat tuulen pieksemätä,
 <br>partaki pahoin kulunut, tukka mennyt tuuhakaksi.
 </p><p>Itki yötä kaksi, kolme, saman verran päiviäki;
 <br>eikä tiennyt tietä käyä, outo, matkoa osannut
 <br>palataksensa kotihin, mennä maille tuttaville,
 <br>noille syntymäsijoille, elomaillen entisille.
 </p><p>Pohjan piika pikkarainen, vaimo valkeanverinen,
 <br>teki liiton päivän kanssa, päivän kanssa, kuun keralla
 <br>yhen ajan noustaksensa ja yhen havataksensa:
 <br>itse ennen ennätteli, ennen kuuta, aurinkoa,
 <br>kukonki kurahtamatta, kanan lapsen laulamatta.
 </p><p>Viisi villoa keritsi, kuusi lammasta savitsi,
 <br>villat saatteli saraksi, kaikki vatvoi vaattehiksi
 <br>ennen päivän nousemista, auringon ylenemistä.
 </p><p>Pesi siitä pitkät pöyät, laajat lattiat lakaisi
 <br>vastasella varpaisella, luutasella lehtisellä.
 <br>Ammueli rikkasensa vaskisehen vakkasehen;
 <br>vei ne ulos usta myöten, pellolle pihoa myöten,
 <br>perimäisen pellon päähän, alimaisen aian suuhun.
 <br>Seisattelihe rikoille, kuuntelihe, kääntelihe:
 <br>kuulevi mereltä itkun, poikki joen juorotuksen.
 </p><p>Juosten joutuvi takaisin, pian pirttihin menevi;
 <br>sanoi tuonne saatuansa, toimitteli tultuansa:
 <br>"Kuulin mie mereltä itkun, poikki joen juorotuksen."
 </p><p>Louhi, Pohjolan emäntä, Pohjan akka harvahammas,
 <br>pian pistihe pihalle, vierähti veräjän suuhun;
 <br>siinä korvin kuunteleikse. Sanan virkkoi, noin nimesi:
 <br>"Ei ole itku lapsen itku eikä vaimojen valitus;
 <br>itku on partasuun urohon, jouhileuan juorottama."
 </p><p>Työnnälti venon vesille, kolmilaian lainehille;
 <br>itse loihe soutamahan. Sekä souti jotta joutui:
 <br>souti luoksi Väinämöisen, luoksi itkevän urohon.
 </p><p>Siinä itki Väinämöinen, urisi Uvannon sulho
 <br>pahalla pajupurolla, tiheällä tuomikolla:
 <br>suu liikkui, järisi parta, vaan ei leuka lonkaellut.
 </p><p>Sanoi Pohjolan emäntä, puhutteli, lausutteli:
 <br>"Ohoh sinua, ukko utra! Jo olet maalla vierahalla."
 </p><p>Vaka vanha Väinämöinen päätänsä kohottelevi.
 <br>Sanan virkkoi, noin nimesi: "Jo ma tuon itseki tieän:
 <br>olen maalla vierahalla, tuiki tuntemattomalla.
 <br>Maallani olin parempi, kotonani korkeampi."
 </p><p>Louhi, Pohjolan emäntä, sanan virkkoi, noin nimesi:
 <br>"Saisiko sanoakseni, oisiko lupa kysyä,
 <br>mi sinä olet miehiäsi ja kuka urohiasi?"
 </p><p>Vaka vanha Väinämöinen sanan virkkoi, noin nimesi:
 <br>"Mainittihinpa minua, arveltihin aikoinansa
 <br>illoilla iloitsijaksi, joka laakson laulajaksi
 <br>noilla Väinölän ahoilla, Kalevalan kankahilla.
 <br>Mi jo lienenki katala, tuskin tunnen itsekänä."
 </p><p>Louhi, Pohjolan emäntä, sanan virkkoi, noin nimesi:
 <br>"Nouse jo norosta, miesi, uros, uuelle uralle,
 <br>haikeasi haastamahan, satuja sanelemahan!"
 </p><p>Otti miehen itkemästä, urohon urisemasta;
 <br>saattoi siitä purtehensa, istutti venon perähän.
 <br>Itse airoille asettui, soutimille suorittihe;
 <br>souti poikki Pohjolahan, viepi vierahan tupahan.
 </p><p>Syötteli nälästynehen, kastunehen kuivaeli;
 <br>siitä viikon hierelevi, hierelevi, hautelevi:
 <br>teki miehen terveheksi, urohon paranneheksi.
 <br>Kysytteli, lausutteli, itse virkki, noin nimesi:
 <br>"Mitä itkit, Väinämöinen, uikutit, uvantolainen,
 <br>tuolla paikalla pahalla, rannalla meryttä vasten?"
 </p><p>Vaka vanha Väinämöinen sanan virkkoi, noin nimesi:
 <br>"Onpa syytä itkeäni, vaivoja valittoani!
 <br>Kauan oon meriä uinut, lapioinnut lainehia
 <br>noilla väljillä vesillä, ulapoilla auke'illa.
 </p><p>"Tuota itken tuon ikäni, puhki polveni murehin,
 <br>kun ma uin omilta mailta, tulin mailta tuttavilta
 <br>näille ouoille oville, veräjille vierahille.
 <br>Kaikki täällä puut purevi, kaikki havut hakkoavi,
 <br>joka koivu koikkoavi, joka leppä leikkoavi:
 <br>yks' on tuuli tuttuani, päivä ennen nähtyäni
 <br>näillä mailla vierahilla, äkkiouoilla ovilla."
 </p><p>Louhi, Pohjolan emäntä, siitä tuon sanoiksi saatti:
 <br>"Elä itke, Väinämöinen, uikuta, uvantolainen!
 <br>Hyvä tääll' on ollaksesi, armas aikaellaksesi,
 <br>syöä lohta luotaselta, sivulta sianlihoa."
 </p><p>Silloin vanha Väinämöinen itse tuon sanoiksi virkki:
 <br>"Kylkehen kyläinen syönti hyvissäki vierahissa;
 <br>mies on maallansa parempi, kotonansa korkeampi.
 <br>Soisipa sula Jumala, antaisipa armoluoja:
 <br>pääsisin omille maille, elomaillen entisille!
 <br>Parempi omalla maalla vetonenki virsun alta,
 <br>kuin on maalla vierahalla kultamaljasta metonen."
 </p><p>Louhi, Pohjolan emäntä, sanan virkkoi, noin nimesi:
 <br>"Niin mitä minullen annat, kun saatan omille maille,
 <br>oman peltosi perille, kotisaunan saapuville?"
 </p><p>Sanoi vanha Väinämöinen: "Mitäpä kysyt minulta,
 <br>jos saatat omille maille, oman peltoni perille,
 <br>oman käen kukkumille, oman linnun laulamille!
 <br>Otatko kultia kypärin, hope'ita huovallisen?"
 </p><p>Louhi, Pohjolan emäntä, sanan virkkoi, noin nimesi:
 <br>"Ohoh viisas Väinämöinen, tietäjä iän-ikuinen!
 <br>En kysele kultiasi, halaja hope'itasi:
 <br>kullat on lasten kukkasia, hopeat hevon helyjä.
 <br>Taiatko takoa sammon, kirjokannen kalkutella
 <br>joutsenen kynän nenästä, maholehmän maitosesta,
 <br>yhen ohrasen jyvästä, yhen uuhen villasesta,
 <br>niin annan tytön sinulle, panen neien palkastasi,
 <br>saatan sun omille maille, oman linnun laulamille,
 <br>oman kukon kuulumille, oman peltosi perille."
 </p><p>Vaka vanha Väinämöinen sanan virkkoi, noin nimesi:
 <br>"Taia en sampoa takoa, kirjokantta kirjoitella.
 <br>Saata mie omille maille: työnnän seppo Ilmarisen,
 <br>joka samposi takovi, kirjokannet kalkuttavi,
 <br>neitosi lepyttelevi, tyttäresi tyy'yttävi.
 </p><p>"Se on seppo sen mokoma, ylen taitava takoja,
 <br>jok' on taivoa takonut, ilman kantta kalkutellut:
 <br>ei tunnu vasaran jälki eikä pihtien pitämät."
 </p><p>Louhi, Pohjolan emäntä, sanan virkkoi, noin nimesi:
 <br>"Sille työnnän tyttäreni, sille lapseni lupoan,
 <br>joka sampuen takovi, kannen kirjo kirjoittavi
 <br>joutsenen kynän nenästä, maholehmän maitosesta,
 <br>yhen ohrasen jyvästä, yhen uuhen untuvasta."
 </p><p>Pani varsan valjahisin, ruskean re'en etehen;
 <br>saattoi vanhan Väinämöisen, istutti oron rekehen.
 <br>Siitä tuon sanoiksi virkki, itse lausui, noin nimesi:
 <br>"Elä päätäsi ylennä, kohottele kokkoasi,
 <br>kun ei uupune oronen, tahi ei ilta ennättäne:
 <br>josp' on päätäsi ylennät, kohottelet kokkoasi,
 <br>jo toki tuho tulevi, paha päivä päälle saapi."
 </p><p>Siitä vanha Väinämöinen löi orosen juoksemahan,
 <br>harjan liina liikkumahan. Ajoa karittelevi
 <br>pimeästä Pohjolasta, summasta Sariolasta.
 <br clear="all"></p><hr noshade><tt>
 <center><a href="08.htm">Next: Kahdeksas runo</a></center><br>
 </tt></body>