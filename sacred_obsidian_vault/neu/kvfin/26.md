<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune26.htm">English</a> 
 <a href="25.htm">Previous</a> 
 <a href="27.htm">Next</a> 
 </small></center>
 <hr>
 <center><h1>Kuudeskolmatta runo</h1></center>
 <p>Ahti oli saarella asuva, Kaukoniemen kainalossa.
 <br>Oli pellon kynnännässä, vainion vakoannassa.
 <br>Korvalta ylen korea, kovin tarkka kuulennalta.
 </p><p>Kuulevi jumun kylältä, järyn järvien takoa,
 <br>jalan iskun iljeneltä, reen kapinan kankahalta.
 <br>Juohtui juoni mielehensä, tuuma aivohon osasi:
 <br>häitä Pohjola pitävi, salajoukko juominkia!
 </p><p>Murti suuta, väänti päätä, murti mustoa haventa;
 <br>veret vierähti pahaksi poloisilta poskipäiltä.
 <br>Heti heitti kynnöksensä, vaon keskivainiolle;
 <br>nousi maasta ratsahille, lähtevi kohin kotia
 <br>luoksi armahan emonsa, tykö valtavanhempansa.
 </p><p>Sanoi tuonne saatuansa, toimitteli tultuansa:
 <br>"Oi emoni, vaimo vanha! Pane ruoka ruttoisesti
 <br>syöä miehen nälkähisen, haukata halun-alaisen!
 <br>Lämmitä samassa sauna, pian pirtti riu'uttele,
 <br>missä mies puhasteleikse, sueiksen urosten sulho!"
 </p><p>Tuop' on äiti Lemminkäisen pani ruoan ruttoisesti
 <br>syöä miehen nälkähisen, haukata halun-alaisen
 <br>yhen kylyn joutuessa, yhen saunan saapuessa.
 </p><p>Siitä lieto Lemminkäinen otti ruokoa rutosti;
 <br>meni saunahan samassa, kävi kylpyhuonehesen.
 <br>Siellä peiponen peseikse, pulmonen puhasteleikse,
 <br>päänsä pellavaspioksi, kaulanvarren valkeaksi.
 </p><p>Tuli saunasta tupahan. Sanan virkkoi, noin nimesi:
 <br>"Oi emoni, vaimo vanha! Astu aittahan mäelle,
 <br>tuo sieltä somat sopani, kanna vaattehet vakaiset,
 <br>jotka päälleni pukisin, varustaisin varrelleni!"
 </p><p>Emo ennätti kysyä, vaimo vanha tutkaella:
 <br>"Kunne lähet, poikueni? Lähetkö ilveksen ajohon
 <br>vaiko hirven hiihäntähän vai oravan ammuntahan?"
 </p><p>Virkkoi lieto Lemminkäinen, sanoi kaunis Kaukomieli:
 <br>"Oi emoni, kantajani! Lähe en ilveksen ajohon
 <br>enkä hirven hiihäntähän, en oravan ammuntahan;
 <br>lähen Pohjolan pitoihin, salajoukon juominkihin.
 <br>Tuo mulle somat sopani, vaka'iset vaatteheni,
 <br>häissä häilyteltäväni, pioissa pi'eltäväni!"
 </p><p>Emo kielti poikoansa, nainen miestänsä epäsi;
 <br>epäsi kavetta kaksi, kielti kolme luonnotarta
 <br>lähtemästä Lemminkäistä hyvän Pohjolan pitoihin.
 </p><p>Noin sanoi emo pojalle, lausui vanhin lapsellensa:
 <br>"Ellös menkö, poikueni, poikueni, Kaukueni,
 <br>noihin Pohjolan pitoihin, suuren joukon juominkihin!
 <br>Ei sua kutsuttu sinne, ei tarkoin tahotakana."
 </p><p>Tuop' on lieto Lemminkäinen sanan virkkoi, noin
 <br>nimesi:
 <br>"Kurjat kutsuen menevi, hyvä ilman hyppeleikse!
 <br>Tuoss' on kutsut kuun-ikuiset, airuhut alinomaiset
 <br>miekassa tuliterässä, säilässä säkenevässä."
 </p><p>Tuop' on äiti Lemminkäisen yhä kielteä käkesi:
 <br>"Ellös vainen, poikueni, menkö Pohjolan pitoihin!
 <br>Monet on kummat matkallasi, isot tielläsi imehet,
 <br>kolme surmoa kovinta, kolme miehen kuolemata."
 </p><p>Virkkoi lieto Lemminkäinen, sanoi kaunis Kaukomieli:
 <br>"Ain' on surmia akoilla, kaikin paikoin kuolemia;
 <br>ei uros hätäile noita, ei varsin varannekana.
 <br>Vaan kuitenki kaikitenki sano korvin kuullakseni:
 <br>mi on surma ensimäinen, ensimäinen, viimeinenki?"
 </p><p>Virkkoi äiti Lemminkäisen, vaimo vanha vastaeli:
 <br>"Sanon surmat syytä myöten enkä miehen mieltä
 <br>myöten.
 <br>Sanon surman ensimäisen. Se on surma ensi surma:
 <br>menet matkoa vähäisen, pääset tietä päiväyksen:
 <br>tulevi joki tulinen poikkipuolin vastahasi.
 <br>Joessa tulinen koski, koskessa tulinen luoto,
 <br>luo'olla tulinen korko, korolla tulinen kokko:
 <br>yöt se hammasta hiovi, päivät kynttä kitkuttavi
 <br>tulijalle vierahalle, saavalle käkeävälle."
 </p><p>Virkkoi lieto Lemminkäinen, sanoi kaunis Kaukomieli:
 <br>"Se on surma naisen surma, ei ole kuolema urohon.
 <br>Kyllä mä siihen keinon keksin, arvoan hyvän asian:
 <br>laulan leppäisen hevosen, laulan leppäisen urohon
 <br>sivutseni siirtymähän, eestäni vaeltamahan;
 <br>itse sorsana sukellan, allina alenteleime
 <br>kouritse kokon kynimen, vaakalinnun varpahitse.
 <br>Oi emoni, kantajani! Sano surma keskimäinen!"
 </p><p>Sanoi äiti Lemminkäisen: "Se on surma toinen surma:
 <br>menet matkoa vähäisen, toki toisen päiväyksen:
 <br>tulevi tulinen kuoppa, se on poikkipuolin tietä,
 <br>itähän iäti pitkä, luotehesen loppumatoin,
 <br>täynnä kuumia kiviä, palavia paateroita.
 <br>Sinne on satoja saanut, tuhansia tukkueltu,
 <br>sa'an miestä miekallista, tuhat rautaista oritta."
 </p><p>Virkkoi lieto Lemminkäinen, sanoi kaunis Kaukomieli:
 <br>"Ei ole siinä miehen surma eikä kuolema urohon.
 <br>Kyllä mä siihen mutkan muistan, mutkan muistan,
 <br>keinon keksin:
 <br>laulan ma lumesta miehen, uron hangesta hotaisen,
 <br>sen tungen tulen väkehen, vaivaelen valkeahan,
 <br>kylpijäksi kuuman saunan vastan vaskisen keralla;
 <br>itse siirräime sivutse, tungeime tulen lävitse,
 <br>ettei partana palane, hivuskutri kurvettune.
 <br>Oi emoni, kantajani! Sano surma jälkimäinen!"
 </p><p>Sanoi äiti Lemminkäisen: "Se on surma kolmas surma:
 <br>menet vieläki vähäisen, pääset siitä päiväyksen,
 <br>Pohjolan veräjän suulle, ahtahimpahan alahan:
 <br>susi päälle suimistaikse, karhu toisna kaimistaikse
 <br>suulla Pohjolan veräjän, kape'immassa kujassa.
 <br>Syönyt on sa'anki miestä, tuhonnut tuhat urosta,
 <br>niin miks' ei sinua söisi, tuhoaisi turvatointa?"
 </p><p>Virkkoi lieto Lemminkäinen, sanoi kaunis Kaukomieli:
 <br>"Uuhi uunna syötäköhön, rieskana revittäköhön,
 <br>vaan ei mies pahempikana, uros untelompikana!
 <br>Minua on vyötty miehen vyöllä, pantu miehen
 <br>palkimella,
 <br>solmittu uron solilla, jotten vielä jouakana
 <br>suuhun Untamon susien, kitahan kirokavetten.
 </p><p>"Muistan ma suelle mutkan, keksin keinon karhullenki:
 <br>suet laulan suitsi-suuhun, karhut rautakahlehisin,
 <br>tahi rutjon ruumeniksi, seulaisen sepalehiksi.
 <br>Sillä siitä selvitäime, pääsen matkani perille."
 </p><p>Sanoi äiti Lemminkäisen: "Et vielä perille pääsnyt!
 <br>Ne oli sinne mennessäsi matkalla isot imehet,
 <br>kolme kummoa kovoa, kolme miehen kuolemata;
 <br>viel' on sinne saatuasi paikalla pahimmat kummat.
 <br>Kulet tietä pikkaraisen, tulet Pohjolan pihalle:
 <br>aita on rautainen rakettu, terästarha teeksennelty
 <br>maasta asti taivosehen, taivosesta maahan asti,
 <br>keihä'illä seivästetty, maan maoilla aiastettu,
 <br>käärmehillä vitsastettu, sisiliskoilla si'elty;
 <br>heitty hännät häilymähän, pääkurikat kuilumahan,
 <br>pääkehät kähäjämähän, päät ulos, sisähän hännät.
 </p><p>"Maass' on toisia matoja, rata kyitä, käärmehiä
 <br>ylös kielin kiehumassa, alas hännin häilymässä.
 <br>Yks' on muita kauheampi eessä portin poikkipuolin,
 <br>pitelämpi pirtin hirttä, paksumpi kujapatsasta,
 <br>ylös kielin kiehumassa, suin ylös suhahtamassa,
 <br>ei ketänä muuta vasten, vasten vaivaista sinua."
 </p><p>Virkkoi lieto Lemminkäinen, sanoi kaunis Kaukomieli:
 <br>"Seki on surma lapsen surma, ei ole kuolema urohon.
 <br>Tunnen ma tulen lumoa, valkeaisen vaivutella,
 <br>ja tunnen maot manata, käärmehyiset käännytellä.
 <br>Äsken päänä eilisenä kynnin maata kyyn-alaista,
 <br>käännin maata käärmehistä aivan paljahin kätösin.
 <br>Kyyt pitelin kynsissäni, käsissäni käärmehyiset;
 <br>tapoin kyitä kymmenkunnan, sa'an mustia matoja:
 <br>viel' on kynnet kyyn veressä, käet käärmehen talissa.
 <br>Sill' en taia tullakana, viel' en varsin jouakana
 <br>maon suuren suupalaksi, käärmehen käsialaksi:
 <br>itse konnat kouristelen, ilkeät iki puserran,
 <br>kyyt on laulan laiemmalle, maot muutan tien mukahan,
 <br>astun Pohjolan pihalta, tungeime tuvan sisähän."
 </p><p>Sanoi äiti Lemminkäisen: "Ellös vainen, poikueni,
 <br>menkö Pohjolan tupahan, Sariolan salvoksihin!
 <br>Siell' on miehet miekka vyöllä, urohot sota-aseissa,
 <br>humalassa hullut miehet, pahat paljo juotuansa.
 <br>Laulavat sinun poloisen miekkahan tuliterähän;
 <br>jo on laulettu paremmat, jalommatki jaksettuna."
 </p><p>Virkkoi lieto Lemminkäinen, sanoi kaunis Kaukomieli:
 <br>"Jo olen ennenkin elellyt noilla Pohjolan tuvilla.
 <br>Ei minua laula lappi eikä tunge turjalainen;
 <br>itse laulan lappalaisen sekä tungen turjalaisen:
 <br>laulan halki hartionsa, puhki leukansa puhelen,
 <br>paian kauluksen kaheksi, rikki rintalastasensa."
 </p><p>Sanoi äiti Lemminkäisen: "Ohoh poikani poloinen!
 <br>Vielä muistat muinaistasi, kerskut ennen käynnistäsi!
 <br>Jo olet ennenkin elellyt noilla Pohjolan tuvilla:
 <br>uinut kaikki umpilammit, koirankieliset kokenut,
 <br>käynyt koskia kolisten, myötävirtoja vilisten,
 <br>Tuonen kosket tunnustellut, mitannut Manalan virrat!
 <br>Siell' oisit tänäki päänä ilman äitittä pahatta.
 </p><p>"Muistapa, mitä sanelen! Tulet Pohjolan tuville:
 <br>mäki on täynnä seipähiä, piha täynnä pylvähiä,
 <br>ne on täynnä miehen päitä; yks' on seiväs päätöin seiväs
 <br>senpä seipähän nenähän sinun pääsi leikatahan!"
 </p><p>Virkkoi lieto Lemminkäinen, sanoi kaunis Kaukomieli:
 <br>"Hurja noita huolinevi, epäkelpo keksinevi
 <br>viittä, kuutta vainovuotta, seitsentä sotakeseä!
 <br>Ei noita uro totelle, vääjänne väheäkänä.
 <br>Tuo mulle sotisopani, vanhat vainovaatteheni!
 <br>Itse käyn isoni miekan, katson kalvan taattoseni;
 <br>viikon on vilussa ollut, kauan kaihossa sijassa,
 <br>itkenyt ikänsä siellä, kantajata kaipaellut."
 </p><p>Sai siitä sotisopansa, vanhat vainovaattehensa,
 <br>isonsa ikuisen miekan, tuon taaton sotatoverin.
 <br>Senpä siltahan sysäsi, terin työnti lattiahan:
 <br>miekkanen käessä kääntyi kuni tuore tuomen latva
 <br>tahi kasvava kataja. Sanoi lieto Lemminkäinen:
 </p><p>"Tuskin on Pohjolan tuvissa, Sariolan salvoksissa
 <br>tämän miekan miettijäistä, tämän kalvan katsojaista."
 </p><p>Jousen seinältä sivalti, kaaren vahvan vaarnaselta.
 <br>Sanovi sanalla tuolla, lausui tuolla lausehella:
 <br>"Sen mä mieheksi sanoisin, urohoksi arveleisin,
 <br>joka jouseni vetäisi, kiveräni kiinnittäisi
 <br>noilla Pohjolan tuvilla, Sariolan salvoksilla."
 </p><p>Siitä lieto Lemminkäinen, tuo on kaunis Kaukomieli,
 <br>suorihe sotisopihin, puki vainovaattehisin.
 <br>Itse lausui orjallensa, sanan virkkoi, noin nimesi:
 <br>"Oi on osto-orjaseni, rahan saatu raatajani!
 <br>Jou'uta sotaoriini, valjastele vainovarsa
 <br>lähteäkseni pitoihin, lemmon joukon juominkihin!"
 </p><p>Orja nöyrä, neuvottava, pian pistihe pihalle,
 <br>työnti varsan valjahisin, puikkoihin tulipunaisen.
 <br>Sanoi tuolta tultuansa: "Jo olen tehnyt tehtäväni,
 <br>suorittanut tuon orosi, varsan viljon valjastanut."
 </p><p>Siitä lieto Lemminkäisen luku lähteä tulevi.
 <br>Käsi käski, toinen kielti, sormet suoniset pakotti.
 <br>Toki läksi, kuin käkesi, varsin läksi, ei varannut.
 </p><p>Emo neuvoi poikoansa, vanhin lastansa varoitti
 <br>oven suusta, orren alta, kattilan katasijoilta:
 <br>"Poikueni, ainueni, lapseni, vakauteni!
 <br>Jos sa jou'ut juominkihin, tapahut mihin tahansa,
 <br>juopa puoli tuoppiasi, keskimaihin maljasesi;
 <br>anna toisen toinen puoli, pahemman pahempi puoli:
 <br>mato maljassa venyvi, toukka tuopin pohjukassa."
 </p><p>Vielä neuvoi poikoansa, varsin lastansa vakusti
 <br>perimäisen pellon päästä, veräjältä viimeiseltä:
 </p><p>"Jos sa jou'ut juominkihin, tapahut mihin tahansa,
 <br>istu puolella sijoa, astu puoliaskelella,
 <br>anna toisen toinen puoli, pahemman pahempi puoli,
 <br>niin sinusta mies tulevi, uros selvä selkiävi
 <br>läpi käymähän keräjät, jutut julki polkemahan
 <br>urohoisessa väessä, miehisessä joukkiossa."
 </p><p>Siitä läksi Lemminkäinen istuen oron re'essä;
 <br>iski virkkua vitsalla, heitti helmiruoskasella.
 <br>Läksi virkku vieremähän, hevonen helettämähän.
 </p><p>Ajoi aikoa vähäisen, hyvän hetken hetkutteli:
 <br>näki tiellä teirikarjan. Teiret lentohon lehahti,
 <br>lintukarja kapsahutti eestä juoksevan hevosen.
 </p><p>Jäi hitusen höyheniä, tielle teiren sulkasia.
 <br>Ne kokosi Lemminkäinen, tapaeli taskuhunsa:
 <br>ei tieä, mikä tulisi, tapahtuisi taipalella;
 <br>kaikki on tarpehen talossa, hyväksi hätävarana.
 </p><p>Ajoi eellehen vähäisen, kulki tietä pikkuruisen;
 <br>jo hepo hörösteleikse, luppakorva luonteleikse.
 </p><p>Se on lieto Lemminkäinen, itse kaunis Kaukomieli,
 <br>kuorustihe korjastansa, kaarastihe katsomahan:
 <br>niin on, kuin sanoi emonsa, oma vanhempi vakasi!
 <br>Aivin on joki tulinen poikitse hevon e'essä.
 <br>Joess' on tulinen koski, koskessa tulinen luoto,
 <br>luo'olla tulinen korko, korolla tulinen kokko:
 <br>sillä kulkku tulta kuohui, suu valeli valkeata,
 <br>höyhenet tulena tuiski, säkeninä säihkäeli.
 </p><p>Kaukon kaukoa näkevi, loitompata Lemminkäisen:
 <br>"Minnepä menevi Kauko, kunne läksit, Lemmin poika?"
 </p><p>Virkkoi lieto Lemminkäinen, sanoi kaunis Kaukomieli:
 <br>"Läksin Pohjolan pitoihin, salajoukon juominkihin.
 <br>Välty syrjähän vähäisen, poikellaite tieltä poies,
 <br>laske eelle matkamiestä, Lemminkäistä liiatenki,
 <br>sivutsesi siirtymähän, vieretse vaeltamahan!"
 </p><p>Kokko saatteli sanoa, tulikulkku kuiskahella:
 <br>"Lasken eelle matkamiehen, Lemminkäisen liiatenki
 <br>suun kautta samoamahan, kautta kulkun kulkemahan:
 <br>siitä sulle tie menevi mennä tuosta tuon hyväksi
 <br>noihin pitkihin pitoihin, iän kaiken istumihin."
 </p><p>Mitä huoli Lemminkäinen! Ei tuossa kovin hätäillyt.
 <br>Tapasip' on taskuhunsa, löihe kukkaroisehensa,
 <br>otti teiren sulkasia; hieroa hitustelevi
 <br>kahen kämmenen välissä, sormen kymmenen sovussa:
 <br>siitä syntyi teirikarja, koko parvi koppeloita.
 <br>Syöksi ne kokolle suuhun, antoi appajan kitahan,
 <br>kulkkuhun kokon tulisen, ikenihin iskulinnun.
 <br>Sillä siitä selvittihe, pääsi päivän ensimäisen.
 </p><p>Iski virkkua vitsalla, helähytti helmisellä.
 <br>Läks' oronen oikomahan, hepo helkehyttämähän.
 </p><p>Ajoi matkoa palasen, piirrätteli pikkuruisen;
 <br>jo oronen ouostuvi, hevonen hörähtelevi.
 </p><p>Kohottihe korjastansa, kaahistihe katsomahan:
 <br>niin on, kuin sanoi emonsa, oma vanhempi vakitti!
 <br>On eessä tulinen kuoppa, se on poikkipuolin tietä,
 <br>itähän iäti pitkä, luotehesen loppumatoin,
 <br>täynnä kuumoa kiveä, palavata paateroa.
 </p><p>Mitä huoli Lemminkäinen! Ukkoa rukoelevi:
 <br>"Oi Ukko, ylijumala, tahi taatto taivahinen!
 <br>Nosta lonka luotehelta, toinen lännestä lähetä,
 <br>kolmas istuta iästä, kohottele koillisesta,
 <br>syrjin yhtehen syseä, lomatusten loukahuta!
 <br>Sa'a lunta sauvan varsi, kiehittele keihäsvarsi
 <br>noille kuumille kiville, palaville paateroille!"
 </p><p>Tuo Ukko, ylijumala, taatto vanha taivahinen,
 <br>nosti longan luotehelta, toisen lännestä lähetti,
 <br>iätti iästä pilven, kohotteli koilta ilman,
 <br>nepä yhtehen yhytti, lomakkohon loukahutti.
 <br>Satoi lunta sauvan varren, kiehitteli keihäsvarren
 <br>noille kuumille kiville, palaville paateroille:
 <br>tulipa luminen lampi, hyinen järvi muo'ostihe.
 </p><p>Siitä lieto Lemminkäinen lauloi tuohon jäisen sillan
 <br>poikitse lumisen lammin, äyrähästä äyrähäsen.
 <br>Sillä sen rovin vaelti, pääsi toisen päiväyksen.
 </p><p>Laski virkkua vitsalla, helähytti helmisvyöllä.
 <br>Sai virkku vilettämähän, hepo hötkelyttämähän.
 </p><p>Virkku juoksi virstan, toisen, maan paras palan pakeni;
 <br>siitä seisahtui äkisti, ei pakene paikaltansa.
 </p><p>Itse lieto Lemminkäinen kavahtihe katsomahan:
 <br>on susi veräjän suulla, karhu vastassa kujalla,
 <br>suulla Pohjolan veräjän, päässä pitkien kujien.
 </p><p>Silloin lieto Lemminkäinen, itse kaunis Kaukomieli,
 <br>tavoitteli taskuhunsa, kulki kukkaroisehensa;
 <br>otti uuhen villasia, hieroa utustelevi
 <br>kahen kämmenen kesessä, sormen kymmenen sovussa.
 </p><p>Puhui kerran kämmenelle: uuhet juoksuhun uhahti,
 <br>koko lauma lampahia, karitsoita aika karja.
 <br>Suet sinne ryömäisihe, karhut kanssa kaimasihe.
 <br>Itse lieto Lemminkäinen ajoi eelle matkoansa.
 </p><p>Kulki tietä pikkaraisen, tuli Pohjolan pihalle.
 <br>Aita oli rautainen rakettu, teräksinen tarha tehty,
 <br>sata syltä maaemähän, tuhat syltä taivosehen,
 <br>keihä'illä seivästetty, maan maoilla aiastettu,
 <br>käärmehillä kiinnitetty, sisiliskoilla si'elty:
 <br>heitty hännät häilymähän, pääkurikat kuilumahan,
 <br>päät vankat vapajamahan, päät ulos, sisähän hännät.
 </p><p>Se on lieto Lemminkäinen jo tuossa ajattelevi:
 <br>"Niin on, kuin sanoi emoni, kantajani kaikeroitti:
 <br>on tuossa mokoma aita pantu maasta taivosehen!
 <br>Alahatse kyy matavi, alemmaksi aita pantu,
 <br>ylähätse lintu lenti, ylemmäksi aita pantu."
 </p><p>Tok' ei tuossa Lemminkäinen huolinut kovin hätäillä.
 <br>Veti veitsen huotrastansa, tupestansa tuiman rauan,
 <br>sillä aitoa sivalti, katkoi aiakset kaheksi;
 <br>aian rautaisen avasi, käänti tarhan käärmehisen
 <br>viieltä vitsasväliltä, seitsemältä seipähältä.
 <br>Itse eellehen ajavi portin Pohjolan etehen.
 </p><p>Käärme tiellä käänteleikse eessä portin poikkipuolin,
 <br>pitelämpi pirtin hirttä, paksumpi patsasta portin.
 <br>Sata silmeä maolla, tuhat kieltä käärmehellä,
 <br>silmät seulan suuruhiset, kielet pitkät keihovartta,
 <br>hampahat haravan varren, selkä seitsemän venettä.
 </p><p>Siinä lieto Lemminkäinen ei tohi käsiksi käyä
 <br>satasilmälle maolle, tuhatkieli-käärmehelle.
 </p><p>Virkkoi lieto Lemminkäinen, sanoi kaunis Kaukomieli:
 <br>"Mato musta, maanalainen, toukka Tuonen-karvallinen,
 <br>kulkija kulon-alainen, lehen lemmon juurehinen,
 <br>läpi mättähän menijä, puun juuren pujottelija!
 <br>Kuka sun kulosta nosti, heinän juuresta herätti
 <br>maan päälle matelemahan, tielle teukkalehtamahan?
 <br>Kuka nosti nokkoasi, kuka käski, ken kehoitti
 <br>päätä pystössä piteä, kaulan vartta kankeata?
 <br>Isosiko vai emosi vaiko vanhin veljiäsi
 <br>vai nuorin sisariasi vaiko muu sukusi suuri?
 </p><p>"Sule nyt suusi, peitä pääsi, kätke kielesi käpeä,
 <br>sykerräite sykkyrähän, käperräite käppyrähän,
 <br>anna tietä, puolen tietä, sivu mennä matkamiehen!
 <br>Tahi siirry tieltä poies, kule, kurja, kursikkohon,
 <br>kaaloa kanervikkohon, sala'aite sammalehden,
 <br>veäite villakuontalona, haavan halkona kuleksi,
 <br>tunge pääsi turpehesen, mätä mättähän sisähän
 <br>turpehessa sun tupasi, alla mättähän majasi:
 <br>jospa tuolta pääsi nostat, Ukko pääsi särkenevi
 <br>neuloilla teräsnenillä, rakehilla rautaisilla."
 </p><p>Senpä lausui Lemminkäinen. Ei sitä mato totellut;
 <br>ain' yhä kähäelevi, ylös kielin kiehahtavi,
 <br>suin ylös suhahtelevi pään varalle Lemminkäisen.
 </p><p>Siitä lieto Lemminkäinen muisti vanhoja sanoja,
 <br>ennen eukon neuvomia, äitinsä opettamia.
 <br>Sanoi lieto Lemminkäinen, virkki kaunis Kaukomieli:
 <br>"Kun et tuostana totelle etkä vääjänne vähällä,
 <br>vielä turvut tuskihisi, paisut pakkopäivihisi,
 <br>halkeat, paha, kaheksi, konna, kolmeksi muruksi,
 <br>kun ma etsinen emosi, haen valtavanhempasi.
 <br>Tieän, sykkä, synnyntäsi, maan kamala, kasvantasi:
 <br>Syöjätär sinun emosi, Vetehinen vanhempasi.
 </p><p>"Sylki Syöjätär vesille, laski kuolan lainehille.
 <br>Tuota tuuli tuuitteli, ve'en henki heilutteli,
 <br>tuuitteli vuotta kuusi, senki seitsemän keseä
 <br>selvällä meren selällä, lapovilla lainehilla.
 <br>Vesi sen pitkäksi venytti, päivä paistoi pehmeäksi,
 <br>ve'en tyrsky maalle työnti, aalto rannallen ajeli.
 </p><p>"Kulki kolme luonnotarta rannalla meren rapean,
 <br>meren pauhun partahalla. Ne tuon rannalla näkivät;
 <br>sanoivat sanalla tuolla: 'Mipä tuostaki tulisi,
 <br>kunpa Luoja hengen loisi, tuolle silmät siunoaisi?'
 </p><p>"Päätyi Luoja kuulemassa; sanan virkkoi, noin nimesi:
 <br>'Pahasta paha tulisi, konna konnan oksennosta,
 <br>jos ma tuolle hengen loisin, silmät päähän siunoaisin.'
 </p><p>"Saipa Hiisi kuulemahan, mies häijy tähyämähän.
 <br>Itse luojaksi rupesi; antoi Hiisi hengen tuolle
 <br>konnan ilkeän kinalle, Syöjättären sylkemälle:
 <br>siitä kääntyi käärmeheksi, muuttui mustaksi maoksi.
 </p><p>"Mist' on tuolle henki saatu? Henki Hiien hiiloksesta.
 <br>Mist' on syyetty syäntä? Syöjättäreltä syäntä.
 <br>Mist' on aivot ankeloisen? Virran vankan vaaluvista.
 <br>Mistä tunto turmiolla? Kuohusta tulisen kosken.
 <br>Mist' on pää pahalle pantu? Pää pahan pavun jyvästä.
 </p><p>"Mist' on siihen silmät luotu? Lemmon liinan
 <br>siemenistä.
 <br>Mist' on korvat konnan päässä? Lemmon koivun
 <br>lehtosista.
 <br>Mist' on suuta suunnitettu? Suu solesta Syöjättären.
 <br>Mist' on kieli kehnon suussa? Keitolaisen keihä'ästä.
 <br>Mist' on hampahat häjyllä? Okahista Tuonen ohran.
 <br>Mist' on ilkeän ikenet? Ikenistä Kalman immen.
 </p><p>"Mist' on selkä seisotettu? Hiien hiiliseipähästä.
 <br>Mistä häntä häälättynä? Pahalaisen palmikosta.
 <br>Mistä suolet solmittuna? Suolet surman vyöllisestä.
 </p><p>"Siin' oli sinun sukusi, siinä kuulu kunniasi!
 </p><p>"Mato musta, maanalainen, toukka Tuonen-karvallinen,
 <br>maan karva, kaiken ilmankaaren karva!
 <br>Lähe nyt tieltä matkamiehen, eestä kulkijan urohon!
 <br>Anna mennä matkamiehen, Lemminkäisen leyhytellä
 <br>noihin Pohjolan pitoihin, hyvän synnyn syöminkihin!"
 </p><p>Jo mato kuvattelihe, satasilmä siirtelihe,
 <br>kääntelihe käärme paksu, muuttelihe tien mukahan;
 <br>antoi mennä matkamiehen, Lemminkäisen leyhytellä
 <br>noihin Pohjolan pitoihin, salajoukon juominkihin.
 <br clear="all"></p><hr noshade><tt>
 <center><a href="27.htm">Next: Seitsemäskolmatta runo</a></center><br>
 </tt></body>