<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune11.htm">English</a> 
 <a href="10.htm">Previous</a> 
 <a href="12.htm">Next</a> 
 </small></center>
 <hr>
 <center><h1>Yhdestoista runo</h1></center>
 <p>Vika on Ahtia sanoa, veitikkätä vieretellä.
 </p><p>Ahti poika Saarelainen, tuo on lieto Lemmin poika,
 <br>kasvoi koissa korkeassa luona armahan emonsa
 <br>laajimman lahen perällä, Kaukoniemen kainalossa.
 </p><p>Kaloin siinä Kauko kasvoi, Ahti ahvenin yleni.
 <br>Tuli mies mitä parahin, puhkesi punaverinen,
 <br>joka päästänsä pätevi, kohastansa kelpoavi;
 <br>vaan tuli vähän vialle, tavoiltansa turmiolle:
 <br>ain' oli naisissa eläjä, yli öitä öitsilöissä,
 <br>noien impien iloissa, kassapäien karkeloissa.
 </p><p>Kylli oli Saaren neiti, Saaren neiti, Saaren kukka.
 <br>Kasvoi koissa korkeassa, yleni ylen ehossa,
 <br>istuen ison majoilla, peräpenkin notkumilla.
 </p><p>Kauan kasvoi, kauas kuului: kaukoa tuli kosijat
 <br>neien kuuluhun kotihin, kaunoisehen kartanohon.
 </p><p>Kosi Päivä poiallehen: eip' on mennyt Päivälähän
 <br>Päivän luona paistamahan kesäisillä kiirehillä.
 </p><p>Kosi Kuuhut poiallehen: eip' on mennyt Kuutolahan
 <br>Kuun luona kumottamahan, kehät ilman kiertämähän.
 </p><p>Kosi Tähti poiallehen: eip' on mennyt Tähtelähän
 <br>pitkin öitä pilkkimähän talvisilla taivahilla.
 </p><p>Tulevi Virosta sulhot, toiset tuolta Inkereltä:
 <br>eip' on neiti mennytkänä; itse vasten vastaeli:
 <br>"Suotta kultanne kuluvi, hopeanne hoikkenevi!
 <br>En lähe minä Virohon, en lähe, lupoakana,
 <br>Viron vettä soutamahan, saarellista sauvomahan,
 <br>syömähän Viron kaloja, Viron lientä lippomahan.
 </p><p>"Enkä lähe Inkerelle, penkerelle, pänkerelle;
 <br>siell' on nälkä, kaiken nälkä: puun nälkä, pärehen nälkä,
 <br>ve'en nälkä, vehnän nälkä, rukihisen leivän nälkä."
 </p><p>Tuop' on lieto Lemminkäinen, itse kaunis Kaukomieli,
 <br>lähteäksensä lupasi Saaren kukkoa kosihin,
 <br>tuota mointa morsianta, kaunokaista kassapäätä.
 </p><p>Emo kielteä käkesi, varoitteli vaimo vanha:
 <br>"Ellös menkö, poikaseni, parempihin itseäsi!
 <br>Ei suattane sinua Saaren suurehen sukuhun."
 </p><p>Sanoi lieto Lemminkäinen, virkki kaunis Kaukomieli:
 <br>"Jos en ole koiltani korea, su'ultani aivan suuri,
 <br>mie valitsen varrellani, otan muilla muo'oillani."
 </p><p>Aina kieltävi emonsa lähtemästä Lemminkäistä
 <br>Saaren suurehen sukuhun, laajahan lajiperähän:
 <br>"Siellä piiat pilkkoavat, naiset nauravat sinua."
 </p><p>Mitä huoli Lemminkäinen! Itse tuon sanoiksi virkki:
 <br>"Kyllä hää'än naisten naurun, soppityrskyt tyttärien:
 <br>potkaisen pojan povehen, käsikannon kainalohon;
 <br>siin' on pää hyvänki pilkan, parahanki parjauksen."
 </p><p>Emo tuon sanoiksi virkki: "Voi poloinen, päiviäni!
 <br>Nauraisitko Saaren naiset, pitäisit pyhäiset piiat,
 <br>niin siitä tora tulisi, sota suuri lankeaisi!
 <br>Saisi kaikki Saaren sulhot, sata miestä miekkoinensa
 <br>päällesi sinun, poloisen, yksinäisen ympärille."
 </p><p>Mitä huoli Lemminkäinen varoituksista emonsa!
 <br>Ottavi hyvän orosen, valjasti valion varsan;
 <br>ajavi karittelevi Saaren kuuluhun kylähän
 <br>Saaren kukkoa kosihin, Saaren mointa morsianta.
 </p><p>Nauroi naiset Lemminkäistä, piiat pisti pilkkojansa,
 <br>kun ajoi kummasti kujalle, kamalasti kartanolle:
 <br>ajoi korjansa kumohon, veräjähän vierähytti.
 </p><p>Siinä lieto Lemminkäinen murti suuta, väänti päätä,
 <br>murti mustoa haventa. Itse tuon sanoiksi virkki:
 <br>"En ole tuota ennen nähnyt, en ole nähnyt enkä kuullut
 <br>naisen nauravan minulle, piian pilkkoja suannut."
 </p><p>Mitä huoli Lemminkäinen! Sanan virkkoi, noin nimesi:
 <br>"Onko saarella sijoa, maata Saaren manterella,
 <br>minun leikki lyöäkseni, tanner tanhuellakseni
 <br>Saaren impien iloissa, kassapäien karkeloissa?"
 </p><p>Saaren impyet sanovat, niemen neiet vastoavat:
 <br>"Onp' on Saarella sijoa, maata Saaren manterella,
 <br>sinun leikki lyöäksesi, tanner tanhuellaksesi
 <br>karjalaisna kaskimailla, paimenpoikana palolla:
 <br>lapset on laihat Saaren mailla, lihavat hevosen varsat."
 </p><p>Mitä huoli Lemminkäinen! Palkkasihe paimeneksi:
 <br>kävi päivät paimenessa, yöt on impien iloissa,
 <br>noien neitojen kisoissa, kassapäien karkeloissa.
 </p><p>Sillä lieto Lemminkäinen, itse kaunis Kaukomieli,
 <br>jopa hääti naisen naurun, piätteli piian pilkan.
 <br>Ei ollut sitä tytärtä, piikoa pyhintäkänä,
 <br>kuta hän ei kosketellut, jonk' ei vieressä venynyt.
 </p><p>Yksi on impi kaikkinensa Saaren suuressa su'ussa,
 <br>jok' ei suostu sulhasihin, mielly miehi'in hyvihin:
 <br>se oli Kyllikki korea, Saaren kukka kaunokainen.
 </p><p>Tuop' on lieto Lemminkäinen, itse kaunis Kaukomieli,
 <br>sa'at saappahat kulutti, sa'at airot poikki souti
 <br>tuota neittä saaessansa, Kyllikkiä pyytessänsä.
 </p><p>Kyllikki, korea neiti, hänpä tuon sanoiksi virkki:
 <br>"Mitä, kehno, kierteletki, rannan raukuja, ajelet,
 <br>täältä tyttöjä kyselet, tinavöitä tieustelet?
 <br>En mä tästä ennen joua, kuin kiven kuluksi jauhan,
 <br>pieksän petkelen periksi, huhmaren sukuksi survon.
 </p><p>"Enkä huoli huitukoille, huitukoille, haitukoille;
 <br>mie tahon tasaisen varren tasaiselle varrelleni,
 <br>tahon muo'on muhkeamman muhke'ille muo'oilleni
 <br>sekä kasvon kaunihimman kaunihille kasvoilleni."
 </p><p>Oli aikoa vähäisen, kului tuskin puoli kuuta.
 <br>Jo päivänä muutamana, iltana moniahana
 <br>neitoset kisaelevi, kaunokaiset karkelevi
 <br>mannerpuolella saloa kaunihilla kankahalla;
 <br>Kyllikki ylinnä muita, Saaren kukka kuuluisinna.
 </p><p>Tuli veitikkä verevä, ajoi lieto Lemminkäinen
 <br>orihillansa omalla, valitulla varsallansa
 <br>keskelle kisaketoa, kaunokaisten karkeloa;
 <br>reutoi Kyllikin rekehen, koppoi neien korjahansa,
 <br>tuon asetti taljallensa, liitti liistehyisillensä.
 </p><p>Laski ruoskalla hevoista, nauskahutti nauhasella,
 <br>siitä läksi liukumahan. Lähtiessänsä sanovi:
 <br>"Elkätte minua, immet, ilmi antako ikänä,
 <br>minun täällä käyneheni, täältä neien vieneheni!
 </p><p>"Jos ette totelle tuosta, niin teille paha paneikse:
 <br>laulan sulhonne sotahan, nuoret miehet miekan alle,
 <br>ettei kuulla kuuna päänä, nähä ilmoisna ikänä
 <br>kujasilla kulkemassa, ahoilla ajelemassa."
 </p><p>Kyllä Kyllikki valitti, Saaren kukka kuikutteli:
 <br>"Päästä jo minua poies, laske lasta vallallensa,
 <br>kotihinsa kulkemahan luoksi itkevän emonsa!
 </p><p>"Jos et laskea luvanne kotihini kulkemahan,
 <br>viel' on viisi veljeäni, seitsemän setäni lasta
 <br>jänön jälen polkijaksi, neien pään perilliseksi."
 </p><p>Kun ei pääsnyt kuitenkana, itse itkulle hyräytyi.
 <br>Sanan virkkoi, noin nimesi: "Joutenpa, poloinen,
 <br>synnyin,
 <br>jouten synnyin, jouten kasvoin, jouten aikani elelin;
 <br>jo nyt sainki joutavalle, miehelle mitättömälle,
 <br>suojihin soankävijän, aina tuiman tappelijan!"
 </p><p>Virkki lieto Lemminkäinen, sanoi kaunis Kaukomieli:
 <br>"Kyllikki, syänkäpyni, minun maire marjueni!
 <br>Ellös olko milläkänä! En sua pahoin pitäne:
 <br>sylissäni syöessäni, käsissäni käyessäni,
 <br>sivullani seistessäni, vieressä venyessäni.
 </p><p>"Mitäpä sinä sureksit, mitä huollen huokaelet?
 <br>Tuotako sinä sureksit, tuota huollen huokaelet,
 <br>lehmityyttä, leivätyyttä ja kaiken elon vähyyttä?
 </p><p>"Ellös olko milläkänä! Mont' on lehmeä minulla,
 <br>monta maion antajata: yks' on suolla Muurikkinen,
 <br>toinen mäellä Mansikkinen, kolmas Puolukka palolla.
 <br>Ne on syömättä soreat, katsomatta kaunokaiset;
 <br>ei ole illoin kytkemistä eikä aamuin laskemista,
 <br>heinävihkon heittämistä, suolan, suuruksen surua.
 </p><p>"Vaiko tuotaki surisit, tuota huollen huokoaisit,
 <br>ettei oo sukuni suuri, kovin korkea kotini?
 </p><p>"Jos en oo su'ulta suuri enkä korkea ko'ilta,
 <br>on mulla tulinen miekka, säkenevä säilärauta.
 <br>Se onpi sukua suurta, laajoa lajipereä:
 <br>onp' on Hiiessä hiottu, jumaloissa kirkastettu.
 <br>Sillä suurennan sukuni, laajennan lajini kaiken,
 <br>miekalla tuliterällä, säilällä säkenevällä."
 </p><p>Neiti parka huokoaikse, itse tuon sanoiksi virkki:
 <br>"Oi on Ahti, Lemmin poika! Jos tahot minuista neittä
 <br>ikuiseksi puolisoksi, kainaloiseksi kanaksi,
 <br>sie vanno valat ikuiset et sotia käyäksesi
 <br>kullankana tarpehella, hopeankana halulla!"
 </p><p>Siinä tuo lieto Lemminkäinen itse tuon sanoiksi virkki:
 <br>"Vannon mie valat ikuiset en sotia käyäkseni
 <br>kullankana tarpehella, hopeankana halulla.
 <br>Sie itse valasi vanno et kyliä käyäksesi
 <br>hyvänki hypyn halulla, tanhujuoksun tarpehella!"
 </p><p>Siitä vannoivat valansa, laativat ikilupansa
 <br>eessä julkisen Jumalan, alla kasvon kaikkivallan,
 <br>ei Ahin sotia käyä eikä Kyllikin kyleä.
 </p><p>Siitä lieto Lemminkäinen veti virkkua vitsalla,
 <br>löi oritta ohjaksella. Itse tuon sanoiksi virkki:
 <br>"Jää hyvästi, Saaren nurmet, kuusen juuret, tervaskannot,
 <br>joit' olen kesän kävellyt, talvet kaiket tallaellut,
 <br>piileskellen pilviöillä, paeten pahalla säällä,
 <br>tätä pyytä pyytessäni, allia ajellessani!"
 </p><p>Ajoa hypittelevi: jo kohta koti näkyvi.
 <br>Neiti tuon sanoiksi virkki, itse lausui, noin nimesi:
 <br>"Tupa tuolla tuulottavi, nälkäraunio näkyvi.
 <br>Kenen onpi tuo tupanen, kenen koti kunnottoman?"
 </p><p>Se on lieto Lemminkäinen sanan virkkoi, noin nimesi:
 <br>"Elä sie sure tuvista, huokaele huonehista!
 <br>Tuvat toiset tehtänehe, paremmaiset pantanehe
 <br>hirve'istä hirsiköistä, parahista parsikoista."
 </p><p>Siitä lieto Lemminkäinen jo kohta kotihin saapi
 <br>luoksi armahan emonsa, tykö valtavanhempansa.
 </p><p>Emo tuon sanoiksi virkki, itse lausui, noin nimesi:
 <br>"Viikon viivyit, poikaseni, viikon mailla vierahilla."
 </p><p>Lausui lieto Lemminkäinen, sanan virkkoi, noin nimesi:
 <br>"Piti naiset naurellani, kostoa pyhäiset piiat
 <br>piännästä pitkän pilkan, naurannoistansa minulle.
 <br>Sain parahan korjahani, tuon asetin taljalleni,
 <br>liitin liistehyisilleni, alle viltin vierähytin.
 <br>Sillä maksoin naisten naurun, piikojen ilopiännän.
 </p><p>"Oi emoni, kantajani, äitini, ylentäjäni!
 <br>Mitä läksin, senpä sainki, kuta pyysin, sen tapasin.
 <br>Pane nyt patjasi parahat, pehme'immät päänalaiset,
 <br>maatani omalla maalla nuoren neiteni keralla!"
 </p><p>Emo tuon sanoiksi virkkoi, itse lausui ja pakisi:
 <br>"Ole nyt kiitetty, Jumala, ylistetty, Luoja, yksin,
 <br>kun annoit miniän mulle, toit hyvän tulen puhujan,
 <br>oivan kankahan kutojan, aivan kenstin kehreäjän,
 <br>pulskin poukkujen pesijän, vaattehien valkaisijan!
 </p><p>"Itse kiitä onneasi! Hyvän sait, hyvän tapasit,
 <br>hyvän Luojasi lupasi, hyvän antoi armollinen:
 <br>puhas on pulmonen lumella, puhtahampi puolellasi;
 <br>valkea merellä vaahti, valkeampi vallassasi;
 <br>sorea merellä sorsa, soreampi suojassasi;
 <br>kirkas tähti taivahalla, kirkkahampi kihloissasi.
 </p><p>"Laai nyt lattiat laveat, hanki ikkunat isommat,
 <br>seisottele seinät uuet, tee koko tupa parempi,
 <br>kynnykset tuvan etehen, uuet ukset kynnykselle,
 <br>nuoren neien saatuasi, kaunihin katsottuasi,
 <br>paremmaisen itseäsi, sukuasi suuremmaisen!"
 <br clear="all"></p><hr noshade><tt>
 <center><a href="12.htm">Next: Kahdestoista runo</a></center><br>
 </tt></body>