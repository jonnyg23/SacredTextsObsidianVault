<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune37.htm">English</a> 
 <a href="36.htm">Previous</a> 
 <a href="38.htm">Next</a> 
 </small></center>
 <hr>
 <center><h1>Seitsemäsneljättä runo</h1></center>
 <p>Se on seppo Ilmarinen naista itki illat kaiket,
 <br>yöt itki unettomana, päivät einehettömänä;
 <br>aamut aikaisin valitti, huomeniset huokaeli,
 <br>kun oli kuollut nuori nainen, kaunis kalmahan katettu.
 <br>Eipä kääntynyt käessä vaskinen vasaran varsi,
 <br>kuulunut pajasta kalke yhen kuuhuen kululla.
 </p><p>Sanoi seppo Ilmarinen: "En tieä, poloinen poika,
 <br>miten olla, kuin eleä. Istun yön eli makoan,
 <br>äijä on yötä, tunti tuhma, vaivoja, matala mahti.
 </p><p>"Ikävät on iltaseni, apeat on aamuseni,
 <br>äsken yöllä äitelämpi, havatessa haikeampi.
 <br>Ei ole iltoja ikävä, ei apea aamujani,
 <br>mure muita aikojani: ihanaistani ikävä,
 <br>apeainen armastani, mure mustakulmaistani.
 </p><p>"Jo vainen iällä tällä use'in minun utuisen
 <br>keskiöisissä unissa koura tyhjeä kokevi,
 <br>käsi vaalivi valetta kupehelta kummaltaki."
 </p><p>Seppo naisetta elävi, puolisotta vanhenevi.
 <br>Itki kuuta kaksi, kolme. Niinpä kuulla neljännellä
 <br>poimi kultia mereltä, hope'ita lainehilta;
 <br>keräsi kekosen puita, kolmekymmentä rekoista;
 <br>puunsa poltti hiililöiksi, hiilet ahjohon ajeli.
 </p><p>Otti noita kultiansa, valitsi hope'itansa
 <br>sykysyisen uuhen verran, verran talvisen jäniksen.
 <br>Työnti kullat kuumentohon, ajoi ahjohon hopeat,
 <br>pani orjat lietsomahan, palkkalaiset painamahan.
 </p><p>Orjat lietsoi löyhytteli, palkkalaiset painatteli
 <br>kintahattomin kätösin, hatuttoman hartioisen.
 <br>Itse seppo Ilmarinen ahjoa kohentelevi,
 <br>pyyti kullaista kuvaista, hope'ista morsianta.
 </p><p>Ei orjat hyvästi lietso eikä paina palkkalaiset.
 <br>Se on seppo Ilmarinen itse löihe lietsomahan.
 <br>Lietsahutti kerran, kaksi, niin kerralla kolmannella
 <br>katsoi ahjonsa alusta, lietsehensä liepehiä,
 <br>mitä ahjosta ajaikse, tungeikse tulisijasta.
 </p><p>Uuhi ahjosta ajaikse, lähetäikse lietsehestä,
 <br>karva kulta, toinen vaski, kolmas on hopeakarva.
 <br>Muut tuota ihastelevi, ei ihastu Ilmarinen.
 </p><p>Sanoi seppo Ilmarinen: "Se susi sinuista toivoi!
 <br>Toivon kullaista sopua, hope'ista puolisoa."
 </p><p>Siitä seppo Ilmarinen uuhen työntävi tulehen.
 <br>Liitti kultia lisäksi, hope'ita täytteheksi,
 <br>pani orjat lietsomahan, palkkalaiset painamahan.
 </p><p>Orjat lietsoi löyhytteli, palkkalaiset painatteli
 <br>kintahattomin kätösin, hatuttoman hartioisen.
 <br>Itse seppo Ilmarinen ahjoa kohentelevi,
 <br>pyyti kullaista kuvoa, hope'ista morsianta.
 </p><p>Ei orjat hyvästi lietso eikä paina palkkalaiset.
 <br>Se on seppo Ilmarinen itse loihe lietsomahan.
 <br>Lietsahutti kerran, kaksi, niin kerralla kolmannella
 <br>katsoi ahjonsa alusta, lietsehensä liepehiä,
 <br>mitä ahjosta ajaikse, lähetäikse lietsehestä.
 </p><p>Varsa ahjosta ajaikse, lähetäikse lietsehestä,
 <br>harja kulta, pää hopea, kaikki vaskesta kaviot.
 <br>Muut tuota hyvin ihastui, ei ihastu Ilmarinen.
 </p><p>Sanoi seppo Ilmarinen: "Se susi sinuista toivoi!
 <br>Toivon kullaista sopua, hope'ista puolisoa."
 </p><p>Siitä seppo Ilmarinen varsan työntävi tulehen.
 <br>Liitti kultia lisäksi, hope'ita täytteheksi,
 <br>pani orjat lietsomahan, palkkalaiset painamahan.
 </p><p>Orjat lietsoi löyhytteli, palkkalaiset painatteli
 <br>kintahattomin kätösin, hatuttoman hartioisen.
 </p><p>Itse seppo Ilmarinen ahjoa kohentelevi,
 <br>pyyti kullaista kuvoa, hope'ista morsianta.
 </p><p>Ei orjat hyvästi lietso eikä paina palkkalaiset.
 <br>Se on seppo Ilmarinen itse loihe lietsomahan.
 <br>Lietsahutti kerran, kaksi, niin kerralla kolmannella
 <br>katsoi ahjonsa alusta, lietsehensä liepehiä,
 <br>mitä ahjosta ajaikse, lähetäikse lietsehestä.
 </p><p>Neiti ahjosta ajaikse, kultaletti lietsehestä,
 <br>pää hopea, kassa kulta, varsi kaikki kaunokainen.
 <br>Muut tuota pahoin pelästyi, ei pelästy Ilmarinen.
 </p><p>Siitä seppo Ilmarinen takoi kullaista kuvoa,
 <br>takoi yön levähtämättä, päivän pouahuttamatta.
 <br>Jalat laati neitoselle, jalat laati, käet kuvasi:
 <br>eipä jalka nousekana, käänny käet syleilemähän.
 </p><p>Takoi korvat neiollensa: eipä korvat kuulekana.
 <br>Niin sovitti suun sorean, suun sorean, sirkut silmät:
 <br>saanut ei sanoa suuhun eikä silmähän suloa.
 </p><p>Sanoi seppo Ilmarinen: "Oisi tuo sorea neito,
 <br>kun oisi sanallisena, mielellisnä, kielellisnä."
 </p><p>Saattoi siitä neitosensa utuisehen uutimehen,
 <br>pehme'ille pääaloille, sulkkuisille vuotehille.
 </p><p>Siitä seppo Ilmarinen lämmitti kylyn utuisen,
 <br>laati saunan saipuaisen; vastat varpaiset varusti,
 <br>vettä kolme korvollista, jolla peiponen peseikse,
 <br>pulmunen puhasteleikse noista kullan kuonasista.
 </p><p>Kylpi seppo kyllitellen, valelihe vallotellen.
 <br>Neien vierehen venähti utuisehen uutimehen,
 <br>teltahan teräksisehen, rankisehen rautaisehen.
 </p><p>Siinä seppo Ilmarinen heti yönä ensimäisnä
 <br>kyllä peitettä kysyvi, vaippoja varustelevi,
 <br>kahet, kolmet karhuntaljat, viiet kuuet villavaipat,
 <br>maata kera puolisonsa, tuon on kultaisen kuvansa.
 </p><p>Se oli kylki kyllä lämmin, ku oli vasten vaippojansa;
 <br>ku oli nuorta neittä vasten, vasten kullaista kuvoa,
 <br>se oli kylki kylmimässä, oli hyyksi hyytymässä,
 <br>meren jääksi jäätymässä, kiveksi kovoamassa.
 </p><p>Sanoi seppo Ilmarinen: "Ei tämä hyvä minulle!
 <br>Vienen neien Väinölähän Väinämöiselle varaksi,
 <br>polviseksi puolisoksi, kainaloiseksi kanaksi."
 </p><p>Viepi neien Väinölähän. Sitte sinne tultuansa
 <br>sanan virkkoi, noin nimesi: "Oi sie vanha Väinämöinen!
 <br>Tuossa on sinulle tyttö, neiti kaunis katsannolta,
 <br>eik' ole suuri suun piolta, kovin leuoilta leveä."
 </p><p>Vaka vanha Väinämöinen katsahti kuvoa tuota,
 <br>luopi silmät kullan päälle. Sanan virkkoi, noin nimesi:
 <br>"Miksi toit minulle tuota, tuota kullan kummitusta?"
 </p><p>Sanoi seppo Ilmarinen: "Miksi muuksi kuin hyväksi!
 <br>Polviseksi puolisoksi, kainaloiseksi kanaksi."
 </p><p>Sanoi vanha Väinämöinen: "Oi on seppo veikkoseni!
 <br>Tunge neitosi tulehen, tao kaikiksi kaluiksi,
 <br>tahi vie Venäehelle, saata Saksahan kuvasi
 <br>rikkahien riian naia, suurien soan kosia!
 <br>Ei sovi minun su'ulle, ei minullen itselleni
 <br>naista kullaista kosia, hope'ista huolitella."
 </p><p>Siitä kielti Väinämöinen, epäsi suvannon sulho,
 <br>kielti kansan kasvavaisen, epäsi yleneväisen
 <br>kullalle kumartamasta, hopealle horjumasta.
 <br>Sanovi sanalla tuolla, lausui tuolla lausehella:
 <br>"Elkätte, pojat poloiset, vasta kasvavat urohot,
 <br>ollette elonkeraiset elikkä elottomatki,
 <br>sinä ilmoisna ikänä, kuuna kullan valkeana
 <br>naista kullaista kosiko, hope'ista huolitelko!
 <br>Kylmän kulta kuumottavi, vilun huohtavi hopea."
 <br clear="all"></p><hr noshade><tt>
 <center><a href="38.htm">Next: Kahdeksasneljättä runo</a></center><br>
 </tt></body>