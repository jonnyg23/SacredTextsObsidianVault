<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune12.htm">English</a> 
 <a href="11.htm">Previous</a> 
 <a href="13.htm">Next</a> 
 </small></center>
 <hr>
 <center><h1>Kahdestoista runo</h1></center>
 <p>Siitä Ahti Lemminkäinen, tuo on kaunis kaukolainen,
 <br>aina aikoja eleli nuoren neitosen keralla;
 <br>ei itse sotia käynyt eikä Kyllikki kyleä.
 </p><p>Niin päivänä muutamana, huomenna moniahana
 <br>itse Ahti Lemminkäinen lähtevi kalankutuhun;
 <br>tullut ei illaksi kotihin, ensi yöksi ennättänyt.
 <br>Jo meni Kyllikki kylähän, noien neitojen kisahan.
 </p><p>Kenpä saattavi sanoman, kenpä kielen kantelevi?
 <br>Ainikki sisar Ahilla; sep' on saattavi sanoman,
 <br>sepä kielen kantelevi: "Armas Ahti veikkoseni!
 <br>Jo kävi Kyllikki kylässä, veräjillä vierahilla,
 <br>kylän neitojen kisassa, kassapäien karkelossa."
 </p><p>Ahti poika, aino poika, itse lieto Lemminkäinen
 <br>tuosta suuttui, tuosta syäntyi, tuosta viikoksi vihastui.
 <br>Itse tuon sanoiksi virkki: "Oi emoni, vaimo vanha!
 <br>Jospa paitani pesisit mustan käärmehen mujuissa,
 <br>kiirehesti kuivoaisit, mun sotahan mennäkseni
 <br>Pohjan poikien tulille, Lapin lasten tanterille:
 <br>jo kävi Kyllikki kylässä, veräjillä vierahilla,
 <br>noien neitojen kisassa, kassapäien karkelossa."
 </p><p>Kyllä Kyllikki sanovi, nainen ensin ennättävi:
 <br>"Ohoh armas Ahtiseni! Ellös lähtekö sotahan!
 <br>Näin mä unta maatessani, sike'in levätessäni:
 <br>tuli ahjona ajeli, valkea välähtelihe
 <br>aivan ikkunan alatse, periseinän penkeretse;
 <br>siitä tuiskahti tupahan, koskena kohahtelihe
 <br>siltalauoista lakehen, ikkunasta akkunahan."
 </p><p>Siitä lieto Lemminkäinen itse tuon sanoiksi virkki:
 <br>"En usko unia naisten enkä vaimojen valoja.
 <br>Oi emoni, kantajani! Tuo tänne sotisopani,
 <br>kanna vainovaatteheni! Mieleni minun tekevi
 <br>juomahan soan olutta, soan mettä maistamahan."
 </p><p>Tuon emo sanoiksi virkki: "Oi on Ahti poikaseni!
 <br>Ellös lähtekö sotahan! On meillä oloista koissa
 <br>leppäisessä lekkerissä tapin tammisen takana;
 <br>tuon sinulle juoaksesi, josp' on joisit kaiken päivän."
 </p><p>Sanoi lieto Lemminkäinen: "En huoli koto-oloista!
 <br>Ennen juon joesta vettä melan tervaisen terältä:
 <br>makeamp' on juoakseni, kuin kaikki kotoiset kaljat.
 <br>Tuo tänne sotisopani, kanna vainovaatteheni!
 <br>Lähen Pohjolan tuville, Lapin lasten tanterille
 <br>kultia kyselemähän, hope'ita haastamahan."
 </p><p>Sanoi äiti Lemminkäisen: "Ohoh Ahti poikaseni!
 <br>Onp' on kultia ko'issa, hope'ita aitassamme.
 <br>Vasta päänä eilisenä, aamulla ani varahin
 <br>kynti orja kyisen pellon, käärmehisen käännätteli;
 <br>nosti aura arkun kannen, perä penningin ylenti:
 <br>siihen on salvattu satoja, tuhansia tukkueltu.
 <br>Arkun aittahan ehätin, panin aitan parven päähän."
 </p><p>Sanoi lieto Lemminkäinen: "En huoli kotieloista!
 <br>Jos markan soasta saanen, parempana tuon pitelen,
 <br>kuin kaikki kotoiset kullat, auran nostamat hopeat.
 <br>Tuo tänne sotisopani, kanna vainovaatteheni!
 <br>Lähen Pohjolan sotahan, Lapin lasten tappelohon.
 </p><p>"Mieleni minun tekevi, aivoni ajattelevi
 <br>itse korvin kuullakseni, nähä näillä silmilläni,
 <br>onko neittä Pohjolassa, piikoa Pimentolassa,
 <br>jok' ei suostu sulhosihin, mielly miehi'in hyvihin."
 </p><p>Sanoi äiti Lemminkäisen: "Ohoh Ahti poikaseni!
 <br>Sull' on Kyllikki ko'issa, kotinainen korkeampi!
 <br>Kamala on kaksi naista yhen miehen vuotehella."
 </p><p>Sanoi lieto Lemminkäinen: "Kyllikki on kylänkävijä;
 <br>juoskohon joka kisassa, maatkohon joka majassa,
 <br>kylän impien iloissa, kassapäien karkeloissa!"
 </p><p>Emo kielteä käkesi, varoitteli vaimo vanha:
 <br>"Ellös vainen, poikueni, menkö Pohjolan tuville
 <br>ilman tieon tietämättä, ilman taion taitamatta,
 <br>Pohjan poikien tulille, Lapin lasten tanterille!
 <br>Siellä lappi laulanevi, tunkenevi turjalainen
 <br>suin sytehen, päin savehen, kypenihin kyynäsvarsin,
 <br>kourin kuumihin poroihin, palavihin paateroihin."
 </p><p>Niin sanovi Lemminkäinen: "Jo minua noiat noitui,
 <br>noiat noitui, kyyt kiroili; koki kolme lappalaista
 <br>yhtenä kesäisnä yönä, alasti alakivellä,
 <br>ilman vyöttä, vaattehitta, rikorihman kiertämättä:
 <br>senpä hyötyivät minusta, sen verran, katalat, saivat,
 <br>min kirves kivestä saapi, napakaira kalliosta,
 <br>järky jäästä iljanesta, tuoni tyhjästä tuvasta.
 </p><p>"Toisinpa oli uhattu, toisinpa kävi kätehen.
 <br>Mielivät minua panna, uhkasivat uuvutella
 <br>soille sotkuportahiksi, silloiksi likasijoille,
 <br>panna leuan liettehesen, parran paikkahan paha'an.
 <br>Vaan minäpä, mies mokoma, en tuossa kovin hätäillyt;
 <br>itse loime loitsijaksi, sain itse sanelijaksi:
 <br>lauloin noiat nuolinensa, ampujat asehinensa,
 <br>velhot veitsirautoinensa, tietäjät teräksinensä
 <br>Tuonen koskehen kovahan, kinahmehen kauheahan,
 <br>alle koprun korke'imman, alle pyörtehen pahimman.
 <br>Siellä noiat nukkukohot, siellä maatkohot katehet,
 <br>kunnes heinä kasvanevi läpi pään, läpi kypärin,
 <br>läpi noian olkapäien, halki hartialihojen
 <br>noialta makoavalta, katehelta nukkuvalta!"
 </p><p>Ainapa emo epäsi lähtemästä Lemminkäistä;
 <br>emo kielti poikoansa, nainen miestänsä epäsi:
 <br>"Ellös vainen menkökänä tuonne kylmähän kylähän,
 <br>pimeähän Pohjolahan! Tuho ainaki tulevi,
 <br>tuho poikoa pätöistä, hukka lieto Lemminkäistä.
 <br>Jos sanot sa'alla suulla, enp' on tuota uskokana:
 <br>ei sinussa laulajata Pohjan poikien sekahan,
 <br>etkä tunne kieltä Turjan, maha et lausua lapiksi."
 </p><p>Silloin lieto Lemminkäinen, itse kaunis Kaukomieli,
 <br>oli päätänsä sukiva, hapsiansa harjoava.
 <br>Suan seinähän sivalti, harjan paiskoi patsahasen,
 <br>sanan virkkoi, noin nimesi, itse lausui ja pakisi:
 <br>"Silloin on hukka Lemminkäistä, tuho poikoa pätöistä,
 <br>kun suka verin valuvi, harja hurmehin loruvi."
 </p><p>Läksi lieto Lemminkäinen pimeähän Pohjolahan
 <br>vastoin kieltoa emonsa, varoitusta vanhempansa.
 </p><p>Hyöteleikse, vyöteleikse, rautapaitoihin paneikse,
 <br>teräsvöihin telkitäikse. Itse tuon sanoiksi virkki:
 <br>"Mies on luustossa lujempi, rautapaiassa parempi,
 <br>teräsvyössä tenhoisampi noien noitien sekahan,
 <br>jottei huoli huonommista, hätäile hyviäkänä."
 </p><p>Otti miekkansa omansa, tempasi tuliteränsä,
 <br>jok' oli Hiiessä hiottu, jumaloissa kuuraeltu;
 <br>tuon sivullehen sitovi, tunki tuppihuotrasehen.
 </p><p>Missä mies varaeleikse, uros tuima turveleikse?
 <br>Jo vähin varaeleikse, tuossa tuima turveleikse:
 <br>oven suussa orren alla, pirtin pihtipuolisessa,
 <br>pihalla kujasen suussa, veräjissä viimeisissä.
 </p><p>Siinä mies varaelihe vaimollisesta väestä;
 <br>ei ole ne varat väkevät eikä turvat luotettavat,
 <br>niin vielä varoitteleikse urohoisesta väestä
 <br>tien kahen jaka'imessa, sinisen kiven selässä,
 <br>hettehillä heiluvilla, läikkyvillä lähtehillä,
 <br>kosken kopruilla kovilla, ve'en vankan vääntehessä.
 </p><p>Tuossa lieto Lemminkäinen itse lausui ja saneli:
 <br>"Ylös maasta, miekkamiehet, mannun-aikaiset urohot,
 <br>kaivoloista, kalpamiehet, jokiloista, jousimiehet!
 <br>Nouse, metsä, miehinesi, korpi kaikki, kansoinesi,
 <br>vuoren ukko, voiminesi, vesihiisi, hirmuinesi,
 <br>väkinesi, veen emäntä, ve'en vanhin, valtoinesi,
 <br>neitoset, joka norosta, hienohelmat, hettehistä
 <br>miehen ainoan avuksi, pojan kuulun kumppaliksi,
 <br>jottei pysty noian nuolet eikä tietäjän teräkset
 <br>eikä velhon veitsirauat, ei asehet ampumiehen!
 </p><p>"Kun ei tuosta kyllä liene, vielä muistan muunki keinon:
 <br>ylemmäksi huokoaime tuolle taivahan Ukolle,
 <br>joka pilviä pitävi, hattaroita hallitsevi.
 </p><p>"Oi Ukko, ylijumala, taatto vanha taivahinen,
 <br>puhki pilvien puhuja, halki ilman haastelija!
 <br>Tuo mulle tulinen miekka tulisen tupen sisässä,
 <br>jolla haittoja hajotan, jolla riitsin rikkehiä,
 <br>kaa'an maalliset katehet, ve'elliset velhot voitan
 <br>etiseltä ilmaltani, takaiselta puoleltani,
 <br>päältä pääni, viereltäni, kupehelta kummaltani,
 <br>kaa'an noiat nuolihinsa, velhot veitsirautoihinsa,
 <br>tietäjät teräksihinsä, pahat miehet miekkoihinsa!"
 </p><p>Siitä lieto Lemminkäinen, tuo on kaunis Kaukomieli,
 <br>varsan viiasta vihelti, kulokosta kultaharjan;
 <br>pisti varsan valjahisin, puikkoihin tulipunaisen.
 <br>Itse istuikse rekehen, kohautti korjahansa,
 <br>laski virkkua vitsalla, karkutti kariperällä.
 <br>Virkku juoksi, matka joutui, reki vieri, tie lyheni,
 <br>hope'inen hiekka helkki, kangas kultainen kumisi.
 </p><p>Kulki päivän, kulki toisen, kulki kohta kolmannenki.
 <br>Päivänäpä kolmantena kylä vastahan tulevi.
 </p><p>Siitä lieto Lemminkäinen ajavi karittelevi
 <br>vierimäistä tietä myöten vierimäisehen talohon.
 <br>Yli kynnyksen kysyvi, lausui lakkapuun takoa:
 <br>"Oisiko talossa tässä rinnukseni riisujata,
 <br>aisani alentajata, luokin lonkahuttajata?"
 </p><p>Lausui lapsi lattialta, poika portahan nenältä:
 <br>"Ei ole talossa tässä rinnuksesi riisujata,
 <br>aisasi alentajata, luokin lonkahuttajata."
 </p><p>Mitä huoli Lemminkäinen! Laski virkkua vitsalla,
 <br>helähytti helmisvyöllä; ajavi karittelevi
 <br>keskimäistä tietä myöten keskimäisehen talohon.
 <br>Yli kynnyksen kysyvi, lausuvi lakan takoa:
 <br>"Oisiko talossa tässä ottajata ohjaksien,
 <br>rinnuksien riistojata, rahkehien raastajata?"
 </p><p>Kiisti akka kiukahalta, kielipalko pankon päästä:
 <br>"Kyllä saat talosta tästä ottajia ohjaksesi,
 <br>rinnuksesi riisujia, aisasi alentajia:
 <br>onp' on kyllä kymmeniä, saat jos tahtonet satoja,
 <br>jotka sulle kyyin saavat, antavat ajohevosen,
 <br>kotihisi, konnan, mennä, maahasi, pahan, paeta,
 <br>isäntäsi istumille, emäntäsi astumille,
 <br>veljesi veräjän suulle, sisaresi sillan päähän
 <br>ennen päivän päätymistä, auringon alenemista."
 </p><p>Mitä huoli Lemminkäinen! Sanan virkkoi, noin nimesi:
 <br>"Oisi akka ammuttava, koukkuleuka kolkattava."
 <br>Laski virkun vieremähän; ajavi suhuttelevi
 <br>ylimäistä tietä myöten ylimäisehen talohon.
 </p><p>Siinä lieto Lemminkäinen lähetessänsä taloa
 <br>sanovi sanalla tuolla, lausui tuolla lausehella:
 <br>"Sule, Hiisi, haukun suuta, Lempo, koiran leukaluuta,
 <br>laita sulku suun etehen, haitta hammasten välihin,
 <br>ettei ennen ääntä päästä miehen mentyä sivutse!"
 </p><p>Niin pihalle tultuansa lyöpi maata ruoskallansa:
 <br>utu nousi ruoskan tiestä, mies pieni u'un seassa;
 <br>sepä riisui rinnuksia, sepä aisoja alenti.
 </p><p>Siitä lieto Lemminkäinen itse korvin kuuntelevi
 <br>kenenkänä keksimättä, kunkana havaitsematta:
 <br>kuuli ulkoa runoja, läpi sammalen sanoja,
 <br>läpi seinän soittajoita, läpi lauan laulajoita.
 </p><p>Katsahti tupahan tuosta, pilkisteli piilokkali:
 <br>tupa oli täynnä tuntijoita, lautsat täynnä laulajoita,
 <br>sivuseinät soittajoita, ovensuu osoavia,
 <br>peripenkki tietäjiä, karsina karehtijoita...
 <br>lauloivat Lapin runoja, Hiien virttä vinguttivat.
 </p><p>Siitä lieto Lemminkäinen tohti toisiksi ruveta,
 <br>ruohti muuksi muutellaita; meni nurkasta tupahan,
 <br>sai sisähän salvoimesta. Itse tuon sanoiksi virkki:
 <br>"Hyvä on laulu loppuvasta, lyhyestä virsi kaunis;
 <br>miel' on jäämähän parempi kuin on kesken katkemahan."
 </p><p>Itse Pohjolan emäntä liikkui sillan liitoksella,
 <br>laahoi keskilattialla. Sanan virkkoi, noin nimesi:
 <br>"Olipa tässä ennen koira, rakki rauankarvallinen,
 <br>lihan syöjä, luun purija, veren uuelta vetäjä.
 <br>Mi lienetki miehiäsi, ku ollet urohiasi,
 <br>kun tulit tähän tupahan, sait sisähän salvoksehen
 <br>ilman koiran kuulematta, haukkujan havaitsematta?"
 </p><p>Sanoi lieto Lemminkäinen: "En mä tänne tullutkana
 <br>taioittani, tieoittani, mahittani, maltittani,
 <br>ilman innotta isoni, varuksitta vanhempani,
 <br>koiriesi syötäväksi, haukkujen hakattavaksi.
 </p><p>"Pesipä emo minua, pesi piennä hutjukkana,
 <br>kolmasti kesäisnä yönä, yheksästi syksy-yönä,
 <br>joka tielle tietäjäksi, joka maalle malttajaksi,
 <br>kotonani laulajaksi, ulkona osoajaksi."
 </p><p>Siitä lieto Lemminkäinen, itse kaunis Kaukomieli,
 <br>jop' on loihe loitsijaksi, laikahtihe laulajaksi:
 <br>tulta iski turkin helmat, valoi silmät valkeata
 <br>Lemminkäisen laulaessa, laulaessa, lausiessa.
 </p><p>Lauloi laulajat parahat pahimmiksi laulajiksi;
 <br>kivet suuhun syrjin syösti, paaet lappehin lateli
 <br>parahille laulajille, taitavimmille runoille.
 </p><p>Niin lauloi mokomat miehet minkä minne, kunka kunne:
 <br>ahoille vesattomille, maille kyntämättömille,
 <br>lampihin kalattomihin, aivan ahvenettomihin,
 <br>Rutjan koskehen kovahan, palavahan pyörtehesen,
 <br>virran alle vaahtipäiksi, kosken keskelle kiviksi,
 <br>tulena palelemahan, säkehinä säykkymähän.
 </p><p>Sinne lieto Lemminkäinen lauloi miehet miekkoinensa,
 <br>urohot asehinensa; lauloi nuoret, lauloi vanhat,
 <br>lauloi kerran keskilaaun; yhen heitti laulamatta:
 <br>karjapaimenen pahaisen, ukko vanhan umpisilmän.
 </p><p>Märkähattu karjanpaimen, hänpä tuon sanoiksi virkki:
 <br>"Oi sie lieto Lemmin poika! Lauloit nuoret, lauloit vanhat,
 <br>lauloit kerran keskilaaun: niin miks' et minua laula?"
 </p><p>Sanoi lieto Lemminkäinen: "Siksi en sinuhun koske,
 <br>kun olet katsoa katala, kurja koskemaisittani.
 <br>Vielä miesnä nuorempana, karjanpaimenna pahaisna
 <br>turmelit emosi tuoman, sisaresi siuvahutit;
 <br>kaikki herjasit hevoset, tamman varsat vaivuttelit
 <br>suon selillä, maan navoilla, ve'en liivan liikkumilla."
 </p><p>Märkähattu karjanpaimen tuosta suuttui ja vihastui.
 <br>Meni ulos usta myöten, pellolle pihoa myöten;
 <br>juoksi Tuonelan joelle, pyhän virran pyörtehelle.
 <br>Sieltä katsoi Kaukomieltä, vuottelevi Lemminkäistä
 <br>Pohjasta paloavaksi, kotihinsa kulkevaksi.?
 <br clear="all"></p><hr noshade><tt>
 <center><a href="13.htm">Next: Kolmastoista runo</a></center><br>
 </tt></body>