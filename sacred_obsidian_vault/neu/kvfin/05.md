<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune05.htm">English</a> 
 <a href="04.htm">Previous</a> 
 <a href="06.htm">Next</a> 
 </small></center>
 <hr>
 <center><h1>Viides runo</h1></center>
 <p>Jo oli sanoma saatu, viety viesti tuonnemmaksi
 <br>neien nuoren nukkumasta, kaunihin katoamasta.
 </p><p>Vaka vanha Väinämöinen, tuo tuosta pahoin pahastui:
 <br>itki illat, itki aamut, yöhyet enemmin itki,
 <br>kun oli kaunis kaatununna, neitonen nukahtanunna,
 <br>mennyt lietohon merehen, alle aaltojen syvien.
 </p><p>Astui huollen, huokaellen, syämellä synkeällä
 <br>rannalle meren sinisen. Sanan virkkoi, noin nimesi:
 <br>"Sano nyt, Untamo, unesi, maku'usi, maan venyjä:
 <br>missä Ahtola asuvi, neiot Vellamon venyvi?"
 </p><p>Sanoipa Untamo unensa, maku'unsa maan venyjä:
 <br>"Tuolla Ahtola asuvi, neiot Vellamon venyvi:
 <br>nenässä utuisen niemen, päässä saaren terhenisen
 <br>alla aaltojen syvien, päällä mustien mutien.
 </p><p>"Siellä Ahtola asuvi, neiot Vellamon venyvi
 <br>pikkuisessa pirttisessä, kamarissa kaitaisessa,
 <br>kiven kirjavan kylessä, paaen paksun kainalossa."
 </p><p>Siitä vanha Väinämöinen vetihe venesijoille.
 <br>Silmeävi siimojansa, katselevi onkiansa;
 <br>otti ongen taskuhunsa, väkärauan väskyhynsä.
 <br>Soutoa melastelevi, päähän saaren saauttavi,
 <br>nenähän utuisen niemen, päähän saaren terhenisen.
 </p><p>Siin' oli ongella olija, aina siimalla asuja,
 <br>käeksellä kääntelijä. Laski launihin merelle,
 <br>ongitteli, orhitteli: vapa vaskinen vapisi,
 <br>hope'inen siima siukui, nuora kultainen kulisi.
 </p><p>Jo päivänä muutamana, huomenna moniahana
 <br>kala otti onkehensa, taimen takrarautahansa.
 <br>Sen veti venosehensa, talui talkapohjahansa.
 </p><p>Katselevi, kääntelevi. Sanan virkkoi, noin nimesi:
 <br>"Onp' on tuo kala kalanen, kun en tuota tunnekana!
 <br>Sileähk' on siikaseksi, kuleahka kuujaseksi,
 <br>haleahka haukiseksi, evätöin emäkalaksi;
 <br>ihala imehnoksiki, päärivatoin neitoseksi,
 <br>vyötöin veen on tyttöseksi, korvitoin kotikanaksi:
 <br>luopuisin meriloheksi, syvän aallon ahveneksi."
 </p><p>Vyöll' on veitsi Väinämöisen, pää hopea huotrasessa.
 <br>Veti veitsen viereltänsä, huotrastansa pää hopean
 <br>kalan palstoin pannaksensa, lohen leikkaellaksensa
 <br>aamuisiksi atrioiksi, murkinaisiksi muruiksi,
 <br>lohisiksi lounahiksi, iltaruoiksi isoiksi.
 </p><p>Alkoi lohta leikkaella, veitsen viilteä kaloa:
 <br>lohi loimahti merehen, kala kirjo kimmeltihe
 <br>pohjasta punaisen purren, venehestä Väinämöisen.
 </p><p>Äsken päätänsä ylenti, oikeata olkapäätä
 <br>vihurilla viiennellä, kupahalla kuuennella;
 <br>nosti kättä oikeata, näytti jalkoa vasenta
 <br>seitsemännellä selällä, yheksännen aallon päällä.
 </p><p>Sieltä tuon sanoiksi virkki, itse lausui ja pakisi:
 <br>"Oi sie vanha Väinämöinen! En ollut minä tuleva
 <br>lohi leikkaellaksesi, kala palstoin pannaksesi,
 <br>aamuisiksi atrioiksi, murkinaisiksi muruiksi,
 <br>lohisiksi lounahiksi, iltaruoiksi isoiksi."
 </p><p>Sanoi vanha Väinämöinen: "Miksi sie olit tuleva?"
 </p><p>"Olinpa minä tuleva kainaloiseksi kanaksi,
 <br>ikuiseksi istujaksi, polviseksi puolisoksi,
 <br>sijasi levittäjäksi, päänalaisen laskijaksi,
 <br>pirtin pienen pyyhkijäksi, lattian lakaisijaksi,
 <br>tulen tuojaksi tupahan, valkean virittäjäksi,
 <br>leivän paksun paistajaksi, mesileivän leipojaksi,
 <br>olutkannun kantajaksi, atrian asettajaksi.
 </p><p>"En ollut merilohia, syvän aallon ahvenia:
 <br>olin kapo, neiti nuori, sisar nuoren Joukahaisen,
 <br>kuta pyyit kuun ikäsi, puhki polvesi halasit.
 </p><p>"Ohoh, sinua, ukko utra, vähämieli Väinämöinen,
 <br>kun et tuntenut piteä Vellamon vetistä neittä,
 <br>Ahon lasta ainokaista!"
 </p><p>Sanoi vanha Väinämöinen alla päin, pahoilla mielin:
 <br>"Oi on sisar Joukahaisen! Toki tullos toinen kerta!"
 </p><p>Eip' on toiste tullutkana, ei toiste sinä ikänä:
 <br>jo vetihe, vierähtihe, ve'en kalvosta katosi
 <br>kiven kirjavan sisähän, maksankarvaisen malohon.
 </p><p>Vaka vanha Väinämöinen tuo on tuossa arvelevi,
 <br>miten olla, kuin eleä. Jo kutaisi sulkkunuotan,
 <br>veti vettä ristin rastin, salmen pitkin, toisen poikki;
 <br>veti vienoja vesiä, lohiluotojen lomia,
 <br>noita Väinölän vesiä, Kalevalan kannaksia,
 <br>synkkiä syväntehiä, suuria selän napoja,
 <br>Joukolan jokivesiä, Lapin lahtirantasia.
 </p><p>Sai kyllin kaloja muita, kaikkia ve'en kaloja,
 <br>ei saanut sitä kalaista, mitä mielensä pitävi:
 <br>Vellamon vetistä neittä, Ahon lasta ainokaista.
 </p><p>Siitä vanha Väinämöinen alla päin, pahoilla mielin,
 <br>kaiken kallella kypärin itse tuon sanoiksi virkki:
 <br>"Ohoh, hullu, hulluuttani, vähämieli, miehuuttani!
 <br>Olipa minulla mieltä, ajatusta annettuna,
 <br>syäntä suurta survottuna, oli ennen aikoinansa.
 <br>Vaanpa nyt tätä nykyä, tällä inhalla iällä,
 <br>puuttuvalla polveksella! Kaikki on mieli melkeässä,
 <br>ajatukset arvoisessa, kaikki toimi toisialla.
 </p><p>"Kuta vuotin kuun ikäni, kuta puolen polveani,
 <br>Vellamon vetistä neittä, veen on viimeistä tytärtä
 <br>ikuiseksi ystäväksi, polviseksi puolisoksi,
 </p><p>se osasi onkeheni, vierähti venoseheni:
 <br>minä en tuntenut piteä, en kotihin korjaella,
 <br>laskin jälle lainehisin, alle aaltojen syvien!"
 </p><p>Meni matkoa vähäisen, astui huollen, huokaellen;
 <br>kulkevi kotia kohti. Sanan virkkoi, noin nimesi:
 </p><p>"Kukkui muinaiset käkeni, entiset ilokäkeni,
 <br>kukkui ennen illoin, aamuin, kerran keskipäivälläki:
 <br>mikä nyt sorti suuren äänen, äänen kaunihin kaotti?
 <br>Suru sorti suuren äänen, huoli armahan alenti;
 <br>sill' ei kuulu kukkuvaksi, päivän laskun laulavaksi
 <br>minun iltani iloksi, huomeneni huopeheksi.
 </p><p>"Enkä nyt tuota tieäkänä miten olla, kuin eleä,
 <br>tällä ilmalla asua, näillä mailla matkaella.
 <br>Oisiko emo elossa, vanhempani valvehella,
 <br>sepä saattaisi sanoa, miten pystössä pysyä,
 <br>murehisin murtumatta, huolihin katoamatta
 <br>näissä päivissä pahoissa, ape'issa miel'aloissa!"
 </p><p>Emo hauasta havasi, alta aallon vastaeli:
 <br>"Viel' onpi emo elossa, vanhempasi valvehella,
 <br>joka saattavi sanoa, miten olla oikeana,
 <br>murehisin murtumatta, huolihin katoamatta
 <br>niissä päivissä pahoissa, ape'issa miel'aloissa:
 <br>mene Pohjan tyttärihin! Siell' on tyttäret somemmat,
 <br>neiet kahta kaunihimmat, viittä, kuutta virkeämmät,
 <br>ei Joukon jorottaria, Lapin lapsilönttäreitä.
 </p><p>"Sieltä naios, poikaseni, paras Pohjan tyttäristä,
 <br>jok' on sievä silmiltänsä, kaunis katsannoisiltansa,
 <br>aina joutuisa jalalta sekä liukas liikunnolta!"
 <br clear="all"></p><hr noshade><tt>
 <center><a href="06.htm">Next: Kuudes runo</a></center><br>
 </tt></body>