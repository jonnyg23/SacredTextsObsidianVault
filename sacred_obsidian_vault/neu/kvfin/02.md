<body>
 
 
 <center><small>
 <a href="../../index.htm">Sacred-Texts Main Index</a> 
 <a href="../index.htm">Northern European Index</a> 
 <a href="index.htm">Finnish Kalevla Index</a> 
 <a href="../kveng/kvrune02.htm">English</a> 
 <a href="01.htm">Previous</a> 
 <a href="03.htm">Next</a> 
 </small></center>
 <hr>
 <center><h1>Toinen runo</h1></center>
 <p>Nousi siitä Väinämöinen jalan kahen kankahalle
 <br>saarehen selällisehen, manterehen puuttomahan.
 </p><p>Viipyi siitä vuotta monta, aina eellehen eleli
 <br>saaressa sanattomassa, manteressa puuttomassa.
 </p><p>Arvelee, ajattelevi, pitkin päätänsä pitävi:
 <br>kenpä maita kylvämähän, toukoja tihittämähän?
 </p><p>Pellervoinen, pellon poika, Sampsa poika pikkarainen,
 <br>sep' on maita kylvämähän, toukoja tihittämähän!
 </p><p>Kylvi maita kyyhätteli, kylvi maita, kylvi soita,
 <br>kylvi auhtoja ahoja, panettavi paasikoita.
 </p><p>Mäet kylvi männiköiksi, kummut kylvi kuusikoiksi,
 <br>kankahat kanervikoiksi, notkot nuoriksi vesoiksi.
 </p><p>Noromaille koivut kylvi, lepät maille leyhke'ille,
 <br>tuomet kylvi tuorehille, raiat maille raikkahille,
 <br>pihlajat pyhille maille, pajut maille paisuville,
 <br>katajat karuille maille, tammet virran vieremille.
 </p><p>Läksi puut ylenemähän, vesat nuoret nousemahan.
 <br>Kasvoi kuuset kukkalatvat, lautui lakkapäät petäjät.
 <br>Nousi koivupuut noroilla, lepät mailla leyhke'illä,
 <br>tuomet mailla tuorehilla, katajat karuilla mailla,
 <br>katajahan kaunis marja, tuomehen hyvä he'elmä.
 </p><p>Vaka vanha Väinämöinen kävi tuota katsomahan
 <br>Sampsan siemenen aloa, Pellervoisen kylvämiä.
 <br>Näki puut ylenneheksi, vesat nuoret nousneheksi;
 <br>yks' on tammi taimimatta, juurtumatta puu Jumalan.
 </p><p>Heitti herjan valloillensa, olevillen onnillensa;
 <br>vuotti vielä yötä kolme, saman verran päiviäki.
 </p><p>Kävi siitä katsomahan viikon päästä viimeistäki:
 <br>ei ole tammi kasvanunna, juurtununna puu Jumalan.
 </p><p>Niin näkevi neljä neittä, viisi veen on morsianta.
 <br>Ne oli nurmen niitännässä, kastekorren katkonnassa
 <br>nenässä utuisen niemen, päässä saaren terhenisen;
 <br>mink' on niitti, sen haravoi, kaikki karhille veteli.
 </p><p>Tulipa merestä Tursas, uros aalloista yleni.
 <br>Tunki heinäset tulehen, ilmivalkean väkehen;
 <br>ne kaikki poroksi poltti, kypeniksi kyyetteli.
 </p><p>Tuli tuhkia läjänen, koko kuivia poroja.
 <br>Saip' on siihen lemmen lehti, lemmen lehti, tammen
 <br>terho,
 <br>josta kasvoi kaunis taimi, yleni vihanta virpi;
 <br>nousi maasta mansikkaisna, kasvoi kaksihaarukkaisna.
 </p><p>Ojenteli oksiansa, levitteli lehviänsä.
 <br>Latva täytti taivahalle, lehvät ilmoille levisi:
 <br>piätti pilvet juoksemasta, hattarat hasertamasta,
 <br>päivän peitti paistamasta, kuuhuen kumottamasta.
 </p><p>Silloin vanha Väinämöinen arvelee, ajattelevi:
 <br>oisko tammen taittajata, puun sorean sortajata?
 <br>Ikävä inehmon olla, kamala kalojen uia
 <br>ilman päivän paistamatta, kuuhuen kumottamatta.
 </p><p>Ei ole sitä urosta eikä miestä urheata,
 <br>joka taisi tammen kaata, satalatvan langettoa.
 </p><p>Siitä vanha Väinämöinen itse tuon sanoiksi virkki:
 <br>"Kave äiti, kantajani, luonnotar, ylentäjäni!
 <br>Laitapa ve'en väkeä  veessä on väkeä paljo
 <br>tämä tammi taittamahan, puu paha hävittämähän
 <br>eestä päivän paistavaisen, tieltä kuun kumottavaisen!"
 </p><p>Nousipa merestä miesi, uros aallosta yleni.
 <br>Ei tuo ollut suuren suuri eikä aivan pienen pieni:
 <br>miehen peukalon pituinen, vaimon vaaksan korkeuinen.
 </p><p>Vaski- oli hattu hartioilla, vaskisaappahat jalassa,
 <br>vaskikintahat käessä, vaskikirjat kintahissa,
 <br>vaskivyöhyt vyölle vyötty, vaskikirves vyön takana:
 <br>varsi peukalon pituinen, terä kynnen korkeuinen.
 </p><p>Vaka vanha Väinämöinen arvelee, ajattelevi:
 <br>on miesi näkemiänsä, uros silmänluontiansa,
 <br>pystyn peukalon pituinen, härän kynnen korkunainen!
 </p><p>Siitä tuon sanoiksi virkki, itse lausui, noin nimesi:
 <br>"Mi sinä olet miehiäsi, ku, kurja, urohiasi?
 <br>Vähän kuollutta parempi, katonutta kaunihimpi!"
 </p><p>Sanoi pikku mies merestä, uros aallon vastaeli:
 <br>"Olen mie mokoma miesi, uros pieni, veen väkeä.
 <br>Tulin tammen taittamahan, puun murskan
 <br>murentamahan."
 </p><p>Vaka vanha Väinämöinen itse tuon sanoiksi virkki:
 <br>"Ei liene sinua luotu, eipä luotu eikä suotu
 <br>ison tammen taittajaksi, puun kamalan kaatajaksi."
 </p><p>Sai toki sanoneheksi; katsahtavi vielä kerran:
 <br>näki miehen muuttunehen, uuistunehen urohon!
 <br>Jalka maassa teutaroivi, päähyt pilviä pitävi;
 <br>parta on eessä polven päällä, hivus kannoilla takana;
 <br>syltä oli silmien välitse, syltä housut lahkehesta,
 <br>puoltatoista polven päästä, kahta kaation rajasta.
 </p><p>Hivelevi kirvestänsä, tahkaisi tasatereä
 <br>kuutehen kovasimehen, seitsemähän sieran päähän.
 </p><p>Astua lykyttelevi, käyä kulleroittelevi
 <br>lave'illa lahkehilla, leve'illä liehuimilla.
 <br>Astui kerran keikahutti hienoiselle hietikolle,
 <br>astui toisen torkahutti maalle maksankarvaiselle,
 <br>kolmannenki koikahutti juurelle tulisen tammen.
 </p><p>Iski puuta kirvehellä, tarpaisi tasaterällä.
 <br>Iski kerran, iski toisen, kohta kolmannen yritti;
 <br>tuli tuiski kirvehestä, panu tammesta pakeni:
 <br>tahtoi tammi kallistua, lysmyä rutimoraita.
 </p><p>Niin kerralla kolmannella jopa taisi tammen kaata,
 <br>ruhtoa rutimoraian, satalatvan lasketella.
 <br>Tyven työnnytti itähän, latvan laski luotehesen,
 <br>lehvät suurehen suvehen, oksat puolin pohjosehen.
 </p><p>Kenpä siitä oksan otti, se otti ikuisen onnen;
 <br>kenpä siitä latvan taittoi, se taittoi ikuisen taian;
 <br>kenpä lehvän leikkaeli, se leikkoi ikuisen lemmen.
 <br>Mi oli lastuja pirannut, pälähellyt pälkäreitä
 <br>selvälle meren selälle, lake'ille lainehille,
 <br>noita tuuli tuuitteli, meren läikkä läikytteli
 <br>venosina veen selällä, laivasina lainehilla.
 </p><p>Kantoi tuuli Pohjolahan. Pohjan piika pikkarainen
 <br>huntujahan huuhtelevi, virutteli vaattehia
 <br>rannalla vesikivellä pitkän niemyen nenässä.
 </p><p>Näki lastun lainehilla; tuon kokosi konttihinsa,
 <br>kantoi kontilla kotihin, pitkäkielellä piha'an,
 <br>tehä noian nuoliansa, ampujan asehiansa.
 </p><p>Kun oli tammi taittununna, kaatununna puu katala,
 <br>pääsi päivät paistamahan, pääsi kuut kumottamahan,
 <br>pilvet pitkin juoksemahan, taivon kaaret kaartamahan
 <br>nenähän utuisen niemen, päähän saaren terhenisen.
 </p><p>Siit' alkoi salot silota, metsät mielin kasvaella,
 <br>lehtipuuhun, ruohomaahan, linnut puuhun laulamahan,
 <br>rastahat iloitsemahan, käki päällä kukkumahan.
 </p><p>Kasvoi maahan marjanvarret, kukat kultaiset keolle;
 <br>ruohot kasvoi kaikenlaiset, monenmuotoiset sikesi.
 <br>Ohra on yksin nousematta, touko kallis kasvamatta.
 </p><p>Siitä vanha Väinämöinen astuvi, ajattelevi
 <br>rannalla selän sinisen, ve'en vankan vieremillä.
 <br>Löyti kuusia jyviä, seitsemiä siemeniä
 <br>rannalta merelliseltä, hienoiselta hietiköltä;
 <br>kätki nää'än nahkasehen, koipehen kesäoravan.
 </p><p>Läksi maata kylvämähän, siementä sirottamahan
 <br>vierehen Kalevan kaivon, Osmon pellon penkerehen.
 </p><p>Tirskuipa tiainen puusta: "Eipä nouse Osmon ohra,
 <br>ei kasva Kalevan kaura ilman maan alistamatta,
 <br>ilman kasken kaatamatta, tuon tulella polttamatta."
 </p><p>Vaka vanha Väinämöinen teetti kirvehen terävän.
 <br>Siitä kaatoi kasken suuren, mahottoman maan alisti.
 <br>Kaikki sorti puut soreat; yhen jätti koivahaisen
 <br>lintujen leposijaksi, käkösen kukuntapuuksi.
 </p><p>Lenti kokko halki taivon, lintunen ylitse ilman.
 <br>Tuli tuota katsomahan: "Miksipä on tuo jätetty
 <br>koivahainen kaatamatta, puu sorea sortamatta?"
 </p><p>Sanoi vanha Väinämöinen: "Siksipä on tuo jätetty:
 <br>lintujen lepeämiksi, kokon ilman istumiksi."
 </p><p>Sanoi kokko, ilman lintu: "Hyvinpä sinäki laait:
 <br>heitit koivun kasvamahan, puun sorean seisomahan
 <br>linnuille lepeämiksi, itselleni istumiksi."
 </p><p>Tulta iski ilman lintu, valahutti valkeaista.
 <br>Pohjaistuuli kasken poltti, koillinen kovin porotti:
 <br>poltti kaikki puut poroksi, kypeniksi kyyetteli.
 </p><p>Siitä vanha Väinämöinen otti kuusia jyviä,
 <br>seitsemiä siemeniä yhen nää'än nahkasesta,
 <br>koivesta kesäoravan, kesäkärpän kämmenestä.
 </p><p>Läksi maata kylvämähän, siementä sirottamahan.
 <br>Itse tuon sanoiksi virkki: "Minä kylvän kyyhättelen
 <br>Luojan sormien lomitse, käen kautta kaikkivallan
 <br>tälle maalle kasvavalle, ahollen ylenevälle.
 </p><p>"Akka manteren-alainen, mannun eukko, maan emäntä!
 <br>Pane nyt turve tunkemahan, maa väkevä vääntämähän!
 <br>Eip' on maa väkeä puutu sinä ilmoisna ikänä,
 <br>kun lie armo antajista, lupa luonnon tyttäristä.
 </p><p>"Nouse, maa, makoamasta, Luojan nurmi, nukkumasta!
 <br>Pane korret korttumahan sekä varret varttumahan!
 <br>Tuhansin neniä nosta, saoin haaroja hajota
 <br>kynnöstäni, kylvöstäni, varsin vaivani näöstä!
 </p><p>"Oi Ukko, ylijumala tahi taatto taivahinen,
 <br>vallan pilvissä pitäjä, hattarojen hallitsija!
 <br>Piä pilvissä keräjät, sekehissä neuvot selvät!
 <br>Iätä iästä pilvi, nosta lonka luotehesta,
 <br>toiset lännestä lähetä, etelästä ennättele!
 <br>Vihmo vettä taivosesta, mettä pilvistä pirota
 <br>orahille nouseville, touoille tohiseville!"
 </p><p>Tuo Ukko, ylijumala, taatto taivon valtiainen,
 <br>piti pilvissä keräjät, sekehissä neuvot selvät.
 <br>Iätti iästä pilven, nosti longan luotehesta,
 <br>toisen lännestä lähetti, etelästä ennätteli;
 <br>syrjin yhtehen sysäsi, lomituksin loukahutti.
 <br>Vihmoi vettä taivosesta, mettä pilvistä pirotti
 <br>orahille kasvaville, touoille tohiseville.
 <br>Nousipa oras okinen, kannonkarvainen yleni
 <br>maasta pellon pehmeästä, Väinämöisen raatamasta.
 </p><p>Jopa tuosta toisna päänä, kahen, kolmen yön perästä,
 <br>viikon päästä viimeistäki vaka vanha Väinämöinen
 <br>kävi tuota katsomahan kyntöänsä, kylvöänsä,
 <br>varsin vaivansa näköä: kasvoi ohra mieltä myöten,
 <br>tähkät kuuella taholla, korret kolmisolmuisena.
 </p><p>Siinä vanha Väinämöinen katseleikse, käänteleikse.
 <br>Niin tuli kevätkäkönen, näki koivun kasvavaksi:
 <br>"Miksipä on tuo jätetty koivahainen kaatamatta?"
 </p><p>Sanoi vanha Väinämöinen: "Siksipä on tuo jätetty
 <br>koivahainen kasvamahan: sinulle kukuntapuuksi.
 <br>Siinä kukkuos, käkönen, helkyttele, hietarinta,
 <br>hoiloa, hopearinta, tinarinta, riukuttele!
 <br>Kuku illoin, kuku aamuin, kerran keskipäivälläki,
 <br>ihanoiksi ilmojani, mieluisiksi metsiäni,
 <br>rahaisiksi rantojani, viljaisiksi vieriäni!"
 <br clear="all"></p><hr noshade><tt>
 <center><a href="03.htm">Next: Kolmas runo</a></center><br>
 </tt></body>