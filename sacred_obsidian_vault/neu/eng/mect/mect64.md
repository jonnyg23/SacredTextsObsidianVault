<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect63.htm">Previous</a> 
 <a href="mect65.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Legend of Good Women</h4> <h3 align="center">Prologue G</h3> <a name="an_1"></a> A thousand sythes have I herd men telle<br> <a name="an_2"></a> That there is joye in hevene and peyne in helle,<br> <a name="an_3"></a> And I acorde wel that it be so;<br> <a name="an_4"></a> But natheles, this wot I wel also,<br> <a name="an_5"></a> That there ne is non that dwelleth in this contre<br> <a name="an_6"></a> That eyther hath in helle or hevene ybe,<br> <a name="an_7"></a> Ne may of it non other weyes witen<br> <a name="an_8"></a> But as he hath herd seyd or founde it writen;<br> <a name="an_9"></a> For by assay there may no man it preve.<br> <span class="margnote"><font color="GREEN" size="-1"><a name="an_10">10</a></font></span> But Goddes forbode but men shulde leve<br> <a name="an_11"></a> Wel more thyng than men han seyn with ye!<br> <a name="an_12"></a> Men shal nat wenen every thyng a lye<br> <a name="an_13"></a> For that he say it nat of yore ago.<br> <a name="an_14"></a> God wot a thyng is nevere the lesse so<br> <a name="an_15"></a> Thow every wyght ne may it nat yse.<br> <a name="an_16"></a> Bernard the monk ne say nat al, parde!<br> <a name="an_17"></a> Thanne mote we to bokes that we fynde,<br> <a name="an_18"></a> Thourgh whiche that olde thynges ben in mynde,<br> <a name="an_19"></a> And to the doctryne of these olde wyse<br> <span class="margnote"><font color="GREEN" size="-1"><a name="an_20">20</a></font></span> Yeven credence, in every skylful wyse,<br> <a name="an_21"></a> And trowen on these olde aproved storyes<br> <a name="an_22"></a> Of holynesse, of regnes, of victoryes,<br> <a name="an_23"></a> Of love, of hate, of othere sondry thynges,<br> <a name="an_24"></a> Of which I may nat make rehersynges.<br> <a name="an_25"></a> And if that olde bokes weren aweye,<br> <a name="an_26"></a> Yloren were of remembrance the keye.<br> <a name="an_27"></a> Wel oughte us thanne on olde bokes leve,<br> <a name="an_28"></a> There as there is non other assay by preve.<br> <a name="an_29"></a> And as for me, though that my wit be lite,<br> <span class="margnote"><font color="GREEN" size="-1"><a name="an_30">30</a></font></span> On bokes for to rede I me delyte,<br> <a name="an_31"></a> And in myn herte have hem in reverence,<br> <a name="an_32"></a> And to hem yeve swich lust and swich credence<br> <a name="an_33"></a> That there is wel unethe game non<br> <a name="an_34"></a> That fro my bokes make me to gon,<br> <a name="an_35"></a> But it be other upon the halyday,<br> <a name="an_36"></a> Or ellis in the joly tyme of May,<br> <a name="an_37"></a> Whan that I here the smale foules synge,<br> <a name="an_38"></a> And that the floures gynne for to sprynge.<br> <a name="an_39"></a> Farwel my stodye, as lastynge that sesoun!<br> <span class="margnote"><font color="GREEN" size="-1"><a name="an_40">40</a></font></span> Now have I therto this condicioun,<br> <a name="an_41"></a> That, of alle the floures in the mede,<br> <a name="an_42"></a> Thanne love I most these floures white and rede,<br> <a name="an_43"></a> Swyche as men calle dayesyes in oure toun.<br> <a name="an_44"></a> To hem have I so gret affeccioun,<br> <a name="an_45"></a> As I seyde erst, whan comen is the May,<br> <a name="an_46"></a> That in my bed there daweth me no day<br> <a name="an_47"></a> That I n' am up and walkynge in the mede<br> <a name="an_48"></a> To sen these floures agen the sonne sprede<br> <a name="an_49"></a> Whan it up ryseth by the morwe shene,<br> <span class="margnote"><font color="GREEN" size="-1"><a name="an_50">50</a></font></span> The longe day thus walkynge in the grene.<br> <a name="an_51"></a> And whan the sonne gynneth for to weste,<br> <a name="an_52"></a> Thanne closeth it, and draweth it to reste,<br> <a name="an_53"></a> So sore it is afered of the nyght,<br> <a name="an_54"></a> Til on the morwe that it is dayes lyght.<br> <a name="an_55"></a> This dayesye, of alle floures flour,<br> <a name="an_56"></a> Fulfyld of vertu and of alle honour,<br> <a name="an_57"></a> And evere ylike fayr and fresh of hewe,<br> <a name="an_58"></a> As wel in wynter as in somer newe,<br> <a name="an_59"></a> Fayn wolde I preysen, if I coude aryght;<br> <span class="margnote"><font color="GREEN" size="-1"><a name="an_60">60</a></font></span> But wo is me, it lyth nat in my myght.<br> <a name="an_61"></a> For wel I wot that folk han here-beforn<br> <a name="an_62"></a> Of makyng ropen, and lad awey the corn;<br> <a name="an_63"></a> [And] I come after, glenynge here and there,<br> <a name="an_64"></a> And am ful glad if I may fynde an ere<br> <a name="an_65"></a> Of any goodly word that they han left.<br> <a name="an_66"></a> And if it happe me rehersen eft<br> <a name="an_67"></a> That they han in here freshe songes said,<br> <a name="an_68"></a> I hope that they wole nat ben evele apayd,<br> <a name="an_69"></a> Sith it is seyd in fortheryng and honour<br> <span class="margnote"><font color="GREEN" size="-1"><a name="an_70">70</a></font></span> Of hem that eyther serven lef or flour.<br> <a name="an_71"></a> For trusteth wel, I ne have nat undertake<br> <a name="an_72"></a> As of the lef agayn the flour to make,<br> <a name="an_73"></a> Ne of the flour to make ageyn the lef,<br> <a name="an_74"></a> No more than of the corn agen the shef;<br> <a name="an_75"></a> For, as to me, is lefer non, ne lother.<br> <a name="an_76"></a> I am witholde yit with never nother;<br> <a name="an_77"></a> I not who serveth lef ne who the flour.<br> <a name="an_78"></a> That nys nothyng the entent of my labour.<br> <a name="an_79"></a> For this werk is al of another tonne,<br> <span class="margnote"><font color="GREEN" size="-1"><a name="an_80">80</a></font></span> Of olde story, er swich strif was begonne.<br> <a name="an_81"></a> But wherfore that I spak, to yeve credence<br> <a name="an_82"></a> To bokes olde and don hem reverence,<br> <a name="an_83"></a> Is for men shulde autoritees beleve,<br> <a name="an_84"></a> There as there lyth non other assay by preve.<br> <a name="an_85"></a> For myn entent is, or I fro yow fare,<br> <a name="an_86"></a> The naked text in English to declare<br> <a name="an_87"></a> Of many a story, or elles of many a geste,<br> <a name="an_88"></a> As autours seyn; leveth hem if yow leste.<br> <a name="an_89"></a> Whan passed was almost the month of May,<br> <span class="margnote"><font color="GREEN" size="-1"><a name="an_90">90</a></font></span> And I hadde romed, al the someres day,<br> <a name="an_91"></a> The grene medewe, of which that I yow tolde,<br> <a name="an_92"></a> Upon the freshe dayseie to beholde,<br> <a name="an_93"></a> And that the sonne out of the south gan weste,<br> <a name="an_94"></a> And closed was the flour and gon to reste,<br> <a name="an_95"></a> For derknesse of the nyght, of which she dredde,<br> <a name="an_96"></a> Hom to myn hous ful swiftly I me spedde,<br> <a name="an_97"></a> And in a lytel herber that I have,<br> <a name="an_98"></a> Ybenched newe with turves fresshe ygrave,<br> <a name="an_99"></a> I bad men shulde me my couche make;<br> <span class="margnote"><font color="GREEN" size="-1"><a name="an_100">100</a></font></span> For deynte of the newe someres sake,<br> <a name="an_101"></a> I bad hem strowe floures on my bed.<br> <a name="an_102"></a> Whan I was layd, and hadde myn eyen hed,<br> <a name="an_103"></a> I fel aslepe withinne an hour or two.<br> <a name="an_104"></a> Me mette how I was in the medewe tho,<br> <a name="an_105"></a> And that I romede in that same gyse,<br> <a name="an_106"></a> To sen that flour, as ye han herd devyse.<br> <a name="an_107"></a> Fayr was this medewe, as thoughte me, overal;<br> <a name="an_108"></a> With floures sote enbrouded was it al.<br> <a name="an_109"></a> As for to speke of gomme, or herbe, or tre,<br> <span class="margnote"><font color="GREEN" size="-1"><a name="an_110">110</a></font></span> Comparisoun may non ymaked be;<br> <a name="an_111"></a> For it surmountede pleynly alle odoures,<br> <a name="an_112"></a> And of ryche beaute alle floures.<br> <a name="an_113"></a> Forgeten hadde the erthe his pore estat<br> <a name="an_114"></a> Of wynter, that hym naked made and mat,<br> <a name="an_115"></a> And with his swerd of cold so sore hadde greved.<br> <a name="an_116"></a> Now hadde th' atempre sonne al that releved,<br> <a name="an_117"></a> And clothed hym in grene al newe ageyn.<br> <a name="an_118"></a> The smale foules, of the seson fayn,<br> <a name="an_119"></a> That from the panter and the net ben skaped,<br> <span class="margnote"><font color="GREEN" size="-1"><a name="an_120">120</a></font></span> Upon the foulere, that hem made awhaped<br> <a name="an_121"></a> In wynter, and distroyed hadde hire brod,<br> <a name="an_122"></a> In his dispit hem thoughte it dide hem good<br> <a name="an_123"></a> To synge of hym, and in here song despise<br> <a name="an_124"></a> The foule cherl that for his coveytyse<br> <a name="an_125"></a> Hadde hem betrayed with his sophistrye.<br> <a name="an_126"></a> This was here song, "The foulere we defye,<br> <a name="an_127"></a> [And] [al] [his] [craft]." [And] [some] [songen] [clere]<br> <a name="an_128"></a> [Layes] of love that joye it was to here,<br> <a name="an_129"></a> In worshipe and in preysyng of hire make;<br> <span class="margnote"><font color="GREEN" size="-1"><a name="an_130">130</a></font></span> And [for] the newe blysful somers sake,<br> <a name="an_131"></a> [They] sungen, "Blyssed be Seynt Valentyn!<br> <a name="an_132"></a> [For] [on] his day I ches yow to be myn,<br> <a name="an_133"></a> Withoute repentynge, myn herte swete!"<br> <a name="an_134"></a> And therwithal here bekes gonne mete,<br> <a name="an_135"></a> [Yelding] honour and humble obeysaunces;<br> <a name="an_136"></a> And after diden othere observaunces<br> <a name="an_137"></a> Ryht [longing] onto love and to nature;<br> <a name="an_138"></a> So ech of hem [doth] [wel] to creature.<br> <a name="an_139"></a> This song to herkenen I dide al myn entente,<br> <span class="margnote"><font color="GREEN" size="-1"><a name="an_140">140</a></font></span> For-why I mette I wiste what they mente,<br> <a name="an_141"></a> Tyl at the laste a larke son above:<br> <a name="an_142"></a> "I se," quod she, "the myghty god of Love.<br> <a name="an_143"></a> Lo! yond he cometh! I se his wynges sprede."<br> <a name="an_144"></a> Tho gan I loken endelong the mede<br> <a name="an_145"></a> And saw hym come, and in his hond a quene<br> <a name="an_146"></a> Clothed in real habyt al of grene.<br> <a name="an_147"></a> A fret of goold she hadde next hyre her<br> <a name="an_148"></a> And upon that a whit corone she ber<br> <a name="an_149"></a> With many floures, and I shal nat lye;<br> <span class="margnote"><font color="GREEN" size="-1"><a name="an_150">150</a></font></span> For al the world, ryght as the dayesye<br> <a name="an_151"></a> Ycorouned is with white leves lite,<br> <a name="an_152"></a> Swiche were the floures of hire coroune white.<br> <a name="an_153"></a> For of o perle fyn and oryental<br> <a name="an_154"></a> Hyre white coroun was ymaked al;<br> <a name="an_155"></a> For which the white coroun above the grene<br> <a name="an_156"></a> Made hire lyk a dayesye for to sene,<br> <a name="an_157"></a> Considered ek the fret of gold above.<br> <a name="an_158"></a> Yclothed was this myghty god of Love<br> <a name="an_159"></a> Of silk, ybrouded ful of grene greves,<br> <span class="margnote"><font color="GREEN" size="-1"><a name="an_160">160</a></font></span> A garlond on his hed of rose-leves<br> <a name="an_161"></a> Stiked al with lylye floures newe.<br> <a name="an_162"></a> But of his face I can not seyn the hewe,<br> <a name="an_163"></a> For sikerly his face shon so bryghte<br> <a name="an_164"></a> That with the glem astoned was the syghte;<br> <a name="an_165"></a> A furlong-wey I myhte hym not beholde.<br> <a name="an_166"></a> But at the laste in hande I saw hym holde<br> <a name="an_167"></a> Two firy dartes as the gleedes rede,<br> <a name="an_168"></a> And aungellych hys winges gan he sprede.<br> <a name="an_169"></a> And al be that men seyn that blynd is he,<br> <span class="margnote"><font color="GREEN" size="-1"><a name="an_170">170</a></font></span> Algate me thoughte he myghte wel yse;<br> <a name="an_171"></a> For sternely on me he gan beholde,<br> <a name="an_172"></a> So that his lokynge doth myn herte colde.<br> <a name="an_173"></a> And by the hond he held the noble quene<br> <a name="an_174"></a> Corouned with whit and clothed al in grene,<br> <a name="an_175"></a> So womanly, so benygne, and so meke,<br> <a name="an_176"></a> That in this world, thogh that men wolde seke,<br> <a name="an_177"></a> Half hire beaute shulde men nat fynde<br> <a name="an_178"></a> In creature that formed is by kynde.<br> <a name="an_179"></a> Hire name was Alceste the debonayre.<br> <span class="margnote"><font color="GREEN" size="-1"><a name="an_180">180</a></font></span> I preye to God that evere falle she fayre,<br> <a name="an_181"></a> For ne hadde confort been of hire presence,<br> <a name="an_182"></a> I hadde be ded, withouten any defence,<br> <a name="an_183"></a> For dred of Loves wordes and his chere,<br> <a name="an_184"></a> As, whan tyme is, hereafter ye shal here.<br> <a name="an_185"></a> Byhynde this god of Love, upon this grene,<br> <a name="an_186"></a> I saw comynge of ladyes nyntene<br> <a name="an_187"></a> In real habyt, a ful esy pas,<br> <a name="an_188"></a> And after hem come of wemen swich a tras<br> <a name="an_189"></a> That, syn that God Adam [had] mad of erthe,<br> <span class="margnote"><font color="GREEN" size="-1"><a name="an_190">190</a></font></span> The thridde part of wemen, ne the ferthe,<br> <a name="an_191"></a> Ne wende I not by possibilite<br> <a name="an_192"></a> Hadden evere in this [wyde] world ybe;<br> <a name="an_193"></a> And trewe of love these wemen were echon.<br> <a name="an_194"></a> Now whether was that a wonder thyng or non,<br> <a name="an_195"></a> That ryght anon as that they gonne espye<br> <a name="an_196"></a> This flour, which that I clepe the dayesye,<br> <a name="an_197"></a> Ful sodeynly they stynten alle atones,<br> <a name="an_198"></a> And knelede adoun, as it were for the nones.<br> <a name="an_199"></a> And after that they wenten in compas,<br> <span class="margnote"><font color="GREEN" size="-1"><a name="an_200">200</a></font></span> Daunsynge aboute this flour an esy pas,<br> <a name="an_201"></a> And songen, as it were in carole-wyse,<br> <a name="an_202"></a> This balade, which that I shal yow devyse.<br> <a name="an_203"></a> Hyd, Absalon, thy gilte tresses clere;<br> <a name="an_204"></a> Ester, ley thow thy meknesse al adoun;<br> <a name="an_205"></a> Hyd, Jonathas, al thyn frendly manere;<br> <a name="an_206"></a> Penelope and Marcia Catoun,<br> <a name="an_207"></a> Mak of youre wyfhod no comparisoun;<br> <a name="an_208"></a> Hyde ye youre beautes, Ysoude and Eleyne:<br> <a name="an_209"></a> Alceste is here, that al that may desteyne.<br> <span class="margnote"><font color="GREEN" size="-1"><a name="an_210">210</a></font></span> Thy fayre body, lat it nat apeere,<br> <a name="an_211"></a> Laveyne; and thow, Lucresse of Rome toun,<br> <a name="an_212"></a> And Polixene, that boughte love so dere,<br> <a name="an_213"></a> Ek Cleopatre, with al thy passioun,<br> <a name="an_214"></a> Hide ye youre trouth in love and youre renoun;<br> <a name="an_215"></a> And thow, Tysbe, that hast for love swich peyne:<br> <a name="an_216"></a> Alceste is here, that al that may desteyne.<br> <a name="an_217"></a> Herro, Dido, Laodomya, alle in-fere,<br> <a name="an_218"></a> Ek Phillis, hangynge for thy Demophoun,<br> <a name="an_219"></a> And Canace, espied by thy chere,<br> <span class="margnote"><font color="GREEN" size="-1"><a name="an_220">220</a></font></span> Ysiphile, betrayed with Jasoun,<br> <a name="an_221"></a> Mak of youre trouthe in love no bost ne soun;<br> <a name="an_222"></a> Nor Ypermystre or Adriane, ne pleyne<br> <a name="an_223"></a> Alceste is here, that al that may disteyne.<br> <a name="an_224"></a> Whan that this balade al ysongen was,<br> <a name="an_225"></a> Upon the softe and sote grene gras<br> <a name="an_226"></a> They setten hem ful softely adoun,<br> <a name="an_227"></a> By order alle in compas, enveroun.<br> <a name="an_228"></a> Fyrst sat the god of Love, and thanne this queene<br> <a name="an_229"></a> With the white corone, clad in grene,<br> <span class="margnote"><font color="GREEN" size="-1"><a name="an_230">230</a></font></span> And sithen al the remenant by and by,<br> <a name="an_231"></a> As they were of degre, ful curteysly;<br> <a name="an_232"></a> Ne nat a word was spoken in that place<br> <a name="an_233"></a> The mountaunce of a furlong-wey of space.<br> <a name="an_234"></a> I, lenynge faste by under a bente,<br> <a name="an_235"></a> Abod to knowe what this peple mente,<br> <a name="an_236"></a> As stille as any ston, til at the laste<br> <a name="an_237"></a> The god of Love on me his eye caste<br> <a name="an_238"></a> And seyde, "Who restith there?" And I answerde<br> <a name="an_239"></a> Unto his axynge, whan that I hym herde,<br> <span class="margnote"><font color="GREEN" size="-1"><a name="an_240">240</a></font></span> And seyde, "Sire, it am I," and cam hym ner,<br> <a name="an_241"></a> And salewede hym. Quod he, "What dost thow her<br> <a name="an_242"></a> In my presence, and that so boldely?<br> <a name="an_243"></a> For it were better worthi, trewely,<br> <a name="an_244"></a> A worm to comen in my syght than thow."<br> <a name="an_245"></a> "And why, sire," quod I, "and it lyke yow?"<br> <a name="an_246"></a> "For thow," quod he, "art therto nothyng able.<br> <a name="an_247"></a> My servaunts ben alle wyse and honourable.<br> <a name="an_248"></a> Thow art my mortal fo and me werreyest,<br> <a name="an_249"></a> And of myne olde servauntes thow mysseyest,<br> <span class="margnote"><font color="GREEN" size="-1"><a name="an_250">250</a></font></span> And hynderest hem with thy translacyoun,<br> <a name="an_251"></a> And lettest folk to han devocyoun<br> <a name="an_252"></a> To serven me, and holdest it folye<br> <a name="an_253"></a> To truste on me. Thow mayst it nat denye,<br> <a name="an_254"></a> For in pleyn text, it nedeth nat to glose,<br> <a name="an_255"></a> Thow hast translated the Romauns of the Rose,<br> <a name="an_256"></a> That is an heresye ageyns my lawe,<br> <a name="an_257"></a> And makest wise folk fro me withdrawe;<br> <a name="an_258"></a> And thynkest in thy wit, that is ful col,<br> <a name="an_259"></a> That he nys but a verray propre fol<br> <span class="margnote"><font color="GREEN" size="-1"><a name="an_260">260</a></font></span> That loveth paramours to harde and hote.<br> <a name="an_261"></a> Wel wot I therby thow begynnyst dote,<br> <a name="an_262"></a> As olde foles whan here spiryt fayleth;<br> <a name="an_263"></a> Thanne blame they folk, and wite nat what hem ayleth.<br> <a name="an_264"></a> Hast thow nat mad in Englysh ek the bok<br> <a name="an_265"></a> How that Crisseyde Troylus forsok,<br> <a name="an_266"></a> In shewynge how that wemen han don mis?<br> <a name="an_267"></a> But natheles, answere me now to this;<br> <a name="an_268"></a> Why noldest thow as wel [han] seyd goodnesse<br> <a name="an_269"></a> Of wemen, as thow hast seyd wikednesse?<br> <span class="margnote"><font color="GREEN" size="-1"><a name="an_270">270</a></font></span> Was there no good matere in thy mynde,<br> <a name="an_271"></a> Ne in alle thy bokes ne coudest thow nat fynde<br> <a name="an_272"></a> Som story of wemen that were goode and trewe?<br> <a name="an_273"></a> Yis, God wot, sixty bokes olde and newe<br> <a name="an_274"></a> Hast thow thyself, alle ful of storyes grete,<br> <a name="an_275"></a> That bothe Romayns and ek Grekes trete<br> <a name="an_276"></a> Of sundry wemen, which lyf that they ladde,<br> <a name="an_277"></a> And evere an hundred goode ageyn oon badde.<br> <a name="an_278"></a> This knoweth God, and alle clerkes eke<br> <a name="an_279"></a> That usen swiche materes for to seke.<br> <span class="margnote"><font color="GREEN" size="-1"><a name="an_280">280</a></font></span> What seith Valerye, Titus, or Claudyan?<br> <a name="an_281"></a> What seith Jerome agayns Jovynyan?<br> <a name="an_282"></a> How clene maydenes and how trewe wyves,<br> <a name="an_283"></a> How stedefaste widewes durynge alle here lyves,<br> <a name="an_284"></a> Telleth Jerome, and that nat of a fewe,<br> <a name="an_285"></a> But, I dar seyn, an hundred on a rewe,<br> <a name="an_286"></a> That it is pite for to rede, and routhe,<br> <a name="an_287"></a> The wo that they endure for here trouthe<br> <a name="an_288"></a> For to hyre love were they so trewe<br> <a name="an_289"></a> That, rathere than they wolde take a newe,<br> <span class="margnote"><font color="GREEN" size="-1"><a name="an_290">290</a></font></span> They chose to be ded in sondry wyse,<br> <a name="an_291"></a> And deiden, as the story wol devyse;<br> <a name="an_292"></a> And some were brend, and some were cut the hals,<br> <a name="an_293"></a> And some dreynt for they wolden not be fals;<br> <a name="an_294"></a> For alle keped they here maydenhede,<br> <a name="an_295"></a> Or elles wedlok, or here widewehede.<br> <a name="an_296"></a> And this thing was nat kept for holynesse,<br> <a name="an_297"></a> But al for verray vertu and clennesse,<br> <a name="an_298"></a> And for men schulde sette on hem no lak;<br> <a name="an_299"></a> And yit they were hethene, al the pak,<br> <span class="margnote"><font color="GREEN" size="-1"><a name="an_300">300</a></font></span> That were so sore adrad of alle shame.<br> <a name="an_301"></a> These olde wemen kepte so here name<br> <a name="an_302"></a> That in this world I trowe men shal nat fynde<br> <a name="an_303"></a> A man that coude be so trewe and kynde<br> <a name="an_304"></a> As was the leste woman in that tyde.<br> <a name="an_305"></a> What seyth also the epistel of Ovyde<br> <a name="an_306"></a> Of trewe wyves and of here labour?<br> <a name="an_307"></a> What Vincent in his Estoryal Myrour?<br> <a name="an_308"></a> Ek al the world of autours maystow here,<br> <a name="an_309"></a> Cristene and hethene, trete of swich matere;<br> <span class="margnote"><font color="GREEN" size="-1"><a name="an_310">310</a></font></span> It nedeth nat al day thus for to endite.<br> <a name="an_311"></a> But yit, I seye, what eyleth the to wryte<br> <a name="an_312"></a> The draf of storyes, and forgete the corn?<br> <a name="an_313"></a> By Seynt Venus, of whom that I was born,<br> <a name="an_314"></a> Althogh thow reneyed hast my lay,<br> <a name="an_315"></a> As othere olde foles many a day,<br> <a name="an_316"></a> Thow shalt repente it, so that it shal be sene!"<br> <a name="an_317"></a> Thanne spak Alceste, the worthyeste queene,<br> <a name="an_318"></a> And seyde, "God, ryght of youre curteysye,<br> <a name="an_319"></a> Ye moten herkenen if he can replye<br> <span class="margnote"><font color="GREEN" size="-1"><a name="an_320">320</a></font></span> Ageyns these poynts that ye han to hym meved.<br> <a name="an_321"></a> A god ne sholde not thus been agreved,<br> <a name="an_322"></a> But of his deite he shal be stable,<br> <a name="an_323"></a> And therto ryghtful, and ek mercyable.<br> <a name="an_324"></a> He shal nat ryghtfully his yre wreke<br> <a name="an_325"></a> Or he have herd the tother partye speke.<br> <a name="an_326"></a> Al ne is nat gospel that is to yow pleyned;<br> <a name="an_327"></a> The god of Love hereth many a tale yfeyned.<br> <a name="an_328"></a> For in youre court is many a losengeour,<br> <a name="an_329"></a> And many a queynte totelere accusour,<br> <span class="margnote"><font color="GREEN" size="-1"><a name="an_330">330</a></font></span> That tabouren in youre eres many a thyng<br> <a name="an_331"></a> For hate, or for jelous ymagynyng,<br> <a name="an_332"></a> And for to han with you som dalyaunce.<br> <a name="an_333"></a> Envye -- I preye to God yeve hire myschaunce! --<br> <a name="an_334"></a> Is lavender in the grete court alway,<br> <a name="an_335"></a> For she ne parteth, neyther nyght ne day,<br> <a name="an_336"></a> Out of the hous of Cesar; thus seyth Dante;<br> <a name="an_337"></a> Whoso that goth, alwey she mot [nat] wante.<br> <a name="an_338"></a> This man to yow may wrongly ben acused,<br> <a name="an_339"></a> There as by ryght hym oughte ben excusid.<br> <span class="margnote"><font color="GREEN" size="-1"><a name="an_340">340</a></font></span> Or elles, sire, for that this man is nyce,<br> <a name="an_341"></a> He may translate a thyng in no malyce,<br> <a name="an_342"></a> But for he useth bokes for to make,<br> <a name="an_343"></a> And taketh non hed of what matere he take,<br> <a name="an_344"></a> Therfore he wrot the Rose and ek Crisseyde<br> <a name="an_345"></a> Of innocence, and nyste what he seyde.<br> <a name="an_346"></a> Or hym was boden make thilke tweye<br> <a name="an_347"></a> Of som persone, and durste it not withseye;<br> <a name="an_348"></a> For he hath write many a bok er this.<br> <a name="an_349"></a> He ne hath not don so grevously amys<br> <span class="margnote"><font color="GREEN" size="-1"><a name="an_350">350</a></font></span> To translate that olde clerkes wryte,<br> <a name="an_351"></a> As thogh that he of maleys wolde endyte<br> <a name="an_352"></a> Despit of love, and hadde hymself ywrought.<br> <a name="an_353"></a> This shulde a ryghtwys lord han in his thought,<br> <a name="an_354"></a> And not ben lyk tyraunts of Lumbardye,<br> <a name="an_355"></a> That usen wilfulhed and tyrannye.<br> <a name="an_356"></a> For he that kyng or lord is naturel,<br> <a name="an_357"></a> Hym oughte nat be tyraunt and crewel<br> <a name="an_358"></a> As is a fermour, to don the harm he can.<br> <a name="an_359"></a> He moste thynke it is his lige man,<br> <span class="margnote"><font color="GREEN" size="-1"><a name="an_360">360</a></font></span> And that hym oweth, of verray duetee,<br> <a name="an_361"></a> Shewen his peple pleyn benygnete,<br> <a name="an_362"></a> And wel to heren here excusacyouns,<br> <a name="an_363"></a> And here compleyntes and petyciouns,<br> <a name="an_364"></a> In duewe tyme, whan they shal it profre.<br> <a name="an_365"></a> This is the sentence of the Philosophre,<br> <a name="an_366"></a> A kyng to kepe his lyges in justice;<br> <a name="an_367"></a> Withouten doute, that is his office.<br> <a name="an_368"></a> And therto is a kyng ful depe ysworn<br> <a name="an_369"></a> Ful many an hundred wynter herebeforn;<br> <span class="margnote"><font color="GREEN" size="-1"><a name="an_370">370</a></font></span> And for to kepe his lordes hir degre,<br> <a name="an_371"></a> As it is ryght and skylful that they be<br> <a name="an_372"></a> Enhaunsed and honoured, [and] most dere --<br> <a name="an_373"></a> For they ben half-goddes in this world here --<br> <a name="an_374"></a> This shal he don bothe to pore [and] ryche,<br> <a name="an_375"></a> Al be that her estat be nat alyche,<br> <a name="an_376"></a> And han of pore folk compassioun.<br> <a name="an_377"></a> For lo, the gentyl kynde of the lyoun:<br> <a name="an_378"></a> For whan a flye offendeth hym or byteth,<br> <a name="an_379"></a> He with his tayl awey the flye smyteth<br> <span class="margnote"><font color="GREEN" size="-1"><a name="an_380">380</a></font></span> Al esyly; for, of his genterye,<br> <a name="an_381"></a> Hym deyneth nat to wreke hym on a flye,<br> <a name="an_382"></a> As doth a curre, or elles another best.<br> <a name="an_383"></a> In noble corage oughte ben arest,<br> <a name="an_384"></a> And weyen every thing by equite,<br> <a name="an_385"></a> And evere han reward to his owen degre.<br> <a name="an_386"></a> For, sire, it is no maystrye for a lord<br> <a name="an_387"></a> To dampne a man withoute answere or word,<br> <a name="an_388"></a> And, for a lord, that is ful foul to use.<br> <a name="an_389"></a> And if so be he may hym nat excuse,<br> <span class="margnote"><font color="GREEN" size="-1"><a name="an_390">390</a></font></span> [But] axeth mercy with a sorweful herte,<br> <a name="an_391"></a> And profereth hym, ryght in his bare sherte,<br> <a name="an_392"></a> To been ryght at youre owene jugement,<br> <a name="an_393"></a> Than ought a god, by short avisement,<br> <a name="an_394"></a> Considere his owene honour and his trespas.<br> <a name="an_395"></a> For syth no cause of deth lyth in this cas,<br> <a name="an_396"></a> Yow oughte to ben the lyghter merciable;<br> <a name="an_397"></a> Leteth youre yre, and beth somwhat tretable.<br> <a name="an_398"></a> The man hath served yow of his konnynge,<br> <a name="an_399"></a> And forthered [wel] youre lawe with his makynge.<br> <span class="margnote"><font color="GREEN" size="-1"><a name="an_400">400</a></font></span> Whil he was yong, he kepte youre estat;<br> <a name="an_401"></a> I not wher he be now a renegat.<br> <a name="an_402"></a> But wel I wot, with that he can endyte<br> <a name="an_403"></a> He hath maked lewed folk to delyte<br> <a name="an_404"></a> To serven yow, in preysynge of youre name.<br> <a name="an_405"></a> He made the bok that highte the Hous of Fame,<br> <a name="an_406"></a> And ek the Deth of Blaunche the Duchesse,<br> <a name="an_407"></a> And the Parlement of Foules, as I gesse,<br> <a name="an_408"></a> And al the love of Palamon and Arcite<br> <a name="an_409"></a> Of Thebes, thogh the storye is knowen lite;<br> <span class="margnote"><font color="GREEN" size="-1"><a name="an_410">410</a></font></span> And many an ympne for your halydayes,<br> <a name="an_411"></a> That highten balades, roundeles, vyrelayes;<br> <a name="an_412"></a> And, for to speke of other besynesse,<br> <a name="an_413"></a> He hath in prose translated Boece,<br> <a name="an_414"></a> And Of the Wreched Engendrynge of Mankynde,<br> <a name="an_415"></a> As man may in Pope Innocent yfynde;<br> <a name="an_416"></a> And mad the lyf also of Seynt Cecile.<br> <a name="an_417"></a> He made also, gon is a gret while,<br> <a name="an_418"></a> Orygenes upon the Maudeleyne.<br> <a name="an_419"></a> Hym oughte now to have the lesse peyne;<br> <span class="margnote"><font color="GREEN" size="-1"><a name="an_420">420</a></font></span> He hath mad many a lay and many a thyng.<br> <a name="an_421"></a> Now as ye ben a god and ek a kyng,<br> <a name="an_422"></a> I, youre Alceste, whilom quene of Trace,<br> <a name="an_423"></a> I axe yow this man, ryght of youre grace,<br> <a name="an_424"></a> That ye hym nevere hurte in al his lyve;<br> <a name="an_425"></a> And he shal swere to yow, and that as blyve,<br> <a name="an_426"></a> He shal no more agilten in this wyse,<br> <a name="an_427"></a> But he shal maken, as ye wol devyse,<br> <a name="an_428"></a> Of women trewe in lovynge al here lyve,<br> <a name="an_429"></a> Wherso ye wol, of mayden or of wyve,<br> <span class="margnote"><font color="GREEN" size="-1"><a name="an_430">430</a></font></span> And fortheren yow as muche as he mysseyde<br> <a name="an_431"></a> Or in the Rose or elles in Crisseyde."<br> <a name="an_432"></a> The god of Love answerede hire thus anon:<br> <a name="an_433"></a> "Madame," quod he, "it is so longe agon<br> <a name="an_434"></a> That I yow knew so charytable and trewe,<br> <a name="an_435"></a> That nevere yit sith that the world was newe<br> <a name="an_436"></a> To me ne fond I betere non than ye;<br> <a name="an_437"></a> That, if that I wol save my degre,<br> <a name="an_438"></a> I may, ne wol, not warne youre requeste.<br> <a name="an_439"></a> Al lyth in yow, doth with hym what yow leste;<br> <span class="margnote"><font color="GREEN" size="-1"><a name="an_440">440</a></font></span> And al foryeve, withoute lenger space.<br> <a name="an_441"></a> For whoso yeveth a yifte or doth a grace,<br> <a name="an_442"></a> Do it by tyme, his thank is wel the more.<br> <a name="an_443"></a> And demeth ye what he shal do therfore.<br> <a name="an_444"></a> Go thanke now my lady here," quod he.<br> <a name="an_445"></a> I ros, and doun I sette me on my kne,<br> <a name="an_446"></a> And seyde thus, "Madame, the God above<br> <a name="an_447"></a> Foryelde yow that ye the god of Love<br> <a name="an_448"></a> Han maked me his wrathe to foryive,<br> <a name="an_449"></a> And yeve me grace so longe for to live<br> <span class="margnote"><font color="GREEN" size="-1"><a name="an_450">450</a></font></span> That I may knowe sothly what ye be<br> <a name="an_451"></a> That han me holpen and put in swich degre.<br> <a name="an_452"></a> But trewely I wende, as in this cas,<br> <a name="an_453"></a> Naught have agilt, ne don to love trespas.<br> <a name="an_454"></a> For-why a trewe man, withoute drede,<br> <a name="an_455"></a> Hath nat to parte with a theves dede;<br> <a name="an_456"></a> Ne a trewe lovere oghte me nat to blame<br> <a name="an_457"></a> Thogh that I speke a fals lovere som shame.<br> <a name="an_458"></a> They oughte rathere with me for to holde<br> <a name="an_459"></a> For that I of Criseyde wrot or tolde,<br> <span class="margnote"><font color="GREEN" size="-1"><a name="an_460">460</a></font></span> Or of the Rose; what so myn auctour mente,<br> <a name="an_461"></a> Algate, God wot, it was myn entente<br> <a name="an_462"></a> To forthere trouthe in love and it cheryce,<br> <a name="an_463"></a> And to be war fro falsnesse and fro vice<br> <a name="an_464"></a> By swich ensaumple; this was my menynge."<br> <a name="an_465"></a> And she answerde, "Lat be thyn arguynge,<br> <a name="an_466"></a> For Love ne wol nat counterpletyd be<br> <a name="an_467"></a> In ryght ne wrong; and lerne this at me!<br> <a name="an_468"></a> Thow hast thy grace, and hold the ryght therto.<br> <a name="an_469"></a> Now wol I seyn what penaunce thow shalt do<br> <span class="margnote"><font color="GREEN" size="-1"><a name="an_470">470</a></font></span> For thy trespas, and understond it here:<br> <a name="an_471"></a> Thow shalt, whil that thow livest, yer by yere,<br> <a name="an_472"></a> The moste partye of thy tyme spende<br> <a name="an_473"></a> In makynge of a gloryous legende<br> <a name="an_474"></a> Of goode women, maydenes and wyves,<br> <a name="an_475"></a> That were trewe in lovynge al here lyves;<br> <a name="an_476"></a> And telle of false men that hem betrayen,<br> <a name="an_477"></a> That al here lyf ne don nat but assayen<br> <a name="an_478"></a> How manye wemen they may don a shame;<br> <a name="an_479"></a> For in youre world that is now holden game.<br> <span class="margnote"><font color="GREEN" size="-1"><a name="an_480">480</a></font></span> And thogh the lesteth nat a lovere be,<br> <a name="an_481"></a> Spek wel of love; this penaunce yeve I thee.<br> <a name="an_482"></a> And to the god of Love I shal so preye<br> <a name="an_483"></a> That he shal charge his servaunts by any weye<br> <a name="an_484"></a> To fortheren the, and wel thy labour quite.<br> <a name="an_485"></a> Go now thy wey, thy penaunce is but lyte."<br> <a name="an_486"></a> The god of Love gan smyle, and thanne he seyde:<br> <a name="an_487"></a> "Wostow," quod he, "wher this be wif or mayde,<br> <a name="an_488"></a> Or queen, or countesse, or of what degre,<br> <a name="an_489"></a> That hath so lytel penaunce yiven the,<br> <span class="margnote"><font color="GREEN" size="-1"><a name="an_490">490</a></font></span> That hast deserved sorer for to smerte?<br> <a name="an_491"></a> But pite renneth sone in gentil herte;<br> <a name="an_492"></a> That mayst thow sen; she kytheth what she is."<br> <a name="an_493"></a> And I answerde, "Nay, sire, so have I blys,<br> <a name="an_494"></a> No more but that I se wel she is good."<br> <a name="an_495"></a> "That is a trewe tale, by myn hood!"<br> <a name="an_496"></a> Quod Love, "and that thow knowest wel, parde,<br> <a name="an_497"></a> Yif it be so that thow avise the.<br> <a name="an_498"></a> Hast thow nat in a bok, lyth in thy cheste,<br> <a name="an_499"></a> The grete goodnesse of the queene Alceste,<br> <span class="margnote"><font color="GREEN" size="-1"><a name="an_500">500</a></font></span> That turned was into a dayesye;<br> <a name="an_501"></a> She that for hire husbonde ches to dye,<br> <a name="an_502"></a> And ek to gon to helle rather than he,<br> <a name="an_503"></a> And Ercules rescued hire, parde,<br> <a name="an_504"></a> And broughte hyre out of helle ageyn to blys?"<br> <a name="an_505"></a> And I answerde ayen, and seyde, "Yis,<br> <a name="an_506"></a> Now knowe I hire. And is this goode Alceste,<br> <a name="an_507"></a> The dayesye, and myn owene hertes reste?<br> <a name="an_508"></a> Now fele I wel the goodnesse of this wif,<br> <a name="an_509"></a> That bothe after hire deth and in hire lyf<br> <span class="margnote"><font color="GREEN" size="-1"><a name="an_510">510</a></font></span> Hire grete bounte doubleth hire renoun.<br> <a name="an_511"></a> Wel hath she quit me myn affeccioun<br> <a name="an_512"></a> That I have to hire flour, the dayesye.<br> <a name="an_513"></a> No wonder is thogh Jove hire stellifye,<br> <a name="an_514"></a> As telleth Agaton, for hyre goodnesse!<br> <a name="an_515"></a> Hire white coroun bereth of it witnesse;<br> <a name="an_516"></a> For also manye vertues hadde she<br> <a name="an_517"></a> As smale flourys in hyre coroun be.<br> <a name="an_518"></a> In remembraunce of hire and in honour<br> <a name="an_519"></a> Cibella made the dayesye and the flour<br> <span class="margnote"><font color="GREEN" size="-1"><a name="an_520">520</a></font></span> Ycoroned al with whit, as men may se;<br> <a name="an_521"></a> And Mars yaf to hire corone red, parde,<br> <a name="an_522"></a> In stede of rubies, set among the white."<br> <a name="an_523"></a> Therwith this queene wex red for shame a lyte<br> <a name="an_524"></a> Whan she was preysed so in hire presence.<br> <a name="an_525"></a> Thanne seyde Love, "A ful gret neglygence<br> <a name="an_526"></a> Was it to the, to write unstedefastnesse<br> <a name="an_527"></a> Of women, sith thow knowest here goodnesse<br> <a name="an_528"></a> By pref, and ek by storyes herebyforn.<br> <a name="an_529"></a> Let be the chaf, and writ wel of the corn.<br> <span class="margnote"><font color="GREEN" size="-1"><a name="an_530">530</a></font></span> Why noldest thow han writen of Alceste,<br> <a name="an_531"></a> And laten Criseide ben aslepe and reste?<br> <a name="an_532"></a> For of Alceste shulde thy wrytynge be,<br> <a name="an_533"></a> Syn that thow wost that calandier is she<br> <a name="an_534"></a> Of goodnesse, for she taughte of fyn lovynge,<br> <a name="an_535"></a> And namely of wifhod the lyvynge,<br> <a name="an_536"></a> And alle the boundes that she oughte kepe.<br> <a name="an_537"></a> Thy litel wit was thilke tyme aslepe.<br> <a name="an_538"></a> But now I charge the upon thy lyf<br> <a name="an_539"></a> That in thy legende thow make of this wif<br> <span class="margnote"><font color="GREEN" size="-1"><a name="an_540">540</a></font></span> Whan thow hast othere smale mad byfore;<br> <a name="an_541"></a> And far now wel, I charge the no more.<br> <a name="an_542"></a> At Cleopatre I wol that thow begynne,<br> <a name="an_543"></a> And so forth, and my love so shalt thow wynne."<br> <a name="an_544"></a> And with that word, of slep I gan awake,<br> <a name="an_545"></a> And ryght thus on my Legende gan I make.<br>  
 <p></p><hr>
 <center>
 <a href="mect65.htm">Next: The Legends</a></center>
 </body>