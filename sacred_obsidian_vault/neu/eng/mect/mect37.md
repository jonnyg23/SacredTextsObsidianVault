<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect36.htm">Previous</a> 
 <a href="mect38.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Nun's Priest's Prologue</h3> <a name="an_2767"></a> "Hoo!" quod the Knyght, "good sire, namoore of this!<br> <a name="an_2768"></a> That ye han seyd is right ynough, ywis,<br> <a name="an_2769"></a> And muchel moore; for litel hevynesse<br> <span class="margnote"><font color="GREEN" size="-1"><a name="an_2770">2770</a></font></span> Is right ynough to muche folk, I gesse.<br> <a name="an_2771"></a> I seye for me, it is a greet disese,<br> <a name="an_2772"></a> Whereas men han been in greet welthe and ese,<br> <a name="an_2773"></a> To heeren of hire sodeyn fal, allas!<br> <a name="an_2774"></a> And the contrarie is joye and greet solas,<br> <a name="an_2775"></a> As whan a man hath been in povre estaat,<br> <a name="an_2776"></a> And clymbeth up and wexeth fortunat,<br> <a name="an_2777"></a> And there abideth in prosperitee.<br> <a name="an_2778"></a> Swich thyng is gladsom, as it thynketh me,<br> <a name="an_2779"></a> And of swich thyng were goodly for to telle."<br> <span class="margnote"><font color="GREEN" size="-1"><a name="an_2780">2780</a></font></span> "Ye," quod oure Hooste, "by Seint Poules belle!<br> <a name="an_2781"></a> Ye seye right sooth; this Monk he clappeth lowde.<br> <a name="an_2782"></a> He spak how Fortune covered with a clowde<br> <a name="an_2783"></a> I noot nevere what; and als of a tragedie<br> <a name="an_2784"></a> Right now ye herde, and pardee, no remedie<br> <a name="an_2785"></a> It is for to biwaille ne compleyne<br> <a name="an_2786"></a> That that is doon, and als it is a peyne,<br> <a name="an_2787"></a> As ye han seyd, to heere of hevynesse.<br> <a name="an_2788"></a> "Sire Monk, namoore of this, so God yow blesse!<br> <a name="an_2789"></a> Youre tale anoyeth al this compaignye.<br> <span class="margnote"><font color="GREEN" size="-1"><a name="an_2790">2790</a></font></span> Swich talkyng is nat worth a boterflye,<br> <a name="an_2791"></a> For therinne is ther no desport ne game.<br> <a name="an_2792"></a> Wherfore, sire Monk, daun Piers by youre name,<br> <a name="an_2793"></a> I pray yow hertely telle us somwhat elles;<br> <a name="an_2794"></a> For sikerly, nere clynkyng of youre belles<br> <a name="an_2795"></a> That on youre bridel hange on every syde,<br> <a name="an_2796"></a> By hevene kyng that for us alle dyde,<br> <a name="an_2797"></a> I sholde er this han fallen doun for sleep,<br> <a name="an_2798"></a> Althogh the slough had never been so deep;<br> <a name="an_2799"></a> Thanne hadde your tale al be toold in veyn.<br> <span class="margnote"><font color="GREEN" size="-1"><a name="an_2800">2800</a></font></span> For certeinly, as that thise clerkes seyn,<br> <a name="an_2801"></a> Whereas a man may have noon audience,<br> <a name="an_2802"></a> Noght helpeth it to tellen his sentence.<br> <a name="an_2803"></a> "And wel I woot the substance is in me,<br> <a name="an_2804"></a> If any thyng shal wel reported be.<br> <a name="an_2805"></a> Sir, sey somwhat of huntyng, I yow preye."<br> <a name="an_2806"></a> "Nay," quod this Monk, "I have no lust to pleye.<br> <a name="an_2807"></a> Now lat another telle, as I have toold."<br> <a name="an_2808"></a> Thanne spak oure Hoost with rude speche and boold,<br> <a name="an_2809"></a> And seyde unto the Nonnes Preest anon,<br> <span class="margnote"><font color="GREEN" size="-1"><a name="an_2810">2810</a></font></span> "Com neer, thou preest, com hyder, thou sir John!<br> <a name="an_2811"></a> Telle us swich thyng as may oure hertes glade.<br> <a name="an_2812"></a> Be blithe, though thou ryde upon a jade.<br> <a name="an_2813"></a> What thogh thyn hors be bothe foul and lene?<br> <a name="an_2814"></a> If he wol serve thee, rekke nat a bene.<br> <a name="an_2815"></a> Looke that thyn herte be murie everemo."<br> <a name="an_2816"></a> "Yis, sir," quod he, "yis, Hoost, so moot I go,<br> <a name="an_2817"></a> But I be myrie, ywis I wol be blamed."<br> <a name="an_2818"></a> And right anon his tale he hath attamed,<br> <a name="an_2819"></a> And thus he seyde unto us everichon,<br> <span class="margnote"><font color="GREEN" size="-1"><a name="an_2820">2820</a></font></span> This sweete preest, this goodly man sir John.<br>  
 <p></p><hr>
 <center>
 <a href="mect38.htm">Next: The Nun's Priest's Tale</a></center>
 </body>