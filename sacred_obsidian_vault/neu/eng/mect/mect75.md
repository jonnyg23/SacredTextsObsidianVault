<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect74.htm">Previous</a> 
 <a href="mect76.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Shorter Poems</h4> <h3 align="center">Fortune</h3> <a name="an_1"></a> This wrecched worldes transmutacioun,<br> <a name="an_2"></a> As wele or wo, now povre and now honour,<br> <a name="an_3"></a> Withouten ordre or wys discrecioun<br> <a name="an_4"></a> Governed is by Fortunes errour.<br> <a name="an_5"></a> But natheles, the lak of hir favour<br> <a name="an_6"></a> Ne may nat don me singen though I dye,<br> <a name="an_7"></a> Jay tout perdu mon temps et mon labour;<br> <a name="an_8"></a> For fynally, Fortune, I thee defye.<br> <a name="an_9"></a> Yit is me left the light of my resoun<br> <span class="margnote"><font color="GREEN" size="-1"><a name="an_10">10</a></font></span> To knowen frend fro fo in thy mirour.<br> <a name="an_11"></a> So muchel hath yit thy whirling up and doun<br> <a name="an_12"></a> Ytaught me for to knowen in an hour.<br> <a name="an_13"></a> But trewely, no force of thy reddour<br> <a name="an_14"></a> To him that over himself hath the maystrye.<br> <a name="an_15"></a> My suffisaunce shal be my socour,<br> <a name="an_16"></a> For fynally Fortune, I thee defye.<br> <a name="an_17"></a> O Socrates, thou stidfast champioun,<br> <a name="an_18"></a> She never mighte be thy tormentour;<br> <a name="an_19"></a> Thou never dreddest hir oppressioun,<br> <span class="margnote"><font color="GREEN" size="-1"><a name="an_20">20</a></font></span> Ne in hir chere founde thou no savour.<br> <a name="an_21"></a> Thou knewe wel the deceit of hir colour,<br> <a name="an_22"></a> And that hir moste worshipe is to lye.<br> <a name="an_23"></a> I knowe hir eek a fals dissimulour,<br> <a name="an_24"></a> For fynally, Fortune, I thee defye!<br> <a name="an_25"></a> No man is wrecched but himself it wene,<br> <a name="an_26"></a> And he that hath himself hath suffisaunce.<br> <a name="an_27"></a> Why seystow thanne I am to thee so kene,<br> <a name="an_28"></a> That hast thyself out of my governaunce?<br> <a name="an_29"></a> Sey thus: "Graunt mercy of thyn haboundaunce<br> <span class="margnote"><font color="GREEN" size="-1"><a name="an_30">30</a></font></span> That thou hast lent or this." Why wolt thou stryve?<br> <a name="an_31"></a> What wostow yit how I thee wol avaunce?<br> <a name="an_32"></a> And eek thou hast thy beste frend alyve.<br> <a name="an_33"></a> I have thee taught divisioun bitwene<br> <a name="an_34"></a> Frend of effect and frend of countenaunce;<br> <a name="an_35"></a> Thee nedeth nat the galle of noon hyene,<br> <a name="an_36"></a> That cureth eyen derked for penaunce;<br> <a name="an_37"></a> Now seestow cleer that were in ignoraunce.<br> <a name="an_38"></a> Yit halt thyn ancre and yit thou mayst arryve<br> <a name="an_39"></a> Ther bountee berth the keye of my substaunce,<br> <span class="margnote"><font color="GREEN" size="-1"><a name="an_40">40</a></font></span> And eek thou hast thy beste frend alyve.<br> <a name="an_41"></a> How many have I refused to sustene<br> <a name="an_42"></a> Sin I thee fostred have in thy plesaunce.<br> <a name="an_43"></a> Woltow than make a statut on thy quene<br> <a name="an_44"></a> That I shal been ay at thyn ordinaunce?<br> <a name="an_45"></a> Thou born art in my regne of variaunce,<br> <a name="an_46"></a> Aboute the wheel with other most thou dryve.<br> <a name="an_47"></a> My lore is bet than wikke is thy grevaunce,<br> <a name="an_48"></a> And eek thou hast thy beste frend alyve.<br> <a name="an_49"></a> Thy lore I dampne; it is adversitee.<br> <span class="margnote"><font color="GREEN" size="-1"><a name="an_50">50</a></font></span> My frend maystow nat reven, blind goddesse;<br> <a name="an_51"></a> That I thy frendes knowe, I thanke it thee.<br> <a name="an_52"></a> Tak hem agayn, lat hem go lye on presse.<br> <a name="an_53"></a> The negardye in keping hir richesse<br> <a name="an_54"></a> Prenostik is thou wolt hir tour assayle;<br> <a name="an_55"></a> Wikke appetyt comth ay before syknesse.<br> <a name="an_56"></a> In general, this reule may nat fayle.<br> <a name="an_57"></a> Thou pinchest at my mutabilitee<br> <a name="an_58"></a> For I thee lente a drope of my richesse,<br> <a name="an_59"></a> And now me lyketh to withdrawe me.<br> <span class="margnote"><font color="GREEN" size="-1"><a name="an_60">60</a></font></span> Why sholdestow my realtee oppresse?<br> <a name="an_61"></a> The see may ebbe and flowen more or lesse;<br> <a name="an_62"></a> The welkne hath might to shyne, reyne, or hayle;<br> <a name="an_63"></a> Right so mot I kythen my brotelnesse.<br> <a name="an_64"></a> In general, this reule may nat fayle.<br> <a name="an_65"></a> Lo, th' execucion of the majestee<br> <a name="an_66"></a> That al purveyeth of his rightwysnesse,<br> <a name="an_67"></a> That same thing "Fortune" clepen ye,<br> <a name="an_68"></a> Ye blinde bestes ful of lewednesse.<br> <a name="an_69"></a> The hevene hath propretee of sikernesse,<br> <span class="margnote"><font color="GREEN" size="-1"><a name="an_70">70</a></font></span> This world hath ever resteles travayle;<br> <a name="an_71"></a> Thy laste day is ende of myn intresse.<br> <a name="an_72"></a> In general, this reule may nat fayle.<br> <a name="an_73"></a> Princes, I prey you of your gentilesse<br> <a name="an_74"></a> Lat nat this man on me thus crye and pleyne,<br> <a name="an_75"></a> And I shal quyte you your bisinesse<br> <a name="an_76"></a> At my requeste, as three of you or tweyne,<br> <a name="an_77"></a> And but you list releve him of his peyne,<br> <a name="an_78"></a> Preyeth his beste frend of his noblesse<br> <a name="an_79"></a> That to som beter estat he may atteyne.<br>  
 <p></p><hr>
 <center>
 <a href="mect76.htm">Next: Truth</a></center>
 </body>