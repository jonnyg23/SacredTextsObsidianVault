<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect16.htm">Previous</a> 
 <a href="mect18.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Clerk's Prologue</h3> <a name="an_1"></a> "Sire Clerk of Oxenford," oure Hooste sayde,<br> <a name="an_2"></a> "Ye ryde as coy and stille as dooth a mayde<br> <a name="an_3"></a> Were newe spoused, sittynge at the bord;<br> <a name="an_4"></a> This day ne herde I of youre tonge a word.<br> <a name="an_5"></a> I trowe ye studie aboute som sophyme;<br> <a name="an_6"></a> But Salomon seith `every thyng hath tyme.'<br> <a name="an_7"></a> "For Goddes sake, as beth of bettre cheere!<br> <a name="an_8"></a> It is no tyme for to studien heere.<br> <a name="an_9"></a> Telle us som myrie tale, by youre fey!<br> <span class="margnote"><font color="GREEN" size="-1"><a name="an_10">10</a></font></span> For what man that is entred in a pley,<br> <a name="an_11"></a> He nedes moot unto the pley assente.<br> <a name="an_12"></a> But precheth nat, as freres doon in Lente,<br> <a name="an_13"></a> To make us for oure olde synnes wepe,<br> <a name="an_14"></a> Ne that thy tale make us nat to slepe.<br> <a name="an_15"></a> "Telle us som murie thyng of aventures.<br> <a name="an_16"></a> Youre termes, youre colours, and youre figures,<br> <a name="an_17"></a> Keepe hem in stoor til so be ye endite<br> <a name="an_18"></a> Heigh style, as whan that men to kynges write.<br> <a name="an_19"></a> Speketh so pleyn at this tyme, we yow preye,<br> <span class="margnote"><font color="GREEN" size="-1"><a name="an_20">20</a></font></span> That we may understonde what ye seye."<br> <a name="an_21"></a> This worthy clerk benignely answerde:<br> <a name="an_22"></a> "Hooste," quod he, "I am under youre yerde;<br> <a name="an_23"></a> Ye han of us as now the governance,<br> <a name="an_24"></a> And therfore wol I do yow obeisance,<br> <a name="an_25"></a> As fer as resoun axeth, hardily.<br> <a name="an_26"></a> I wol yow telle a tale which that I<br> <a name="an_27"></a> Lerned at Padowe of a worthy clerk,<br> <a name="an_28"></a> As preved by his wordes and his werk.<br> <a name="an_29"></a> He is now deed and nayled in his cheste;<br> <span class="margnote"><font color="GREEN" size="-1"><a name="an_30">30</a></font></span> I prey to God so yeve his soule reste!<br> <a name="an_31"></a> "Fraunceys Petrak, the lauriat poete,<br> <a name="an_32"></a> Highte this clerk, whos rethorike sweete<br> <a name="an_33"></a> Enlumyned al Ytaille of poetrie,<br> <a name="an_34"></a> As Lynyan dide of philosophie,<br> <a name="an_35"></a> Or lawe, or oother art particuler;<br> <a name="an_36"></a> But Deeth, that wol nat suffre us dwellen heer,<br> <a name="an_37"></a> But as it were a twynklyng of an ye,<br> <a name="an_38"></a> Hem bothe hath slayn, and alle shul we dye.<br> <a name="an_39"></a> "But forth to tellen of this worthy man<br> <span class="margnote"><font color="GREEN" size="-1"><a name="an_40">40</a></font></span> That taughte me this tale, as I bigan,<br> <a name="an_41"></a> I seye that first with heigh stile he enditeth,<br> <a name="an_42"></a> Er he the body of his tale writeth,<br> <a name="an_43"></a> A prohemye, in the which discryveth he<br> <a name="an_44"></a> Pemond and of Saluces the contree,<br> <a name="an_45"></a> And speketh of Apennyn, the hilles hye,<br> <a name="an_46"></a> That been the boundes of West Lumbardye,<br> <a name="an_47"></a> And of Mount Vesulus in special,<br> <a name="an_48"></a> Where as the Poo out of a welle smal<br> <a name="an_49"></a> Taketh his firste spryngyng and his sours,<br> <span class="margnote"><font color="GREEN" size="-1"><a name="an_50">50</a></font></span> That estward ay encresseth in his cours<br> <a name="an_51"></a> To Emele-ward, to Ferrare, and Venyse,<br> <a name="an_52"></a> The which a long thyng were to devyse.<br> <a name="an_53"></a> And trewely, as to my juggement,<br> <a name="an_54"></a> Me thynketh it a thyng impertinent,<br> <a name="an_55"></a> Save that he wole conveyen his mateere;<br> <a name="an_56"></a> But this his tale, which that ye may heere." <br>  
 <p></p><hr>
 <center>
 <a href="mect18.htm">Next: The Clerk's Tale</a></center>
 </body>