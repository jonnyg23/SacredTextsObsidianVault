<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect67.htm">Previous</a> 
 <a href="mect69.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Shorter Poems</h4> <h3 align="center">A Complaint to His Lady</h3> <a name="an_1"></a> The longe nightes, whan every creature<br> <a name="an_2"></a> Shulde have hir rest in somwhat as by kynde,<br> <a name="an_3"></a> Or elles ne may hir lif nat longe endure,<br> <a name="an_4"></a> Hit falleth most into my woful mynde<br> <a name="an_5"></a> How I so fer have broght myself behynde<br> <a name="an_6"></a> That, sauf the deeth, ther may nothyng me lisse,<br> <a name="an_7"></a> So desespaired I am from alle blisse.<br> <a name="an_8"></a> This same thoght me lasteth til the morwe<br> <a name="an_9"></a> And from the morwe forth til hit be eve;<br> <span class="margnote"><font color="GREEN" size="-1"><a name="an_10">10</a></font></span> Ther nedeth me no care for to borwe,<br> <a name="an_11"></a> For bothe I have good leyser and good leve;<br> <a name="an_12"></a> Ther is no wyght that wol me wo bereve<br> <a name="an_13"></a> To wepe ynogh and wailen al my fille;<br> <a name="an_14"></a> The sore spark of peyne now doth me spille.<br> <a name="an_15"></a> This Love, that hath me set in such a place<br> <a name="an_16"></a> That my desir [he] nevere wol fulfille,<br> <a name="an_17"></a> For neither pitee, mercy, neither grace<br> <a name="an_18"></a> Can I nat fynde, and yit my sorwful herte<br> <a name="an_19"></a> For to be deed I can hit nought arace.<br> <span class="margnote"><font color="GREEN" size="-1"><a name="an_20">20</a></font></span> The more I love, the more she doth me smerte,<br> <a name="an_21"></a> Thourgh which I see withoute remedye<br> <a name="an_22"></a> That from the deeth I may no wyse asterte.<br> <a name="an_23"></a> Now sothly what she hight I wol reherse:<br> <a name="an_24"></a> Hir name is Bountee set in womanhede,<br> <a name="an_25"></a> Sadnesse in youthe and Beautee prydelees<br> <a name="an_26"></a> And Plesaunce under governaunce and drede;<br> <a name="an_27"></a> Hir surname is eek Faire Rewthelees<br> <a name="an_28"></a> The Wyse, yknit unto Good Aventure,<br> <a name="an_29"></a> That, for I love hir, she sleeth me giltelees.<br> <span class="margnote"><font color="GREEN" size="-1"><a name="an_30">30</a></font></span> Hir love I best, and shal, whyl I may dure,<br> <a name="an_31"></a> Bet than myself an hundred thousand deel,<br> <a name="an_32"></a> Than al this worldes richesse or creature.<br> <a name="an_33"></a> Now hath not Love me bestowed weel<br> <a name="an_34"></a> To love ther I never shal have part?<br> <a name="an_35"></a> Allas, right thus is turned me the wheel,<br> <a name="an_36"></a> Thus am I slayn with Loves fyry dart!<br> <a name="an_37"></a> I can but love hir best, my swete fo;<br> <a name="an_38"></a> Love hath me taught no more of his art<br> <a name="an_39"></a> But serve alwey and stinte for no wo.<br> <span class="margnote"><font color="GREEN" size="-1"><a name="an_40">40</a></font></span> In my trewe [and] careful herte ther is<br> <a name="an_41"></a> So moche wo and [eek] so litel blis<br> <a name="an_42"></a> That wo is me that ever I was bore;<br> <a name="an_43"></a> For al that thyng which I desyre I mis<br> <a name="an_44"></a> And al that ever I wolde not ywis,<br> <a name="an_45"></a> That finde I redy to me evermore;<br> <a name="an_46"></a> And of al this I not to whom me pleyne.<br> <a name="an_47"></a> For she that mighte me out of this brynge<br> <a name="an_48"></a> Ne reccheth nought whether I wepe or synge,<br> <a name="an_49"></a> So litel rewthe hath she upon my peyne.<br> <span class="margnote"><font color="GREEN" size="-1"><a name="an_50">50</a></font></span> Allas! Whan slepyng-tyme is than I wake,<br> <a name="an_51"></a> Whan I shulde daunce, for fere, lo, than I quake.<br> <a name="an_52"></a> This hevy lif I lede, lo, for your sake<br> <a name="an_53"></a> Thogh ye therof in no wyse hede take,<br> <a name="an_54"></a> Myn hertes lady and hool my lyves quene.<br> <a name="an_55"></a> For trewly durste I seye as that I fele,<br> <a name="an_56"></a> Me semeth that your swete herte of stele<br> <a name="an_57"></a> Is whetted now ageynes me to kene.<br> <a name="an_58"></a> My dere herte and best beloved fo,<br> <a name="an_59"></a> Why lyketh yow to do me al this wo?<br> <span class="margnote"><font color="GREEN" size="-1"><a name="an_60">60</a></font></span> What have I doon that greveth yow or sayd,<br> <a name="an_61"></a> But for I serve and love yow and no mo?<br> <a name="an_62"></a> And while I lyve I wol ever do so,<br> <a name="an_63"></a> And therfor, swete, ne beth nat yvel apayd.<br> <a name="an_64"></a> For so good and so fair as ye be<br> <a name="an_65"></a> Hit were right gret wonder but ye hadde<br> <a name="an_66"></a> Of alle servantes, bothe of goode and badde;<br> <a name="an_67"></a> And leest worthy of alle hem, I am he.<br> <a name="an_68"></a> But nevertheles, my righte lady swete,<br> <a name="an_69"></a> Thogh that I be unconnyng and unmete<br> <span class="margnote"><font color="GREEN" size="-1"><a name="an_70">70</a></font></span> To serve, as I coude best, ay your hynesse,<br> <a name="an_71"></a> Yit is ther noon fayner, that wolde I hete,<br> <a name="an_72"></a> Than I, to do yow ese, or elles bete<br> <a name="an_73"></a> What so I wiste that were to youre hevynesse;<br> <a name="an_74"></a> And hadde I myght as good as I have wille,<br> <a name="an_75"></a> Than shulde ye fele wher it were so or noon;<br> <a name="an_76"></a> For in this world livyng than is ther noon<br> <a name="an_77"></a> That fayner wolde your hertes wil fulfille.<br> <a name="an_78"></a> For bothe I love and eek drede yow so sore,<br> <a name="an_79"></a> And algates moot, and have doon yow, ful yore,<br> <span class="margnote"><font color="GREEN" size="-1"><a name="an_80">80</a></font></span> That bettre loved is noon ne never shal;<br> <a name="an_81"></a> And yit I wolde beseche yow of no more,<br> <a name="an_82"></a> But leveth wel and be not wrooth therfore,<br> <a name="an_83"></a> And lat me serve yow forth; lo, this is al.<br> <a name="an_84"></a> For I am not so hardy ne so wood,<br> <a name="an_85"></a> For to desire that ye shulde love me,<br> <a name="an_86"></a> For wel I wot -- allas -- that wil nat be;<br> <a name="an_87"></a> I am so litel worthy and ye so good.<br> <a name="an_88"></a> For ye be oon the worthiest on-lyve<br> <a name="an_89"></a> And I the most unlykly for to thryve,<br> <span class="margnote"><font color="GREEN" size="-1"><a name="an_90">90</a></font></span> Yit for al this, witeth ye right wele<br> <a name="an_91"></a> That ye ne shul me from your servyce dryve<br> <a name="an_92"></a> That I ne wil ay, with alle my wittes fyve,<br> <a name="an_93"></a> Serve yow trewly, what wo so that I fele.<br> <a name="an_94"></a> For I am set on yow in such manere<br> <a name="an_95"></a> That, thogh ye never wil upon me rewe,<br> <a name="an_96"></a> I moste yow love and been ever as trewe<br> <a name="an_97"></a> As any man can, or may, on-lyve [here].<br> <a name="an_98"></a> But the more that I love yow, goodly free,<br> <a name="an_99"></a> The lasse fynde I that ye loven me;<br> <span class="margnote"><font color="GREEN" size="-1"><a name="an_100">100</a></font></span> Allas, whan shal that harde wit amende?<br> <a name="an_101"></a> Wher is now al your wommanly pitee,<br> <a name="an_102"></a> Your gentilesse and your debonairtee?<br> <a name="an_103"></a> Wil ye nothyng therof upon me spende?<br> <a name="an_104"></a> And so hool, swete, as I am youres al,<br> <a name="an_105"></a> And so gret wil as I have yow to serve,<br> <a name="an_106"></a> Now certes, and ye lete me thus sterve,<br> <a name="an_107"></a> Yit have ye wonne theron but a smal.<br> <a name="an_108"></a> For at my knowyng I do nought why,<br> <a name="an_109"></a> And this I wol beseche yow hertely,<br> <span class="margnote"><font color="GREEN" size="-1"><a name="an_110">110</a></font></span> That ther ever ye fynde, whyles ye lyve,<br> <a name="an_111"></a> A trewer servant to yow than am I,<br> <a name="an_112"></a> Leveth thanne and sleeth me hardely,<br> <a name="an_113"></a> And I my deeth to yow wol al foryive.<br> <a name="an_114"></a> And if ye fynde no trewer verrayly,<br> <a name="an_115"></a> Wil ye suffre than that I thus spille<br> <a name="an_116"></a> And for no maner gilt but my good wille?<br> <a name="an_117"></a> As good were thanne untrewe as trewe to be.<br> <a name="an_118"></a> But I, my lyf and deeth, to yow obeye<br> <a name="an_119"></a> And with right buxom herte hooly I preye<br> <span class="margnote"><font color="GREEN" size="-1"><a name="an_120">120</a></font></span> As is your moste plesure, so doth by me;<br> <a name="an_121"></a> Wel lever is me liken yow and deye<br> <a name="an_122"></a> Than for to anythyng or thynke or seye<br> <a name="an_123"></a> That yow myghte offende in any tyme.<br> <a name="an_124"></a> And therfor, swete, rewe on my peynes smerte,<br> <a name="an_125"></a> And of your grace graunteth me som drope,<br> <a name="an_126"></a> For elles may me laste no blis ne hope,<br> <a name="an_127"></a> Ne dwelle within my trouble careful herte.<br>  
 <p></p><hr>
 <center>
 <a href="mect69.htm">Next: The Complaint of Mars</a></center>
 </body>