<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect77.htm">Previous</a> 
 <a href="mect79.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Shorter Poems</h4> <h3 align="center">Lak of Stedfastnesse</h3> <a name="an_1"></a> Somtyme the world was so stedfast and stable<br> <a name="an_2"></a> That mannes word was obligacioun,<br> <a name="an_3"></a> And now it is so fals and deceivable<br> <a name="an_4"></a> That word and deed, as in conclusioun,<br> <a name="an_5"></a> Ben nothing lyk, for turned up-so-doun<br> <a name="an_6"></a> Is al this world for mede and wilfulnesse,<br> <a name="an_7"></a> That al is lost for lak of stedfastnesse.<br> <a name="an_8"></a> What maketh this world to be so variable<br> <a name="an_9"></a> But lust that folk have in dissensioun?<br> <span class="margnote"><font color="GREEN" size="-1"><a name="an_10">10</a></font></span> For among us now a man is holde unable,<br> <a name="an_11"></a> But if he can by som collusioun<br> <a name="an_12"></a> Don his neighbour wrong or oppressioun.<br> <a name="an_13"></a> What causeth this but wilful wrecchednesse,<br> <a name="an_14"></a> That al is lost for lak of stedfastnesse?<br> <a name="an_15"></a> Trouthe is put doun, resoun is holden fable,<br> <a name="an_16"></a> Vertu hath now no dominacioun;<br> <a name="an_17"></a> Pitee exyled, no man is merciable.<br> <a name="an_18"></a> Through covetyse is blent discrecioun.<br> <a name="an_19"></a> The world hath mad a permutacioun<br> <span class="margnote"><font color="GREEN" size="-1"><a name="an_20">20</a></font></span> Fro right to wrong, fro trouthe to fikelnesse,<br> <a name="an_21"></a> That al is lost for lak of stedfastnesse.<br> <a name="an_22"></a> O prince, desyre to be honourable,<br> <a name="an_23"></a> Cherish thy folk and hate extorcioun.<br> <a name="an_24"></a> Suffre nothing that may be reprevable<br> <a name="an_25"></a> To thyn estat don in thy regioun.<br> <a name="an_26"></a> Shew forth thy swerd of castigacioun,<br> <a name="an_27"></a> Dred God, do law, love trouthe and worthinesse,<br> <a name="an_28"></a> And wed thy folk agein to stedfastnesse.<br>  
 <p></p><hr>
 <center>
 <a href="mect79.htm">Next: Lenvoy de Chaucer a Scogan</a></center>
 </body>