<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect44.htm">Previous</a> 
 <a href="mect46.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Manciple's Tale</h3> <a name="an_105"></a> Whan Phebus dwelled heere in this erthe adoun,<br> <a name="an_106"></a> As olde bookes maken mencioun,<br> <a name="an_107"></a> He was the mooste lusty bachiler<br> <a name="an_108"></a> In al this world, and eek the beste archer.<br> <a name="an_109"></a> He slow Phitoun, the serpent, as he lay<br> <span class="margnote"><font color="GREEN" size="-1"><a name="an_110">110</a></font></span> Slepynge agayn the sonne upon a day;<br> <a name="an_111"></a> And many another noble worthy dede<br> <a name="an_112"></a> He with his bowe wroghte, as men may rede.<br> <a name="an_113"></a> Pleyen he koude on every mynstralcie,<br> <a name="an_114"></a> And syngen that it was a melodie<br> <a name="an_115"></a> To heeren of his cleere voys the soun.<br> <a name="an_116"></a> Certes the kyng of Thebes, Amphioun,<br> <a name="an_117"></a> That with his syngyng walled that citee,<br> <a name="an_118"></a> Koude nevere syngen half so wel as hee.<br> <a name="an_119"></a> Therto he was the semelieste man<br> <span class="margnote"><font color="GREEN" size="-1"><a name="an_120">120</a></font></span> That is or was sith that the world bigan.<br> <a name="an_121"></a> What nedeth it his fetures to discryve?<br> <a name="an_122"></a> For in this world was noon so faire on-lyve.<br> <a name="an_123"></a> He was therwith fulfild of gentillesse,<br> <a name="an_124"></a> Of honour, and of parfit worthynesse.<br> <a name="an_125"></a> This Phebus, that was flour of bachilrie,<br> <a name="an_126"></a> As wel in fredom as in chivalrie,<br> <a name="an_127"></a> For his desport, in signe eek of victorie<br> <a name="an_128"></a> Of Phitoun, so as telleth us the storie,<br> <a name="an_129"></a> Was wont to beren in his hand a bowe.<br> <span class="margnote"><font color="GREEN" size="-1"><a name="an_130">130</a></font></span> Now hadde this Phebus in his hous a crowe<br> <a name="an_131"></a> Which in a cage he fostred many a day,<br> <a name="an_132"></a> And taughte it speken, as men teche a jay.<br> <a name="an_133"></a> Whit was this crowe as is a snow-whit swan,<br> <a name="an_134"></a> And countrefete the speche of every man<br> <a name="an_135"></a> He koude, whan he sholde telle a tale.<br> <a name="an_136"></a> Therwith in al this world no nyghtyngale<br> <a name="an_137"></a> Ne koude, by an hondred thousand deel,<br> <a name="an_138"></a> Syngen so wonder myrily and weel.<br> <a name="an_139"></a> Now hadde this Phebus in his hous a wyf<br> <span class="margnote"><font color="GREEN" size="-1"><a name="an_140">140</a></font></span> Which that he lovede moore than his lyf,<br> <a name="an_141"></a> And nyght and day dide evere his diligence<br> <a name="an_142"></a> Hir for to plese and doon hire reverence,<br> <a name="an_143"></a> Save oonly, if the sothe that I shal sayn,<br> <a name="an_144"></a> Jalous he was, and wolde have kept hire fayn.<br> <a name="an_145"></a> For hym were looth byjaped for to be,<br> <a name="an_146"></a> And so is every wight in swich degree;<br> <a name="an_147"></a> But al in ydel, for it availleth noght.<br> <a name="an_148"></a> A good wyf, that is clene of werk and thoght,<br> <a name="an_149"></a> Sholde nat been kept in noon awayt, certayn;<br> <span class="margnote"><font color="GREEN" size="-1"><a name="an_150">150</a></font></span> And trewely the labour is in vayn<br> <a name="an_151"></a> To kepe a shrewe, for it wol nat bee.<br> <a name="an_152"></a> This holde I for a verray nycetee,<br> <a name="an_153"></a> To spille labour for to kepe wyves:<br> <a name="an_154"></a> Thus writen olde clerkes in hir lyves.<br> <a name="an_155"></a> But now to purpos, as I first bigan:<br> <a name="an_156"></a> This worthy Phebus dooth al that he kan<br> <a name="an_157"></a> To plesen hire, wenynge for swich plesaunce,<br> <a name="an_158"></a> And for his manhede and his governaunce,<br> <a name="an_159"></a> That no man sholde han put hym from hir grace.<br> <span class="margnote"><font color="GREEN" size="-1"><a name="an_160">160</a></font></span> But God it woot, ther may no man embrace<br> <a name="an_161"></a> As to destreyne a thyng which that nature<br> <a name="an_162"></a> Hath natureelly set in a creature.<br> <a name="an_163"></a> Taak any bryd, and put it in a cage,<br> <a name="an_164"></a> And do al thyn entente and thy corage<br> <a name="an_165"></a> To fostre it tendrely with mete and drynke<br> <a name="an_166"></a> Of alle deyntees that thou kanst bithynke,<br> <a name="an_167"></a> And keep it al so clenly as thou may,<br> <a name="an_168"></a> Although his cage of gold be never so gay,<br> <a name="an_169"></a> Yet hath this brid, by twenty thousand foold,<br> <span class="margnote"><font color="GREEN" size="-1"><a name="an_170">170</a></font></span> Levere in a forest that is rude and coold<br> <a name="an_171"></a> Goon ete wormes and swich wrecchednesse.<br> <a name="an_172"></a> For evere this brid wol doon his bisynesse<br> <a name="an_173"></a> To escape out of his cage, yif he may.<br> <a name="an_174"></a> His libertee this brid desireth ay.<br> <a name="an_175"></a> Lat take a cat, and fostre hym wel with milk<br> <a name="an_176"></a> And tendre flessh, and make his couche of silk,<br> <a name="an_177"></a> And lat hym seen a mous go by the wal,<br> <a name="an_178"></a> Anon he weyveth milk and flessh and al,<br> <a name="an_179"></a> And every deyntee that is in that hous,<br> <span class="margnote"><font color="GREEN" size="-1"><a name="an_180">180</a></font></span> Swich appetit hath he to ete a mous.<br> <a name="an_181"></a> Lo, heere hath lust his dominacioun,<br> <a name="an_182"></a> And appetit fleemeth discrecioun.<br> <a name="an_183"></a> A she-wolf hath also a vileyns kynde.<br> <a name="an_184"></a> The lewedeste wolf that she may fynde,<br> <a name="an_185"></a> Or leest of reputacioun, wol she take,<br> <a name="an_186"></a> In tyme whan hir lust to han a make.<br> <a name="an_187"></a> Alle thise ensamples speke I by thise men<br> <a name="an_188"></a> That been untrewe, and nothyng by wommen.<br> <a name="an_189"></a> For men han evere a likerous appetit<br> <span class="margnote"><font color="GREEN" size="-1"><a name="an_190">190</a></font></span> On lower thyng to parfourne hire delit<br> <a name="an_191"></a> Than on hire wyves, be they never so faire,<br> <a name="an_192"></a> Ne never so trewe, ne so debonaire.<br> <a name="an_193"></a> Flessh is so newefangel, with meschaunce,<br> <a name="an_194"></a> That we ne konne in nothyng han plesaunce<br> <a name="an_195"></a> That sowneth into vertu any while.<br> <a name="an_196"></a> This Phebus, which that thoghte upon no gile,<br> <a name="an_197"></a> Deceyved was, for al his jolitee.<br> <a name="an_198"></a> For under hym another hadde shee,<br> <a name="an_199"></a> A man of litel reputacioun,<br> <span class="margnote"><font color="GREEN" size="-1"><a name="an_200">200</a></font></span> Nat worth to Phebus in comparisoun.<br> <a name="an_201"></a> The moore harm is, it happeth ofte so,<br> <a name="an_202"></a> Of which ther cometh muchel harm and wo.<br> <a name="an_203"></a> And so bifel, whan Phebus was absent,<br> <a name="an_204"></a> His wyf anon hath for hir lemman sent.<br> <a name="an_205"></a> Hir lemman? Certes, this is a knavyssh speche!<br> <a name="an_206"></a> Foryeveth it me, and that I yow biseche.<br> <a name="an_207"></a> The wise Plato seith, as ye may rede,<br> <a name="an_208"></a> The word moot nede accorde with the dede.<br> <a name="an_209"></a> If men shal telle proprely a thyng,<br> <span class="margnote"><font color="GREEN" size="-1"><a name="an_210">210</a></font></span> The word moot cosyn be to the werkyng.<br> <a name="an_211"></a> I am a boystous man, right thus seye I:<br> <a name="an_212"></a> Ther nys no difference, trewely,<br> <a name="an_213"></a> Bitwixe a wyf that is of heigh degree,<br> <a name="an_214"></a> If of hir body dishonest she bee,<br> <a name="an_215"></a> And a povre wenche, oother than this --<br> <a name="an_216"></a> If it so be they werke bothe amys --<br> <a name="an_217"></a> But that the gentile, in estaat above,<br> <a name="an_218"></a> She shal be cleped his lady, as in love;<br> <a name="an_219"></a> And for that oother is a povre womman,<br> <span class="margnote"><font color="GREEN" size="-1"><a name="an_220">220</a></font></span> She shal be cleped his wenche or his lemman.<br> <a name="an_221"></a> And, God it woot, myn owene deere brother,<br> <a name="an_222"></a> Men leyn that oon as lowe as lith that oother.<br> <a name="an_223"></a> Right so bitwixe a titlelees tiraunt<br> <a name="an_224"></a> And an outlawe or a theef erraunt,<br> <a name="an_225"></a> The same I seye: ther is no difference.<br> <a name="an_226"></a> To Alisaundre was toold this sentence,<br> <a name="an_227"></a> That, for the tirant is of gretter myght<br> <a name="an_228"></a> By force of meynee for to sleen dounright,<br> <a name="an_229"></a> And brennen hous and hoom, and make al playn,<br> <span class="margnote"><font color="GREEN" size="-1"><a name="an_230">230</a></font></span> Lo, therfore is he cleped a capitayn;<br> <a name="an_231"></a> And for the outlawe hath but smal meynee,<br> <a name="an_232"></a> And may nat doon so greet an harm as he,<br> <a name="an_233"></a> Ne brynge a contree to so greet mescheef,<br> <a name="an_234"></a> Men clepen hym an outlawe or a theef.<br> <a name="an_235"></a> But for I am a man noght textueel,<br> <a name="an_236"></a> I wol noght telle of textes never a deel;<br> <a name="an_237"></a> I wol go to my tale, as I bigan.<br> <a name="an_238"></a> Whan Phebus wyf had sent for hir lemman,<br> <a name="an_239"></a> Anon they wroghten al hire lust volage.<br> <span class="margnote"><font color="GREEN" size="-1"><a name="an_240">240</a></font></span> The white crowe, that heeng ay in the cage,<br> <a name="an_241"></a> Biheeld hire werk, and seyde never a word.<br> <a name="an_242"></a> And whan that hoom was come Phebus, the lord,<br> <a name="an_243"></a> This crowe sang "Cokkow! Cokkow! Cokkow!"<br> <a name="an_244"></a> "What, bryd?" quod Phebus. "What song syngestow?<br> <a name="an_245"></a> Ne were thow wont so myrily to synge<br> <a name="an_246"></a> That to myn herte it was a rejoysynge<br> <a name="an_247"></a> To heere thy voys? Allas, what song is this?"<br> <a name="an_248"></a> "By God," quod he, "I synge nat amys.<br> <a name="an_249"></a> Phebus," quod he, "for al thy worthynesse,<br> <span class="margnote"><font color="GREEN" size="-1"><a name="an_250">250</a></font></span> For al thy beautee and thy gentilesse,<br> <a name="an_251"></a> For al thy song and al thy mynstralcye,<br> <a name="an_252"></a> For al thy waityng, blered is thyn ye<br> <a name="an_253"></a> With oon of litel reputacioun,<br> <a name="an_254"></a> Noght worth to thee, as in comparisoun,<br> <a name="an_255"></a> The montance of a gnat, so moote I thryve!<br> <a name="an_256"></a> For on thy bed thy wyf I saugh hym swyve."<br> <a name="an_257"></a> What wol ye moore? The crowe anon hym tolde,<br> <a name="an_258"></a> By sadde tokenes and by wordes bolde,<br> <a name="an_259"></a> How that his wyf had doon hire lecherye,<br> <span class="margnote"><font color="GREEN" size="-1"><a name="an_260">260</a></font></span> Hym to greet shame and to greet vileynye,<br> <a name="an_261"></a> And tolde hym ofte he saugh it with his yen.<br> <a name="an_262"></a> This Phebus gan aweyward for to wryen,<br> <a name="an_263"></a> And thoughte his sorweful herte brast atwo.<br> <a name="an_264"></a> His bowe he bente, and sette therinne a flo,<br> <a name="an_265"></a> And in his ire his wyf thanne hath he slayn.<br> <a name="an_266"></a> This is th' effect; ther is namoore to sayn;<br> <a name="an_267"></a> For sorwe of which he brak his mynstralcie,<br> <a name="an_268"></a> Bothe harpe, and lute, and gyterne, and sautrie;<br> <a name="an_269"></a> And eek he brak his arwes and his bowe,<br> <span class="margnote"><font color="GREEN" size="-1"><a name="an_270">270</a></font></span> And after that thus spak he to the crowe:<br> <a name="an_271"></a> "Traitour," quod he, "with tonge of scorpioun,<br> <a name="an_272"></a> Thou hast me broght to my confusioun;<br> <a name="an_273"></a> Allas, that I was wroght! Why nere I deed?<br> <a name="an_274"></a> O deere wyf! O gemme of lustiheed!<br> <a name="an_275"></a> That were to me so sad and eek so trewe,<br> <a name="an_276"></a> Now listow deed, with face pale of hewe,<br> <a name="an_277"></a> Ful giltelees, that dorste I swere, ywys!<br> <a name="an_278"></a> O rakel hand, to doon so foule amys!<br> <a name="an_279"></a> O trouble wit, O ire recchelees,<br> <span class="margnote"><font color="GREEN" size="-1"><a name="an_280">280</a></font></span> That unavysed smyteth gilteles!<br> <a name="an_281"></a> O wantrust, ful of fals suspecion,<br> <a name="an_282"></a> Where was thy wit and thy discrecion?<br> <a name="an_283"></a> O every man, be war of rakelnesse!<br> <a name="an_284"></a> Ne trowe no thyng withouten strong witnesse.<br> <a name="an_285"></a> Smyt nat to soone, er that ye witen why,<br> <a name="an_286"></a> And beeth avysed wel and sobrely<br> <a name="an_287"></a> Er ye doon any execucion<br> <a name="an_288"></a> Upon youre ire for suspecion.<br> <a name="an_289"></a> Allas, a thousand folk hath rakel ire<br> <span class="margnote"><font color="GREEN" size="-1"><a name="an_290">290</a></font></span> Fully fordoon, and broght hem in the mire.<br> <a name="an_291"></a> Allas! For sorwe I wol myselven slee!"<br> <a name="an_292"></a> And to the crowe, "O false theef!" seyde he,<br> <a name="an_293"></a> "I wol thee quite anon thy false tale.<br> <a name="an_294"></a> Thou songe whilom lyk a nyghtyngale;<br> <a name="an_295"></a> Now shaltow, false theef, thy song forgon,<br> <a name="an_296"></a> And eek thy white fetheres everichon,<br> <a name="an_297"></a> Ne nevere in al thy lif ne shaltou speke.<br> <a name="an_298"></a> Thus shal men on a traytour been awreke;<br> <a name="an_299"></a> Thou and thyn ofspryng evere shul be blake,<br> <span class="margnote"><font color="GREEN" size="-1"><a name="an_300">300</a></font></span> Ne nevere sweete noyse shul ye make,<br> <a name="an_301"></a> But evere crie agayn tempest and rayn,<br> <a name="an_302"></a> In tokenynge that thurgh thee my wyf is slayn."<br> <a name="an_303"></a> And to the crowe he stirte, and that anon,<br> <a name="an_304"></a> And pulled his white fetheres everychon,<br> <a name="an_305"></a> And made hym blak, and refte hym al his song,<br> <a name="an_306"></a> And eek his speche, and out at dore hym slong<br> <a name="an_307"></a> Unto the devel, which I hym bitake;<br> <a name="an_308"></a> And for this caas been alle crowes blake.<br> <a name="an_309"></a> Lordynges, by this ensample I yow preye,<br> <span class="margnote"><font color="GREEN" size="-1"><a name="an_310">310</a></font></span> Beth war, and taketh kep what that ye seye:<br> <a name="an_311"></a> Ne telleth nevere no man in youre lyf<br> <a name="an_312"></a> How that another man hath dight his wyf;<br> <a name="an_313"></a> He wol yow haten mortally, certeyn.<br> <a name="an_314"></a> Daun Salomon, as wise clerkes seyn,<br> <a name="an_315"></a> Techeth a man to kepen his tonge weel.<br> <a name="an_316"></a> But, as I seyde, I am noght textueel.<br> <a name="an_317"></a> But nathelees, thus taughte me my dame:<br> <a name="an_318"></a> "My sone, thenk on the crowe, a Goddes name!<br> <a name="an_319"></a> My sone, keep wel thy tonge, and keep thy freend.<br> <span class="margnote"><font color="GREEN" size="-1"><a name="an_320">320</a></font></span> A wikked tonge is worse than a feend;<br> <a name="an_321"></a> My sone, from a feend men may hem blesse.<br> <a name="an_322"></a> My sone, God of his endelees goodnesse<br> <a name="an_323"></a> Walled a tonge with teeth and lippes eke,<br> <a name="an_324"></a> For man sholde hym avyse what he speeke.<br> <a name="an_325"></a> My sone, ful ofte, for to muche speche<br> <a name="an_326"></a> Hath many a man been spilt, as clerkes teche,<br> <a name="an_327"></a> But for litel speche avysely<br> <a name="an_328"></a> Is no man shent, to speke generally.<br> <a name="an_329"></a> My sone, thy tonge sholdestow restreyne<br> <span class="margnote"><font color="GREEN" size="-1"><a name="an_330">330</a></font></span> At alle tymes, but whan thou doost thy peyne<br> <a name="an_331"></a> To speke of God, in honour and preyere.<br> <a name="an_332"></a> The firste vertu, sone, if thou wolt leere,<br> <a name="an_333"></a> Is to restreyne and kepe wel thy tonge;<br> <a name="an_334"></a> Thus lerne children whan that they been yonge.<br> <a name="an_335"></a> My sone, of muchel spekyng yvele avysed,<br> <a name="an_336"></a> Ther lasse spekyng hadde ynough suffised,<br> <a name="an_337"></a> Comth muchel harm; thus was me toold and taught.<br> <a name="an_338"></a> In muchel speche synne wanteth naught.<br> <a name="an_339"></a> Wostow wherof a rakel tonge serveth?<br> <span class="margnote"><font color="GREEN" size="-1"><a name="an_340">340</a></font></span> Right as a swerd forkutteth and forkerveth<br> <a name="an_341"></a> An arm a-two, my deere sone, right so<br> <a name="an_342"></a> A tonge kutteth freendshipe al a-two.<br> <a name="an_343"></a> A jangler is to God abhomynable.<br> <a name="an_344"></a> Reed Salomon, so wys and honurable;<br> <a name="an_345"></a> Reed David in his psalmes; reed Senekke.<br> <a name="an_346"></a> My sone, spek nat, but with thyn heed thou bekke.<br> <a name="an_347"></a> Dissimule as thou were deef, if that thou heere<br> <a name="an_348"></a> A janglere speke of perilous mateere.<br> <a name="an_349"></a> The Flemyng seith, and lerne it if thee leste,<br> <span class="margnote"><font color="GREEN" size="-1"><a name="an_350">350</a></font></span> That litel janglyng causeth muchel reste.<br> <a name="an_351"></a> My sone, if thou no wikked word hast seyd,<br> <a name="an_352"></a> Thee thar nat drede for to be biwreyd;<br> <a name="an_353"></a> But he that hath mysseyd, I dar wel sayn,<br> <a name="an_354"></a> He may by no wey clepe his word agayn.<br> <a name="an_355"></a> Thyng that is seyd is seyd, and forth it gooth,<br> <a name="an_356"></a> Though hym repente, or be hym nevere so looth.<br> <a name="an_357"></a> He is his thral to whom that he hath sayd<br> <a name="an_358"></a> A tale of which he is now yvele apayd.<br> <a name="an_359"></a> My sone, be war, and be noon auctour newe<br> <span class="margnote"><font color="GREEN" size="-1"><a name="an_360">360</a></font></span> Of tidynges, wheither they been false or trewe.<br> <a name="an_361"></a> Whereso thou come, amonges hye or lowe,<br> <a name="an_362"></a> Kepe wel thy tonge and thenk upon the crowe."<br>  
 <p></p><hr>
 <center>
 <a href="mect46.htm">Next: The Parson's Prologue</a></center>
 </body>