<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect07.htm">Previous</a> 
 <a href="mect09.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Man of Law's Introduction and Prologue</h3> <a name="an_1"></a> Oure Hooste saugh wel that the brighte sonne<br> <a name="an_2"></a> The ark of his artificial day hath ronne<br> <a name="an_3"></a> The ferthe part, and half an houre and moore,<br> <a name="an_4"></a> And though he were not depe ystert in loore,<br> <a name="an_5"></a> He wiste it was the eightetethe day<br> <a name="an_6"></a> Of Aprill, that is messager to May;<br> <a name="an_7"></a> And saugh wel that the shadwe of every tree<br> <a name="an_8"></a> Was in lengthe the same quantitee<br> <a name="an_9"></a> That was the body erect that caused it.<br> <span class="margnote"><font color="GREEN" size="-1"><a name="an_10">10</a></font></span> And therefore by the shadwe he took his wit<br> <a name="an_11"></a> That Phebus, which that shoon so clere and brighte,<br> <a name="an_12"></a> Degrees was fyve and fourty clombe on highte,<br> <a name="an_13"></a> And for that day, as in that latitude,<br> <a name="an_14"></a> It was ten of the clokke, he gan conclude,<br> <a name="an_15"></a> And sodeynly he plighte his horse aboute.<br> <a name="an_16"></a> "Lordynges," quod he, "I warne yow, al this route,<br> <a name="an_17"></a> The fourthe party of this day is gon.<br> <a name="an_18"></a> Now for the love of God and of Seint John,<br> <a name="an_19"></a> Leseth no tyme, as ferforth as ye may.<br> <span class="margnote"><font color="GREEN" size="-1"><a name="an_20">20</a></font></span> Lordynges, the tyme wasteth nyght and day,<br> <a name="an_21"></a> And steleth from us, what pryvely slepynge,<br> <a name="an_22"></a> And what thurgh necligence in oure wakynge,<br> <a name="an_23"></a> As dooth the streem that turneth nevere agayn,<br> <a name="an_24"></a> Descendynge from the mountaigne into playn.<br> <a name="an_25"></a> Wel kan Senec and many a philosophre<br> <a name="an_26"></a> Biwaillen tyme moore than gold in cofre;<br> <a name="an_27"></a> For `Los of catel may recovered be,<br> <a name="an_28"></a> But los of tyme shendeth us,' quod he.<br> <a name="an_29"></a> It wol nat come agayn, withouten drede,<br> <span class="margnote"><font color="GREEN" size="-1"><a name="an_30">30</a></font></span> Nomoore than wole Malkynes maydenhede,<br> <a name="an_31"></a> Whan she hath lost it in hir wantownesse.<br> <a name="an_32"></a> Lat us nat mowlen thus in ydelnesse.<br> <a name="an_33"></a> "Sire Man of Lawe," quod he, "so have ye blis,<br> <a name="an_34"></a> Telle us a tale anon, as forward is.<br> <a name="an_35"></a> Ye been submytted, thurgh youre free assent,<br> <a name="an_36"></a> To stonden in this cas at my juggement.<br> <a name="an_37"></a> Acquiteth yow now of youre biheeste;<br> <a name="an_38"></a> Thanne have ye do youre devoir atte leeste."<br> <a name="an_39"></a> "Hooste," quod he, "depardieux, ich assente;<br> <span class="margnote"><font color="GREEN" size="-1"><a name="an_40">40</a></font></span> To breke forward is nat myn entente.<br> <a name="an_41"></a> Biheste is dette, and I wole holde fayn<br> <a name="an_42"></a> Al my biheste, I kan no bettre sayn.<br> <a name="an_43"></a> For swich lawe as a man yeveth another wight,<br> <a name="an_44"></a> He sholde hymselven usen it, by right;<br> <a name="an_45"></a> Thus wole oure text. But nathelees, certeyn,<br> <a name="an_46"></a> I kan right now no thrifty tale seyn<br> <a name="an_47"></a> That Chaucer, thogh he kan but lewedly<br> <a name="an_48"></a> On metres and on rymyng craftily,<br> <a name="an_49"></a> Hath seyd hem in swich Englissh as he kan<br> <span class="margnote"><font color="GREEN" size="-1"><a name="an_50">50</a></font></span> Of olde tyme, as knoweth many a man;<br> <a name="an_51"></a> And if he have noght seyd hem, leve brother,<br> <a name="an_52"></a> In o book, he hath seyd hem in another.<br> <a name="an_53"></a> For he hath toold of loveris up and doun<br> <a name="an_54"></a> Mo than Ovide made of mencioun<br> <a name="an_55"></a> In his Episteles, that been ful olde.<br> <a name="an_56"></a> What sholde I tellen hem, syn they been tolde?<br> <a name="an_57"></a> "In youthe he made of Ceys and Alcione,<br> <a name="an_58"></a> And sitthen hath he spoken of everichone,<br> <a name="an_59"></a> Thise noble wyves and thise loveris eke.<br> <span class="margnote"><font color="GREEN" size="-1"><a name="an_60">60</a></font></span> Whoso that wole his large volume seke,<br> <a name="an_61"></a> Cleped the Seintes Legende of Cupide,<br> <a name="an_62"></a> Ther may he seen the large woundes wyde<br> <a name="an_63"></a> Of Lucresse, and of Babilan Tesbee;<br> <a name="an_64"></a> The swerd of Dido for the false Enee;<br> <a name="an_65"></a> The tree of Phillis for hire Demophon;<br> <a name="an_66"></a> The pleinte of Dianire and of Hermyon,<br> <a name="an_67"></a> Of Adriane, and of Isiphilee --<br> <a name="an_68"></a> The bareyne yle stondynge in the see --<br> <a name="an_69"></a> The dreynte Leandre for his Erro;<br> <span class="margnote"><font color="GREEN" size="-1"><a name="an_70">70</a></font></span> The teeris of Eleyne, and eek the wo<br> <a name="an_71"></a> Of Brixseyde, and of the, Ladomya;<br> <a name="an_72"></a> The crueltee of the, queene Medea,<br> <a name="an_73"></a> Thy litel children hangynge by the hals,<br> <a name="an_74"></a> For thy Jason, that was of love so fals!<br> <a name="an_75"></a> O Ypermystra, Penelopee, Alceste,<br> <a name="an_76"></a> Youre wifhod he comendeth with the beste!<br> <a name="an_77"></a> "But certeinly no word ne writeth he<br> <a name="an_78"></a> Of thilke wikke ensample of Canacee,<br> <a name="an_79"></a> That loved hir owene brother synfully --<br> <span class="margnote"><font color="GREEN" size="-1"><a name="an_80">80</a></font></span> Of swiche cursed stories I sey fy! --<br> <a name="an_81"></a> Or ellis of Tyro Appollonius,<br> <a name="an_82"></a> How that the cursed kyng Antiochus<br> <a name="an_83"></a> Birafte his doghter of hir maydenhede,<br> <a name="an_84"></a> That is so horrible a tale for to rede,<br> <a name="an_85"></a> Whan he hir threw upon the pavement.<br> <a name="an_86"></a> And therfore he, of ful avysement,<br> <a name="an_87"></a> Nolde nevere write in none of his sermons<br> <a name="an_88"></a> Of swiche unkynde abhomynacions,<br> <a name="an_89"></a> Ne I wol noon reherce, if that I may.<br> <span class="margnote"><font color="GREEN" size="-1"><a name="an_90">90</a></font></span> "But of my tale how shal I doon this day?<br> <a name="an_91"></a> Me were looth be likned, doutelees,<br> <a name="an_92"></a> To Muses that men clepe Pierides --<br> <a name="an_93"></a> Methamorphosios woot what I mene;<br> <a name="an_94"></a> But nathelees, I recche noght a bene<br> <a name="an_95"></a> Though I come after hym with hawebake.<br> <a name="an_96"></a> I speke in prose, and lat him rymes make."<br> <a name="an_97"></a> And with that word he, with a sobre cheere,<br> <a name="an_98"></a> Bigan his tale, as ye shal after heere.<br> <a name="an_99"></a> O hateful harm, condicion of poverte!<br> <span class="margnote"><font color="GREEN" size="-1"><a name="an_100">100</a></font></span> With thurst, with coold, with hunger so confoundid!<br> <a name="an_101"></a> To asken help thee shameth in thyn herte;<br> <a name="an_102"></a> If thou noon aske, with nede artow so woundid<br> <a name="an_103"></a> That verray nede unwrappeth al thy wounde hid!<br> <a name="an_104"></a> Maugree thyn heed, thou most for indigence<br> <a name="an_105"></a> Or stele, or begge, or borwe thy despence!<br> <a name="an_106"></a> Thow blamest Crist and seist ful bitterly<br> <a name="an_107"></a> He mysdeparteth richesse temporal;<br> <a name="an_108"></a> Thy neighebor thou wytest synfully,<br> <a name="an_109"></a> And seist thou hast to lite and he hath al.<br> <span class="margnote"><font color="GREEN" size="-1"><a name="an_110">110</a></font></span> "Parfay," seistow, "somtyme he rekene shal,<br> <a name="an_111"></a> Whan that his tayl shal brennen in the gleede,<br> <a name="an_112"></a> For he noght helpeth needfulle in hir neede."<br> <a name="an_113"></a> Herkne what is the sentence of the wise:<br> <a name="an_114"></a> "Bet is to dyen than have indigence";<br> <a name="an_115"></a> "Thy selve neighebor wol thee despise."<br> <a name="an_116"></a> If thou be povre, farwel thy reverence!<br> <a name="an_117"></a> Yet of the wise man take this sentence:<br> <a name="an_118"></a> "Alle the dayes of povre men been wikke."<br> <a name="an_119"></a> Be war, therfore, er thou come to that prikke!<br> <span class="margnote"><font color="GREEN" size="-1"><a name="an_120">120</a></font></span> If thou be povre, thy brother hateth thee,<br> <a name="an_121"></a> And alle thy freendes fleen from thee, allas!<br> <a name="an_122"></a> O riche marchauntz, ful of wele been yee,<br> <a name="an_123"></a> O noble, o prudent folk, as in this cas!<br> <a name="an_124"></a> Youre bagges been nat fild with ambes as,<br> <a name="an_125"></a> But with sys cynk, that renneth for youre chaunce;<br> <a name="an_126"></a> At Cristemasse myrie may ye daunce!<br> <a name="an_127"></a> Ye seken lond and see for yowre wynnynges;<br> <a name="an_128"></a> As wise folk ye knowen al th' estaat<br> <a name="an_129"></a> Of regnes; ye been fadres of tidynges<br> <span class="margnote"><font color="GREEN" size="-1"><a name="an_130">130</a></font></span> And tales, bothe of pees and of debaat.<br> <a name="an_131"></a> I were right now of tales desolaat,<br> <a name="an_132"></a> Nere that a marchant, goon is many a yeere,<br> <a name="an_133"></a> Me taughte a tale, which that ye shal heere.<br>  
 <p></p><hr>
 <center>
 <a href="mect09.htm">Next: The Man of Law's Tale</a></center>
 </body>