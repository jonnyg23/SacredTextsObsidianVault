<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect65.htm">Previous</a> 
 <a href="mect67.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Shorter Poems</h4> <h3 align="center">An ABC</h3> <a name="an_1"></a> Almighty and al merciable queene,<br> <a name="an_2"></a> To whom that al this world fleeth for socour,<br> <a name="an_3"></a> To have relees of sinne, of sorwe, and teene,<br> <a name="an_4"></a> Glorious virgine, of alle floures flour,<br> <a name="an_5"></a> To thee I flee, confounded in errour.<br> <a name="an_6"></a> Help and releeve, thou mighti debonayre,<br> <a name="an_7"></a> Have mercy on my perilous langour.<br> <a name="an_8"></a> Venquisshed me hath my cruel adversaire.<br> <a name="an_9"></a> Bountee so fix hath in thin herte his tente<br> <span class="margnote"><font color="GREEN" size="-1"><a name="an_10">10</a></font></span> That wel I wot thou wolt my socour bee;<br> <a name="an_11"></a> Thou canst not warne him that with good entente<br> <a name="an_12"></a> Axeth thin helpe, thin herte is ay so free.<br> <a name="an_13"></a> Thou art largesse of pleyn felicitee,<br> <a name="an_14"></a> Haven of refut, of quiete, and of reste.<br> <a name="an_15"></a> Loo, how that theeves sevene chasen mee.<br> <a name="an_16"></a> Help, lady bright, er that my ship tobreste.<br> <a name="an_17"></a> Comfort is noon but in yow, ladi deere;<br> <a name="an_18"></a> For loo, my sinne and my confusioun,<br> <a name="an_19"></a> Which oughten not in thi presence appeere,<br> <span class="margnote"><font color="GREEN" size="-1"><a name="an_20">20</a></font></span> Han take on me a greevous accioun<br> <a name="an_21"></a> Of verrey right and desperacioun;<br> <a name="an_22"></a> And as bi right thei mighten wel susteene<br> <a name="an_23"></a> That I were wurthi my dampnacioun,<br> <a name="an_24"></a> Nere merci of you, blisful hevene queene.<br> <a name="an_25"></a> Dowte is ther noon, thou queen of misericorde,<br> <a name="an_26"></a> That thou n' art cause of grace and merci heere;<br> <a name="an_27"></a> God vouched sauf thurgh thee with us to accorde.<br> <a name="an_28"></a> For certes, Crystes blisful mooder deere,<br> <a name="an_29"></a> Were now the bowe bent in swich maneere<br> <span class="margnote"><font color="GREEN" size="-1"><a name="an_30">30</a></font></span> As it was first of justice and of ire,<br> <a name="an_31"></a> The rightful God nolde of no mercy heere;<br> <a name="an_32"></a> But thurgh thee han we grace as we desire.<br> <a name="an_33"></a> Evere hath myn hope of refut been in thee,<br> <a name="an_34"></a> For heer-biforn ful ofte in many a wyse<br> <a name="an_35"></a> Hast thou to misericorde receyved me.<br> <a name="an_36"></a> But merci, ladi, at the grete assyse<br> <a name="an_37"></a> Whan we shule come bifore the hye justyse.<br> <a name="an_38"></a> So litel fruit shal thanne in me be founde<br> <a name="an_39"></a> That, but thou er that day correcte [vice],<br> <span class="margnote"><font color="GREEN" size="-1"><a name="an_40">40</a></font></span> Of verrey right my werk wol me confounde.<br> <a name="an_41"></a> Fleeinge, I flee for socour to thi tente<br> <a name="an_42"></a> Me for to hide from tempeste ful of dreede,<br> <a name="an_43"></a> Biseeching yow that ye you not absente<br> <a name="an_44"></a> Thouh I be wikke. O, help yit at this neede!<br> <a name="an_45"></a> Al have I ben a beste in wil and deede,<br> <a name="an_46"></a> Yit, ladi, thou me cloth. with thi grace.<br> <a name="an_47"></a> Thin enemy and myn -- ladi, tak heede --<br> <a name="an_48"></a> Unto my deth in poynt is me to chace!<br> <a name="an_49"></a> Glorious mayde and mooder, which that nevere<br> <span class="margnote"><font color="GREEN" size="-1"><a name="an_50">50</a></font></span> Were bitter, neither in erthe nor in see,<br> <a name="an_51"></a> But ful of swetnesse and of merci evere,<br> <a name="an_52"></a> Help that my Fader be not wroth with me.<br> <a name="an_53"></a> Spek thou, for I ne dar not him ysee,<br> <a name="an_54"></a> So have I doon in erthe, allas the while,<br> <a name="an_55"></a> That certes, but if thou my socour bee,<br> <a name="an_56"></a> To stink eterne he wole my gost exile.<br> <a name="an_57"></a> He vouched sauf, tel him, as was his wille,<br> <a name="an_58"></a> Bicome a man, to have oure alliaunce,<br> <a name="an_59"></a> And with his precious blood he wrot the bille<br> <span class="margnote"><font color="GREEN" size="-1"><a name="an_60">60</a></font></span> Upon the crois as general acquitaunce<br> <a name="an_61"></a> To every penitent in ful creaunce;<br> <a name="an_62"></a> And therfore, ladi bright, thou for us praye.<br> <a name="an_63"></a> Thanne shalt thou bothe stinte al his grevaunce,<br> <a name="an_64"></a> And make oure foo to failen of his praye.<br> <a name="an_65"></a> I wot it wel, thou wolt ben oure socour,<br> <a name="an_66"></a> Thou art so ful of bowntee, in certeyn,<br> <a name="an_67"></a> For whan a soule falleth in errour<br> <a name="an_68"></a> Thi pitee goth and haleth him ayein.<br> <a name="an_69"></a> Thanne makest thou his pees with his sovereyn<br> <span class="margnote"><font color="GREEN" size="-1"><a name="an_70">70</a></font></span> And bringest him out of the crooked strete.<br> <a name="an_71"></a> Whoso thee loveth, he shal not love in veyn,<br> <a name="an_72"></a> That shal he fynde as he the lyf shal lete.<br> <a name="an_73"></a> Kalenderes enlumyned ben thei<br> <a name="an_74"></a> That in this world ben lighted with thi name,<br> <a name="an_75"></a> And whoso goth to yow the righte wey,<br> <a name="an_76"></a> Him thar not drede in soule to be lame.<br> <a name="an_77"></a> Now, queen of comfort, sith thou art that same<br> <a name="an_78"></a> To whom I seeche for my medicyne,<br> <a name="an_79"></a> Lat not my foo no more my wounde entame;<br> <span class="margnote"><font color="GREEN" size="-1"><a name="an_80">80</a></font></span> Myn hele into thin hand al I resygne.<br> <a name="an_81"></a> Ladi, thi sorwe kan I not portreye<br> <a name="an_82"></a> Under the cros, ne his greevous penaunce;<br> <a name="an_83"></a> But for youre bothes peynes I yow preye,<br> <a name="an_84"></a> Lat not oure alder foo make his bobaunce<br> <a name="an_85"></a> That he hath in his lystes of mischaunce<br> <a name="an_86"></a> Convict that ye bothe have bought so deere.<br> <a name="an_87"></a> As I seide erst, thou ground of oure substaunce,<br> <a name="an_88"></a> Continue on us thi pitous eyen cleere!<br> <a name="an_89"></a> Moises, that saugh the bush with flawmes rede<br> <span class="margnote"><font color="GREEN" size="-1"><a name="an_90">90</a></font></span> Brenninge, of which ther never a stikke brende,<br> <a name="an_91"></a> Was signe of thin unwemmed maidenhede.<br> <a name="an_92"></a> Thou art the bush on which ther gan descende<br> <a name="an_93"></a> The Holi Gost, the which that Moyses wende<br> <a name="an_94"></a> Had ben a-fyr, and this was in figure.<br> <a name="an_95"></a> Now, ladi, from the fyr thou us defende<br> <a name="an_96"></a> Which that in helle eternalli shal dure.<br> <a name="an_97"></a> Noble princesse, that nevere haddest peere,<br> <a name="an_98"></a> Certes if any comfort in us bee,<br> <a name="an_99"></a> That cometh of thee, thou Cristes mooder deere.<br> <span class="margnote"><font color="GREEN" size="-1"><a name="an_100">100</a></font></span> We han noon oother melodye or glee<br> <a name="an_101"></a> Us to rejoyse in oure adversitee,<br> <a name="an_102"></a> Ne advocat noon that wole and dar so preye<br> <a name="an_103"></a> For us, and that for litel hire as yee<br> <a name="an_104"></a> That helpen for an Ave-Marie or tweye.<br> <a name="an_105"></a> O verrey light of eyen that ben blynde,<br> <a name="an_106"></a> O verrey lust of labour and distresse,<br> <a name="an_107"></a> O tresoreere of bountee to mankynde,<br> <a name="an_108"></a> Thee whom God ches to mooder for humblesse!<br> <a name="an_109"></a> From his ancille he made the maistresse<br> <span class="margnote"><font color="GREEN" size="-1"><a name="an_110">110</a></font></span> Of hevene and erthe, oure bille up for to beede.<br> <a name="an_111"></a> This world awaiteth evere on thi goodnesse<br> <a name="an_112"></a> For thou ne failest nevere wight at neede.<br> <a name="an_113"></a> Purpos I have sum time for to enquere<br> <a name="an_114"></a> Wherfore and whi the Holi Gost thee soughte<br> <a name="an_115"></a> Whan Gabrielles vois cam to thin ere.<br> <a name="an_116"></a> He not to werre us swich a wonder wroughte,<br> <a name="an_117"></a> But for to save us that he sithen boughte.<br> <a name="an_118"></a> Thanne needeth us no wepen us for to save,<br> <a name="an_119"></a> But oonly ther we dide not, as us oughte,<br> <span class="margnote"><font color="GREEN" size="-1"><a name="an_120">120</a></font></span> Doo penitence, and merci axe and have.<br> <a name="an_121"></a> Queen of comfort, yit whan I me bithinke<br> <a name="an_122"></a> That I agilt have bothe him and thee,<br> <a name="an_123"></a> And that my soule is worthi for to sinke,<br> <a name="an_124"></a> Allas, I caityf, whider may I flee?<br> <a name="an_125"></a> Who shal unto thi Sone my mene bee?<br> <a name="an_126"></a> Who, but thiself, that art of pitee welle?<br> <a name="an_127"></a> Thou hast more reuthe on oure adversitee<br> <a name="an_128"></a> Than in this world might any tonge telle.<br> <a name="an_129"></a> Redresse me, mooder, and me chastise,<br> <span class="margnote"><font color="GREEN" size="-1"><a name="an_130">130</a></font></span> For certeynly my Faderes chastisinge,<br> <a name="an_131"></a> That dar I nouht abiden in no wise,<br> <a name="an_132"></a> So hidous is his rightful rekenynge.<br> <a name="an_133"></a> Mooder, of whom oure merci gan to springe,<br> <a name="an_134"></a> Beth ye my juge and eek my soules leche;<br> <a name="an_135"></a> For evere in you is pitee haboundinge<br> <a name="an_136"></a> To ech that wole of pitee you biseeche.<br> <a name="an_137"></a> Soth is that God ne granteth no pitee<br> <a name="an_138"></a> Withoute thee; for God of his goodnesse<br> <a name="an_139"></a> Foryiveth noon, but it like unto thee.<br> <span class="margnote"><font color="GREEN" size="-1"><a name="an_140">140</a></font></span> He hath thee maked vicaire and maistresse<br> <a name="an_141"></a> Of al this world, and eek governouresse<br> <a name="an_142"></a> Of hevene, and he represseth his justise<br> <a name="an_143"></a> After thi wil; and therfore in witnesse<br> <a name="an_144"></a> He hath thee corowned in so rial wise.<br> <a name="an_145"></a> Temple devout, ther God hath his woninge,<br> <a name="an_146"></a> Fro which these misbileeved deprived been,<br> <a name="an_147"></a> To you my soule penitent I bringe.<br> <a name="an_148"></a> Receyve me -- I can no ferther fleen.<br> <a name="an_149"></a> With thornes venymous, O hevene queen,<br> <span class="margnote"><font color="GREEN" size="-1"><a name="an_150">150</a></font></span> For which the eerthe acursed was ful yore,<br> <a name="an_151"></a> I am so wounded, as ye may wel seen,<br> <a name="an_152"></a> That I am lost almost, it smert so sore.<br> <a name="an_153"></a> Virgine, that art so noble of apparaile,<br> <a name="an_154"></a> And ledest us into the hye tour<br> <a name="an_155"></a> Of Paradys, thou me wisse and counsaile<br> <a name="an_156"></a> How I may have thi grace and thi socour,<br> <a name="an_157"></a> All have I ben in filthe and in errour.<br> <a name="an_158"></a> Ladi, unto that court thou me ajourne<br> <a name="an_159"></a> That cleped is thi bench, O freshe flour,<br> <span class="margnote"><font color="GREEN" size="-1"><a name="an_160">160</a></font></span> Ther as that merci evere shal sojourne.<br> <a name="an_161"></a> Xristus, thi sone, that in this world alighte<br> <a name="an_162"></a> Upon the cros to suffre his passioun,<br> <a name="an_163"></a> And eek that Longius his herte pighte<br> <a name="an_164"></a> And made his herte blood to renne adoun,<br> <a name="an_165"></a> And al was this for my salvacioun;<br> <a name="an_166"></a> And I to him am fals and eek unkynde,<br> <a name="an_167"></a> And yit he wole not my dampnacioun --<br> <a name="an_168"></a> This thanke I yow, socour of al mankynde!<br> <a name="an_169"></a> Ysaac was figure of his deth, certeyn,<br> <span class="margnote"><font color="GREEN" size="-1"><a name="an_170">170</a></font></span> That so fer forth his fader wolde obeye<br> <a name="an_171"></a> That him ne roughte nothing to be slayn;<br> <a name="an_172"></a> Right soo thi Sone list as a lamb to deye.<br> <a name="an_173"></a> Now, ladi ful of merci, I yow preye,<br> <a name="an_174"></a> Sith he his merci mesured so large,<br> <a name="an_175"></a> Be ye not skant, for alle we singe and seye<br> <a name="an_176"></a> That ye ben from vengeaunce ay oure targe.<br> <a name="an_177"></a> Zacharie yow clepeth the open welle<br> <a name="an_178"></a> To wasshe sinful soule out of his gilt.<br> <a name="an_179"></a> Therfore this lessoun oughte I wel to telle,<br> <span class="margnote"><font color="GREEN" size="-1"><a name="an_180">180</a></font></span> That, nere thi tender herte, we were spilt.<br> <a name="an_181"></a> Now, ladi bryghte, sith thou canst and wilt<br> <a name="an_182"></a> Ben to the seed of Adam merciable,<br> <a name="an_183"></a> Bring us to that palais that is bilt<br> <a name="an_184"></a> To penitentes that ben to merci able. Amen.<br>  
 <p></p><hr>
 <center>
 <a href="mect67.htm">Next: The Complaint Unto Pity</a></center>
 </body>