<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect01.htm">Previous</a> 
 <a href="mect03.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Miller's Prologue</h3> <a name="an_3109"></a> Whan that the Knyght had thus his tale ytoold,<br> <span class="margnote"><font color="GREEN" size="-1"><a name="an_3110">3110</a></font></span> In al the route nas ther yong ne oold<br> <a name="an_3111"></a> That he ne seyde it was a noble storie<br> <a name="an_3112"></a> And worthy for to drawen to memorie,<br> <a name="an_3113"></a> And namely the gentils everichon.<br> <a name="an_3114"></a> Oure Hooste lough and swoor, "So moot I gon,<br> <a name="an_3115"></a> This gooth aright; unbokeled is the male.<br> <a name="an_3116"></a> Lat se now who shal telle another tale;<br> <a name="an_3117"></a> For trewely the game is wel bigonne.<br> <a name="an_3118"></a> Now telleth ye, sir Monk, if that ye konne,<br> <a name="an_3119"></a> Somwhat to quite with the Knyghtes tale."<br> <span class="margnote"><font color="GREEN" size="-1"><a name="an_3120">3120</a></font></span> The Millere, that for dronken was al pale,<br> <a name="an_3121"></a> So that unnethe upon his hors he sat,<br> <a name="an_3122"></a> He nolde avalen neither hood ne hat,<br> <a name="an_3123"></a> Ne abyde no man for his curteisie,<br> <a name="an_3124"></a> But in Pilates voys he gan to crie,<br> <a name="an_3125"></a> And swoor, "By armes, and by blood and bones,<br> <a name="an_3126"></a> I kan a noble tale for the nones,<br> <a name="an_3127"></a> With which I wol now quite the Knyghtes tale."<br> <a name="an_3128"></a> Oure Hooste saugh that he was dronke of ale,<br> <a name="an_3129"></a> And seyde, "Abyd, Robyn, my leeve brother;<br> <span class="margnote"><font color="GREEN" size="-1"><a name="an_3130">3130</a></font></span> Som bettre man shal telle us first another.<br> <a name="an_3131"></a> Abyd, and lat us werken thriftily."<br> <a name="an_3132"></a> "By Goddes soule," quod he, "that wol nat I;<br> <a name="an_3133"></a> For I wol speke or elles go my wey."<br> <a name="an_3134"></a> Oure Hoost answerde, "Tel on, a devel wey!<br> <a name="an_3135"></a> Thou art a fool; thy wit is overcome."<br> <a name="an_3136"></a> "Now herkneth," quod the Millere, "alle and some!<br> <a name="an_3137"></a> But first I make a protestacioun<br> <a name="an_3138"></a> That I am dronke; I knowe it by my soun.<br> <a name="an_3139"></a> And therfore if that I mysspeke or seye,<br> <span class="margnote"><font color="GREEN" size="-1"><a name="an_3140">3140</a></font></span> Wyte it the ale of Southwerk, I you preye.<br> <a name="an_3141"></a> For I wol telle a legende and a lyf<br> <a name="an_3142"></a> Bothe of a carpenter and of his wyf,<br> <a name="an_3143"></a> How that a clerk hath set the wrightes cappe."<br> <a name="an_3144"></a> The Reve answerde and seyde, "Stynt thy clappe!<br> <a name="an_3145"></a> Lat be thy lewed dronken harlotrye.<br> <a name="an_3146"></a> It is a synne and eek a greet folye<br> <a name="an_3147"></a> To apeyren any man, or hym defame,<br> <a name="an_3148"></a> And eek to bryngen wyves in swich fame.<br> <a name="an_3149"></a> Thou mayst ynogh of othere thynges seyn."<br> <span class="margnote"><font color="GREEN" size="-1"><a name="an_3150">3150</a></font></span> This dronke Millere spak ful soone ageyn<br> <a name="an_3151"></a> And seyde, "Leve brother Osewold,<br> <a name="an_3152"></a> Who hath no wyf, he is no cokewold.<br> <a name="an_3153"></a> But I sey nat therfore that thou art oon;<br> <a name="an_3154"></a> Ther been ful goode wyves many oon,<br> <a name="an_3155"></a> And evere a thousand goode ayeyns oon badde.<br> <a name="an_3156"></a> That knowestow wel thyself, but if thou madde.<br> <a name="an_3157"></a> Why artow angry with my tale now?<br> <a name="an_3158"></a> I have a wyf, pardee, as wel as thow;<br> <a name="an_3159"></a> Yet nolde I, for the oxen in my plogh,<br> <span class="margnote"><font color="GREEN" size="-1"><a name="an_3160">3160</a></font></span> Take upon me moore than ynogh,<br> <a name="an_3161"></a> As demen of myself that I were oon;<br> <a name="an_3162"></a> I wol bileve wel that I am noon.<br> <a name="an_3163"></a> An housbonde shal nat been inquisityf<br> <a name="an_3164"></a> Of Goddes pryvetee, nor of his wyf.<br> <a name="an_3165"></a> So he may fynde Goddes foyson there,<br> <a name="an_3166"></a> Of the remenant nedeth nat enquere."<br> <a name="an_3167"></a> What sholde I moore seyn, but this Millere<br> <a name="an_3168"></a> He nolde his wordes for no man forbere,<br> <a name="an_3169"></a> But tolde his cherles tale in his manere.<br> <span class="margnote"><font color="GREEN" size="-1"><a name="an_3170">3170</a></font></span> M' athynketh that I shal reherce it heere.<br> <a name="an_3171"></a> And therfore every gentil wight I preye,<br> <a name="an_3172"></a> For Goddes love, demeth nat that I seye<br> <a name="an_3173"></a> Of yvel entente, but for I moot reherce<br> <a name="an_3174"></a> Hir tales alle, be they bettre or werse,<br> <a name="an_3175"></a> Or elles falsen som of my mateere.<br> <a name="an_3176"></a> And therfore, whoso list it nat yheere,<br> <a name="an_3177"></a> Turne over the leef and chese another tale;<br> <a name="an_3178"></a> For he shal fynde ynowe, grete and smale,<br> <a name="an_3179"></a> Of storial thyng that toucheth gentillesse,<br> <span class="margnote"><font color="GREEN" size="-1"><a name="an_3180">3180</a></font></span> And eek moralitee and hoolynesse.<br> <a name="an_3181"></a> Blameth nat me if that ye chese amys.<br> <a name="an_3182"></a> The Millere is a cherl; ye knowe wel this.<br> <a name="an_3183"></a> So was the Reve eek and othere mo,<br> <a name="an_3184"></a> And harlotrie they tolden bothe two.<br> <a name="an_3185"></a> Avyseth yow, and put me out of blame;<br> <a name="an_3186"></a> And eek men shal nat maken ernest of game.<br>  
 <p></p><hr>
 <center>
 <a href="mect03.htm">Next: The Miller's Tale</a></center>
 </body>