<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect40.htm">Previous</a> 
 <a href="mect42.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Second Nun's Tale</h3> <span class="margnote"><font color="GREEN" size="-1"><a name="an_120">120</a></font></span> This mayden bright Cecilie, as hir lif seith,<br> <a name="an_121"></a> Was comen of Romayns and of noble kynde,<br> <a name="an_122"></a> And from hir cradel up fostred in the feith<br> <a name="an_123"></a> Of Crist, and bar his gospel in hir mynde.<br> <a name="an_124"></a> She nevere cessed, as I writen fynde,<br> <a name="an_125"></a> Of hir preyere and God to love and drede,<br> <a name="an_126"></a> Bisekynge hym to kepe hir maydenhede.<br> <a name="an_127"></a> And whan this mayden sholde unto a man<br> <a name="an_128"></a> Ywedded be, that was ful yong of age,<br> <a name="an_129"></a> Which that ycleped was Valerian,<br> <span class="margnote"><font color="GREEN" size="-1"><a name="an_130">130</a></font></span> And day was comen of hir marriage,<br> <a name="an_131"></a> She, ful devout and humble in hir corage,<br> <a name="an_132"></a> Under hir robe of gold, that sat ful faire,<br> <a name="an_133"></a> Hadde next hire flessh yclad hire in an haire.<br> <a name="an_134"></a> And whil the organs maden melodie,<br> <a name="an_135"></a> To God allone in herte thus sang she:<br> <a name="an_136"></a> "O Lord, my soule and eek my body gye<br> <a name="an_137"></a> Unwemmed, lest that I confounded be."<br> <a name="an_138"></a> And for his love that dyde upon a tree<br> <a name="an_139"></a> Every seconde and thridde day she faste,<br> <span class="margnote"><font color="GREEN" size="-1"><a name="an_140">140</a></font></span> Ay biddynge in hire orisons ful faste.<br> <a name="an_141"></a> The nyght cam, and to bedde moste she gon<br> <a name="an_142"></a> With hire housbonde, as ofte is the manere,<br> <a name="an_143"></a> And pryvely to hym she seyde anon,<br> <a name="an_144"></a> "O sweete and wel biloved spouse deere,<br> <a name="an_145"></a> Ther is a conseil, and ye wolde it heere,<br> <a name="an_146"></a> Which that right fayn I wolde unto yow seye,<br> <a name="an_147"></a> So that ye swere ye shul it nat biwreye."<br> <a name="an_148"></a> Valerian gan faste unto hire swere<br> <a name="an_149"></a> That for no cas ne thyng that myghte be,<br> <span class="margnote"><font color="GREEN" size="-1"><a name="an_150">150</a></font></span> He sholde nevere mo biwreyen here;<br> <a name="an_151"></a> And thanne at erst to hym thus seyde she:<br> <a name="an_152"></a> "I have an aungel which that loveth me,<br> <a name="an_153"></a> That with greet love, wher so I wake or sleepe,<br> <a name="an_154"></a> Is redy ay my body for to kepe.<br> <a name="an_155"></a> "And if that he may feelen, out of drede,<br> <a name="an_156"></a> That ye me touche, or love in vileynye,<br> <a name="an_157"></a> He right anon wol sle yow with the dede,<br> <a name="an_158"></a> And in youre yowthe thus ye shullen dye;<br> <a name="an_159"></a> And if that ye in clene love me gye,<br> <span class="margnote"><font color="GREEN" size="-1"><a name="an_160">160</a></font></span> He wol yow loven as me, for youre clennesse,<br> <a name="an_161"></a> And shewen yow his joye and his brightnesse."<br> <a name="an_162"></a> Valerian, corrected as God wolde,<br> <a name="an_163"></a> Answerde agayn, "If I shal trusten thee,<br> <a name="an_164"></a> Lat me that aungel se and hym biholde;<br> <a name="an_165"></a> And if that it a verray angel bee,<br> <a name="an_166"></a> Thanne wol I doon as thou hast prayed me;<br> <a name="an_167"></a> And if thou love another man, for sothe<br> <a name="an_168"></a> Right with this swerd thanne wol I sle yow bothe."<br> <a name="an_169"></a> Cecile answerde anon-right in this wise:<br> <span class="margnote"><font color="GREEN" size="-1"><a name="an_170">170</a></font></span> "If that yow list, the angel shul ye see,<br> <a name="an_171"></a> So that ye trowe on Crist and yow baptize.<br> <a name="an_172"></a> Gooth forth to Via Apia," quod shee,<br> <a name="an_173"></a> "That fro this toun ne stant but miles three,<br> <a name="an_174"></a> And to the povre folkes that ther dwelle,<br> <a name="an_175"></a> Sey hem right thus, as that I shal yow telle.<br> <a name="an_176"></a> "Telle hem that I, Cecile, yow to hem sente<br> <a name="an_177"></a> To shewen yow the goode Urban the olde,<br> <a name="an_178"></a> For secree nedes and for good entente.<br> <a name="an_179"></a> And whan that ye Seint Urban han biholde,<br> <span class="margnote"><font color="GREEN" size="-1"><a name="an_180">180</a></font></span> Telle hym the wordes whiche I to yow tolde;<br> <a name="an_181"></a> And whan that he hath purged yow fro synne,<br> <a name="an_182"></a> Thanne shul ye se that angel, er ye twynne."<br> <a name="an_183"></a> Valerian is to the place ygon,<br> <a name="an_184"></a> And right as hym was taught by his lernynge,<br> <a name="an_185"></a> He foond this hooly olde Urban anon<br> <a name="an_186"></a> Among the seintes buryeles lotynge.<br> <a name="an_187"></a> And he anon withouten tariynge<br> <a name="an_188"></a> Dide his message; and whan that he it tolde,<br> <a name="an_189"></a> Urban for joye his handes gan up holde.<br> <span class="margnote"><font color="GREEN" size="-1"><a name="an_190">190</a></font></span> The teeris from his eyen leet he falle.<br> <a name="an_191"></a> "Almyghty Lord, O Jhesu Crist," quod he,<br> <a name="an_192"></a> "Sower of chaast conseil, hierde of us alle,<br> <a name="an_193"></a> The fruyt of thilke seed of chastitee<br> <a name="an_194"></a> That thou hast sowe in Cecile, taak to thee!<br> <a name="an_195"></a> Lo, lyk a bisy bee, withouten gile,<br> <a name="an_196"></a> Thee serveth ay thyn owene thral Cecile.<br> <a name="an_197"></a> "For thilke spouse that she took but now<br> <a name="an_198"></a> Ful lyk a fiers leoun, she sendeth heere,<br> <a name="an_199"></a> As meke as evere was any lomb, to yow!"<br> <span class="margnote"><font color="GREEN" size="-1"><a name="an_200">200</a></font></span> And with that word anon ther gan appeere<br> <a name="an_201"></a> An oold man, clad in white clothes cleere,<br> <a name="an_202"></a> That hadde a book with lettre of gold in honde,<br> <a name="an_203"></a> And gan bifore Valerian to stonde.<br> <a name="an_204"></a> Valerian as deed fil doun for drede<br> <a name="an_205"></a> Whan he hym saugh, and he up hente hym tho,<br> <a name="an_206"></a> And on his book right thus he gan to rede:<br> <a name="an_207"></a> "O Lord, o feith, o God, withouten mo,<br> <a name="an_208"></a> O Cristendom, and Fader of alle also,<br> <a name="an_209"></a> Aboven alle and over alle everywhere."<br> <span class="margnote"><font color="GREEN" size="-1"><a name="an_210">210</a></font></span> Thise wordes al with gold ywriten were.<br> <a name="an_211"></a> Whan this was rad, thanne seyde this olde man,<br> <a name="an_212"></a> "Leevestow this thyng or no? Sey ye or nay."<br> <a name="an_213"></a> "I leeve al this thyng," quod Valerian,<br> <a name="an_214"></a> "For sother thyng than this, I dar wel say,<br> <a name="an_215"></a> Under the hevene no wight thynke may."<br> <a name="an_216"></a> Tho vanysshed this olde man, he nyste where,<br> <a name="an_217"></a> And Pope Urban hym cristned right there.<br> <a name="an_218"></a> Valerian gooth hoom and fynt Cecilie<br> <a name="an_219"></a> Withinne his chambre with an angel stonde.<br> <span class="margnote"><font color="GREEN" size="-1"><a name="an_220">220</a></font></span> This angel hadde of roses and of lilie<br> <a name="an_221"></a> Corones two, the which he bar in honde;<br> <a name="an_222"></a> And first to Cecile, as I understonde,<br> <a name="an_223"></a> He yaf that oon, and after gan he take<br> <a name="an_224"></a> That oother to Valerian, hir make.<br> <a name="an_225"></a> "With body clene and with unwemmed thoght<br> <a name="an_226"></a> Kepeth ay wel thise corones," quod he;<br> <a name="an_227"></a> "Fro paradys to yow have I hem broght,<br> <a name="an_228"></a> Ne nevere mo ne shal they roten bee,<br> <a name="an_229"></a> Ne lese hir soote savour, trusteth me;<br> <span class="margnote"><font color="GREEN" size="-1"><a name="an_230">230</a></font></span> Ne nevere wight shal seen hem with his ye,<br> <a name="an_231"></a> But he be chaast and hate vileynye.<br> <a name="an_232"></a> "And thow, Valerian, for thow so soone<br> <a name="an_233"></a> Assentedest to good conseil also,<br> <a name="an_234"></a> Sey what thee list, and thou shalt han thy boone."<br> <a name="an_235"></a> "I have a brother," quod Valerian tho,<br> <a name="an_236"></a> "That in this world I love no man so.<br> <a name="an_237"></a> I pray yow that my brother may han grace<br> <a name="an_238"></a> To knowe the trouthe, as I do in this place."<br> <a name="an_239"></a> The angel seyde, "God liketh thy requeste,<br> <span class="margnote"><font color="GREEN" size="-1"><a name="an_240">240</a></font></span> And bothe with the palm of martirdom<br> <a name="an_241"></a> Ye shullen come unto his blisful feste."<br> <a name="an_242"></a> And with that word Tiburce his brother coom.<br> <a name="an_243"></a> And whan that he the savour undernoom,<br> <a name="an_244"></a> Which that the roses and the lilies caste,<br> <a name="an_245"></a> Withinne his herte he gan to wondre faste,<br> <a name="an_246"></a> And seyde, "I wondre, this tyme of the yeer,<br> <a name="an_247"></a> Whennes that soote savour cometh so<br> <a name="an_248"></a> Of rose and lilies that I smelle heer.<br> <a name="an_249"></a> For though I hadde hem in myne handes two,<br> <span class="margnote"><font color="GREEN" size="-1"><a name="an_250">250</a></font></span> The savour myghte in me no depper go.<br> <a name="an_251"></a> The sweete smel that in myn herte I fynde<br> <a name="an_252"></a> Hath chaunged me al in another kynde."<br> <a name="an_253"></a> Valerian seyde: "Two corones han we,<br> <a name="an_254"></a> Snow white and rose reed, that shynen cleere,<br> <a name="an_255"></a> Whiche that thyne eyen han no myght to see;<br> <a name="an_256"></a> And as thou smellest hem thurgh my preyere,<br> <a name="an_257"></a> So shaltow seen hem, leeve brother deere,<br> <a name="an_258"></a> If it so be thou wolt, withouten slouthe,<br> <a name="an_259"></a> Bileve aright and knowen verray trouthe."<br> <span class="margnote"><font color="GREEN" size="-1"><a name="an_260">260</a></font></span> Tiburce answerde, "Seistow this to me<br> <a name="an_261"></a> In soothnesse, or in dreem I herkne this?"<br> <a name="an_262"></a> "In dremes," quod Valerian, "han we be<br> <a name="an_263"></a> Unto this tyme, brother myn, ywis.<br> <a name="an_264"></a> But now at erst in trouthe oure dwellyng is."<br> <a name="an_265"></a> "How woostow this?" quod Tiburce, "and in what wyse?"<br> <a name="an_266"></a> Quod Valerian, "That shal I thee devyse.<br> <a name="an_267"></a> "The aungel of God hath me the trouthe ytaught<br> <a name="an_268"></a> Which thou shalt seen, if that thou wolt reneye<br> <a name="an_269"></a> The ydoles and be clene, and elles naught."<br> <span class="margnote"><font color="GREEN" size="-1"><a name="an_270">270</a></font></span> And of the myracle of thise corones tweye<br> <a name="an_271"></a> Seint Ambrose in his preface list to seye;<br> <a name="an_272"></a> Solempnely this noble doctour deere<br> <a name="an_273"></a> Commendeth it, and seith in this manere:<br> <a name="an_274"></a> "The palm of martirdom for to receyve,<br> <a name="an_275"></a> Seinte Cecile, fulfild of Goddes yifte,<br> <a name="an_276"></a> The world and eek hire chambre gan she weyve;<br> <a name="an_277"></a> Witnesse Tyburces and [Valerians] shrifte,<br> <a name="an_278"></a> To whiche God of his bountee wolde shifte<br> <a name="an_279"></a> Corones two of floures wel smellynge,<br> <span class="margnote"><font color="GREEN" size="-1"><a name="an_280">280</a></font></span> And made his angel hem the corones brynge.<br> <a name="an_281"></a> "The mayde hath broght thise men to blisse above;<br> <a name="an_282"></a> The world hath wist what it is worth, certeyn,<br> <a name="an_283"></a> Devocioun of chastitee to love."<br> <a name="an_284"></a> Tho shewed hym Cecile al open and pleyn<br> <a name="an_285"></a> That alle ydoles nys but a thyng in veyn,<br> <a name="an_286"></a> For they been dombe, and therto they been deve,<br> <a name="an_287"></a> And charged hym his ydoles for to leve.<br> <a name="an_288"></a> "Whoso that troweth nat this, a beest he is,"<br> <a name="an_289"></a> Quod tho Tiburce, "if that I shal nat lye."<br> <span class="margnote"><font color="GREEN" size="-1"><a name="an_290">290</a></font></span> And she gan kisse his brest, that herde this,<br> <a name="an_291"></a> And was ful glad he koude trouthe espye.<br> <a name="an_292"></a> "This day I take thee for myn allye,"<br> <a name="an_293"></a> Seyde this blisful faire mayde deere,<br> <a name="an_294"></a> And after that she seyde as ye may heere:<br> <a name="an_295"></a> "Lo, right so as the love of Crist," quod she,<br> <a name="an_296"></a> "Made me thy brotheres wyf, right in that wise<br> <a name="an_297"></a> Anon for myn allye heer take I thee,<br> <a name="an_298"></a> Syn that thou wolt thyne ydoles despise.<br> <a name="an_299"></a> Go with thy brother now, and thee baptise,<br> <span class="margnote"><font color="GREEN" size="-1"><a name="an_300">300</a></font></span> And make thee clene, so that thou mowe biholde<br> <a name="an_301"></a> The angels face of which thy brother tolde."<br> <a name="an_302"></a> Tiburce answerde and seyde, "Brother deere,<br> <a name="an_303"></a> First tel me whider I shal, and to what man?"<br> <a name="an_304"></a> "To whom?" quod he, "com forth with right good cheere,<br> <a name="an_305"></a> I wol thee lede unto the Pope Urban."<br> <a name="an_306"></a> "Til Urban? Brother myn Valerian,"<br> <a name="an_307"></a> Quod tho Tiburce, "woltow me thider lede?<br> <a name="an_308"></a> Me thynketh that it were a wonder dede.<br> <a name="an_309"></a> "Ne menestow nat Urban," quod he tho,<br> <span class="margnote"><font color="GREEN" size="-1"><a name="an_310">310</a></font></span> "That is so ofte dampned to be deed,<br> <a name="an_311"></a> And woneth in halkes alwey to and fro,<br> <a name="an_312"></a> And dar nat ones putte forth his heed?<br> <a name="an_313"></a> Men sholde hym brennen in a fyr so reed<br> <a name="an_314"></a> If he were founde, or that men myghte hym spye,<br> <a name="an_315"></a> And we also, to bere hym compaignye;<br> <a name="an_316"></a> "And whil we seken thilke divinitee<br> <a name="an_317"></a> That is yhid in hevene pryvely,<br> <a name="an_318"></a> Algate ybrend in this world shul we be!"<br> <a name="an_319"></a> To whom Cecile answerde boldely,<br> <span class="margnote"><font color="GREEN" size="-1"><a name="an_320">320</a></font></span> "Men myghten dreden wel and skilfully<br> <a name="an_321"></a> This lyf to lese, myn owene deere brother,<br> <a name="an_322"></a> If this were lyvynge oonly and noon oother.<br> <a name="an_323"></a> "But ther is bettre lif in oother place,<br> <a name="an_324"></a> That nevere shal be lost, ne drede thee noght,<br> <a name="an_325"></a> Which Goddes Sone us tolde thurgh his grace.<br> <a name="an_326"></a> That Fadres Sone hath alle thyng ywroght,<br> <a name="an_327"></a> And al that wroght is with a skilful thoght;<br> <a name="an_328"></a> The Goost, that fro the Fader gan procede,<br> <a name="an_329"></a> Hath sowled hem, withouten any drede.<br> <span class="margnote"><font color="GREEN" size="-1"><a name="an_330">330</a></font></span> "By word and by myracle heigh Goddes Sone,<br> <a name="an_331"></a> Whan he was in this world, declared heere<br> <a name="an_332"></a> That ther was oother lyf ther men may wone."<br> <a name="an_333"></a> To whom answerde Tiburce, "O suster deere,<br> <a name="an_334"></a> Ne seydestow right now in this manere,<br> <a name="an_335"></a> Ther nys but o God, lord in soothfastnesse?<br> <a name="an_336"></a> And now of three how maystow bere witnesse?"<br> <a name="an_337"></a> "That shal I telle," quod she, "er I go.<br> <a name="an_338"></a> Right as a man hath sapiences three --<br> <a name="an_339"></a> Memorie, engyn, and intellect also --<br> <span class="margnote"><font color="GREEN" size="-1"><a name="an_340">340</a></font></span> So in o beynge of divinitee,<br> <a name="an_341"></a> Thre persones may ther right wel bee."<br> <a name="an_342"></a> Tho gan she hym ful bisily to preche<br> <a name="an_343"></a> Of Cristes come, and of his peynes teche,<br> <a name="an_344"></a> And manye pointes of his passioun;<br> <a name="an_345"></a> How Goddes Sone in this world was withholde<br> <a name="an_346"></a> To doon mankynde pleyn remissioun,<br> <a name="an_347"></a> That was ybounde in synne and cares colde;<br> <a name="an_348"></a> Al this thyng she unto Tiburce tolde.<br> <a name="an_349"></a> And after this Tiburce in good entente<br> <span class="margnote"><font color="GREEN" size="-1"><a name="an_350">350</a></font></span> With Valerian to Pope Urban he wente,<br> <a name="an_351"></a> That thanked God, and with glad herte and light<br> <a name="an_352"></a> He cristned hym and made hym in that place<br> <a name="an_353"></a> Parfit in his lernynge, Goddes knyght.<br> <a name="an_354"></a> And after this Tiburce gat swich grace<br> <a name="an_355"></a> That every day he saugh in tyme and space<br> <a name="an_356"></a> The aungel of God; and every maner boone<br> <a name="an_357"></a> That he God axed, it was sped ful soone.<br> <a name="an_358"></a> It were ful hard by ordre for to seyn<br> <a name="an_359"></a> How manye wondres Jhesus for hem wroghte;<br> <span class="margnote"><font color="GREEN" size="-1"><a name="an_360">360</a></font></span> But atte laste, to tellen short and pleyn,<br> <a name="an_361"></a> The sergeantz of the toun of Rome hem soghte,<br> <a name="an_362"></a> And hem biforn Almache, the prefect, broghte,<br> <a name="an_363"></a> Which hem apposed, and knew al hire entente,<br> <a name="an_364"></a> And to the ymage of Juppiter hem sente,<br> <a name="an_365"></a> And seyde, "Whoso wol nat sacrifise,<br> <a name="an_366"></a> Swape of his heed; this my sentence heer."<br> <a name="an_367"></a> Anon thise martirs that I yow devyse,<br> <a name="an_368"></a> Oon Maximus, that was an officer<br> <a name="an_369"></a> Of the prefectes, and his corniculer,<br> <span class="margnote"><font color="GREEN" size="-1"><a name="an_370">370</a></font></span> Hem hente, and whan he forth the seintes ladde,<br> <a name="an_371"></a> Hymself he weep for pitee that he hadde.<br> <a name="an_372"></a> Whan Maximus had herd the seintes loore,<br> <a name="an_373"></a> He gat hym of the tormentoures leve,<br> <a name="an_374"></a> And ladde hem to his hous withoute moore,<br> <a name="an_375"></a> And with hir prechyng, er that it were eve,<br> <a name="an_376"></a> They gonnen fro the tormentours to reve,<br> <a name="an_377"></a> And fro Maxime, and fro his folk echone,<br> <a name="an_378"></a> The false feith, to trowe in God allone.<br> <a name="an_379"></a> Cecile cam, whan it was woxen nyght,<br> <span class="margnote"><font color="GREEN" size="-1"><a name="an_380">380</a></font></span> With preestes that hem cristned alle yfeere;<br> <a name="an_381"></a> And afterward, whan day was woxen light,<br> <a name="an_382"></a> Cecile hem seyde with a ful stedefast cheere,<br> <a name="an_383"></a> "Now, Cristes owene knyghtes leeve and deere,<br> <a name="an_384"></a> Cast alle awey the werkes of derknesse,<br> <a name="an_385"></a> And armeth yow in armure of brightnesse.<br> <a name="an_386"></a> "Ye han for sothe ydoon a greet bataille,<br> <a name="an_387"></a> Youre cours is doon, youre feith han ye conserved.<br> <a name="an_388"></a> Gooth to the corone of lif that may nat faille;<br> <a name="an_389"></a> The rightful Juge, which that ye han served,<br> <span class="margnote"><font color="GREEN" size="-1"><a name="an_390">390</a></font></span> Shal yeve it yow, as ye han it deserved."<br> <a name="an_391"></a> And whan this thyng was seyd as I devyse,<br> <a name="an_392"></a> Men ledde hem forth to doon the sacrefise.<br> <a name="an_393"></a> But whan they weren to the place broght<br> <a name="an_394"></a> To tellen shortly the conclusioun,<br> <a name="an_395"></a> They nolde encense ne sacrifise right noght,<br> <a name="an_396"></a> But on hir knees they setten hem adoun<br> <a name="an_397"></a> With humble herte and sad devocioun,<br> <a name="an_398"></a> And losten bothe hir hevedes in the place.<br> <a name="an_399"></a> Hir soules wenten to the Kyng of grace.<br> <span class="margnote"><font color="GREEN" size="-1"><a name="an_400">400</a></font></span> This Maximus, that saugh this thyng bityde,<br> <a name="an_401"></a> With pitous teeris tolde it anonright,<br> <a name="an_402"></a> That he hir soules saugh to hevene glyde<br> <a name="an_403"></a> With aungels ful of cleernesse and of light,<br> <a name="an_404"></a> And with his word converted many a wight;<br> <a name="an_405"></a> For which Almachius dide hym so bete<br> <a name="an_406"></a> With whippe of leed til he his lif gan lete.<br> <a name="an_407"></a> Cecile hym took and buryed hym anon<br> <a name="an_408"></a> By Tiburce and Valerian softely<br> <a name="an_409"></a> Withinne hire buriyng place, under the stoon;<br> <span class="margnote"><font color="GREEN" size="-1"><a name="an_410">410</a></font></span> And after this, Almachius hastily<br> <a name="an_411"></a> Bad his ministres fecchen openly<br> <a name="an_412"></a> Cecile, so that she myghte in his presence<br> <a name="an_413"></a> Doon sacrifice and Juppiter encense.<br> <a name="an_414"></a> But they, converted at hir wise loore,<br> <a name="an_415"></a> Wepten ful soore, and yaven ful credence<br> <a name="an_416"></a> Unto hire word, and cryden moore and moore,<br> <a name="an_417"></a> "Crist, Goddes Sone, withouten difference,<br> <a name="an_418"></a> Is verray God -- this is al oure sentence --<br> <a name="an_419"></a> That hath so good a servant hym to serve.<br> <span class="margnote"><font color="GREEN" size="-1"><a name="an_420">420</a></font></span> This with o voys we trowen, thogh we sterve!"<br> <a name="an_421"></a> Almachius, that herde of this doynge,<br> <a name="an_422"></a> Bad fecchen Cecile, that he myghte hire see,<br> <a name="an_423"></a> And alderfirst, lo, this was his axynge.<br> <a name="an_424"></a> "What maner womman artow?" tho quod he.<br> <a name="an_425"></a> "I am a gentil womman born," quod she.<br> <a name="an_426"></a> "I axe thee," quod he, "though it thee greeve,<br> <a name="an_427"></a> Of thy religioun and of thy bileeve."<br> <a name="an_428"></a> "Ye han bigonne youre questioun folily,"<br> <a name="an_429"></a> Quod she, "that wolden two answeres conclude<br> <span class="margnote"><font color="GREEN" size="-1"><a name="an_430">430</a></font></span> In o demande; ye axed lewedly."<br> <a name="an_431"></a> Almache answerde unto that similitude,<br> <a name="an_432"></a> "Of whennes comth thyn answeryng so rude?"<br> <a name="an_433"></a> "Of whennes?" quod she, whan that she was freyned,<br> <a name="an_434"></a> "Of conscience and of good feith unfeyned."<br> <a name="an_435"></a> Almachius seyde, "Ne takestow noon heede<br> <a name="an_436"></a> Of my power?" And she answerde hym this:<br> <a name="an_437"></a> "Youre myght," quod she, "ful litel is to dreede,<br> <a name="an_438"></a> For every mortal mannes power nys<br> <a name="an_439"></a> But lyk a bladdre ful of wynd, ywys.<br> <span class="margnote"><font color="GREEN" size="-1"><a name="an_440">440</a></font></span> For with a nedles poynt, whan it is blowe,<br> <a name="an_441"></a> May al the boost of it be leyd ful lowe."<br> <a name="an_442"></a> "Ful wrongfully bigonne thow," quod he,<br> <a name="an_443"></a> "And yet in wrong is thy perseveraunce.<br> <a name="an_444"></a> Wostow nat how oure myghty princes free<br> <a name="an_445"></a> Han thus comanded and maad ordinaunce<br> <a name="an_446"></a> That every Cristen wight shal han penaunce<br> <a name="an_447"></a> But if that he his Cristendom withseye,<br> <a name="an_448"></a> And goon al quit, if he wole it reneye?"<br> <a name="an_449"></a> "Yowre princes erren, as youre nobleye dooth,"<br> <span class="margnote"><font color="GREEN" size="-1"><a name="an_450">450</a></font></span> Quod tho Cecile, "and with a wood sentence<br> <a name="an_451"></a> Ye make us gilty, and it is nat sooth.<br> <a name="an_452"></a> For ye, that knowen wel oure innocence,<br> <a name="an_453"></a> For as muche as we doon a reverence<br> <a name="an_454"></a> To Crist, and for we bere a Cristen name,<br> <a name="an_455"></a> Ye putte on us a cryme and eek a blame.<br> <a name="an_456"></a> "But we that knowen thilke name so<br> <a name="an_457"></a> For vertuous, we may it nat withseye."<br> <a name="an_458"></a> Almache answerde, "Chees oon of thise two:<br> <a name="an_459"></a> Do sacrifice, or Cristendom reneye,<br> <span class="margnote"><font color="GREEN" size="-1"><a name="an_460">460</a></font></span> That thou mowe now escapen by that weye."<br> <a name="an_461"></a> At which the hooly blisful faire mayde<br> <a name="an_462"></a> Gan for to laughe, and to the juge sayde:<br> <a name="an_463"></a> "O juge, confus in thy nycetee,<br> <a name="an_464"></a> Woltow that I reneye innocence,<br> <a name="an_465"></a> To make me a wikked wight?" quod shee.<br> <a name="an_466"></a> "Lo, he dissymuleth heere in audience;<br> <a name="an_467"></a> He stareth, and woodeth in his advertence!"<br> <a name="an_468"></a> To whom Almachius, "Unsely wrecche,<br> <a name="an_469"></a> Ne woostow nat how fer my myght may strecche?<br> <span class="margnote"><font color="GREEN" size="-1"><a name="an_470">470</a></font></span> "Han noght oure myghty princes to me yiven,<br> <a name="an_471"></a> Ye, bothe power and auctoritee<br> <a name="an_472"></a> To maken folk to dyen or to lyven?<br> <a name="an_473"></a> Why spekestow so proudly thanne to me?"<br> <a name="an_474"></a> "I speke noght but stedfastly," quod she;<br> <a name="an_475"></a> "Nat proudly, for I seye, as for my syde,<br> <a name="an_476"></a> We haten deedly thilke vice of pryde.<br> <a name="an_477"></a> "And if thou drede nat a sooth to heere,<br> <a name="an_478"></a> Thanne wol I shewe al openly, by right,<br> <a name="an_479"></a> That thou hast maad a ful gret lesyng heere.<br> <span class="margnote"><font color="GREEN" size="-1"><a name="an_480">480</a></font></span> Thou seyst thy princes han thee yeven myght<br> <a name="an_481"></a> Bothe for to sleen and for to quyken a wight;<br> <a name="an_482"></a> Thou, that ne mayst but oonly lyf bireve,<br> <a name="an_483"></a> Thou hast noon oother power ne no leve.<br> <a name="an_484"></a> "But thou mayst seyn thy princes han thee maked<br> <a name="an_485"></a> Ministre of deeth; for if thou speke of mo,<br> <a name="an_486"></a> Thou lyest, for thy power is ful naked."<br> <a name="an_487"></a> "Do wey thy booldnesse," seyde Almachius tho,<br> <a name="an_488"></a> "And sacrifice to oure goddes er thou go!<br> <a name="an_489"></a> I recche nat what wrong that thou me profre,<br> <span class="margnote"><font color="GREEN" size="-1"><a name="an_490">490</a></font></span> For I kan suffre it as a philosophre;<br> <a name="an_491"></a> "But thilke wronges may I nat endure<br> <a name="an_492"></a> That thou spekest of oure goddes heere," quod he.<br> <a name="an_493"></a> Cecile answerde, "O nyce creature!<br> <a name="an_494"></a> Thou seydest no word syn thou spak to me<br> <a name="an_495"></a> That I ne knew therwith thy nycetee<br> <a name="an_496"></a> And that thou were in every maner wise<br> <a name="an_497"></a> A lewed officer and a veyn justise.<br> <a name="an_498"></a> "Ther lakketh no thyng to thyne outter yen<br> <a name="an_499"></a> That thou n' art blynd; for thyng that we seen alle<br> <span class="margnote"><font color="GREEN" size="-1"><a name="an_500">500</a></font></span> That it is stoon -- that men may wel espyen --<br> <a name="an_501"></a> That ilke stoon a god thow wolt it calle.<br> <a name="an_502"></a> I rede thee, lat thyn hand upon it falle<br> <a name="an_503"></a> And taste it wel, and stoon thou shalt it fynde,<br> <a name="an_504"></a> Syn that thou seest nat with thyne eyen blynde.<br> <a name="an_505"></a> "It is a shame that the peple shal<br> <a name="an_506"></a> So scorne thee and laughe at thy folye,<br> <a name="an_507"></a> For communly men woot it wel overal<br> <a name="an_508"></a> That myghty God is in his hevenes hye;<br> <a name="an_509"></a> And thise ymages, wel thou mayst espye,<br> <span class="margnote"><font color="GREEN" size="-1"><a name="an_510">510</a></font></span> To thee ne to hemself mowen noght profite,<br> <a name="an_511"></a> For in effect they been nat worth a myte."<br> <a name="an_512"></a> Thise wordes and swiche othere seyde she,<br> <a name="an_513"></a> And he weex wroth, and bad men sholde hir lede<br> <a name="an_514"></a> Hom til hir hous, and "In hire hous," quod he,<br> <a name="an_515"></a> "Brenne hire right in a bath of flambes rede."<br> <a name="an_516"></a> And as he bad, right so was doon the dede;<br> <a name="an_517"></a> For in a bath they gonne hire faste shetten,<br> <a name="an_518"></a> And nyght and day greet fyr they under betten.<br> <a name="an_519"></a> The longe nyght, and eek a day also,<br> <span class="margnote"><font color="GREEN" size="-1"><a name="an_520">520</a></font></span> For al the fyr and eek the bathes heete<br> <a name="an_521"></a> She sat al coold and feelede no wo.<br> <a name="an_522"></a> It made hire nat a drope for to sweete.<br> <a name="an_523"></a> But in that bath hir lyf she moste lete,<br> <a name="an_524"></a> For he Almachius, with ful wikke entente,<br> <a name="an_525"></a> To sleen hire in the bath his sonde sente.<br> <a name="an_526"></a> Thre strokes in the nekke he smoot hire tho,<br> <a name="an_527"></a> The tormentour, but for no maner chaunce<br> <a name="an_528"></a> He myghte noght smyte al hir nekke atwo;<br> <a name="an_529"></a> And for ther was that tyme an ordinaunce<br> <span class="margnote"><font color="GREEN" size="-1"><a name="an_530">530</a></font></span> That no man sholde doon man swich penaunce<br> <a name="an_531"></a> The ferthe strook to smyten, softe or soore,<br> <a name="an_532"></a> This tormentour ne dorste do namoore,<br> <a name="an_533"></a> But half deed, with hir nekke ycorven there,<br> <a name="an_534"></a> He lefte hir lye, and on his wey he went.<br> <a name="an_535"></a> The Cristen folk, which that aboute hire were,<br> <a name="an_536"></a> With sheetes han the blood ful faire yhent.<br> <a name="an_537"></a> Thre dayes lyved she in this torment,<br> <a name="an_538"></a> And nevere cessed hem the feith to teche<br> <a name="an_539"></a> That she hadde fostred; hem she gan to preche,<br> <span class="margnote"><font color="GREEN" size="-1"><a name="an_540">540</a></font></span> And hem she yaf hir moebles and hir thyng,<br> <a name="an_541"></a> And to the Pope Urban bitook hem tho,<br> <a name="an_542"></a> And seyde, "I axed this of hevene kyng,<br> <a name="an_543"></a> To han respit thre dayes and namo<br> <a name="an_544"></a> To recomende to yow, er that I go,<br> <a name="an_545"></a> Thise soules, lo, and that I myghte do werche<br> <a name="an_546"></a> Heere of myn hous perpetuelly a cherche."<br> <a name="an_547"></a> Seint Urban with his deknes prively<br> <a name="an_548"></a> The body fette and buryed it by nyghte<br> <a name="an_549"></a> Among his othere seintes honestly.<br> <span class="margnote"><font color="GREEN" size="-1"><a name="an_550">550</a></font></span> Hir hous the chirche of Seint Cecilie highte;<br> <a name="an_551"></a> Seint Urban halwed it, as he wel myghte;<br> <a name="an_552"></a> In which, into this day, in noble wyse,<br> <a name="an_553"></a> Men doon to Crist and to his seint servyse.<br>  
 <p></p><hr>
 <center>
 <a href="mect42.htm">Next: The Canon's Yeoman's Prologue</a></center>
 </body>