<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect14.htm">Previous</a> 
 <a href="mect16.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Summoner's Prologue</h3> <a name="an_1665"></a> This Somonour in his styropes hye stood;<br> <a name="an_1666"></a> Upon this Frere his herte was so wood<br> <a name="an_1667"></a> That lyk an aspen leef he quook for ire.<br> <a name="an_1668"></a> "Lordynges," quod he, "but o thyng I desire;<br> <a name="an_1669"></a> I yow biseke that, of youre curteisye,<br> <span class="margnote"><font color="GREEN" size="-1"><a name="an_1670">1670</a></font></span> Syn ye han herd this false Frere lye,<br> <a name="an_1671"></a> As suffreth me I may my tale telle.<br> <a name="an_1672"></a> This Frere bosteth that he knoweth helle,<br> <a name="an_1673"></a> And God it woot, that it is litel wonder;<br> <a name="an_1674"></a> Freres and feendes been but lyte asonder.<br> <a name="an_1675"></a> For, pardee, ye han ofte tyme herd telle<br> <a name="an_1676"></a> How that a frere ravysshed was to helle<br> <a name="an_1677"></a> In spirit ones by a visioun;<br> <a name="an_1678"></a> And as an angel ladde hym up and doun,<br> <a name="an_1679"></a> To shewen hym the peynes that ther were,<br> <span class="margnote"><font color="GREEN" size="-1"><a name="an_1680">1680</a></font></span> In al the place saugh he nat a frere;<br> <a name="an_1681"></a> Of oother folk he saugh ynowe in wo.<br> <a name="an_1682"></a> Unto this angel spak the frere tho:<br> <a name="an_1683"></a> `Now, sire,' quod he, `han freres swich a grace<br> <a name="an_1684"></a> That noon of hem shal come to this place?'<br> <a name="an_1685"></a> `Yis' quod this angel, `many a millioun!'<br> <a name="an_1686"></a> And unto Sathanas he ladde hym doun.<br> <a name="an_1687"></a> `And now hath Sathanas,' seith he, `a tayl<br> <a name="an_1688"></a> Brodder than of a carryk is the sayl.<br> <a name="an_1689"></a> Hold up thy tayl, thou Sathanas!' quod he;<br> <span class="margnote"><font color="GREEN" size="-1"><a name="an_1690">1690</a></font></span> `Shewe forth thyn ers, and lat the frere se<br> <a name="an_1691"></a> Where is the nest of freres in this place!'<br> <a name="an_1692"></a> And er that half a furlong wey of space,<br> <a name="an_1693"></a> Right so as bees out swarmen from an hyve,<br> <a name="an_1694"></a> Out of the develes ers ther gonne dryve<br> <a name="an_1695"></a> Twenty thousand freres on a route,<br> <a name="an_1696"></a> And thurghout helle swarmed al aboute,<br> <a name="an_1697"></a> And comen agayn as faste as they may gon,<br> <a name="an_1698"></a> And in his ers they crepten everychon.<br> <a name="an_1699"></a> He clapte his tayl agayn and lay ful stille.<br> <span class="margnote"><font color="GREEN" size="-1"><a name="an_1700">1700</a></font></span> This frere, whan he looked hadde his fille<br> <a name="an_1701"></a> Upon the tormentz of this sory place,<br> <a name="an_1702"></a> His spirit God restored, of his grace,<br> <a name="an_1703"></a> Unto his body agayn, and he awook.<br> <a name="an_1704"></a> But natheles, for fere yet he quook,<br> <a name="an_1705"></a> So was the develes ers ay in his mynde,<br> <a name="an_1706"></a> That is his heritage of verray kynde.<br> <a name="an_1707"></a> God save yow alle, save this cursed Frere!<br> <a name="an_1708"></a> My prologe wol I ende in this manere."<br>  
 <p></p><hr>
 <center>
 <a href="mect16.htm">Next: The Summoner's Tale</a></center>
 </body>