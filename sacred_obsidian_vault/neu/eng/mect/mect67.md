<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect66.htm">Previous</a> 
 <a href="mect68.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Shorter Poems</h4> <h3 align="center">The Complaint Unto Pity</h3> <a name="an_1"></a> Pite, that I have sought so yore agoo<br> <a name="an_2"></a> With herte soore and ful of besy peyne,<br> <a name="an_3"></a> That in this world was never wight so woo<br> <a name="an_4"></a> Withoute deth -- and yf I shal not feyne,<br> <a name="an_5"></a> My purpos was to Pite to compleyne<br> <a name="an_6"></a> Upon the crueltee and tirannye<br> <a name="an_7"></a> Of Love, that for my trouthe doth me dye.<br> <a name="an_8"></a> And when that I, be lengthe of certeyne yeres,<br> <a name="an_9"></a> Had evere in oon a tyme sought to speke,<br> <span class="margnote"><font color="GREEN" size="-1"><a name="an_10">10</a></font></span> To Pitee ran I al bespreynt with teres<br> <a name="an_11"></a> To prayen hir on Cruelte me awreke.<br> <a name="an_12"></a> But er I myghte with any word outbreke<br> <a name="an_13"></a> Or tellen any of my peynes smerte,<br> <a name="an_14"></a> I fond hir ded, and buried in an herte.<br> <a name="an_15"></a> Adoun I fel when that I saugh the herse,<br> <a name="an_16"></a> Ded as a ston while that the swogh me laste;<br> <a name="an_17"></a> But up I roos with colour ful dyverse<br> <a name="an_18"></a> And pitously on hir myn eyen I caste,<br> <a name="an_19"></a> And ner the corps I gan to presen faste,<br> <span class="margnote"><font color="GREEN" size="-1"><a name="an_20">20</a></font></span> And for the soule I shop me for to preye.<br> <a name="an_21"></a> I was but lorn, ther was no more to seye.<br> <a name="an_22"></a> Thus am I slayn sith that Pite is ded.<br> <a name="an_23"></a> Allas, that day, that ever hyt shulde falle.<br> <a name="an_24"></a> What maner man dar now hold up his hed?<br> <a name="an_25"></a> To whom shal any sorwful herte calle?<br> <a name="an_26"></a> Now Cruelte hath cast to slee us alle,<br> <a name="an_27"></a> In ydel hope, folk redeless of peyne,<br> <a name="an_28"></a> Syth she is ded, to whom shul we compleyne?<br> <a name="an_29"></a> But yet encreseth me this wonder newe,<br> <span class="margnote"><font color="GREEN" size="-1"><a name="an_30">30</a></font></span> That no wight woot that she is ded, but I --<br> <a name="an_31"></a> So many men as in her tyme hir knewe --<br> <a name="an_32"></a> And yet she dyed not so sodeynly,<br> <a name="an_33"></a> For I have sought hir ever ful besely<br> <a name="an_34"></a> Sith first I hadde wit or mannes mynde,<br> <a name="an_35"></a> But she was ded er that I koude hir fynde.<br> <a name="an_36"></a> Aboute hir herse there stoden lustely,<br> <a name="an_37"></a> Withouten any woo as thoughte me,<br> <a name="an_38"></a> Bounte parfyt, wel armed and richely,<br> <a name="an_39"></a> And fresshe Beaute, Lust, and Jolyte,<br> <span class="margnote"><font color="GREEN" size="-1"><a name="an_40">40</a></font></span> Assured Maner, Youthe, and Honeste,<br> <a name="an_41"></a> Wisdom, Estaat, Drede, and Governaunce,<br> <a name="an_42"></a> Confedred both by bonde and alliaunce.<br> <a name="an_43"></a> A compleynt had I, writen in myn hond,<br> <a name="an_44"></a> For to have put to Pite as a bille;<br> <a name="an_45"></a> But when I al this companye ther fond,<br> <a name="an_46"></a> That rather wolden al my cause spille<br> <a name="an_47"></a> Then do me help, I held my pleynte stille,<br> <a name="an_48"></a> For to that folk, withouten any fayle,<br> <a name="an_49"></a> Withoute Pitee ther may no bille availe.<br> <span class="margnote"><font color="GREEN" size="-1"><a name="an_50">50</a></font></span> Then leve I al these vertues, sauf Pite,<br> <a name="an_51"></a> Kepynge the corps as ye have herd me seyn,<br> <a name="an_52"></a> Confedered alle by bond of Cruelte<br> <a name="an_53"></a> And ben assented when I shal be sleyn.<br> <a name="an_54"></a> And I have put my complaynt up ageyn,<br> <a name="an_55"></a> For to my foes my bille I dar not shewe,<br> <a name="an_56"></a> Th' effect of which seith thus, in wordes fewe:<br> <a name="an_57"></a> Humblest of herte, highest of reverence,<br> <a name="an_58"></a> Benygne flour, coroune of vertues alle,<br> <a name="an_59"></a> Sheweth unto youre rial excellence<br> <span class="margnote"><font color="GREEN" size="-1"><a name="an_60">60</a></font></span> Youre servaunt, yf I durste me so calle,<br> <a name="an_61"></a> Hys mortal harm in which he is yfalle,<br> <a name="an_62"></a> And noght al oonly for his evel fare,<br> <a name="an_63"></a> But for your renoun, as he shal declare.<br> <a name="an_64"></a> Hit stondeth thus: your contraire, Crueltee,<br> <a name="an_65"></a> Allyed is ayenst your regalye<br> <a name="an_66"></a> Under colour of womanly Beaute --<br> <a name="an_67"></a> For men shulde not, lo, knowe hir tirannye --<br> <a name="an_68"></a> With Bounte, Gentilesse, and Curtesye,<br> <a name="an_69"></a> And hath depryved yow now of your place<br> <span class="margnote"><font color="GREEN" size="-1"><a name="an_70">70</a></font></span> That hyghte "Beaute apertenant to Grace."<br> <a name="an_71"></a> For kyndely by youre herytage ryght<br> <a name="an_72"></a> Ye ben annexed ever unto Bounte;<br> <a name="an_73"></a> And verrayly ye oughte do youre myght<br> <a name="an_74"></a> To helpe Trouthe in his adversyte.<br> <a name="an_75"></a> Ye be also the corowne of Beaute,<br> <a name="an_76"></a> And certes yf ye wanten in these tweyne,<br> <a name="an_77"></a> The world is lore; ther is no more to seyne.<br> <a name="an_78"></a> Eke what availeth Maner and Gentilesse<br> <a name="an_79"></a> Withoute yow, benygne creature?<br> <span class="margnote"><font color="GREEN" size="-1"><a name="an_80">80</a></font></span> Shal Cruelte be your governeresse?<br> <a name="an_81"></a> Allas, what herte may hyt longe endure?<br> <a name="an_82"></a> Wherfore, but ye the rather take cure<br> <a name="an_83"></a> To breke that perilouse alliaunce,<br> <a name="an_84"></a> Ye sleen hem that ben in your obeisaunce.<br> <a name="an_85"></a> And further over yf ye suffre this,<br> <a name="an_86"></a> Youre renoun ys fordoo than in a throwe;<br> <a name="an_87"></a> Ther shal no man wite well what Pite is.<br> <a name="an_88"></a> Allas, that your renoun is falle so lowe!<br> <a name="an_89"></a> Ye be than fro youre heritage ythrowe<br> <span class="margnote"><font color="GREEN" size="-1"><a name="an_90">90</a></font></span> By Cruelte that occupieth youre place,<br> <a name="an_91"></a> And we despeyred that seken to your grace.<br> <a name="an_92"></a> Have mercy on me, thow Herenus quene,<br> <a name="an_93"></a> That yow have sought so tendirly and yore;<br> <a name="an_94"></a> Let som strem of youre lyght on me be sene<br> <a name="an_95"></a> That love and drede yow ever lenger the more;<br> <a name="an_96"></a> For sothly for to seyne I bere the soore,<br> <a name="an_97"></a> And though I be not konnynge for to pleyne,<br> <a name="an_98"></a> For Goddis love have mercy on my peyne.<br> <a name="an_99"></a> My peyne is this, that what so I desire<br> <span class="margnote"><font color="GREEN" size="-1"><a name="an_100">100</a></font></span> That have I not, ne nothing lyk therto;<br> <a name="an_101"></a> And ever setteth Desir myn hert on fire.<br> <a name="an_102"></a> Eke on that other syde where so I goo,<br> <a name="an_103"></a> What maner thing that may encrese my woo,<br> <a name="an_104"></a> That have I redy, unsoght, everywhere;<br> <a name="an_105"></a> Me lakketh but my deth and than my bere.<br> <a name="an_106"></a> What nedeth to shewe parcel of my peyne?<br> <a name="an_107"></a> Syth every woo that herte may bethynke<br> <a name="an_108"></a> I suffre and yet I dar not to yow pleyne;<br> <a name="an_109"></a> For wel I wot although I wake or wynke,<br> <span class="margnote"><font color="GREEN" size="-1"><a name="an_110">110</a></font></span> Ye rekke not whether I flete or synke.<br> <a name="an_111"></a> But natheles yet my trouthe I shal sustene<br> <a name="an_112"></a> Unto my deth, and that shal wel be sene.<br> <a name="an_113"></a> This is to seyne I wol be youres evere,<br> <a name="an_114"></a> Though ye me slee by Crueltee your foo,<br> <a name="an_115"></a> Algate my spirit shal never dissevere<br> <a name="an_116"></a> Fro youre servise for any peyne or woo.<br> <a name="an_117"></a> Sith ye be ded -- allas that hyt is soo --<br> <a name="an_118"></a> Thus for your deth I may wel wepe and pleyne<br> <a name="an_119"></a> With herte sore and ful of besy peyne.<br>  
 <p></p><hr>
 <center>
 <a href="mect68.htm">Next: A Complaint to His Lady</a></center>
 </body>