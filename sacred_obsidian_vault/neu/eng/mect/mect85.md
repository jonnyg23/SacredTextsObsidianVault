<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect84.htm">Previous</a> 
 <a href="mect86.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Shorter Poems</h4> <h3 align="center">Merciles Beaute</h3> <a name="an_1"></a> Your yen two wol slee me sodenly;<br> <a name="an_2"></a> I may the beautee of hem not sustene,<br> <a name="an_3"></a> So woundeth hit thourghout my herte kene.<br> <a name="an_4"></a> And but your word wol helen hastily<br> <a name="an_5"></a> My hertes wounde while that hit is grene,<br> <a name="an_6"></a> Your yen [two wol slee me sodenly];<br> <a name="an_7"></a> [I may the beautee of hem not sustene].<br> <a name="an_8"></a> Upon my trouthe I sey you feithfully<br> <a name="an_9"></a> That ye ben of my lyf and deeth the quene,<br> <span class="margnote"><font color="GREEN" size="-1"><a name="an_10">10</a></font></span> For with my deeth the trouthe shal be sene.<br> <a name="an_11"></a> Your yen [two wol slee me sodenly];<br> <a name="an_12"></a> [I may the beautee of hem not sustene],<br> <a name="an_13"></a> [So woundeth it thourghout my herte kene].<br> <a name="an_14"></a> So hath your beautee fro your herte chaced<br> <a name="an_15"></a> Pitee, that me ne availeth not to pleyne,<br> <a name="an_16"></a> For Daunger halt your mercy in his cheyne.<br> <a name="an_17"></a> Giltles my deeth thus han ye me purchaced;<br> <a name="an_18"></a> I sey you sooth, me nedeth not to feyne;<br> <a name="an_19"></a> So hath your beautee [fro your herte chaced]<br> <span class="margnote"><font color="GREEN" size="-1"><a name="an_20">20</a></font></span> [Pitee, that me ne availeth not to pleyne].<br> <a name="an_21"></a> Allas, that Nature hath in you compassed<br> <a name="an_22"></a> So greet beautee, that no man may atteyne<br> <a name="an_23"></a> To mercy though he sterve for the peyne.<br> <a name="an_24"></a> So hath your beautee [fro your herte chaced]<br> <a name="an_25"></a> [Pitee, that me ne availeth not to pleyne],<br> <a name="an_26"></a> [For Daunger halt your mercy in his cheyne].<br> <a name="an_27"></a> Sin I fro Love escaped am so fat,<br> <a name="an_28"></a> I never thenk to ben in his prison lene;<br> <a name="an_29"></a> Sin I am free, I counte him not a bene.<br> <span class="margnote"><font color="GREEN" size="-1"><a name="an_30">30</a></font></span> He may answere and seye this and that;<br> <a name="an_31"></a> I do no fors, I speke right as I mene.<br> <a name="an_32"></a> Sin I fro Love [escaped am so fat],<br> <a name="an_33"></a> [I never thenk to ben in his prison lene].<br> <a name="an_34"></a> Love hath my name ystrike out of his sclat,<br> <a name="an_35"></a> And he is strike out of my bokes clene<br> <a name="an_36"></a> For evermo; [ther] is non other mene.<br> <a name="an_37"></a> Sin I fro Love [escaped am so fat],<br> <a name="an_38"></a> [I never thenk to ben in his prison lene];<br> <a name="an_39"></a> [Sin I am free, I counte him not a bene].<br>  
 <p></p><hr>
 <center>
 <a href="mect86.htm">Next: A Balade of Complaint</a></center>
 </body>