<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect39.htm">Previous</a> 
 <a href="mect41.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Second Nun's Prologue</h3> <a name="an_1"></a> The ministre and the norice unto vices,<br> <a name="an_2"></a> Which that men clepe in Englissh Ydelnesse,<br> <a name="an_3"></a> That porter of the gate is of delices,<br> <a name="an_4"></a> To eschue, and by hire contrarie hire oppresse --<br> <a name="an_5"></a> That is to seyn, by leveful bisynesse --<br> <a name="an_6"></a> Wel oghten we to doon al oure entente,<br> <a name="an_7"></a> Lest that the feend thurgh ydelnesse us hente.<br> <a name="an_8"></a> For he that with his thousand cordes slye<br> <a name="an_9"></a> Continuelly us waiteth to biclappe,<br> <span class="margnote"><font color="GREEN" size="-1"><a name="an_10">10</a></font></span> Whan he may man in ydelnesse espye,<br> <a name="an_11"></a> He kan so lightly cache hym in his trappe,<br> <a name="an_12"></a> Til that a man be hent right by the lappe,<br> <a name="an_13"></a> He nys nat war the feend hath hym in honde.<br> <a name="an_14"></a> Wel oghte us werche and ydelnesse withstonde.<br> <a name="an_15"></a> And though men dradden nevere for to dye,<br> <a name="an_16"></a> Yet seen men wel by resoun, doutelees,<br> <a name="an_17"></a> That ydelnesse is roten slogardye,<br> <a name="an_18"></a> Of which ther nevere comth no good n' encrees;<br> <a name="an_19"></a> And syn that slouthe hire holdeth in a lees<br> <span class="margnote"><font color="GREEN" size="-1"><a name="an_20">20</a></font></span> Oonly to slepe, and for to ete and drynke,<br> <a name="an_21"></a> And to devouren al that othere swynke,<br> <a name="an_22"></a> And for to putte us fro swich ydelnesse,<br> <a name="an_23"></a> That cause is of so greet confusioun,<br> <a name="an_24"></a> I have heer doon my feithful bisynesse<br> <a name="an_25"></a> After the legende in translacioun<br> <a name="an_26"></a> Right of thy glorious lif and passioun,<br> <a name="an_27"></a> Thou with thy gerland wroght with rose and lilie --<br> <a name="an_28"></a> Thee meene I, mayde and martyr, Seint Cecilie.<br> <a name="an_29"></a> And thow that flour of virgines art alle,<br> <span class="margnote"><font color="GREEN" size="-1"><a name="an_30">30</a></font></span> Of whom that Bernard list so wel to write,<br> <a name="an_31"></a> To thee at my bigynnyng first I calle;<br> <a name="an_32"></a> Thou confort of us wrecches, do me endite<br> <a name="an_33"></a> Thy maydens deeth, that wan thurgh hire merite<br> <a name="an_34"></a> The eterneel lyf and of the feend victorie,<br> <a name="an_35"></a> As man may after reden in hire storie.<br> <a name="an_36"></a> Thow Mayde and Mooder, doghter of thy Sone,<br> <a name="an_37"></a> Thow welle of mercy, synful soules cure,<br> <a name="an_38"></a> In whom that God for bountee chees to wone,<br> <a name="an_39"></a> Thow humble, and heigh over every creature,<br> <span class="margnote"><font color="GREEN" size="-1"><a name="an_40">40</a></font></span> Thow nobledest so ferforth oure nature,<br> <a name="an_41"></a> That no desdeyn the Makere hadde of kynde<br> <a name="an_42"></a> His Sone in blood and flessh to clothe and wynde.<br> <a name="an_43"></a> Withinne the cloistre blisful of thy sydis<br> <a name="an_44"></a> Took mannes shap the eterneel love and pees,<br> <a name="an_45"></a> That of the tryne compas lord and gyde is,<br> <a name="an_46"></a> Whom erthe and see and hevene out of relees<br> <a name="an_47"></a> Ay heryen; and thou, Virgine wemmelees,<br> <a name="an_48"></a> Baar of thy body -- and dweltest mayden pure --<br> <a name="an_49"></a> The Creatour of every creature.<br> <span class="margnote"><font color="GREEN" size="-1"><a name="an_50">50</a></font></span> Assembled is in thee magnificence<br> <a name="an_51"></a> With mercy, goodnesse, and with swich pitee<br> <a name="an_52"></a> That thou, that art the sonne of excellence<br> <a name="an_53"></a> Nat oonly helpest hem that preyen thee,<br> <a name="an_54"></a> But often tyme of thy benygnytee<br> <a name="an_55"></a> Ful frely, er that men thyn help biseche,<br> <a name="an_56"></a> Thou goost biforn and art hir lyves leche.<br> <a name="an_57"></a> Now help, thow meeke and blisful faire mayde,<br> <a name="an_58"></a> Me, flemed wrecche, in this desert of galle;<br> <a name="an_59"></a> Thynk on the womman Cananee, that sayde<br> <span class="margnote"><font color="GREEN" size="-1"><a name="an_60">60</a></font></span> That whelpes eten somme of the crommes alle<br> <a name="an_61"></a> That from hir lordes table been yfalle;<br> <a name="an_62"></a> And though that I, unworthy sone of Eve,<br> <a name="an_63"></a> Be synful, yet accepte my bileve.<br> <a name="an_64"></a> And, for that feith is deed withouten werkis,<br> <a name="an_65"></a> So for to werken yif me wit and space,<br> <a name="an_66"></a> That I be quit fro thennes that most derk is!<br> <a name="an_67"></a> O thou, that art so fair and ful of grace,<br> <a name="an_68"></a> Be myn advocat in that heighe place<br> <a name="an_69"></a> Theras withouten ende is songe "Osanne,"<br> <span class="margnote"><font color="GREEN" size="-1"><a name="an_70">70</a></font></span> Thow Cristes mooder, doghter deere of Anne!<br> <a name="an_71"></a> And of thy light my soule in prison lighte,<br> <a name="an_72"></a> That troubled is by the contagioun<br> <a name="an_73"></a> Of my body, and also by the wighte<br> <a name="an_74"></a> Of erthely lust and fals affeccioun;<br> <a name="an_75"></a> O havene of refut, O salvacioun<br> <a name="an_76"></a> Of hem that been in sorwe and in distresse,<br> <a name="an_77"></a> Now help, for to my werk I wol me dresse.<br> <a name="an_78"></a> Yet preye I yow that reden that I write,<br> <a name="an_79"></a> Foryeve me that I do no diligence<br> <span class="margnote"><font color="GREEN" size="-1"><a name="an_80">80</a></font></span> This ilke storie subtilly to endite,<br> <a name="an_81"></a> For bothe have I the wordes and sentence<br> <a name="an_82"></a> Of hym that at the seintes reverence<br> <a name="an_83"></a> The storie wroot, and folwen hire legende,<br> <a name="an_84"></a> And pray yow that ye wole my werk amende.<br> <a name="an_85"></a> First wolde I yow the name of Seint Cecilie<br> <a name="an_86"></a> Expowne, as men may in hir storie see.<br> <a name="an_87"></a> It is to seye in Englissh "hevenes lilie,"<br> <a name="an_88"></a> For pure chaastnesse of virginitee;<br> <a name="an_89"></a> Or, for she whitnesse hadde of honestee,<br> <span class="margnote"><font color="GREEN" size="-1"><a name="an_90">90</a></font></span> And grene of conscience, and of good fame<br> <a name="an_91"></a> The soote savour, "lilie" was hir name.<br> <a name="an_92"></a> Or Cecilie is to seye "the wey to blynde,"<br> <a name="an_93"></a> For she ensample was by good techynge;<br> <a name="an_94"></a> Or elles Cecile, as I writen fynde,<br> <a name="an_95"></a> Is joyned, by a manere conjoynynge<br> <a name="an_96"></a> Of "hevene" and "Lia"; and heere, in figurynge,<br> <a name="an_97"></a> The "hevene" is set for thoght of hoolynesse,<br> <a name="an_98"></a> And "Lia" for hire lastynge bisynesse.<br> <a name="an_99"></a> Cecile may eek be seyd in this manere,<br> <span class="margnote"><font color="GREEN" size="-1"><a name="an_100">100</a></font></span> "Wantynge of blyndnesse," for hir grete light<br> <a name="an_101"></a> Of sapience and for hire thewes cleere;<br> <a name="an_102"></a> Or elles, loo, this maydens name bright<br> <a name="an_103"></a> Of "hevene" and "leos" comth, for which by right<br> <a name="an_104"></a> Men myghte hire wel "the hevene of peple" calle,<br> <a name="an_105"></a> Ensample of goode and wise werkes alle.<br> <a name="an_106"></a> For "leos" "peple" in Englissh is to seye,<br> <a name="an_107"></a> And right as men may in the hevene see<br> <a name="an_108"></a> The sonne and moone and sterres every weye,<br> <a name="an_109"></a> Right so men goostly in this mayden free<br> <span class="margnote"><font color="GREEN" size="-1"><a name="an_110">110</a></font></span> Seyen of feith the magnanymytee,<br> <a name="an_111"></a> And eek the cleernesse hool of sapience,<br> <a name="an_112"></a> And sondry werkes, brighte of excellence.<br> <a name="an_113"></a> And right so as thise philosophres write<br> <a name="an_114"></a> That hevene is swift and round and eek brennynge,<br> <a name="an_115"></a> Right so was faire Cecilie the white<br> <a name="an_116"></a> Ful swift and bisy evere in good werkynge,<br> <a name="an_117"></a> And round and hool in good perseverynge,<br> <a name="an_118"></a> And brennynge evere in charite ful brighte.<br> <a name="an_119"></a> Now have I yow declared what she highte.<br>  
 <p></p><hr>
 <center>
 <a href="mect41.htm">Next: The Second Nun's Tale</a></center>
 </body>