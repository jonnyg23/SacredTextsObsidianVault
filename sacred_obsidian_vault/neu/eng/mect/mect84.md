<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect83.htm">Previous</a> 
 <a href="mect85.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Shorter Poems</h4> <h3 align="center">Complaynt D'Amours</h3> <a name="an_1"></a> I, which that am the sorwefulleste man<br> <a name="an_2"></a> That in this world was ever yit livinge,<br> <a name="an_3"></a> And leest recoverer of himselven can,<br> <a name="an_4"></a> Beginne right thus my deedly compleininge<br> <a name="an_5"></a> On hir that may to lyf and deeth me bringe,<br> <a name="an_6"></a> Which hath on me no mercy ne no rewthe,<br> <a name="an_7"></a> That love hir best, but sleeth me for my trewthe.<br> <a name="an_8"></a> Can I noght doon ne seye that may yow lyke?<br> <a name="an_9"></a> Ne, certes now; allas, allas the whyle!<br> <span class="margnote"><font color="GREEN" size="-1"><a name="an_10">10</a></font></span> Your plesaunce is to laughen whan I syke,<br> <a name="an_11"></a> And thus ye me from al my blisse exyle.<br> <a name="an_12"></a> Ye han me cast in thilke spitous yle<br> <a name="an_13"></a> Ther never man on lyve mighte asterte;<br> <a name="an_14"></a> This have I, for I love you, swete herte!<br> <a name="an_15"></a> Sooth is, that wel I woot, by lyklinesse,<br> <a name="an_16"></a> If that it were a thing possible to do<br> <a name="an_17"></a> For to acompte youre beautee and goodnesse,<br> <a name="an_18"></a> I have no wonder thogh ye do me wo;<br> <a name="an_19"></a> Sith I, th' unworthiest that may ryde or go,<br> <span class="margnote"><font color="GREEN" size="-1"><a name="an_20">20</a></font></span> Durste ever thinken in so hy a place.<br> <a name="an_21"></a> What wonder is, thogh ye do me no grace?<br> <a name="an_22"></a> Allas, thus is my lyf brought to an ende;<br> <a name="an_23"></a> My deeth, I see, is my conclusioun.<br> <a name="an_24"></a> I may wel singe, "In sory tyme I spende<br> <a name="an_25"></a> My lyf." That song may have confusioun.<br> <a name="an_26"></a> For mercy, pitee, and deep affeccioun,<br> <a name="an_27"></a> I sey for me, for al my deedly chere,<br> <a name="an_28"></a> Alle thise diden, in that, me love yow dere.<br> <a name="an_29"></a> And in this wyse and in dispayr I live<br> <span class="margnote"><font color="GREEN" size="-1"><a name="an_30">30</a></font></span> In love -- nay, but in dispayr I dye!<br> <a name="an_31"></a> But shal I thus yow my deeth foryive,<br> <a name="an_32"></a> That causeles doth me this sorwe drye?<br> <a name="an_33"></a> Ye, certes, I! For she of my folye<br> <a name="an_34"></a> Hath nought to done although she do me sterve,<br> <a name="an_35"></a> Hit is nat with hir wil that I hir serve.<br> <a name="an_36"></a> Than sithen I am of my sorwe the cause<br> <a name="an_37"></a> And sithen I have this withoute hir reed,<br> <a name="an_38"></a> Than may I seyn right shortly in a clause,<br> <a name="an_39"></a> It is no blame unto hir womanheed<br> <span class="margnote"><font color="GREEN" size="-1"><a name="an_40">40</a></font></span> Though swich a wrecche as I be for hir deed.<br> <a name="an_41"></a> Yet alwey two thinges doon me dye,<br> <a name="an_42"></a> That is to seyn, hir beautee and myn ye';<br> <a name="an_43"></a> So that, algates, she is verray rote<br> <a name="an_44"></a> Of my disese and of my deth also,<br> <a name="an_45"></a> For with oon word she mighte be my bote,<br> <a name="an_46"></a> If that she vouched sauf for to do so.<br> <a name="an_47"></a> But than is hir gladnesse at my wo?<br> <a name="an_48"></a> It is hir wone plesaunce for to take<br> <a name="an_49"></a> To seen hir servaunts dyen for hir sake.<br> <span class="margnote"><font color="GREEN" size="-1"><a name="an_50">50</a></font></span> But certes, than is al my wonderinge,<br> <a name="an_51"></a> Sithen she is the fayrest creature,<br> <a name="an_52"></a> As to my doom, that ever was livinge,<br> <a name="an_53"></a> The benignest and beste eek that Nature<br> <a name="an_54"></a> Hath wrought or shal, whyl that the world may dure,<br> <a name="an_55"></a> Why that she lefte Pite so behinde?<br> <a name="an_56"></a> It was, ywis, a greet defaute in Kinde.<br> <a name="an_57"></a> Yit is al this no lak to hir, pardee,<br> <a name="an_58"></a> But God or Nature sore wolde I blame.<br> <a name="an_59"></a> For though she shewe no pite unto me,<br> <span class="margnote"><font color="GREEN" size="-1"><a name="an_60">60</a></font></span> Sithen that she doth othere men the same,<br> <a name="an_61"></a> I ne oughte to despyse my ladyes game;<br> <a name="an_62"></a> It is hir pley to laughen whan men syketh,<br> <a name="an_63"></a> And I assente al that hir list and lyketh.<br> <a name="an_64"></a> Yet wolde I, as I dar, with sorwful herte<br> <a name="an_65"></a> Biseche unto your meke womanhede<br> <a name="an_66"></a> That I now dorste my sharpe sorwes smerte<br> <a name="an_67"></a> Shewe by word, that ye wolde ones rede<br> <a name="an_68"></a> The compleynte of me, which ful sore I drede<br> <a name="an_69"></a> That I have seid here, through myn unkonninge,<br> <span class="margnote"><font color="GREEN" size="-1"><a name="an_70">70</a></font></span> In any word to your displesinge.<br> <a name="an_71"></a> Lothest of anything that ever was loth<br> <a name="an_72"></a> Were me, as wisly God my soule save,<br> <a name="an_73"></a> To seyn a thing through which ye might be wroth;<br> <a name="an_74"></a> And, to that day that I be leyd in grave,<br> <a name="an_75"></a> A trewer servaunt shulle ye never have;<br> <a name="an_76"></a> And, though that I have pleyned unto you here,<br> <a name="an_77"></a> Foryiveth it me, myn owne lady dere.<br> <a name="an_78"></a> Ever have I been, and shal, how-so I wende,<br> <a name="an_79"></a> Outher to live or dye, your humble trewe.<br> <span class="margnote"><font color="GREEN" size="-1"><a name="an_80">80</a></font></span> Ye been to me my ginning and myn ende,<br> <a name="an_81"></a> Sonne of the sterre bright and clere of hewe;<br> <a name="an_82"></a> Alwey in oon to love yow freshly newe,<br> <a name="an_83"></a> By God and by my trouthe, is myn entente;<br> <a name="an_84"></a> To live or dye, I wol it never repente!<br> <a name="an_85"></a> This compleynte on Seint Valentynes day,<br> <a name="an_86"></a> Whan every foughel chesen shal his make,<br> <a name="an_87"></a> To hir, whos I am hool and shal alwey,<br> <a name="an_88"></a> This woful song and this compleynte I make,<br> <a name="an_89"></a> That never yit wolde me to mercy take;<br> <span class="margnote"><font color="GREEN" size="-1"><a name="an_90">90</a></font></span> And yit wol I evermore her serve<br> <a name="an_91"></a> And love hir best, although she do me sterve.<br>  
 <p></p><hr>
 <center>
 <a href="mect85.htm">Next: Merciles Beaute</a></center>
 </body>