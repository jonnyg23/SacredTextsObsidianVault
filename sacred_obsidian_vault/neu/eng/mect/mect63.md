<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect62.htm">Previous</a> 
 <a href="mect64.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Legend of Good Women</h4> <h3 align="center">Prologue F</h3> <a name="an_1"></a> A thousand tymes have I herd men telle<br> <a name="an_2"></a> That ther ys joy in hevene and peyne in helle,<br> <a name="an_3"></a> And I acorde wel that it ys so;<br> <a name="an_4"></a> But, natheles, yet wot I wel also<br> <a name="an_5"></a> That ther nis noon dwellyng in this contree<br> <a name="an_6"></a> That eyther hath in hevene or helle ybe,<br> <a name="an_7"></a> Ne may of hit noon other weyes witen<br> <a name="an_8"></a> But as he hath herd seyd or founde it writen;<br> <a name="an_9"></a> For by assay ther may no man it preve.<br> <span class="margnote"><font color="GREEN" size="-1"><a name="an_10">10</a></font></span> But God forbede but men shulde leve<br> <a name="an_11"></a> Wel more thing than men han seen with ye!<br> <a name="an_12"></a> Men shal not wenen every thing a lye<br> <a name="an_13"></a> But yf himself yt seeth or elles dooth.<br> <a name="an_14"></a> For, God wot, thing is never the lasse sooth,<br> <a name="an_15"></a> Thogh every wight ne may it nat ysee.<br> <a name="an_16"></a> Bernard the monk ne saugh nat all, pardee!<br> <a name="an_17"></a> Than mote we to bokes that we fynde,<br> <a name="an_18"></a> Thurgh whiche that olde thinges ben in mynde,<br> <a name="an_19"></a> And to the doctrine of these olde wyse,<br> <span class="margnote"><font color="GREEN" size="-1"><a name="an_20">20</a></font></span> Yeve credence, in every skylful wise,<br> <a name="an_21"></a> That tellen of these olde appreved stories<br> <a name="an_22"></a> Of holynesse, of regnes, of victories,<br> <a name="an_23"></a> Of love, of hate, of other sondry thynges,<br> <a name="an_24"></a> Of whiche I may not maken rehersynges.<br> <a name="an_25"></a> And yf that olde bokes were aweye,<br> <a name="an_26"></a> Yloren were of remembraunce the keye.<br> <a name="an_27"></a> Wel ought us thanne honouren and beleve<br> <a name="an_28"></a> These bokes, there we han noon other preve.<br> <a name="an_29"></a> And as for me, though that I konne but lyte,<br> <span class="margnote"><font color="GREEN" size="-1"><a name="an_30">30</a></font></span> On bokes for to rede I me delyte,<br> <a name="an_31"></a> And to hem yive I feyth and ful credence,<br> <a name="an_32"></a> And in myn herte have hem in reverence<br> <a name="an_33"></a> So hertely, that ther is game noon<br> <a name="an_34"></a> That fro my bokes maketh me to goon,<br> <a name="an_35"></a> But yt be seldom on the holyday,<br> <a name="an_36"></a> Save, certeynly, whan that the month of May<br> <a name="an_37"></a> Is comen, and that I here the foules synge,<br> <a name="an_38"></a> And that the floures gynnen for to sprynge,<br> <a name="an_39"></a> Farewel my bok and my devocioun!<br> <span class="margnote"><font color="GREEN" size="-1"><a name="an_40">40</a></font></span> Now have I thanne eek this condicioun,<br> <a name="an_41"></a> That, of al the floures in the mede,<br> <a name="an_42"></a> Thanne love I most thise floures white and rede,<br> <a name="an_43"></a> Swiche as men callen daysyes in our toun.<br> <a name="an_44"></a> To hem have I so gret affeccioun,<br> <a name="an_45"></a> As I seyde erst, whanne comen is the May,<br> <a name="an_46"></a> That in my bed ther daweth me no day<br> <a name="an_47"></a> That I nam up and walkyng in the mede<br> <a name="an_48"></a> To seen this flour ayein the sonne sprede,<br> <a name="an_49"></a> Whan it upryseth erly by the morwe.<br> <span class="margnote"><font color="GREEN" size="-1"><a name="an_50">50</a></font></span> That blisful sighte softneth al my sorwe,<br> <a name="an_51"></a> So glad am I, whan that I have presence<br> <a name="an_52"></a> Of it, to doon it alle reverence,<br> <a name="an_53"></a> As she that is of alle floures flour,<br> <a name="an_54"></a> Fulfilled of al vertu and honour,<br> <a name="an_55"></a> And evere ilyke faire and fressh of hewe;<br> <a name="an_56"></a> And I love it, and ever ylike newe,<br> <a name="an_57"></a> And evere shal, til that myn herte dye.<br> <a name="an_58"></a> Al swere I nat, of this I wol nat lye;<br> <a name="an_59"></a> Ther loved no wight hotter in his lyve.<br> <span class="margnote"><font color="GREEN" size="-1"><a name="an_60">60</a></font></span> And whan that hit ys eve, I renne blyve,<br> <a name="an_61"></a> As sone as evere the sonne gynneth weste,<br> <a name="an_62"></a> To seen this flour, how it wol go to reste,<br> <a name="an_63"></a> For fere of nyght, so hateth she derknesse.<br> <a name="an_64"></a> Hire chere is pleynly sprad in the brightnesse<br> <a name="an_65"></a> Of the sonne, for ther yt wol unclose.<br> <a name="an_66"></a> Allas, that I ne had Englyssh, ryme or prose,<br> <a name="an_67"></a> Suffisant this flour to preyse aryght!<br> <a name="an_68"></a> But helpeth, ye that han konnyng and myght,<br> <a name="an_69"></a> Ye lovers that kan make of sentement;<br> <span class="margnote"><font color="GREEN" size="-1"><a name="an_70">70</a></font></span> In this cas oghte ye be diligent<br> <a name="an_71"></a> To forthren me somwhat in my labour,<br> <a name="an_72"></a> Whethir ye ben with the leef or with the flour.<br> <a name="an_73"></a> For wel I wot that ye han her-biforn<br> <a name="an_74"></a> Of makyng ropen, and lad awey the corn,<br> <a name="an_75"></a> And I come after, glenyng here and there,<br> <a name="an_76"></a> And am ful glad yf I may fynde an ere<br> <a name="an_77"></a> Of any goodly word that ye han left.<br> <a name="an_78"></a> And thogh it happen me rehercen eft<br> <a name="an_79"></a> That ye han in your fresshe songes sayd,<br> <span class="margnote"><font color="GREEN" size="-1"><a name="an_80">80</a></font></span> Forbereth me, and beth nat evele apayd,<br> <a name="an_81"></a> Syn that ye see I do yt in the honour<br> <a name="an_82"></a> Of love, and eke in service of the flour<br> <a name="an_83"></a> Whom that I serve as I have wit or myght.<br> <a name="an_84"></a> She is the clernesse and the verray lyght<br> <a name="an_85"></a> That in this derke world me wynt and ledeth.<br> <a name="an_86"></a> The hert in-with my sorwfull brest yow dredeth<br> <a name="an_87"></a> And loveth so sore that ye ben verrayly<br> <a name="an_88"></a> The maistresse of my wit, and nothing I.<br> <a name="an_89"></a> My word, my werk ys knyt so in youre bond<br> <span class="margnote"><font color="GREEN" size="-1"><a name="an_90">90</a></font></span> That, as an harpe obeieth to the hond<br> <a name="an_91"></a> And maketh it soune after his fyngerynge,<br> <a name="an_92"></a> Ryght so mowe ye oute of myn herte bringe<br> <a name="an_93"></a> Swich vois, ryght as yow lyst, to laughe or pleyne.<br> <a name="an_94"></a> Be ye my gide and lady sovereyne!<br> <a name="an_95"></a> As to myn erthly god to yow I calle,<br> <a name="an_96"></a> Bothe in this werk and in my sorwes alle.<br> <a name="an_97"></a> But wherfore that I spak, to yive credence<br> <a name="an_98"></a> To olde stories and doon hem reverence,<br> <a name="an_99"></a> And that men mosten more thyng beleve<br> <span class="margnote"><font color="GREEN" size="-1"><a name="an_100">100</a></font></span> Then men may seen at eye, or elles preve --<br> <a name="an_101"></a> That shal I seyn, whanne that I see my tyme;<br> <a name="an_102"></a> I may not al at-ones speke in ryme.<br> <a name="an_103"></a> My besy gost, that thursteth alwey newe<br> <a name="an_104"></a> To seen this flour so yong, so fressh of hewe,<br> <a name="an_105"></a> Constreyned me with so gledy desir<br> <a name="an_106"></a> That in myn herte I feele yet the fir<br> <a name="an_107"></a> That made me to ryse er yt were day --<br> <a name="an_108"></a> And this was now the firste morwe of May --<br> <a name="an_109"></a> With dredful hert and glad devocioun,<br> <span class="margnote"><font color="GREEN" size="-1"><a name="an_110">110</a></font></span> For to ben at the resureccioun<br> <a name="an_111"></a> Of this flour, whan that yt shulde unclose<br> <a name="an_112"></a> Agayn the sonne, that roos as red as rose,<br> <a name="an_113"></a> That in the brest was of the beste, that day,<br> <a name="an_114"></a> That Agenores doghtre ladde away.<br> <a name="an_115"></a> And doun on knes anoon-ryght I me sette,<br> <a name="an_116"></a> And, as I koude, this fresshe flour I grette,<br> <a name="an_117"></a> Knelyng alwey, til it unclosed was,<br> <a name="an_118"></a> Upon the smale, softe, swote gras,<br> <a name="an_119"></a> That was with floures swote enbrouded al,<br> <span class="margnote"><font color="GREEN" size="-1"><a name="an_120">120</a></font></span> Of swich swetnesse and swich odour overal,<br> <a name="an_121"></a> That, for to speke of gomme, or herbe, or tree,<br> <a name="an_122"></a> Comparisoun may noon ymaked bee;<br> <a name="an_123"></a> For yt surmounteth pleynly alle odoures,<br> <a name="an_124"></a> And of riche beaute alle floures.<br> <a name="an_125"></a> Forgeten hadde the erthe his pore estat<br> <a name="an_126"></a> Of wynter, that hym naked made and mat,<br> <a name="an_127"></a> And with his swerd of cold so sore greved;<br> <a name="an_128"></a> Now hath th' atempre sonne all that releved,<br> <a name="an_129"></a> That naked was, and clad him new agayn.<br> <span class="margnote"><font color="GREEN" size="-1"><a name="an_130">130</a></font></span> The smale foules, of the sesoun fayn,<br> <a name="an_131"></a> That from the panter and the net ben scaped,<br> <a name="an_132"></a> Upon the foweler, that hem made awhaped<br> <a name="an_133"></a> In wynter, and distroyed hadde hire brood,<br> <a name="an_134"></a> In his dispit hem thoghte yt did hem good<br> <a name="an_135"></a> To synge of hym, and in hir song despise<br> <a name="an_136"></a> The foule cherl that, for his coveytise,<br> <a name="an_137"></a> Had hem betrayed with his sophistrye.<br> <a name="an_138"></a> This was hire song: "The foweler we deffye,<br> <a name="an_139"></a> And al his craft." And somme songen clere<br> <span class="margnote"><font color="GREEN" size="-1"><a name="an_140">140</a></font></span> Layes of love, that joye it was to here,<br> <a name="an_141"></a> In worship and in preysinge of hir make;<br> <a name="an_142"></a> And for the newe blisful somers sake,<br> <a name="an_143"></a> Upon the braunches ful of blosmes softe,<br> <a name="an_144"></a> In hire delyt they turned hem ful ofte,<br> <a name="an_145"></a> And songen, "Blessed be Seynt Valentyn,<br> <a name="an_146"></a> For on his day I chees yow to be myn,<br> <a name="an_147"></a> Withouten repentyng, myn herte swete!"<br> <a name="an_148"></a> And therwithalle hire bekes gonnen meete,<br> <a name="an_149"></a> Yeldyng honour and humble obeysaunces<br> <span class="margnote"><font color="GREEN" size="-1"><a name="an_150">150</a></font></span> To love, and diden hire other observaunces<br> <a name="an_151"></a> That longeth onto love and to nature;<br> <a name="an_152"></a> Construeth that as yow lyst, I do no cure.<br> <a name="an_153"></a> And thoo that hadde doon unkyndenesse --<br> <a name="an_154"></a> As dooth the tydif, for newfangelnesse --<br> <a name="an_155"></a> Besoghte mercy of hir trespassynge,<br> <a name="an_156"></a> And humblely songen hire repentynge,<br> <a name="an_157"></a> And sworen on the blosmes to be trewe<br> <a name="an_158"></a> So that hire makes wolde upon hem rewe,<br> <a name="an_159"></a> And at the laste maden hire acord.<br> <span class="margnote"><font color="GREEN" size="-1"><a name="an_160">160</a></font></span> Al founde they Daunger for a tyme a lord,<br> <a name="an_161"></a> Yet Pitee, thurgh his stronge gentil myght,<br> <a name="an_162"></a> Forgaf, and made Mercy passen Ryght,<br> <a name="an_163"></a> Thurgh innocence and ruled Curtesye.<br> <a name="an_164"></a> But I ne clepe nat innocence folye,<br> <a name="an_165"></a> Ne fals pitee, for vertu is the mene,<br> <a name="an_166"></a> As Etik seith. in swich maner I mene.<br> <a name="an_167"></a> And thus thise foweles, voide of al malice,<br> <a name="an_168"></a> Acordeden to love, and laften vice<br> <a name="an_169"></a> Of hate, and songen alle of oon acord,<br> <span class="margnote"><font color="GREEN" size="-1"><a name="an_170">170</a></font></span> "Welcome, somer, oure governour and lord!"<br> <a name="an_171"></a> And Zepherus and Flora gentilly<br> <a name="an_172"></a> Yaf to the floures, softe and tenderly,<br> <a name="an_173"></a> Hire swoote breth, and made hem for to sprede,<br> <a name="an_174"></a> As god and goddesse of the floury mede;<br> <a name="an_175"></a> In which me thoghte I myghte, day by day,<br> <a name="an_176"></a> Duellen alwey, the joly month of May,<br> <a name="an_177"></a> Withouten slep, withouten mete or drynke.<br> <a name="an_178"></a> Adoun ful softely I gan to synke,<br> <a name="an_179"></a> And, lenynge on myn elbowe and my syde,<br> <span class="margnote"><font color="GREEN" size="-1"><a name="an_180">180</a></font></span> The longe day I shoop me for t' abide<br> <a name="an_181"></a> For nothing elles, and I shal nat lye,<br> <a name="an_182"></a> But for to loke upon the dayesie,<br> <a name="an_183"></a> That wel by reson men it calle may<br> <a name="an_184"></a> The "dayesye," or elles the "ye of day,"<br> <a name="an_185"></a> The emperice and flour of floures alle.<br> <a name="an_186"></a> I pray to God that faire mote she falle,<br> <a name="an_187"></a> And alle that loven floures, for hire sake!<br> <a name="an_188"></a> But natheles, ne wene nat that I make<br> <a name="an_189"></a> In preysing of the flour agayn the leef,<br> <span class="margnote"><font color="GREEN" size="-1"><a name="an_190">190</a></font></span> No more than of the corn agayn the sheef;<br> <a name="an_191"></a> For, as to me, nys lever noon ne lother.<br> <a name="an_192"></a> I nam withholden yit with never nother;<br> <a name="an_193"></a> Ne I not who serveth leef ne who the flour.<br> <a name="an_194"></a> Wel browken they her service or labour;<br> <a name="an_195"></a> For this thing is al of another tonne,<br> <a name="an_196"></a> Of olde storye, er swich stryf was begonne.<br> <a name="an_197"></a> Whan that the sonne out of the south gan weste,<br> <a name="an_198"></a> And that this flour gan close and goon to reste<br> <a name="an_199"></a> For derknesse of the nyght, the which she dredde,<br> <span class="margnote"><font color="GREEN" size="-1"><a name="an_200">200</a></font></span> Hom to myn hous ful swiftly I me spedde<br> <a name="an_201"></a> To goon to reste, and erly for to ryse,<br> <a name="an_202"></a> To seen this flour to sprede, as I devyse.<br> <a name="an_203"></a> And in a litel herber that I have,<br> <a name="an_204"></a> That benched was on turves fressh ygrave,<br> <a name="an_205"></a> I bad men sholde me my couche make;<br> <a name="an_206"></a> For deyntee of the newe someres sake,<br> <a name="an_207"></a> I bad hem strawen floures on my bed.<br> <a name="an_208"></a> Whan I was leyd and had myn eyen hed,<br> <a name="an_209"></a> I fel on slepe within an houre or twoo.<br> <span class="margnote"><font color="GREEN" size="-1"><a name="an_210">210</a></font></span> Me mette how I lay in the medewe thoo,<br> <a name="an_211"></a> To seen this flour that I so love and drede;<br> <a name="an_212"></a> And from afer com walkyng in the mede<br> <a name="an_213"></a> The god of Love, and in his hand a quene,<br> <a name="an_214"></a> And she was clad in real habit grene.<br> <a name="an_215"></a> A fret of gold she hadde next her heer,<br> <a name="an_216"></a> And upon that a whit corowne she beer<br> <a name="an_217"></a> With flourouns smale, and I shal nat lye;<br> <a name="an_218"></a> For al the world, ryght as a dayesye<br> <a name="an_219"></a> Ycorouned ys with white leves lyte,<br> <span class="margnote"><font color="GREEN" size="-1"><a name="an_220">220</a></font></span> So were the flowrouns of hire coroune white.<br> <a name="an_221"></a> For of o perle fyn, oriental,<br> <a name="an_222"></a> Hire white coroune was ymaked al;<br> <a name="an_223"></a> For which the white coroune above the grene<br> <a name="an_224"></a> Made hire lyk a daysie for to sene,<br> <a name="an_225"></a> Considered eke hir fret of gold above.<br> <a name="an_226"></a> Yclothed was this myghty god of Love<br> <a name="an_227"></a> In silk, enbrouded ful of grene greves,<br> <a name="an_228"></a> In-with a fret of rede rose-leves,<br> <a name="an_229"></a> The fresshest syn the world was first bygonne.<br> <span class="margnote"><font color="GREEN" size="-1"><a name="an_230">230</a></font></span> His gilte heer was corowned with a sonne<br> <a name="an_231"></a> Instede of gold, for hevynesse and wyghte.<br> <a name="an_232"></a> Therwith me thoghte his face shoon so bryghte<br> <a name="an_233"></a> That wel unnethes myghte I him beholde;<br> <a name="an_234"></a> And in his hand me thoghte I saugh him holde<br> <a name="an_235"></a> Twoo firy dartes as the gledes rede,<br> <a name="an_236"></a> And aungelyke hys wynges saugh I sprede.<br> <a name="an_237"></a> And al be that men seyn that blynd ys he,<br> <a name="an_238"></a> Algate me thoghte that he myghte se;<br> <a name="an_239"></a> For sternely on me he gan byholde,<br> <span class="margnote"><font color="GREEN" size="-1"><a name="an_240">240</a></font></span> So that his loking dooth myn herte colde.<br> <a name="an_241"></a> And by the hand he held this noble quene<br> <a name="an_242"></a> Corowned with whit and clothed al in grene,<br> <a name="an_243"></a> So womanly, so benigne, and so meke,<br> <a name="an_244"></a> That in this world, thogh that men wolde seke,<br> <a name="an_245"></a> Half hire beaute shulde men nat fynde<br> <a name="an_246"></a> In creature that formed ys by kynde.<br> <a name="an_247"></a> And therfore may I seyn, as thynketh me,<br> <a name="an_248"></a> This song in preysyng of this lady fre:<br> <a name="an_249"></a> Hyd, Absolon, thy gilte tresses clere;<br> <span class="margnote"><font color="GREEN" size="-1"><a name="an_250">250</a></font></span> Ester, ley thou thy meknesse al adown;<br> <a name="an_251"></a> Hyd, Jonathas, al thy frendly manere;<br> <a name="an_252"></a> Penalopee and Marcia Catoun,<br> <a name="an_253"></a> Make of youre wifhod no comparysoun;<br> <a name="an_254"></a> Hyde ye youre beautes, Ysoude and Eleyne:<br> <a name="an_255"></a> My lady cometh, that al this may disteyne.<br> <a name="an_256"></a> Thy faire body, lat yt nat appere,<br> <a name="an_257"></a> Lavyne; and thou, Lucresse of Rome toun,<br> <a name="an_258"></a> And Polixene, that boghten love so dere,<br> <a name="an_259"></a> And Cleopatre, with al thy passyoun,<br> <span class="margnote"><font color="GREEN" size="-1"><a name="an_260">260</a></font></span> Hyde ye your trouthe of love and your renoun;<br> <a name="an_261"></a> And thou, Tisbe, that hast for love swich peyne:<br> <a name="an_262"></a> My lady cometh, that al this may disteyne.<br> <a name="an_263"></a> Herro, Dido, Laudomia, alle yfere,<br> <a name="an_264"></a> And Phillis, hangyng for thy Demophoun,<br> <a name="an_265"></a> And Canace, espied by thy chere,<br> <a name="an_266"></a> Ysiphile, betrayed with Jasoun,<br> <a name="an_267"></a> Maketh of your trouthe neythir boost ne soun;<br> <a name="an_268"></a> Nor Ypermystre or Adriane, ye tweyne:<br> <a name="an_269"></a> My lady cometh, that al this may dysteyne.<br> <span class="margnote"><font color="GREEN" size="-1"><a name="an_270">270</a></font></span> This balade may ful wel ysongen be,<br> <a name="an_271"></a> As I have seyd erst, by my lady free;<br> <a name="an_272"></a> For certeynly al thise mowe nat suffise<br> <a name="an_273"></a> To apperen wyth my lady in no wyse.<br> <a name="an_274"></a> For as the sonne wole the fyr disteyne,<br> <a name="an_275"></a> So passeth al my lady sovereyne,<br> <a name="an_276"></a> That ys so good, so faire, so debonayre,<br> <a name="an_277"></a> I prey to God that ever falle hire faire!<br> <a name="an_278"></a> For, nadde comfort ben of hire presence,<br> <a name="an_279"></a> I hadde ben ded, withouten any defence,<br> <span class="margnote"><font color="GREEN" size="-1"><a name="an_280">280</a></font></span> For drede of Loves wordes and his chere,<br> <a name="an_281"></a> As, when tyme ys, herafter ye shal here.<br> <a name="an_282"></a> Behynde this god of Love, upon the grene,<br> <a name="an_283"></a> I saugh comyng of ladyes nyntene,<br> <a name="an_284"></a> In real habit, a ful esy paas,<br> <a name="an_285"></a> And after hem coome of wymen swich a traas<br> <a name="an_286"></a> That, syn that God Adam hadde mad of erthe,<br> <a name="an_287"></a> The thridde part, of mankynde, or the ferthe,<br> <a name="an_288"></a> Ne wende I not by possibilitee<br> <a name="an_289"></a> Had ever in this wide world ybee;<br> <span class="margnote"><font color="GREEN" size="-1"><a name="an_290">290</a></font></span> And trewe of love thise women were echon.<br> <a name="an_291"></a> Now wheither was that a wonder thing or non,<br> <a name="an_292"></a> That ryght anoon as that they gonne espye<br> <a name="an_293"></a> Thys flour which that I clepe the dayesie,<br> <a name="an_294"></a> Ful sodeynly they stynten al attones,<br> <a name="an_295"></a> And kneled doun, as it were for the nones,<br> <a name="an_296"></a> And songen with o vois, "Heel and honour<br> <a name="an_297"></a> To trouthe of womanhede, and to this flour<br> <a name="an_298"></a> That bereth our alder pris in figurynge!<br> <a name="an_299"></a> Hire white corowne bereth the witnessynge."<br> <span class="margnote"><font color="GREEN" size="-1"><a name="an_300">300</a></font></span> And with that word, a-compas enviroun,<br> <a name="an_301"></a> They setten hem ful softely adoun.<br> <a name="an_302"></a> First sat the god of Love, and syth his quene<br> <a name="an_303"></a> With the white corowne, clad in grene,<br> <a name="an_304"></a> And sithen al the remenaunt by and by,<br> <a name="an_305"></a> As they were of estaat, ful curteysly;<br> <a name="an_306"></a> Ne nat a word was spoken in the place<br> <a name="an_307"></a> The mountaunce of a furlong wey of space.<br> <a name="an_308"></a> I, knelying by this flour, in good entente,<br> <a name="an_309"></a> Abood to knowen what this peple mente,<br> <span class="margnote"><font color="GREEN" size="-1"><a name="an_310">310</a></font></span> As stille as any ston; til at the laste<br> <a name="an_311"></a> This god of Love on me hys eyen caste,<br> <a name="an_312"></a> And seyde, "Who kneleth there?" And I answerde<br> <a name="an_313"></a> Unto his askynge, whan that I it herde,<br> <a name="an_314"></a> And seyde, "Sir, it am I," and com him ner,<br> <a name="an_315"></a> And salwed him. Quod he, "What dostow her<br> <a name="an_316"></a> So nygh myn oune floure, so boldely?<br> <a name="an_317"></a> Yt were better worthy, trewely,<br> <a name="an_318"></a> A worm to neghen ner my flour than thow."<br> <a name="an_319"></a> "And why, sire," quod I, "and yt lyke yow?"<br> <span class="margnote"><font color="GREEN" size="-1"><a name="an_320">320</a></font></span> "For thow," quod he, "art therto nothing able.<br> <a name="an_321"></a> Yt is my relyke, digne and delytable,<br> <a name="an_322"></a> And thow my foo, and al my folk werreyest,<br> <a name="an_323"></a> And of myn olde servauntes thow mysseyest,<br> <a name="an_324"></a> And hynderest hem with thy translacioun,<br> <a name="an_325"></a> And lettest folk from hire devocioun<br> <a name="an_326"></a> To serve me, and holdest it folye<br> <a name="an_327"></a> To serve Love. Thou maist yt nat denye,<br> <a name="an_328"></a> For in pleyn text, withouten nede of glose,<br> <a name="an_329"></a> Thou hast translated the Romaunce of the Rose,<br> <span class="margnote"><font color="GREEN" size="-1"><a name="an_330">330</a></font></span> That is an heresye ayeins my lawe,<br> <a name="an_331"></a> And makest wise folk fro me withdrawe;<br> <a name="an_332"></a> And of Creseyde thou hast seyd as the lyste,<br> <a name="an_333"></a> That maketh men to wommen lasse triste,<br> <a name="an_334"></a> That ben as trewe as ever was any steel.<br> <a name="an_335"></a> Of thyn answere avise the ryght weel;<br> <a name="an_336"></a> For thogh thou reneyed hast my lay,<br> <a name="an_337"></a> As other wrecches han doon many a day,<br> <a name="an_338"></a> By Seynt Venus that my moder ys,<br> <a name="an_339"></a> If that thou lyve, thou shalt repenten this<br> <span class="margnote"><font color="GREEN" size="-1"><a name="an_340">340</a></font></span> So cruelly that it shal wel be sene!"<br> <a name="an_341"></a> Thoo spak this lady, clothed al in grene,<br> <a name="an_342"></a> And seyde, "God, ryght of youre curtesye,<br> <a name="an_343"></a> Ye moten herken yf he can replye<br> <a name="an_344"></a> Agayns al this that ye have to him meved.<br> <a name="an_345"></a> A god ne sholde nat thus be agreved,<br> <a name="an_346"></a> But of hys deitee he shal be stable,<br> <a name="an_347"></a> And therto gracious and merciable.<br> <a name="an_348"></a> And yf ye nere a god, that knowen al,<br> <a name="an_349"></a> Thanne myght yt be as I yow tellen shal:<br> <span class="margnote"><font color="GREEN" size="-1"><a name="an_350">350</a></font></span> This man to yow may falsly ben accused<br> <a name="an_351"></a> That as by right him oughte ben excused.<br> <a name="an_352"></a> For in youre court ys many a losengeour,<br> <a name="an_353"></a> And many a queynte totelere accusour,<br> <a name="an_354"></a> That tabouren in youre eres many a sown,<br> <a name="an_355"></a> Ryght after hire ymagynacioun,<br> <a name="an_356"></a> To have youre daliance, and for envie.<br> <a name="an_357"></a> Thise ben the causes, and I shal not lye.<br> <a name="an_358"></a> Envie ys lavendere of the court alway,<br> <a name="an_359"></a> For she ne parteth, neither nyght ne day,<br> <span class="margnote"><font color="GREEN" size="-1"><a name="an_360">360</a></font></span> Out of the hous of Cesar; thus seith Dante;<br> <a name="an_361"></a> Whoso that gooth, algate she wol nat wante.<br> <a name="an_362"></a> And eke, peraunter, for this man ys nyce,<br> <a name="an_363"></a> He myghte doon yt, gessyng no malice,<br> <a name="an_364"></a> But for he useth thynges for to make;<br> <a name="an_365"></a> Hym rekketh noght of what matere he take.<br> <a name="an_366"></a> Or him was boden maken thilke tweye<br> <a name="an_367"></a> Of som persone, and durste yt nat withseye;<br> <a name="an_368"></a> Or him repenteth outrely of this.<br> <a name="an_369"></a> He ne hath nat doon so grevously amys<br> <span class="margnote"><font color="GREEN" size="-1"><a name="an_370">370</a></font></span> To translaten that olde clerkes writen,<br> <a name="an_371"></a> As thogh that he of malice wolde enditen<br> <a name="an_372"></a> Despit of love, and had himself yt wroght.<br> <a name="an_373"></a> This shoolde a ryghtwis lord have in his thoght,<br> <a name="an_374"></a> And nat be lyk tirauntz of Lumbardye,<br> <a name="an_375"></a> That han no reward but at tyrannye.<br> <a name="an_376"></a> For he that kynge or lord ys naturel,<br> <a name="an_377"></a> Hym oghte nat be tiraunt ne crewel<br> <a name="an_378"></a> As is a fermour, to doon the harm he kan.<br> <a name="an_379"></a> He moste thinke yt is his lige man,<br> <span class="margnote"><font color="GREEN" size="-1"><a name="an_380">380</a></font></span> And is his tresour and his gold in cofre.<br> <a name="an_381"></a> This is the sentence of the Philosophre,<br> <a name="an_382"></a> A kyng to kepe his liges in justice;<br> <a name="an_383"></a> Withouten doute, that is his office.<br> <a name="an_384"></a> Al wol he kepe his lordes hire degree,<br> <a name="an_385"></a> As it ys ryght and skilful that they bee<br> <a name="an_386"></a> Enhaunced and honoured, and most dere --<br> <a name="an_387"></a> For they ben half-goddes in this world here --<br> <a name="an_388"></a> Yit mot he doon bothe ryght, to poore and ryche,<br> <a name="an_389"></a> Al be that hire estaat be nat yliche,<br> <span class="margnote"><font color="GREEN" size="-1"><a name="an_390">390</a></font></span> And han of poore folk compassyoun.<br> <a name="an_391"></a> For loo, the gentil kynde of the lyoun:<br> <a name="an_392"></a> For whan a flye offendeth him or biteth,<br> <a name="an_393"></a> He with his tayl awey the flye smyteth<br> <a name="an_394"></a> Al esely; for, of hys genterye,<br> <a name="an_395"></a> Hym deyneth not to wreke hym on a flye,<br> <a name="an_396"></a> As dooth a curre, or elles another best.<br> <a name="an_397"></a> In noble corage ought ben arest,<br> <a name="an_398"></a> And weyen every thing by equytee,<br> <a name="an_399"></a> And ever have reward to his owen degree.<br> <span class="margnote"><font color="GREEN" size="-1"><a name="an_400">400</a></font></span> For, syr, yt is no maistrye for a lord<br> <a name="an_401"></a> To dampne a man without answere of word,<br> <a name="an_402"></a> And for a lord that is ful foul to use.<br> <a name="an_403"></a> And if so be he may hym nat excuse,<br> <a name="an_404"></a> But asketh mercy with a dredeful herte,<br> <a name="an_405"></a> And profereth him, ryght in his bare sherte,<br> <a name="an_406"></a> To ben ryght at your owen jugement,<br> <a name="an_407"></a> Than oght a god by short avysement<br> <a name="an_408"></a> Consydre his owne honour and hys trespas.<br> <a name="an_409"></a> For, syth no cause of deth lyeth in this caas,<br> <span class="margnote"><font color="GREEN" size="-1"><a name="an_410">410</a></font></span> Yow oghte to ben the lyghter merciable;<br> <a name="an_411"></a> Leteth youre ire, and beth sumwhat tretable.<br> <a name="an_412"></a> The man hath served yow of his kunnynge,<br> <a name="an_413"></a> And furthred wel youre lawe in his makynge.<br> <a name="an_414"></a> Al be hit that he kan nat wel endite,<br> <a name="an_415"></a> Yet hath he maked lewed folk delyte<br> <a name="an_416"></a> To serve yow, in preysinge of your name.<br> <a name="an_417"></a> He made the book that hight the Hous of Fame,<br> <a name="an_418"></a> And eke the Deeth of Blaunche the Duchesse,<br> <a name="an_419"></a> And the Parlement of Foules, as I gesse,<br> <span class="margnote"><font color="GREEN" size="-1"><a name="an_420">420</a></font></span> And al the love of Palamon and Arcite<br> <a name="an_421"></a> Of Thebes, thogh the storye ys knowen lyte;<br> <a name="an_422"></a> And many an ympne for your halydayes,<br> <a name="an_423"></a> That highten balades, roundels, virelayes;<br> <a name="an_424"></a> And, for to speke of other holynesse,<br> <a name="an_425"></a> He hath in prose translated Boece,<br> <a name="an_426"></a> And maad the lyf also of Seynt Cecile.<br> <a name="an_427"></a> He made also, goon ys a gret while,<br> <a name="an_428"></a> Origenes upon the Maudeleyne.<br> <a name="an_429"></a> Hym oughte now to have the lesse peyne;<br> <span class="margnote"><font color="GREEN" size="-1"><a name="an_430">430</a></font></span> He hath maad many a lay and many a thing.<br> <a name="an_431"></a> Now as ye be a god and eke a kyng,<br> <a name="an_432"></a> I, your Alceste, whilom quene of Trace,<br> <a name="an_433"></a> Y aske yow this man, ryght of your grace,<br> <a name="an_434"></a> That ye him never hurte in al his lyve;<br> <a name="an_435"></a> And he shal swere to yow, and that as blyve,<br> <a name="an_436"></a> He shal no more agilten in this wyse,<br> <a name="an_437"></a> But he shal maken, as ye wol devyse,<br> <a name="an_438"></a> Of wommen trewe in lovyng al hire lyve,<br> <a name="an_439"></a> Wherso ye wol, of mayden or of wyve,<br> <span class="margnote"><font color="GREEN" size="-1"><a name="an_440">440</a></font></span> And forthren yow as muche as he mysseyde<br> <a name="an_441"></a> Or in the Rose or elles in Creseyde."<br> <a name="an_442"></a> The god of Love answerede hire thus anoon:<br> <a name="an_443"></a> "Madame," quod he, "it is so long agoon<br> <a name="an_444"></a> That I yow knew so charitable and trewe,<br> <a name="an_445"></a> That never yit syn that the world was newe<br> <a name="an_446"></a> To me ne fond y better noon than yee.<br> <a name="an_447"></a> If that I wol save my degree,<br> <a name="an_448"></a> I may, ne wol, nat werne your requeste.<br> <a name="an_449"></a> Al lyeth in yow, dooth wyth hym what yow leste.<br> <span class="margnote"><font color="GREEN" size="-1"><a name="an_450">450</a></font></span> I al foryeve, withouten lenger space;<br> <a name="an_451"></a> For whoso yeveth a yifte or dooth a grace,<br> <a name="an_452"></a> Do it by tyme, his thank ys wel the more.<br> <a name="an_453"></a> And demeth ye what he shal doo therfore.<br> <a name="an_454"></a> Goo thanke now my lady here," quod he.<br> <a name="an_455"></a> I roos, and doun I sette me on my knee,<br> <a name="an_456"></a> And seyde thus: "Madame, the God above<br> <a name="an_457"></a> Foryelde yow that ye the god of Love<br> <a name="an_458"></a> Han maked me his wrathe to foryive,<br> <a name="an_459"></a> And yeve me grace so longe for to lyve<br> <span class="margnote"><font color="GREEN" size="-1"><a name="an_460">460</a></font></span> That I may knowe soothly what ye bee<br> <a name="an_461"></a> That han me holpe and put in this degree.<br> <a name="an_462"></a> But trewly I wende, as in this cas,<br> <a name="an_463"></a> Naught have agilt, ne doon to love trespas.<br> <a name="an_464"></a> For-why a trewe man, withouten drede,<br> <a name="an_465"></a> Hath nat to parten with a theves dede;<br> <a name="an_466"></a> Ne a trewe lover oght me not to blame<br> <a name="an_467"></a> Thogh that I speke a fals lovere som shame.<br> <a name="an_468"></a> They oghte rather with me for to holde<br> <a name="an_469"></a> For that I of Creseyde wroot or tolde,<br> <span class="margnote"><font color="GREEN" size="-1"><a name="an_470">470</a></font></span> Or of the Rose; what so myn auctour mente,<br> <a name="an_471"></a> Algate, God woot, yt was myn entente<br> <a name="an_472"></a> To forthren trouthe in love and yt cheryce,<br> <a name="an_473"></a> And to ben war fro falsnesse and fro vice<br> <a name="an_474"></a> By swich ensample; this was my menynge."<br> <a name="an_475"></a> And she answerde, "Lat be thyn arguynge,<br> <a name="an_476"></a> For Love ne wol nat countrepleted be<br> <a name="an_477"></a> In ryght ne wrong; and lerne that at me!<br> <a name="an_478"></a> Thow hast thy grace, and hold the ryght therto.<br> <a name="an_479"></a> Now wol I seyn what penance thou shalt do<br> <span class="margnote"><font color="GREEN" size="-1"><a name="an_480">480</a></font></span> For thy trespas. Understonde yt here:<br> <a name="an_481"></a> Thow shalt, while that thou lyvest, yer by yere,<br> <a name="an_482"></a> The moste partye of thy tyme spende<br> <a name="an_483"></a> In makyng of a glorious legende<br> <a name="an_484"></a> Of goode wymmen, maydenes and wyves,<br> <a name="an_485"></a> That weren trewe in lovyng al hire lyves;<br> <a name="an_486"></a> And telle of false men that hem bytraien,<br> <a name="an_487"></a> That al hir lyf ne don nat but assayen<br> <a name="an_488"></a> How many women they may doon a shame;<br> <a name="an_489"></a> For in youre world that is now holde a game.<br> <span class="margnote"><font color="GREEN" size="-1"><a name="an_490">490</a></font></span> And thogh the lyke nat a lovere bee,<br> <a name="an_491"></a> Speke wel of love; this penance yive I thee.<br> <a name="an_492"></a> And to the god of Love I shal so preye<br> <a name="an_493"></a> That he shal charge his servantz by any weye<br> <a name="an_494"></a> To forthren thee, and wel thy labour quyte.<br> <a name="an_495"></a> Goo now thy wey, this penaunce ys but lyte.<br> <a name="an_496"></a> And whan this book ys maad, yive it the quene,<br> <a name="an_497"></a> On my byhalf, at Eltham or at Sheene."<br> <a name="an_498"></a> The god of Love gan smyle, and than he sayde:<br> <a name="an_499"></a> "Wostow," quod he, "wher this be wyf or mayde,<br> <span class="margnote"><font color="GREEN" size="-1"><a name="an_500">500</a></font></span> Or queene, or countesse, or of what degre,<br> <a name="an_501"></a> That hath so lytel penance yiven thee,<br> <a name="an_502"></a> That hast deserved sorer for to smerte?<br> <a name="an_503"></a> But pite renneth soone in gentil herte;<br> <a name="an_504"></a> That maistow seen; she kytheth what she ys."<br> <a name="an_505"></a> And I answered, "Nay, sire, so have I blys,<br> <a name="an_506"></a> No moore but that I see wel she is good."<br> <a name="an_507"></a> "That is a trewe tale, by myn hood!"<br> <a name="an_508"></a> Quod Love; "And that thou knowest wel, pardee,<br> <a name="an_509"></a> If yt be so that thou avise the.<br> <span class="margnote"><font color="GREEN" size="-1"><a name="an_510">510</a></font></span> Hastow nat in a book, lyth in thy cheste,<br> <a name="an_511"></a> The grete goodnesse of the quene Alceste,<br> <a name="an_512"></a> That turned was into a dayesye;<br> <a name="an_513"></a> She that for hire housbonde chees to dye,<br> <a name="an_514"></a> And eke to goon to helle, rather than he,<br> <a name="an_515"></a> And Ercules rescowed hire, parde,<br> <a name="an_516"></a> And broght hir out of helle agayn to blys?"<br> <a name="an_517"></a> And I answerd ageyn, and sayde, "Yis,<br> <a name="an_518"></a> Now knowe I hire. And is this good Alceste,<br> <a name="an_519"></a> The dayesie, and myn owene hertes reste?<br> <span class="margnote"><font color="GREEN" size="-1"><a name="an_520">520</a></font></span> Now fele I weel the goodnesse of this wyf,<br> <a name="an_521"></a> That both aftir hir deth and in hir lyf<br> <a name="an_522"></a> Hir grete bounte doubleth hire renoun.<br> <a name="an_523"></a> Wel hath she quyt me myn affeccioun<br> <a name="an_524"></a> That I have to hire flour, the dayesye.<br> <a name="an_525"></a> No wonder ys thogh Jove hire stellyfye,<br> <a name="an_526"></a> As telleth Agaton, for hire goodnesse!<br> <a name="an_527"></a> Hire white corowne berith of hyt witnesse;<br> <a name="an_528"></a> For also many vertues hadde shee<br> <a name="an_529"></a> As smale florouns in hire corowne bee.<br> <span class="margnote"><font color="GREEN" size="-1"><a name="an_530">530</a></font></span> In remembraunce of hire and in honour<br> <a name="an_531"></a> Cibella maade the daysye and the flour<br> <a name="an_532"></a> Ycrowned al with whit, as men may see;<br> <a name="an_533"></a> And Mars yaf to hire corowne reed, pardee,<br> <a name="an_534"></a> In stede of rubyes, sette among the white."<br> <a name="an_535"></a> Therwith this queene wex reed for shame a lyte<br> <a name="an_536"></a> Whan she was preysed so in hire presence.<br> <a name="an_537"></a> Thanne seyde Love, "A ful gret necligence<br> <a name="an_538"></a> Was yt to the, that ylke tyme thou made<br> <a name="an_539"></a> `Hyd, Absolon, thy tresses,' in balade,<br> <span class="margnote"><font color="GREEN" size="-1"><a name="an_540">540</a></font></span> That thou forgate hire in thi song to sette,<br> <a name="an_541"></a> Syn that thou art so gretly in hire dette,<br> <a name="an_542"></a> And wost so wel that kalender ys shee<br> <a name="an_543"></a> To any woman that wol lover bee.<br> <a name="an_544"></a> For she taught al the craft of fyn lovynge,<br> <a name="an_545"></a> And namely of wyfhod the lyvynge,<br> <a name="an_546"></a> And al the boundes that she oghte kepe.<br> <a name="an_547"></a> Thy litel wit was thilke tyme aslepe.<br> <a name="an_548"></a> But now I charge the upon thy lyf<br> <a name="an_549"></a> That in thy legende thou make of thys wyf<br> <span class="margnote"><font color="GREEN" size="-1"><a name="an_550">550</a></font></span> Whan thou hast other smale ymaad before;<br> <a name="an_551"></a> And far now wel, I charge the namore.<br> <a name="an_552"></a> But er I goo, thus muche I wol the telle:<br> <a name="an_553"></a> Ne shal no trewe lover come in helle.<br> <a name="an_554"></a> Thise other ladies sittynge here arowe<br> <a name="an_555"></a> Ben in thy balade, yf thou kanst hem knowe,<br> <a name="an_556"></a> And in thy bookes alle thou shalt hem fynde.<br> <a name="an_557"></a> Have hem now in thy legende al in mynde;<br> <a name="an_558"></a> I mene of hem that ben in thy knowynge.<br> <a name="an_559"></a> For here ben twenty thousand moo sittynge<br> <span class="margnote"><font color="GREEN" size="-1"><a name="an_560">560</a></font></span> Than thou knowest, goode wommen alle,<br> <a name="an_561"></a> And trewe of love for oght that may byfalle.<br> <a name="an_562"></a> Make the metres of hem as the lest --<br> <a name="an_563"></a> I mot goon hom (the sonne draweth west)<br> <a name="an_564"></a> To paradys, with al this companye --<br> <a name="an_565"></a> And serve alwey the fresshe dayesye.<br> <a name="an_566"></a> At Cleopatre I wol that thou begynne,<br> <a name="an_567"></a> And so forth, and my love so shal thou wynne.<br> <a name="an_568"></a> For lat see now what man that lover be,<br> <a name="an_569"></a> Wol doon so strong a peyne for love as she.<br> <span class="margnote"><font color="GREEN" size="-1"><a name="an_570">570</a></font></span> I wot wel that thou maist nat al yt ryme<br> <a name="an_571"></a> That swiche lovers diden in hire tyme;<br> <a name="an_572"></a> It were to long to reden and to here.<br> <a name="an_573"></a> Suffiseth me thou make in this manere:<br> <a name="an_574"></a> That thou reherce of al hir lyf the grete,<br> <a name="an_575"></a> After thise olde auctours lysten for to trete.<br> <a name="an_576"></a> For whoso shal so many a storye telle,<br> <a name="an_577"></a> Sey shortly, or he shal to longe dwelle."<br> <a name="an_578"></a> And with that word my bokes gan I take,<br> <a name="an_579"></a> And ryght thus on my Legende gan I make.<br>  
 <p></p><hr>
 <center>
 <a href="mect64.htm">Next: Prologue G</a></center>
 </body>