<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect50.htm">Previous</a> 
 <a href="mect52.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">Other Works</h4> <h3 align="center">Anelida and Arcite</h3> <a name="an_1"></a> Thou ferse god of armes, Mars the rede,<br> <a name="an_2"></a> That in the frosty contre called Trace,<br> <a name="an_3"></a> Within thy grisly temple ful of drede<br> <a name="an_4"></a> Honoured art as patroun of that place;<br> <a name="an_5"></a> With thy Bellona, Pallas, ful of grace,<br> <a name="an_6"></a> Be present and my song contynue and guye;<br> <a name="an_7"></a> At my begynnyng thus to the I crye.<br> <a name="an_8"></a> For hit ful depe is sonken in my mynde,<br> <a name="an_9"></a> With pitous hert in Englyssh to endyte<br> <span class="margnote"><font color="GREEN" size="-1"><a name="an_10">10</a></font></span> This olde storie, in Latyn which I fynde,<br> <a name="an_11"></a> Of quene Anelida and fals Arcite,<br> <a name="an_12"></a> That elde, which that al can frete and bite,<br> <a name="an_13"></a> As hit hath freten mony a noble storie,<br> <a name="an_14"></a> Hath nygh devoured out of oure memorie.<br> <a name="an_15"></a> Be favorable eke, thou Polymya,<br> <a name="an_16"></a> On Parnaso that with thy sustres glade,<br> <a name="an_17"></a> By Elycon, not fer from Cirrea,<br> <a name="an_18"></a> Singest with vois memorial in the shade,<br> <a name="an_19"></a> Under the laurer which that may not fade,<br> <span class="margnote"><font color="GREEN" size="-1"><a name="an_20">20</a></font></span> And do that I my ship to haven wynne.<br> <a name="an_21"></a> First folowe I Stace, and after him Corynne.<br> <a name="an_22"></a> When Theseus with werres longe and grete<br> <a name="an_23"></a> The aspre folk of Cithe had overcome,<br> <a name="an_24"></a> With laurer corouned, in his char gold-bete,<br> <a name="an_25"></a> Hom to his contre-houses is he come,<br> <a name="an_26"></a> For which the peple, blisful al and somme,<br> <a name="an_27"></a> So cryeden that to the sterres hit wente,<br> <a name="an_28"></a> And him to honouren dide al her entente.<br> <a name="an_29"></a> Beforn this duk, in signe of victorie,<br> <span class="margnote"><font color="GREEN" size="-1"><a name="an_30">30</a></font></span> The trompes come, and in his baner large<br> <a name="an_31"></a> The ymage of Mars, and in tokenyng of glorie<br> <a name="an_32"></a> Men myghte sen of tresour many a charge,<br> <a name="an_33"></a> Many a bright helm, and many a spere and targe,<br> <a name="an_34"></a> Many a fresh knyght, and many a blysful route,<br> <a name="an_35"></a> On hors, on fote, in al the feld aboute.<br> <a name="an_36"></a> Ipolita his wif, the hardy quene<br> <a name="an_37"></a> Of Cithia, that he conquered hadde,<br> <a name="an_38"></a> With Emelye her yonge suster shene,<br> <a name="an_39"></a> Faire in a char of gold he with him ladde,<br> <span class="margnote"><font color="GREEN" size="-1"><a name="an_40">40</a></font></span> That al the ground about her char she spradde<br> <a name="an_41"></a> With brightnesse of the beaute in her face,<br> <a name="an_42"></a> Fulfilled of largesse and of alle grace.<br> <a name="an_43"></a> With his tryumphe and laurer-corouned thus,<br> <a name="an_44"></a> In al the flour of Fortunes yevynge,<br> <a name="an_45"></a> Let I this noble prince Theseus<br> <a name="an_46"></a> Toward Athenes in his wey rydinge,<br> <a name="an_47"></a> And founde I wol in shortly for to bringe<br> <a name="an_48"></a> The slye wey of that I gan to write,<br> <a name="an_49"></a> Of quene Anelida and fals Arcite.<br> <span class="margnote"><font color="GREEN" size="-1"><a name="an_50">50</a></font></span> Mars, which that through his furious cours of ire,<br> <a name="an_51"></a> The olde wrathe of Juno to fulfille,<br> <a name="an_52"></a> Hath set the peples hertes bothe on fire<br> <a name="an_53"></a> Of Thebes and Grece, everich other to kille<br> <a name="an_54"></a> With blody speres, ne rested never stille,<br> <a name="an_55"></a> But throng now her, now ther, among hem bothe,<br> <a name="an_56"></a> That everych other slough, so were they wrothe.<br> <a name="an_57"></a> For when Amphiorax and Tydeus,<br> <a name="an_58"></a> Ipomedon, Parthonope also<br> <a name="an_59"></a> Were ded, and slayn proude Campaneus,<br> <span class="margnote"><font color="GREEN" size="-1"><a name="an_60">60</a></font></span> And when the wrecched Thebans, bretheren two,<br> <a name="an_61"></a> Were slayn, and kyng Adrastus hom ago,<br> <a name="an_62"></a> So desolat stod Thebes and so bare<br> <a name="an_63"></a> That no wight coude remedie of his fare.<br> <a name="an_64"></a> And when the olde Creon gan espye<br> <a name="an_65"></a> How that the blood roial was broght a-doun,<br> <a name="an_66"></a> He held the cite by his tyrannye<br> <a name="an_67"></a> And dyde the gentils of that regioun<br> <a name="an_68"></a> To ben his frendes and wonnen in the toun.<br> <a name="an_69"></a> So, what for love of him and what for awe,<br> <span class="margnote"><font color="GREEN" size="-1"><a name="an_70">70</a></font></span> The noble folk were to the toun idrawe.<br> <a name="an_71"></a> Among al these Anelida, the quene<br> <a name="an_72"></a> Of Ermony, was in that toun dwellynge,<br> <a name="an_73"></a> That fairer was then is the sonne shene.<br> <a name="an_74"></a> Thurghout the world so gan her name springe<br> <a name="an_75"></a> That her to seen had every wyght likynge,<br> <a name="an_76"></a> For, as of trouthe, is ther noon her lyche<br> <a name="an_77"></a> Of al the women in this worlde riche.<br> <a name="an_78"></a> Yong was this quene, of twenty yer of elde,<br> <a name="an_79"></a> Of mydel stature, and of such fairenesse<br> <span class="margnote"><font color="GREEN" size="-1"><a name="an_80">80</a></font></span> That Nature had a joye her to behelde;<br> <a name="an_81"></a> And for to speken of her stidfastnesse,<br> <a name="an_82"></a> She passed hath Penelope and Lucresse;<br> <a name="an_83"></a> And shortly, yf she shal be comprehended,<br> <a name="an_84"></a> In her ne myghte no thing been amended.<br> <a name="an_85"></a> This Theban knyght Arcite eke, soth to seyn,<br> <a name="an_86"></a> Was yong and therwithal a lusty knyght,<br> <a name="an_87"></a> But he was double in love and no thing pleyn,<br> <a name="an_88"></a> And subtil in that craft over any wyght,<br> <a name="an_89"></a> And with his kunnyng wan this lady bryght;<br> <span class="margnote"><font color="GREEN" size="-1"><a name="an_90">90</a></font></span> For so ferforth he gan her trouthe assure<br> <a name="an_91"></a> That she him trusted over any creature.<br> <a name="an_92"></a> What shuld I seyn? She loved Arcite so<br> <a name="an_93"></a> That when that he was absent any throwe,<br> <a name="an_94"></a> Anon her thoghte her herte brast a-two;<br> <a name="an_95"></a> For in her sight to her he bar hym lowe,<br> <a name="an_96"></a> So that she wende have al his hert yknowe;<br> <a name="an_97"></a> But he was fals; hit nas but feyned chere --<br> <a name="an_98"></a> As nedeth not to men such craft to lere.<br> <a name="an_99"></a> But nevertheles ful mykel besynesse<br> <span class="margnote"><font color="GREEN" size="-1"><a name="an_100">100</a></font></span> Had he er that he myghte his lady wynne,<br> <a name="an_101"></a> And swor he wolde dyen for distresse<br> <a name="an_102"></a> Or from his wit he seyde he wolde twynne.<br> <a name="an_103"></a> Alas, the while! For hit was routhe and synne<br> <a name="an_104"></a> That she upon his sorowes wolde rewe;<br> <a name="an_105"></a> But nothing thinketh the fals as doth the trewe.<br> <a name="an_106"></a> Her fredom fond Arcite in such manere<br> <a name="an_107"></a> That al was his that she hath, moche or lyte;<br> <a name="an_108"></a> Ne to no creature made she chere<br> <a name="an_109"></a> Ferther then that hit lyked to Arcite.<br> <span class="margnote"><font color="GREEN" size="-1"><a name="an_110">110</a></font></span> Ther nas no lak with which he myghte her wite;<br> <a name="an_111"></a> She was so ferforth yeven hym to plese<br> <a name="an_112"></a> That al that lyked hym hit dyde her ese.<br> <a name="an_113"></a> Ther nas to her no maner lettre sent<br> <a name="an_114"></a> That touched love, from any maner wyght,<br> <a name="an_115"></a> That she ne shewed hit him er hit was brent;<br> <a name="an_116"></a> So pleyn she was and dide her fulle myght<br> <a name="an_117"></a> That she nyl hiden nothing from her knyght,<br> <a name="an_118"></a> Lest he of any untrouthe her upbreyde.<br> <a name="an_119"></a> Withoute bode his heste she obeyde.<br> <span class="margnote"><font color="GREEN" size="-1"><a name="an_120">120</a></font></span> And eke he made him jelous over here,<br> <a name="an_121"></a> That what that any man had to her seyd<br> <a name="an_122"></a> Anoon he wolde preyen her to swere<br> <a name="an_123"></a> What was that word or make him evel apaid.<br> <a name="an_124"></a> Then wende she out of her wyt have breyd;<br> <a name="an_125"></a> But al this nas but sleght and flaterie;<br> <a name="an_126"></a> Withoute love he feyned jelousye.<br> <a name="an_127"></a> And al this tok she so debonerly<br> <a name="an_128"></a> That al his wil her thoghte hit skilful thing,<br> <a name="an_129"></a> And ever the lenger she loved him tendirly<br> <span class="margnote"><font color="GREEN" size="-1"><a name="an_130">130</a></font></span> And dide him honour as he were a kyng.<br> <a name="an_131"></a> Her herte was to him wedded with a ring;<br> <a name="an_132"></a> So ferforth upon trouthe is her entente<br> <a name="an_133"></a> That wher he gooth her herte with him wente.<br> <a name="an_134"></a> When she shal ete, on him is so her thoght<br> <a name="an_135"></a> That wel unnethe of mete tok she kep;<br> <a name="an_136"></a> And when that she was to her reste broght,<br> <a name="an_137"></a> On him she thoghte alwey til that she slep;<br> <a name="an_138"></a> When he was absent, prevely she wep:<br> <a name="an_139"></a> Thus lyveth feire Anelida the quene<br> <span class="margnote"><font color="GREEN" size="-1"><a name="an_140">140</a></font></span> For fals Arcite, that dide her al this tene.<br> <a name="an_141"></a> This fals Arcite, of his newfanglenesse,<br> <a name="an_142"></a> For she to him so lowly was and trewe,<br> <a name="an_143"></a> Tok lesse deynte of her stidfastnesse<br> <a name="an_144"></a> And saw another lady, proud and newe,<br> <a name="an_145"></a> And ryght anon he cladde him in her hewe --<br> <a name="an_146"></a> Wot I not whethir in white, rede, or grene --<br> <a name="an_147"></a> And falsed fair Anelida the quene.<br> <a name="an_148"></a> But neverthelesse, gret wonder was hit noon<br> <a name="an_149"></a> Thogh he were fals, for hit is kynde of man<br> <span class="margnote"><font color="GREEN" size="-1"><a name="an_150">150</a></font></span> Sith Lamek was, that is so longe agoon,<br> <a name="an_151"></a> To ben in love as fals as evere he can;<br> <a name="an_152"></a> He was the firste fader that began<br> <a name="an_153"></a> To loven two, and was in bigamye,<br> <a name="an_154"></a> And he found tentes first, but yf men lye.<br> <a name="an_155"></a> This fals Arcite, sumwhat moste he feyne,<br> <a name="an_156"></a> When he wex fals, to covere his traitorie,<br> <a name="an_157"></a> Ryght as an hors that can both bite and pleyne,<br> <a name="an_158"></a> For he bar her on honde of trecherie,<br> <a name="an_159"></a> And swor he coude her doublenesse espie,<br> <span class="margnote"><font color="GREEN" size="-1"><a name="an_160">160</a></font></span> And al was falsnes that she to him mente.<br> <a name="an_161"></a> Thus swor this thef, and forth his way he wente.<br> <a name="an_162"></a> Alas, what herte myght enduren hit,<br> <a name="an_163"></a> For routhe and wo, her sorwe for to telle?<br> <a name="an_164"></a> Or what man hath the cunnyng or the wit?<br> <a name="an_165"></a> Or what man mighte within the chambre dwelle,<br> <a name="an_166"></a> Yf I to him rehersen sholde the helle<br> <a name="an_167"></a> That suffreth fair Anelida the quene<br> <a name="an_168"></a> For fals Arcite, that dide her al this tene.<br> <a name="an_169"></a> She wepith, waileth, swowneth pitously;<br> <span class="margnote"><font color="GREEN" size="-1"><a name="an_170">170</a></font></span> To grounde ded she falleth as a ston;<br> <a name="an_171"></a> Craumpyssheth her lymes crokedly;<br> <a name="an_172"></a> She speketh as her wit were al agon;<br> <a name="an_173"></a> Other colour then asshen hath she noon;<br> <a name="an_174"></a> Non other word speketh she, moche or lyte,<br> <a name="an_175"></a> But `Merci, cruel herte myn, Arcite!'<br> <a name="an_176"></a> And thus endureth til that she was so mat<br> <a name="an_177"></a> That she ne hath foot on which she may sustene,<br> <a name="an_178"></a> But forth languisshing evere in this estat,<br> <a name="an_179"></a> Of which Arcite hath nouther routhe ne tene.<br> <span class="margnote"><font color="GREEN" size="-1"><a name="an_180">180</a></font></span> His herte was elleswhere, newe and grene,<br> <a name="an_181"></a> That on her wo ne deyneth him not to thinke;<br> <a name="an_182"></a> Him rekketh never wher she flete or synke.<br> <a name="an_183"></a> His newe lady holdeth him so narowe<br> <a name="an_184"></a> Up by the bridil, at the staves ende,<br> <a name="an_185"></a> That every word he dredeth as an arowe;<br> <a name="an_186"></a> Her daunger made him bothe bowe and bende,<br> <a name="an_187"></a> And as her liste, made him turne or wende,<br> <a name="an_188"></a> For she ne graunted him in her lyvynge<br> <a name="an_189"></a> No grace whi that he hath lust to singe,<br> <span class="margnote"><font color="GREEN" size="-1"><a name="an_190">190</a></font></span> But drof hym forth. Unnethe liste her knowe<br> <a name="an_191"></a> That he was servaunt unto her ladishippe;<br> <a name="an_192"></a> But lest that he were proud, she held him lowe.<br> <a name="an_193"></a> Thus serveth he withoute fee or shipe;<br> <a name="an_194"></a> She sent him now to londe, now to shippe;<br> <a name="an_195"></a> And for she yaf him daunger al his fille,<br> <a name="an_196"></a> Therfor she hadde him at her owne wille.<br> <a name="an_197"></a> Ensample of this, ye thrifty wymmen alle,<br> <a name="an_198"></a> Take her of Anelida and Arcite,<br> <a name="an_199"></a> That for her liste him `dere herte' calle<br> <span class="margnote"><font color="GREEN" size="-1"><a name="an_200">200</a></font></span> And was so meke, therfor he loved her lyte.<br> <a name="an_201"></a> The kynde of mannes herte is to delyte<br> <a name="an_202"></a> In thing that straunge is, also God me save!<br> <a name="an_203"></a> For what he may not gete, that wolde he have.<br> <a name="an_204"></a> Now turne we to Anelida ageyn,<br> <a name="an_205"></a> That pyneth day be day in langwisshinge,<br> <a name="an_206"></a> But when she saw that her ne gat no geyn,<br> <a name="an_207"></a> Upon a day, ful sorowfully wepinge,<br> <a name="an_208"></a> She caste her for to make a compleynynge,<br> <a name="an_209"></a> And of her owne hond she gan hit write,<br> <span class="margnote"><font color="GREEN" size="-1"><a name="an_210">210</a></font></span> And sente hit to her Theban knyght, Arcite.<br> <a name="an_211"></a> So thirleth with the poynt of remembraunce<br> <a name="an_212"></a> The swerd of sorowe, ywhet with fals plesaunce,<br> <a name="an_213"></a> Myn herte, bare of blis and blak of hewe,<br> <a name="an_214"></a> That turned is in quakyng al my daunce,<br> <a name="an_215"></a> My surete in awhaped countenaunce,<br> <a name="an_216"></a> Sith hit availeth not for to ben trewe;<br> <a name="an_217"></a> For whoso trewest is, hit shal hir rewe<br> <a name="an_218"></a> That serveth love and doth her observaunce<br> <a name="an_219"></a> Alwey til oon, and chaungeth for no newe.<br> <span class="margnote"><font color="GREEN" size="-1"><a name="an_220">220</a></font></span> I wot myself as wel as any wight,<br> <a name="an_221"></a> For I loved oon with al myn herte and myght,<br> <a name="an_222"></a> More then myself an hundred thousand sithe,<br> <a name="an_223"></a> And called him myn hertes lif, my knyght,<br> <a name="an_224"></a> And was al his, as fer as hit was ryght;<br> <a name="an_225"></a> And when that he was glad, then was I blithe,<br> <a name="an_226"></a> And his disese was my deth as swithe;<br> <a name="an_227"></a> And he ayein his trouthe hath me plyght<br> <a name="an_228"></a> For evermore, his lady me to kythe.<br> <a name="an_229"></a> Now is he fals, alas, and causeles,<br> <span class="margnote"><font color="GREEN" size="-1"><a name="an_230">230</a></font></span> And of my wo he is so routheles<br> <a name="an_231"></a> That with a word him list not ones deyne<br> <a name="an_232"></a> To bringe ayen my sorowful herte in pes,<br> <a name="an_233"></a> For he is caught up in another les.<br> <a name="an_234"></a> Ryght as him list, he laugheth at my peyne,<br> <a name="an_235"></a> And I ne can myn herte not restreyne<br> <a name="an_236"></a> For to love him alwey neveretheles;<br> <a name="an_237"></a> And of al this I not to whom me pleyne.<br> <a name="an_238"></a> And shal I pleyne -- alas, the harde stounde! --<br> <a name="an_239"></a> Unto my foo that yaf myn herte a wounde<br> <span class="margnote"><font color="GREEN" size="-1"><a name="an_240">240</a></font></span> And yet desireth that myn harm be more?<br> <a name="an_241"></a> Nay, certis, ferther wol I never founde<br> <a name="an_242"></a> Non other helpe, my sores for to sounde.<br> <a name="an_243"></a> My destinee hath shapen hit so ful yore;<br> <a name="an_244"></a> I wil non other medecyne ne lore;<br> <a name="an_245"></a> I wil ben ay ther I was ones bounde.<br> <a name="an_246"></a> That I have seid, be seid for evermore!<br> <a name="an_247"></a> Alas! Wher is become your gentilesse,<br> <a name="an_248"></a> Youre wordes ful of plesaunce and humblesse,<br> <a name="an_249"></a> Youre observaunces in so low manere,<br> <span class="margnote"><font color="GREEN" size="-1"><a name="an_250">250</a></font></span> And your awayting and your besynesse<br> <a name="an_251"></a> Upon me, that ye calden your maistresse,<br> <a name="an_252"></a> Your sovereyne lady in this world here?<br> <a name="an_253"></a> Alas! Is ther now nother word ne chere<br> <a name="an_254"></a> Ye vouchen sauf upon myn hevynesse?<br> <a name="an_255"></a> Alas! Youre love, I bye hit al to dere.<br> <a name="an_256"></a> Now, certis, swete, thogh that ye<br> <a name="an_257"></a> Thus causeles the cause be<br> <a name="an_258"></a> Of my dedly adversyte,<br> <a name="an_259"></a> Your manly resoun oghte hit to respite<br> <span class="margnote"><font color="GREEN" size="-1"><a name="an_260">260</a></font></span> To slen your frend, and namely me,<br> <a name="an_261"></a> That never yet in no degre<br> <a name="an_262"></a> Offended yow, as wisly He<br> <a name="an_263"></a> That al wot, out of wo my soule quyte!<br> <a name="an_264"></a> But for I shewed yow, Arcite,<br> <a name="an_265"></a> Al that men wolde to me write,<br> <a name="an_266"></a> And was so besy yow to delyte --<br> <a name="an_267"></a> Myn honor save -- meke, kynde, and fre,<br> <a name="an_268"></a> Therfor ye put on me this wite,<br> <a name="an_269"></a> And of me rekke not a myte,<br> <span class="margnote"><font color="GREEN" size="-1"><a name="an_270">270</a></font></span> Thogh that the swerd of sorwe byte<br> <a name="an_271"></a> My woful herte through your cruelte.<br> <a name="an_272"></a> My swete foo, why do ye so, for shame?<br> <a name="an_273"></a> And thenke ye that furthered be your name<br> <a name="an_274"></a> To love a newe, and ben untrewe? Nay!<br> <a name="an_275"></a> And putte yow in sclaunder now and blame,<br> <a name="an_276"></a> And do to me adversite and grame,<br> <a name="an_277"></a> That love yow most -- God, wel thou wost -- alway?<br> <a name="an_278"></a> Yet come ayein, and yet be pleyn som day,<br> <a name="an_279"></a> And than shal this, that now is mys, be game,<br> <span class="margnote"><font color="GREEN" size="-1"><a name="an_280">280</a></font></span> And al foryive, while that I lyve may.<br> <a name="an_281"></a> Lo, herte myn, al this is for to seyne<br> <a name="an_282"></a> As whether shal I preye or elles pleyne?<br> <a name="an_283"></a> Which is the wey to doon yow to be trewe?<br> <a name="an_284"></a> For either mot I have yow in my cheyne<br> <a name="an_285"></a> Or with the deth ye mote departe us tweyne;<br> <a name="an_286"></a> Ther ben non other mene weyes newe.<br> <a name="an_287"></a> For God so wisly upon my soule rewe,<br> <a name="an_288"></a> As verrayly ye sleen me with the peyne;<br> <a name="an_289"></a> That may ye se unfeyned of myn hewe.<br> <span class="margnote"><font color="GREEN" size="-1"><a name="an_290">290</a></font></span> For thus ferforth have I my deth y-soght?<br> <a name="an_291"></a> Myself I mordre with my privy thoght;<br> <a name="an_292"></a> For sorowe and routhe of your unkyndenesse<br> <a name="an_293"></a> I wepe, I wake, I faste; al helpeth noght;<br> <a name="an_294"></a> I weyve joye that is to speke of oght,<br> <a name="an_295"></a> I voyde companye, I fle gladnesse.<br> <a name="an_296"></a> Who may avaunte her beter of hevynesse<br> <a name="an_297"></a> Then I? And to this plyte have ye me broght,<br> <a name="an_298"></a> Withoute gilt -- me nedeth no witnesse.<br> <a name="an_299"></a> And shal I preye, and weyve womanhede? --<br> <span class="margnote"><font color="GREEN" size="-1"><a name="an_300">300</a></font></span> Nay! Rather deth then do so foul a dede! --<br> <a name="an_301"></a> And axe merci, gilteles -- what nede?<br> <a name="an_302"></a> And yf I pleyne what lyf that I lede,<br> <a name="an_303"></a> Yow rekketh not; that knowe I, out of drede;<br> <a name="an_304"></a> And if that I to yow myne othes bede<br> <a name="an_305"></a> For myn excuse, a skorn shal be my mede.<br> <a name="an_306"></a> Your chere floureth, but it wol not sede;<br> <a name="an_307"></a> Ful longe agoon I oghte have taken hede.<br> <a name="an_308"></a> For thogh I hadde yow to-morowe ageyn,<br> <a name="an_309"></a> I myghte as wel holde Aperill fro reyn<br> <span class="margnote"><font color="GREEN" size="-1"><a name="an_310">310</a></font></span> As holde yow, to make yow be stidfast.<br> <a name="an_311"></a> Almyghty God, of trouthe sovereyn,<br> <a name="an_312"></a> Wher is the trouthe of man? Who hath hit slayn?<br> <a name="an_313"></a> Who that hem loveth, she shal hem fynde as fast<br> <a name="an_314"></a> As in a tempest is a roten mast.<br> <a name="an_315"></a> Is that a tame best that is ay feyn<br> <a name="an_316"></a> To fleen away when he is lest agast?<br> <a name="an_317"></a> Now merci, swete, yf I mysseye!<br> <a name="an_318"></a> Have I seyd oght amys, I preye?<br> <a name="an_319"></a> I noot; my wit is al aweye.<br> <span class="margnote"><font color="GREEN" size="-1"><a name="an_320">320</a></font></span> I fare as doth the song of Chaunte-pleure;<br> <a name="an_321"></a> For now I pleyne, and now I pleye;<br> <a name="an_322"></a> I am so mased that I deye;<br> <a name="an_323"></a> Arcite hath born awey the keye<br> <a name="an_324"></a> Of al my world, and my good aventure.<br> <a name="an_325"></a> For in this world nis creature<br> <a name="an_326"></a> Wakynge in more discomfiture<br> <a name="an_327"></a> Then I, ne more sorowe endure.<br> <a name="an_328"></a> And yf I slepe a furlong wey or tweye,<br> <a name="an_329"></a> Then thynketh me that your figure<br> <span class="margnote"><font color="GREEN" size="-1"><a name="an_330">330</a></font></span> Before me stont, clad in asure,<br> <a name="an_331"></a> To profren eft and newe assure<br> <a name="an_332"></a> For to be trewe, and merci me to preye.<br> <a name="an_333"></a> The longe nyght this wonder sight I drye,<br> <a name="an_334"></a> And on the day for thilke afray I dye,<br> <a name="an_335"></a> And of al this ryght noght, iwis, ye reche.<br> <a name="an_336"></a> Ne nevere mo myn yen two be drie,<br> <a name="an_337"></a> And to your routhe, and to your trouthe, I crie.<br> <a name="an_338"></a> But welawey! To fer be they to feche;<br> <a name="an_339"></a> Thus holdeth me my destinee a wreche.<br> <span class="margnote"><font color="GREEN" size="-1"><a name="an_340">340</a></font></span> But me to rede out of this drede, or guye,<br> <a name="an_341"></a> Ne may my wit, so weyk is hit, not streche.<br> <a name="an_342"></a> Then ende I thus, sith I may do no more.<br> <a name="an_343"></a> I yeve hit up for now and evermore,<br> <a name="an_344"></a> For I shal never eft putten in balaunce<br> <a name="an_345"></a> My sekernes, ne lerne of love the lore.<br> <a name="an_346"></a> But as the swan, I have herd seyd ful yore,<br> <a name="an_347"></a> Ayeins his deth shal singen his penaunce,<br> <a name="an_348"></a> So singe I here my destinee or chaunce,<br> <a name="an_349"></a> How that Arcite Anelida so sore<br> <span class="margnote"><font color="GREEN" size="-1"><a name="an_350">350</a></font></span> Hath thirled with the poynt of remembraunce.<br> <a name="an_351"></a> When that Anelida, this woful quene,<br> <a name="an_352"></a> Hath of her hand ywriten in this wise,<br> <a name="an_353"></a> With face ded, betwixe pale and grene,<br> <a name="an_354"></a> She fel a-swowe; and sith she gan to rise,<br> <a name="an_355"></a> And unto Mars avoweth sacrifise<br> <a name="an_356"></a> Withinne the temple, with a sorowful chere,<br> <a name="an_357"></a> That shapen was as ye shal after here....??<br>  
 <p></p><hr>
 <center>
 <a href="mect52.htm">Next: The Parliament of Fowls</a></center>
 </body>