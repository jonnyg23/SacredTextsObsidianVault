<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect04.htm">Previous</a> 
 <a href="mect06.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Reeve's Tale</h3> <a name="an_3921"></a> At Trumpyngtoun, nat fer fro Cantebrigge,<br> <a name="an_3922"></a> Ther gooth a brook, and over that a brigge,<br> <a name="an_3923"></a> Upon the whiche brook ther stant a melle;<br> <a name="an_3924"></a> And this is verray sooth that I yow telle:<br> <a name="an_3925"></a> A millere was ther dwellynge many a day.<br> <a name="an_3926"></a> As any pecok he was proud and gay.<br> <a name="an_3927"></a> Pipen he koude and fisshe, and nettes beete,<br> <a name="an_3928"></a> And turne coppes, and wel wrastle and sheete;<br> <a name="an_3929"></a> Ay by his belt he baar a long panade,<br> <span class="margnote"><font color="GREEN" size="-1"><a name="an_3930">3930</a></font></span> And of a swerd ful trenchant was the blade.<br> <a name="an_3931"></a> A joly poppere baar he in his pouche;<br> <a name="an_3932"></a> Ther was no man, for peril, dorste hym touche.<br> <a name="an_3933"></a> A Sheffeld thwitel baar he in his hose.<br> <a name="an_3934"></a> Round was his face, and camus was his nose;<br> <a name="an_3935"></a> As piled as an ape was his skulle.<br> <a name="an_3936"></a> He was a market-betere atte fulle.<br> <a name="an_3937"></a> Ther dorste no wight hand upon hym legge,<br> <a name="an_3938"></a> That he ne swoor he sholde anon abegge.<br> <a name="an_3939"></a> A theef he was for sothe of corn and mele,<br> <span class="margnote"><font color="GREEN" size="-1"><a name="an_3940">3940</a></font></span> And that a sly, and usaunt for to stele.<br> <a name="an_3941"></a> His name was hoote deynous Symkyn.<br> <a name="an_3942"></a> A wyf he hadde, ycomen of noble kyn;<br> <a name="an_3943"></a> The person of the toun hir fader was.<br> <a name="an_3944"></a> With hire he yaf ful many a panne of bras,<br> <a name="an_3945"></a> For that Symkyn sholde in his blood allye.<br> <a name="an_3946"></a> She was yfostred in a nonnerye;<br> <a name="an_3947"></a> For Symkyn wolde no wyf, as he sayde,<br> <a name="an_3948"></a> But she were wel ynorissed and a mayde,<br> <a name="an_3949"></a> To saven his estaat of yomanrye.<br> <span class="margnote"><font color="GREEN" size="-1"><a name="an_3950">3950</a></font></span> And she was proud, and peert as is a pye.<br> <a name="an_3951"></a> A ful fair sighte was it upon hem two;<br> <a name="an_3952"></a> On halydayes biforn hire wolde he go<br> <a name="an_3953"></a> With his typet wounde aboute his heed,<br> <a name="an_3954"></a> And she cam after in a gyte of reed;<br> <a name="an_3955"></a> And Symkyn hadde hosen of the same.<br> <a name="an_3956"></a> Ther dorste no wight clepen hire but "dame";<br> <a name="an_3957"></a> Was noon so hardy that wente by the weye<br> <a name="an_3958"></a> That with hire dorste rage or ones pleye,<br> <a name="an_3959"></a> But if he wolde be slayn of Symkyn<br> <span class="margnote"><font color="GREEN" size="-1"><a name="an_3960">3960</a></font></span> With panade, or with knyf, or boidekyn.<br> <a name="an_3961"></a> For jalous folk ben perilous everemo --<br> <a name="an_3962"></a> Algate they wolde hire wyves wenden so.<br> <a name="an_3963"></a> And eek, for she was somdel smoterlich,<br> <a name="an_3964"></a> She was as digne as water in a dich,<br> <a name="an_3965"></a> And ful of hoker and of bisemare.<br> <a name="an_3966"></a> Hir thoughte that a lady sholde hire spare,<br> <a name="an_3967"></a> What for hire kynrede and hir nortelrie<br> <a name="an_3968"></a> That she hadde lerned in the nonnerie.<br> <a name="an_3969"></a> A doghter hadde they bitwixe hem two<br> <span class="margnote"><font color="GREEN" size="-1"><a name="an_3970">3970</a></font></span> Of twenty yeer, withouten any mo,<br> <a name="an_3971"></a> Savynge a child that was of half yeer age;<br> <a name="an_3972"></a> In cradel it lay and was a propre page.<br> <a name="an_3973"></a> This wenche thikke and wel ygrowen was,<br> <a name="an_3974"></a> With kamus nose and eyen greye as glas,<br> <a name="an_3975"></a> With buttokes brode and brestes rounde and hye.<br> <a name="an_3976"></a> But right fair was hire heer; I wol nat lye.<br> <a name="an_3977"></a> This person of the toun, for she was feir,<br> <a name="an_3978"></a> In purpos was to maken hire his heir,<br> <a name="an_3979"></a> Bothe of his catel and his mesuage,<br> <span class="margnote"><font color="GREEN" size="-1"><a name="an_3980">3980</a></font></span> And straunge he made it of hir mariage.<br> <a name="an_3981"></a> His purpos was for to bistowe hire hye<br> <a name="an_3982"></a> Into som worthy blood of auncetrye;<br> <a name="an_3983"></a> For hooly chirches good moot been despended<br> <a name="an_3984"></a> On hooly chirches blood, that is descended.<br> <a name="an_3985"></a> Therfore he wolde his hooly blood honoure,<br> <a name="an_3986"></a> Though that he hooly chirche sholde devoure.<br> <a name="an_3987"></a> Greet sokene hath this millere, out of doute,<br> <a name="an_3988"></a> With whete and malt of al the land aboute;<br> <a name="an_3989"></a> And nameliche ther was a greet collegge<br> <span class="margnote"><font color="GREEN" size="-1"><a name="an_3990">3990</a></font></span> Men clepen the Soler Halle at Cantebregge;<br> <a name="an_3991"></a> Ther was hir whete and eek hir malt ygrounde.<br> <a name="an_3992"></a> And on a day it happed, in a stounde,<br> <a name="an_3993"></a> Sik lay the maunciple on a maladye;<br> <a name="an_3994"></a> Men wenden wisly that he sholde dye.<br> <a name="an_3995"></a> For which this millere stal bothe mele and corn<br> <a name="an_3996"></a> An hundred tyme moore than biforn;<br> <a name="an_3997"></a> For therbiforn he stal but curteisly,<br> <a name="an_3998"></a> But now he was a theef outrageously,<br> <a name="an_3999"></a> For which the wardeyn chidde and made fare.<br> <span class="margnote"><font color="GREEN" size="-1"><a name="an_4000">4000</a></font></span> But therof sette the millere nat a tare;<br> <a name="an_4001"></a> He craketh boost, and swoor it was nat so.<br> <a name="an_4002"></a> Thanne were ther yonge povre scolers two,<br> <a name="an_4003"></a> That dwelten in this halle, of which I seye.<br> <a name="an_4004"></a> Testif they were, and lusty for to pleye,<br> <a name="an_4005"></a> And, oonly for hire myrthe and revelrye,<br> <a name="an_4006"></a> Upon the wardeyn bisily they crye<br> <a name="an_4007"></a> To yeve hem leve, but a litel stounde,<br> <a name="an_4008"></a> To goon to mille and seen hir corn ygrounde;<br> <a name="an_4009"></a> And hardily they dorste leye hir nekke<br> <span class="margnote"><font color="GREEN" size="-1"><a name="an_4010">4010</a></font></span> The millere sholde not stele hem half a pekke<br> <a name="an_4011"></a> Of corn by sleighte, ne by force hem reve;<br> <a name="an_4012"></a> And at the laste the wardeyn yaf hem leve.<br> <a name="an_4013"></a> John highte that oon, and Aleyn highte that oother;<br> <a name="an_4014"></a> Of o toun were they born, that highte Strother,<br> <a name="an_4015"></a> Fer in the north; I kan nat telle where.<br> <a name="an_4016"></a> This Aleyn maketh redy al his gere,<br> <a name="an_4017"></a> And on an hors the sak he caste anon.<br> <a name="an_4018"></a> Forth goth Aleyn the clerk, and also John,<br> <a name="an_4019"></a> With good swerd and with bokeler by hir syde.<br> <span class="margnote"><font color="GREEN" size="-1"><a name="an_4020">4020</a></font></span> John knew the wey -- hem nedede no gyde --<br> <a name="an_4021"></a> And at the mille the sak adoun he layth.<br> <a name="an_4022"></a> Aleyn spak first: "Al hayl, Symond, y-fayth!<br> <a name="an_4023"></a> Hou fares thy faire doghter and thy wyf?"<br> <a name="an_4024"></a> "Aleyn, welcome," quod Symkyn, "by my lyf!<br> <a name="an_4025"></a> And John also, how now, what do ye heer?"<br> <a name="an_4026"></a> "Symond," quod John, "by God, nede has na peer.<br> <a name="an_4027"></a> Hym boes serve hymself that has na swayn,<br> <a name="an_4028"></a> Or elles he is a fool, as clerkes sayn.<br> <a name="an_4029"></a> Oure manciple, I hope he wil be deed,<br> <span class="margnote"><font color="GREEN" size="-1"><a name="an_4030">4030</a></font></span> Swa werkes ay the wanges in his heed;<br> <a name="an_4031"></a> And forthy is I come, and eek Alayn,<br> <a name="an_4032"></a> To grynde oure corn and carie it ham agayn;<br> <a name="an_4033"></a> I pray yow spede us heythen that ye may."<br> <a name="an_4034"></a> "It shal be doon," quod Symkyn, "by my fay!<br> <a name="an_4035"></a> What wol ye doon whil that it is in hande?"<br> <a name="an_4036"></a> "By God, right by the hopur wil I stande,"<br> <a name="an_4037"></a> Quod John, "and se howgates the corn gas in.<br> <a name="an_4038"></a> Yet saugh I nevere, by my fader kyn,<br> <a name="an_4039"></a> How that the hopur wagges til and fra."<br> <span class="margnote"><font color="GREEN" size="-1"><a name="an_4040">4040</a></font></span> Aleyn answerde, "John, and wiltow swa?<br> <a name="an_4041"></a> Thanne wil I be bynethe, by my croun,<br> <a name="an_4042"></a> And se how that the mele falles doun<br> <a name="an_4043"></a> Into the trough; that sal be my disport.<br> <a name="an_4044"></a> For John, y-faith, I may been of youre sort;<br> <a name="an_4045"></a> I is as ille a millere as ar ye."<br> <a name="an_4046"></a> This millere smyled of hir nycetee,<br> <a name="an_4047"></a> And thoghte, "Al this nys doon but for a wyle.<br> <a name="an_4048"></a> They wene that no man may hem bigyle,<br> <a name="an_4049"></a> But by my thrift, yet shal I blere hir ye,<br> <span class="margnote"><font color="GREEN" size="-1"><a name="an_4050">4050</a></font></span> For al the sleighte in hir philosophye.<br> <a name="an_4051"></a> The moore queynte crekes that they make,<br> <a name="an_4052"></a> The moore wol I stele whan I take.<br> <a name="an_4053"></a> In stide of flour yet wol I yeve hem bren.<br> <a name="an_4054"></a> `The gretteste clerkes been noght wisest men,'<br> <a name="an_4055"></a> As whilom to the wolf thus spak the mare.<br> <a name="an_4056"></a> Of al hir art counte I noght a tare."<br> <a name="an_4057"></a> Out at the dore he gooth ful pryvely,<br> <a name="an_4058"></a> Whan that he saugh his tyme, softely.<br> <a name="an_4059"></a> He looketh up and doun til he hath founde<br> <span class="margnote"><font color="GREEN" size="-1"><a name="an_4060">4060</a></font></span> The clerkes hors, ther as it stood ybounde<br> <a name="an_4061"></a> Bihynde the mille, under a levesel;<br> <a name="an_4062"></a> And to the hors he goth hym faire and wel;<br> <a name="an_4063"></a> He strepeth of the brydel right anon.<br> <a name="an_4064"></a> And whan the hors was laus, he gynneth gon<br> <a name="an_4065"></a> Toward the fen, ther wilde mares renne,<br> <a name="an_4066"></a> And forth with "wehee," thurgh thikke and thurgh thenne.<br> <a name="an_4067"></a> This millere gooth agayn, no word he seyde,<br> <a name="an_4068"></a> But dooth his note, and with the clerkes pleyde<br> <a name="an_4069"></a> Til that hir corn was faire and weel ygrounde.<br> <span class="margnote"><font color="GREEN" size="-1"><a name="an_4070">4070</a></font></span> And whan the mele is sakked and ybounde,<br> <a name="an_4071"></a> This John goth out and fynt his hors away,<br> <a name="an_4072"></a> And gan to crie "Harrow!" and "Weylaway!<br> <a name="an_4073"></a> Oure hors is lorn, Alayn, for Goddes banes,<br> <a name="an_4074"></a> Step on thy feet! Com of, man, al atanes!<br> <a name="an_4075"></a> Allas, our wardeyn has his palfrey lorn."<br> <a name="an_4076"></a> This Aleyn al forgat, bothe mele and corn;<br> <a name="an_4077"></a> Al was out of his mynde his housbondrie.<br> <a name="an_4078"></a> "What, whilk way is he geen?" he gan to crie.<br> <a name="an_4079"></a> The wyf cam lepynge inward with a ren.<br> <span class="margnote"><font color="GREEN" size="-1"><a name="an_4080">4080</a></font></span> She seyde, "Allas! youre hors goth to the fen<br> <a name="an_4081"></a> With wilde mares, as faste as he may go.<br> <a name="an_4082"></a> Unthank come on his hand that boond hym so,<br> <a name="an_4083"></a> And he that bettre sholde han knyt the reyne!"<br> <a name="an_4084"></a> "Allas," quod John, "Aleyn, for Cristes peyne<br> <a name="an_4085"></a> Lay doun thy swerd, and I wil myn alswa.<br> <a name="an_4086"></a> I is ful wight, God waat, as is a raa;<br> <a name="an_4087"></a> By Goddes herte, he sal nat scape us bathe!<br> <a name="an_4088"></a> Why ne had thow pit the capul in the lathe?<br> <a name="an_4089"></a> Ilhayl! By God, Alayn, thou is a fonne!"<br> <span class="margnote"><font color="GREEN" size="-1"><a name="an_4090">4090</a></font></span> Thise sely clerkes han ful faste yronne<br> <a name="an_4091"></a> Toward the fen, bothe Aleyn and eek John.<br> <a name="an_4092"></a> And whan the millere saugh that they were gon,<br> <a name="an_4093"></a> He half a busshel of hir flour hath take,<br> <a name="an_4094"></a> And bad his wyf go knede it in a cake.<br> <a name="an_4095"></a> He seyde, "I trowe the clerkes were aferd.<br> <a name="an_4096"></a> Yet kan a millere make a clerkes berd,<br> <a name="an_4097"></a> For al his art; now lat hem goon hir weye!<br> <a name="an_4098"></a> Lo, wher he gooth! Ye, lat the children pleye.<br> <a name="an_4099"></a> They gete hym nat so lightly, by my croun."<br> <span class="margnote"><font color="GREEN" size="-1"><a name="an_4100">4100</a></font></span> Thise sely clerkes rennen up and doun<br> <a name="an_4101"></a> With "Keep! Keep! Stand! Stand! Jossa, warderere,<br> <a name="an_4102"></a> Ga whistle thou, and I shal kepe hym heere!"<br> <a name="an_4103"></a> But shortly, til that it was verray nyght,<br> <a name="an_4104"></a> They koude nat, though they dide al hir myght,<br> <a name="an_4105"></a> Hir capul cacche, he ran alwey so faste,<br> <a name="an_4106"></a> Til in a dych they caughte hym atte laste.<br> <a name="an_4107"></a> Wery and weet, as beest is in the reyn,<br> <a name="an_4108"></a> Comth sely John, and with him comth Aleyn.<br> <a name="an_4109"></a> "Allas," quod John, "the day that I was born!<br> <span class="margnote"><font color="GREEN" size="-1"><a name="an_4110">4110</a></font></span> Now are we dryve til hethyng and til scorn.<br> <a name="an_4111"></a> Oure corn is stoln; men wil us fooles calle,<br> <a name="an_4112"></a> Bathe the wardeyn and oure felawes alle,<br> <a name="an_4113"></a> And namely the millere, weylaway!"<br> <a name="an_4114"></a> Thus pleyneth John as he gooth by the way<br> <a name="an_4115"></a> Toward the mille, and Bayard in his hond.<br> <a name="an_4116"></a> The millere sittynge by the fyr he fond,<br> <a name="an_4117"></a> For it was nyght, and forther myghte they noght;<br> <a name="an_4118"></a> But for the love of God they hym bisoght<br> <a name="an_4119"></a> Of herberwe and of ese, as for hir peny.<br> <span class="margnote"><font color="GREEN" size="-1"><a name="an_4120">4120</a></font></span> The millere seyde agayn, "If ther be eny,<br> <a name="an_4121"></a> Swich as it is, yet shal ye have youre part.<br> <a name="an_4122"></a> Myn hous is streit, but ye han lerned art;<br> <a name="an_4123"></a> Ye konne by argumentes make a place<br> <a name="an_4124"></a> A myle brood of twenty foot of space.<br> <a name="an_4125"></a> Lat se now if this place may suffise,<br> <a name="an_4126"></a> Or make it rowm with speche, as is youre gise."<br> <a name="an_4127"></a> "Now, Symond," seyde John, "by Seint Cutberd,<br> <a name="an_4128"></a> Ay is thou myrie, and this is faire answerd.<br> <a name="an_4129"></a> I have herd seyd, `Man sal taa of twa thynges:<br> <span class="margnote"><font color="GREEN" size="-1"><a name="an_4130">4130</a></font></span> Slyk as he fyndes, or taa slyk as he brynges.'<br> <a name="an_4131"></a> But specially I pray thee, hooste deere,<br> <a name="an_4132"></a> Get us som mete and drynke, and make us cheere,<br> <a name="an_4133"></a> And we wil payen trewely atte fulle.<br> <a name="an_4134"></a> With empty hand men may na haukes tulle;<br> <a name="an_4135"></a> Loo, heere oure silver, redy for to spende."<br> <a name="an_4136"></a> This millere into toun his doghter sende<br> <a name="an_4137"></a> For ale and breed, and rosted hem a goos,<br> <a name="an_4138"></a> And boond hire hors, it sholde namoore go loos,<br> <a name="an_4139"></a> And in his owene chambre hem made a bed,<br> <span class="margnote"><font color="GREEN" size="-1"><a name="an_4140">4140</a></font></span> With sheetes and with chalons faire yspred<br> <a name="an_4141"></a> Noght from his owene bed ten foot or twelve.<br> <a name="an_4142"></a> His doghter hadde a bed, al by hirselve,<br> <a name="an_4143"></a> Right in the same chambre by and by.<br> <a name="an_4144"></a> It myghte be no bet, and cause why?<br> <a name="an_4145"></a> Ther was no roumer herberwe in the place.<br> <a name="an_4146"></a> They soupen and they speke, hem to solace,<br> <a name="an_4147"></a> And drynken evere strong ale atte beste.<br> <a name="an_4148"></a> Aboute mydnyght wente they to reste.<br> <a name="an_4149"></a> Wel hath this millere vernysshed his heed;<br> <span class="margnote"><font color="GREEN" size="-1"><a name="an_4150">4150</a></font></span> Ful pale he was for dronken, and nat reed.<br> <a name="an_4151"></a> He yexeth, and he speketh thurgh the nose<br> <a name="an_4152"></a> As he were on the quakke, or on the pose.<br> <a name="an_4153"></a> To bedde he goth, and with hym goth his wyf.<br> <a name="an_4154"></a> As any jay she light was and jolyf,<br> <a name="an_4155"></a> So was hir joly whistle wel ywet.<br> <a name="an_4156"></a> The cradel at hir beddes feet is set,<br> <a name="an_4157"></a> To rokken, and to yeve the child to sowke.<br> <a name="an_4158"></a> And whan that dronken al was in the crowke,<br> <a name="an_4159"></a> To bedde wente the doghter right anon;<br> <span class="margnote"><font color="GREEN" size="-1"><a name="an_4160">4160</a></font></span> To bedde goth Aleyn and also John;<br> <a name="an_4161"></a> Ther nas na moore -- hem nedede no dwale.<br> <a name="an_4162"></a> This millere hath so wisely bibbed ale<br> <a name="an_4163"></a> That as an hors he fnorteth in his sleep,<br> <a name="an_4164"></a> Ne of his tayl bihynde he took no keep.<br> <a name="an_4165"></a> His wyf bar hym a burdon, a ful strong;<br> <a name="an_4166"></a> Men myghte hir rowtyng heere two furlong;<br> <a name="an_4167"></a> The wenche rowteth eek, par compaignye.<br> <a name="an_4168"></a> Aleyn the clerk, that herde this melodye,<br> <a name="an_4169"></a> He poked John, and seyde, "Slepestow?<br> <span class="margnote"><font color="GREEN" size="-1"><a name="an_4170">4170</a></font></span> Herdestow evere slyk a sang er now?<br> <a name="an_4171"></a> Lo, swilk a complyn is ymel hem alle;<br> <a name="an_4172"></a> A wilde fyr upon thair bodyes falle!<br> <a name="an_4173"></a> Wha herkned evere slyk a ferly thyng?<br> <a name="an_4174"></a> Ye, they sal have the flour of il endyng.<br> <a name="an_4175"></a> This lange nyght ther tydes me na reste;<br> <a name="an_4176"></a> But yet, na fors, al sal be for the beste.<br> <a name="an_4177"></a> For, John," seyde he, "als evere moot I thryve,<br> <a name="an_4178"></a> If that I may, yon wenche wil I swyve.<br> <a name="an_4179"></a> Som esement has lawe yshapen us,<br> <span class="margnote"><font color="GREEN" size="-1"><a name="an_4180">4180</a></font></span> For, John, ther is a lawe that says thus:<br> <a name="an_4181"></a> That gif a man in a point be agreved,<br> <a name="an_4182"></a> That in another he sal be releved.<br> <a name="an_4183"></a> Oure corn is stoln, sothly, it is na nay,<br> <a name="an_4184"></a> And we han had an il fit al this day;<br> <a name="an_4185"></a> And syn I sal have neen amendement<br> <a name="an_4186"></a> Agayn my los, I will have esement.<br> <a name="an_4187"></a> By Goddes sale, it sal neen other bee!"<br> <a name="an_4188"></a> This John answerde, "Alayn, avyse thee!<br> <a name="an_4189"></a> The millere is a perilous man," he seyde,<br> <span class="margnote"><font color="GREEN" size="-1"><a name="an_4190">4190</a></font></span> "And gif that he out of his sleep abreyde,<br> <a name="an_4191"></a> He myghte doon us bathe a vileynye."<br> <a name="an_4192"></a> Aleyn answerde, "I counte hym nat a flye."<br> <a name="an_4193"></a> And up he rist, and by the wenche he crepte.<br> <a name="an_4194"></a> This wenche lay uprighte and faste slepte,<br> <a name="an_4195"></a> Til he so ny was, er she myghte espie,<br> <a name="an_4196"></a> That it had been to late for to crie,<br> <a name="an_4197"></a> And shortly for to seyn, they were aton.<br> <a name="an_4198"></a> Now pley, Aleyn, for I wol speke of John.<br> <a name="an_4199"></a> This John lith stille a furlong wey or two,<br> <span class="margnote"><font color="GREEN" size="-1"><a name="an_4200">4200</a></font></span> And to hymself he maketh routhe and wo.<br> <a name="an_4201"></a> "Allas!" quod he, "this is a wikked jape;<br> <a name="an_4202"></a> Now may I seyn that I is but an ape.<br> <a name="an_4203"></a> Yet has my felawe somwhat for his harm;<br> <a name="an_4204"></a> He has the milleris doghter in his arm.<br> <a name="an_4205"></a> He auntred hym, and has his nedes sped,<br> <a name="an_4206"></a> And I lye as a draf-sak in my bed;<br> <a name="an_4207"></a> And when this jape is tald another day,<br> <a name="an_4208"></a> I sal been halde a daf, a cokenay!<br> <a name="an_4209"></a> I wil arise and auntre it, by my fayth!<br> <span class="margnote"><font color="GREEN" size="-1"><a name="an_4210">4210</a></font></span> `Unhardy is unseely,' thus men sayth."<br> <a name="an_4211"></a> And up he roos, and softely he wente<br> <a name="an_4212"></a> Unto the cradel, and in his hand it hente,<br> <a name="an_4213"></a> And baar it softe unto his beddes feet.<br> <a name="an_4214"></a> Soone after this the wyf hir rowtyng leet,<br> <a name="an_4215"></a> And gan awake, and wente hire out to pisse,<br> <a name="an_4216"></a> And cam agayn, and gan hir cradel mysse,<br> <a name="an_4217"></a> And groped heer and ther, but she foond noon.<br> <a name="an_4218"></a> "Allas!" quod she, "I hadde almoost mysgoon;<br> <a name="an_4219"></a> I hadde almoost goon to the clerkes bed.<br> <span class="margnote"><font color="GREEN" size="-1"><a name="an_4220">4220</a></font></span> Ey, benedicite! Thanne hadde I foule ysped!"<br> <a name="an_4221"></a> And forth she gooth til she the cradel fond.<br> <a name="an_4222"></a> She gropeth alwey forther with hir hond,<br> <a name="an_4223"></a> And foond the bed, and thoghte noght but good,<br> <a name="an_4224"></a> By cause that the cradel by it stood,<br> <a name="an_4225"></a> And nyste wher she was, for it was derk;<br> <a name="an_4226"></a> But faire and wel she creep in to the clerk,<br> <a name="an_4227"></a> And lith ful stille, and wolde han caught a sleep.<br> <a name="an_4228"></a> Withinne a while this John the clerk up leep,<br> <a name="an_4229"></a> And on this goode wyf he leith on soore.<br> <span class="margnote"><font color="GREEN" size="-1"><a name="an_4230">4230</a></font></span> So myrie a fit ne hadde she nat ful yoore;<br> <a name="an_4231"></a> He priketh harde and depe as he were mad.<br> <a name="an_4232"></a> This joly lyf han thise two clerkes lad<br> <a name="an_4233"></a> Til that the thridde cok bigan to synge.<br> <a name="an_4234"></a> Aleyn wax wery in the dawenynge,<br> <a name="an_4235"></a> For he had swonken al the longe nyght,<br> <a name="an_4236"></a> And seyde, "Fare weel, Malyne, sweete wight!<br> <a name="an_4237"></a> The day is come; I may no lenger byde;<br> <a name="an_4238"></a> But everemo, wher so I go or ryde,<br> <a name="an_4239"></a> I is thyn awen clerk, swa have I seel!"<br> <span class="margnote"><font color="GREEN" size="-1"><a name="an_4240">4240</a></font></span> "Now, deere lemman," quod she, "go, far weel!<br> <a name="an_4241"></a> But er thow go, o thyng I wol thee telle:<br> <a name="an_4242"></a> Whan that thou wendest homward by the melle,<br> <a name="an_4243"></a> Right at the entree of the dore bihynde<br> <a name="an_4244"></a> Thou shalt a cake of half a busshel fynde<br> <a name="an_4245"></a> That was ymaked of thyn owene mele,<br> <a name="an_4246"></a> Which that I heelp my sire for to stele.<br> <a name="an_4247"></a> And, goode lemman, God thee save and kepe!"<br> <a name="an_4248"></a> And with that word almoost she gan to wepe.<br> <a name="an_4249"></a> Aleyn up rist, and thoughte, "Er that it dawe,<br> <span class="margnote"><font color="GREEN" size="-1"><a name="an_4250">4250</a></font></span> I wol go crepen in by my felawe,"<br> <a name="an_4251"></a> And fond the cradel with his hand anon.<br> <a name="an_4252"></a> "By God," thoughte he, "al wrang I have mysgon.<br> <a name="an_4253"></a> Myn heed is toty of my swynk to-nyght,<br> <a name="an_4254"></a> That makes me that I ga nat aright.<br> <a name="an_4255"></a> I woot wel by the cradel I have mysgo;<br> <a name="an_4256"></a> Heere lith the millere and his wyf also."<br> <a name="an_4257"></a> And forth he goth, a twenty devel way,<br> <a name="an_4258"></a> Unto the bed ther as the millere lay.<br> <a name="an_4259"></a> He wende have cropen by his felawe John,<br> <span class="margnote"><font color="GREEN" size="-1"><a name="an_4260">4260</a></font></span> And by the millere in he creep anon,<br> <a name="an_4261"></a> And caughte hym by the nekke, and softe he spak.<br> <a name="an_4262"></a> He seyde, "Thou John, thou swynes-heed, awak,<br> <a name="an_4263"></a> For Cristes saule, and heer a noble game.<br> <a name="an_4264"></a> For by that lord that called is Seint Jame,<br> <a name="an_4265"></a> As I have thries in this shorte nyght<br> <a name="an_4266"></a> Swyved the milleres doghter bolt upright,<br> <a name="an_4267"></a> Whil thow hast, as a coward, been agast."<br> <a name="an_4268"></a> "Ye, false harlot," quod the millere, "hast?<br> <a name="an_4269"></a> A, false traitour! False clerk!" quod he,<br> <span class="margnote"><font color="GREEN" size="-1"><a name="an_4270">4270</a></font></span> "Thow shalt be deed, by Goddes dignitee!<br> <a name="an_4271"></a> Who dorste be so boold to disparage<br> <a name="an_4272"></a> My doghter, that is come of swich lynage?"<br> <a name="an_4273"></a> And by the throte-bolle he caughte Alayn,<br> <a name="an_4274"></a> And he hente hym despitously agayn,<br> <a name="an_4275"></a> And on the nose he smoot hym with his fest.<br> <a name="an_4276"></a> Doun ran the blody streem upon his brest;<br> <a name="an_4277"></a> And in the floor, with nose and mouth tobroke,<br> <a name="an_4278"></a> They walwe as doon two pigges in a poke;<br> <a name="an_4279"></a> And up they goon, and doun agayn anon,<br> <span class="margnote"><font color="GREEN" size="-1"><a name="an_4280">4280</a></font></span> Til that the millere sporned at a stoon,<br> <a name="an_4281"></a> And doun he fil bakward upon his wyf,<br> <a name="an_4282"></a> That wiste no thyng of this nyce stryf;<br> <a name="an_4283"></a> For she was falle aslepe a lite wight<br> <a name="an_4284"></a> With John the clerk, that waked hadde al nyght,<br> <a name="an_4285"></a> And with the fal out of hir sleep she breyde.<br> <a name="an_4286"></a> "Help! hooly croys of Bromeholm," she seyde,<br> <a name="an_4287"></a> "In manus tuas! Lord, to thee I calle!<br> <a name="an_4288"></a> Awak, Symond! The feend is on me falle.<br> <a name="an_4289"></a> Myn herte is broken; help! I nam but deed!<br> <span class="margnote"><font color="GREEN" size="-1"><a name="an_4290">4290</a></font></span> Ther lyth oon upon my wombe and on myn heed.<br> <a name="an_4291"></a> Help, Symkyn, for the false clerkes fighte!"<br> <a name="an_4292"></a> This John stirte up as faste as ever he myghte,<br> <a name="an_4293"></a> And graspeth by the walles to and fro,<br> <a name="an_4294"></a> To fynde a staf; and she stirte up also,<br> <a name="an_4295"></a> And knew the estres bet than dide this John,<br> <a name="an_4296"></a> And by the wal a staf she foond anon,<br> <a name="an_4297"></a> And saugh a litel shymeryng of a light,<br> <a name="an_4298"></a> For at an hole in shoon the moone bright,<br> <a name="an_4299"></a> And by that light she saugh hem bothe two,<br> <span class="margnote"><font color="GREEN" size="-1"><a name="an_4300">4300</a></font></span> But sikerly she nyste who was who,<br> <a name="an_4301"></a> But as she saugh a whit thyng in hir ye.<br> <a name="an_4302"></a> And whan she gan this white thyng espye,<br> <a name="an_4303"></a> She wende the clerk hadde wered a volupeer,<br> <a name="an_4304"></a> And with the staf she drow ay neer and neer,<br> <a name="an_4305"></a> And wende han hit this Aleyn at the fulle,<br> <a name="an_4306"></a> And smoot the millere on the pyled skulle,<br> <a name="an_4307"></a> That doun he gooth, and cride, "Harrow! I dye!"<br> <a name="an_4308"></a> Thise clerkes beete hym weel and lete hym lye,<br> <a name="an_4309"></a> And greythen hem, and tooke hir hors anon,<br> <span class="margnote"><font color="GREEN" size="-1"><a name="an_4310">4310</a></font></span> And eek hire mele, and on hir wey they gon.<br> <a name="an_4311"></a> And at the mille yet they tooke hir cake<br> <a name="an_4312"></a> Of half a busshel flour, ful wel ybake.<br> <a name="an_4313"></a> Thus is the proude millere wel ybete,<br> <a name="an_4314"></a> And hath ylost the gryndynge of the whete,<br> <a name="an_4315"></a> And payed for the soper everideel<br> <a name="an_4316"></a> Of Aleyn and of John, that bette hym weel.<br> <a name="an_4317"></a> His wyf is swyved, and his doghter als.<br> <a name="an_4318"></a> Lo, swich it is a millere to be fals!<br> <a name="an_4319"></a> And therfore this proverbe is seyd ful sooth,<br> <span class="margnote"><font color="GREEN" size="-1"><a name="an_4320">4320</a></font></span> "Hym thar nat wene wel that yvele dooth."<br> <a name="an_4321"></a> A gylour shal hymself bigyled be.<br> <a name="an_4322"></a> And God, that sitteth heighe in magestee,<br> <a name="an_4323"></a> Save al this compaignye, grete and smale!<br> <a name="an_4324"></a> Thus have I quyt the Millere in my tale.<br>  
 <p></p><hr>
 <center>
 <a href="mect06.htm">Next: The Cook's Prologue</a></center>
 </body>