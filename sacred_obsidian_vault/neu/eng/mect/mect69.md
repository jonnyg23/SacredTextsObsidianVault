<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect68.htm">Previous</a> 
 <a href="mect70.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Shorter Poems</h4> <h3 align="center">The Complaint of Mars</h3> <a name="an_1"></a> Gladeth, ye foules, of the morowe gray;<br> <a name="an_2"></a> Lo, Venus, rysen among yon rowes rede.<br> <a name="an_3"></a> And floures fressh, honoureth ye this day,<br> <a name="an_4"></a> For when the sunne uprist then wol ye sprede.<br> <a name="an_5"></a> But ye lovers, that lye in any drede,<br> <a name="an_6"></a> Fleeth, lest wikked tonges yow espye.<br> <a name="an_7"></a> Lo, yond the sunne, the candel of jelosye!<br> <a name="an_8"></a> Wyth teres blewe and with a wounded herte<br> <a name="an_9"></a> Taketh your leve, and with Seint John to borowe<br> <span class="margnote"><font color="GREEN" size="-1"><a name="an_10">10</a></font></span> Apeseth sumwhat of your sorowes smerte.<br> <a name="an_11"></a> Tyme cometh eft that cese shal your sorowe;<br> <a name="an_12"></a> The glade nyght ys worth an hevy morowe --<br> <a name="an_13"></a> Seynt Valentyne, a foul thus herde I synge<br> <a name="an_14"></a> Upon thy day er sonne gan up-sprynge.<br> <a name="an_15"></a> Yet sang this foul -- I rede yow al awake,<br> <a name="an_16"></a> And ye that han not chosen in humble wyse,<br> <a name="an_17"></a> Without repentynge cheseth yow your make,<br> <a name="an_18"></a> And ye that han ful chosen as I devise,<br> <a name="an_19"></a> Yet at the leste renoveleth your servyse.<br> <span class="margnote"><font color="GREEN" size="-1"><a name="an_20">20</a></font></span> Confermeth hyt perpetuely to dure,<br> <a name="an_21"></a> And paciently taketh your aventure.<br> <a name="an_22"></a> And for the worship of this highe feste,<br> <a name="an_23"></a> Yet wol I, in my briddes wise, synge<br> <a name="an_24"></a> The sentence of the compleynt, at the leste,<br> <a name="an_25"></a> That woful Mars made atte departyng<br> <a name="an_26"></a> Fro fresshe Venus in a morwenynge,<br> <a name="an_27"></a> Whan Phebus with his firy torches rede<br> <a name="an_28"></a> Ransaked every lover in hys drede.<br> <a name="an_29"></a> Whilom the thridde hevenes lord above,<br> <span class="margnote"><font color="GREEN" size="-1"><a name="an_30">30</a></font></span> As wel by hevenysh revolucioun<br> <a name="an_31"></a> As by desert, hath wonne Venus his love,<br> <a name="an_32"></a> And she hath take him in subjeccioun,<br> <a name="an_33"></a> And as a maistresse taught him his lessoun,<br> <a name="an_34"></a> Commaundynge him that nevere, in her servise,<br> <a name="an_35"></a> He nere so bold no lover to dispise.<br> <a name="an_36"></a> For she forbad him jelosye at al,<br> <a name="an_37"></a> And cruelte, and bost, and tyrannye.<br> <a name="an_38"></a> She made him at her lust so humble and tal,<br> <a name="an_39"></a> That when her deyned to cast on hym her ye,<br> <span class="margnote"><font color="GREEN" size="-1"><a name="an_40">40</a></font></span> He tok in pacience to lyve or dye.<br> <a name="an_41"></a> And thus she brydeleth him in her manere,<br> <a name="an_42"></a> With nothing but with scourging of her chere.<br> <a name="an_43"></a> Who regneth now in blysse but Venus,<br> <a name="an_44"></a> That hath thys worthy knyght in governaunce?<br> <a name="an_45"></a> Who syngeth now but Mars, that serveth thus<br> <a name="an_46"></a> The faire Venus, causer of plesaunce?<br> <a name="an_47"></a> He bynt him to perpetuall obeisaunce,<br> <a name="an_48"></a> And she bynt her to loven him for evere,<br> <a name="an_49"></a> But so be that his trespas hyt desevere.<br> <span class="margnote"><font color="GREEN" size="-1"><a name="an_50">50</a></font></span> Thus be they knyt and regnen as in hevene<br> <a name="an_51"></a> Be lokyng moost; til hyt fil on a tyde<br> <a name="an_52"></a> That by her bothe assent was set a stevene<br> <a name="an_53"></a> That Mars shal entre, as fast as he may glyde,<br> <a name="an_54"></a> Into hir nexte paleys, and ther abyde,<br> <a name="an_55"></a> Walkynge hys cours, til she had him atake,<br> <a name="an_56"></a> And he preide her to haste her for his sake.<br> <a name="an_57"></a> Then seyde he thus, "Myn hertes lady swete,<br> <a name="an_58"></a> Ye knowe wel my myschef in that place,<br> <a name="an_59"></a> For sikerly, til that I with yow mete,<br> <span class="margnote"><font color="GREEN" size="-1"><a name="an_60">60</a></font></span> My lyf stant ther in aventure and grace;<br> <a name="an_61"></a> But when I se the beaute of your face,<br> <a name="an_62"></a> Ther ys no drede of deth may do me smerte,<br> <a name="an_63"></a> For al your lust is ese to myn herte."<br> <a name="an_64"></a> She hath so gret compassioun of her knyght,<br> <a name="an_65"></a> That dwelleth in solitude til she come --<br> <a name="an_66"></a> For hyt stod so that thilke tyme no wight<br> <a name="an_67"></a> Counseyled hym ther, ne seyde to hym welcome --<br> <a name="an_68"></a> That nygh her wit for wo was overcome;<br> <a name="an_69"></a> Wherfore she sped her as faste in her weye<br> <span class="margnote"><font color="GREEN" size="-1"><a name="an_70">70</a></font></span> Almost in oo day as he dyde in tweye.<br> <a name="an_71"></a> The grete joye that was betwix hem two<br> <a name="an_72"></a> When they be mette ther may no tunge telle.<br> <a name="an_73"></a> Ther is no more but unto bed thei go,<br> <a name="an_74"></a> And thus in joy and blysse I lete hem duelle.<br> <a name="an_75"></a> This worthi Mars, that is of knyghthod welle,<br> <a name="an_76"></a> The flour of feyrnesse lappeth in his armes,<br> <a name="an_77"></a> And Venus kysseth Mars, the god of armes.<br> <a name="an_78"></a> Sojourned hath this Mars of which I rede<br> <a name="an_79"></a> In chambre amyd the paleys prively<br> <span class="margnote"><font color="GREEN" size="-1"><a name="an_80">80</a></font></span> A certeyn tyme, til him fel a drede<br> <a name="an_81"></a> Throgh Phebus, that was comen hastely<br> <a name="an_82"></a> Within the paleys yates sturdely,<br> <a name="an_83"></a> With torche in honde, of which the stremes bryghte<br> <a name="an_84"></a> On Venus chambre knokkeden ful lyghte.<br> <a name="an_85"></a> The chambre ther as ley this fresshe quene<br> <a name="an_86"></a> Depeynted was with white boles grete,<br> <a name="an_87"></a> And by the lyght she knew, that shon so shene,<br> <a name="an_88"></a> That Phebus cam to brenne hem with his hete.<br> <a name="an_89"></a> This sely Venus nygh dreynt in teres wete<br> <span class="margnote"><font color="GREEN" size="-1"><a name="an_90">90</a></font></span> Enbraceth Mars and seyde, "Alas, I dye!<br> <a name="an_91"></a> The torche is come that al this world wol wrie."<br> <a name="an_92"></a> Up sterte Mars; hym liste not to slepe<br> <a name="an_93"></a> When he his lady herde so compleyne,<br> <a name="an_94"></a> But, for his nature was not for to wepe,<br> <a name="an_95"></a> In stede of teres, from his eyen tweyne<br> <a name="an_96"></a> The firi sparkes brosten out for peyne,<br> <a name="an_97"></a> And hente his hauberk that ley hym besyde.<br> <a name="an_98"></a> Fle wolde he not, ne myghte himselven hide.<br> <a name="an_99"></a> He throweth on his helm of huge wyghte,<br> <span class="margnote"><font color="GREEN" size="-1"><a name="an_100">100</a></font></span> And girt him with his swerd, and in his hond<br> <a name="an_101"></a> His myghty spere, as he was wont to fyghte,<br> <a name="an_102"></a> He shaketh so that almost hit towond.<br> <a name="an_103"></a> Ful hevy was he to walken over lond;<br> <a name="an_104"></a> He may not holde with Venus companye<br> <a name="an_105"></a> But bad her fleen lest Phebus her espye.<br> <a name="an_106"></a> O woful Mars -- alas -- what maist thou seyn,<br> <a name="an_107"></a> That in the paleys of thy disturbaunce<br> <a name="an_108"></a> Art left byhynde in peril to be sleyn?<br> <a name="an_109"></a> And yet therto ys double thy penaunce,<br> <span class="margnote"><font color="GREEN" size="-1"><a name="an_110">110</a></font></span> For she that hath thyn herte in governaunce<br> <a name="an_111"></a> Is passed half the stremes of thin yen;<br> <a name="an_112"></a> That thou nere swift, wel maist thou wepe and crien.<br> <a name="an_113"></a> Now fleeth Venus unto Cilenios tour<br> <a name="an_114"></a> With voide cours for fere of Phebus lyght --<br> <a name="an_115"></a> Alas -- and ther ne hath she no socour,<br> <a name="an_116"></a> For she ne found ne saugh no maner wyght,<br> <a name="an_117"></a> And eke as ther she hath but litil myght,<br> <a name="an_118"></a> Wherfor, herselven for to hyde and save,<br> <a name="an_119"></a> Within the gate she fledde into a cave.<br> <span class="margnote"><font color="GREEN" size="-1"><a name="an_120">120</a></font></span> Derk was this cave and smokyng as the helle;<br> <a name="an_121"></a> Not but two pas within the yate hit stod.<br> <a name="an_122"></a> A naturel day in derk I lete her duelle.<br> <a name="an_123"></a> Now wol I speke of Mars, furious and wod.<br> <a name="an_124"></a> For sorow he wolde have sen his herte blod;<br> <a name="an_125"></a> Sith that he myghte don her no companye,<br> <a name="an_126"></a> He ne roghte not a myte for to dye.<br> <a name="an_127"></a> So feble he wex for hete and for his wo<br> <a name="an_128"></a> That nygh he swelte, he myghte unnethe endure;<br> <a name="an_129"></a> He passeth but o steyre in dayes two.<br> <span class="margnote"><font color="GREEN" size="-1"><a name="an_130">130</a></font></span> But nathelesse, for al his hevy armure,<br> <a name="an_131"></a> He foloweth her that is his lyves cure,<br> <a name="an_132"></a> For whos departyng he tok gretter ire<br> <a name="an_133"></a> Then for al his brennyng in the fire.<br> <a name="an_134"></a> After he walketh softely a paas,<br> <a name="an_135"></a> Compleynyng, that hyt pite was to here,<br> <a name="an_136"></a> He seyde, "O lady bryght, Venus, alas,<br> <a name="an_137"></a> That evere so wyd a compas ys my spere!<br> <a name="an_138"></a> Alas, when shal I mete yow, herte dere?<br> <a name="an_139"></a> This twelfte daye of April I endure<br> <span class="margnote"><font color="GREEN" size="-1"><a name="an_140">140</a></font></span> Throgh jelous Phebus this mysaventure."<br> <a name="an_141"></a> Now God helpe sely Venus allone.<br> <a name="an_142"></a> But as God wolde, hyt happed for to be<br> <a name="an_143"></a> That, while that Venus weping made her mone,<br> <a name="an_144"></a> Cilenius, rydinge in his chevache,<br> <a name="an_145"></a> Fro Venus valaunse myghte his paleys se,<br> <a name="an_146"></a> And Venus he salueth and doth chere,<br> <a name="an_147"></a> And her receyveth as his frend ful dere.<br> <a name="an_148"></a> Mars dwelleth forth in his adversyte,<br> <a name="an_149"></a> Compleynyng ever on her departynge,<br> <span class="margnote"><font color="GREEN" size="-1"><a name="an_150">150</a></font></span> And what his compleynt was, remembreth me;<br> <a name="an_151"></a> And therfore, in this lusty morwenynge<br> <a name="an_152"></a> As I best can, I wol hit seyn and synge;<br> <a name="an_153"></a> And after that I wol my leve take,<br> <a name="an_154"></a> And God yeve every wyght joy of his make!<br> <a name="an_155"></a> The ordre of compleynt requireth skylfully<br> <a name="an_156"></a> That yf a wight shal pleyne pitously,<br> <a name="an_157"></a> Ther mot be cause wherfore that men pleyne;<br> <a name="an_158"></a> Or men may deme he pleyneth folily<br> <a name="an_159"></a> And causeles; alas, that am not I.<br> <span class="margnote"><font color="GREEN" size="-1"><a name="an_160">160</a></font></span> Wherfore the ground and cause of al my peyne,<br> <a name="an_161"></a> So as my troubled wit may hit atteyne,<br> <a name="an_162"></a> I wol reherse; not for to have redresse,<br> <a name="an_163"></a> But to declare my ground of hevynesse.<br> <a name="an_164"></a> The firste tyme, alas, that I was wroght<br> <a name="an_165"></a> And for certeyn effectes hider broght<br> <a name="an_166"></a> Be him that lordeth ech intelligence,<br> <a name="an_167"></a> I yaf my trewe servise and my thoght<br> <a name="an_168"></a> For evermore -- how dere I have hit boght --<br> <a name="an_169"></a> To her that is of so gret excellence<br> <span class="margnote"><font color="GREEN" size="-1"><a name="an_170">170</a></font></span> That what wight that first sheweth his presence,<br> <a name="an_171"></a> When she is wroth and taketh of hym no cure,<br> <a name="an_172"></a> He may not longe in joye of love endure.<br> <a name="an_173"></a> This is no feyned mater that I telle;<br> <a name="an_174"></a> My lady is the verrey sours and welle<br> <a name="an_175"></a> Of beaute, lust, fredom, and gentilnesse,<br> <a name="an_176"></a> Of riche aray -- how dere men hit selle! --<br> <a name="an_177"></a> Of al disport in which men frendly duelle,<br> <a name="an_178"></a> Of love and pley, and of benigne humblesse,<br> <a name="an_179"></a> Of soun of instrumentes of al swetnesse;<br> <span class="margnote"><font color="GREEN" size="-1"><a name="an_180">180</a></font></span> And therto so wel fortuned and thewed<br> <a name="an_181"></a> That thorogh the world her goodnesse is yshewed.<br> <a name="an_182"></a> What wonder ys it then, thogh I besette<br> <a name="an_183"></a> My servise on such on that may me knette<br> <a name="an_184"></a> To wele or wo sith hit lyth in her myght?<br> <a name="an_185"></a> Therfore my herte forever I to her hette,<br> <a name="an_186"></a> Ne truly, for my deth, I shal not lette<br> <a name="an_187"></a> To ben her truest servaunt and her knyght.<br> <a name="an_188"></a> I flater noght, that may wete every wyght;<br> <a name="an_189"></a> For this day in her servise shal I dye.<br> <span class="margnote"><font color="GREEN" size="-1"><a name="an_190">190</a></font></span> But grace be, I se her never wyth ye.<br> <a name="an_191"></a> To whom shal I than pleyne of my distresse?<br> <a name="an_192"></a> Who may me helpe? Who may my harm redresse?<br> <a name="an_193"></a> Shal I compleyne unto my lady fre?<br> <a name="an_194"></a> Nay, certes, for she hath such hevynesse,<br> <a name="an_195"></a> For fere and eke for wo that, as I gesse,<br> <a name="an_196"></a> In lytil tyme hit wol her bane be.<br> <a name="an_197"></a> But were she sauf, hit were no fors of me.<br> <a name="an_198"></a> Alas, that ever lovers mote endure<br> <a name="an_199"></a> For love so many a perilous aventure!<br> <span class="margnote"><font color="GREEN" size="-1"><a name="an_200">200</a></font></span> For thogh so be that lovers be as trewe<br> <a name="an_201"></a> As any metal that is forged newe,<br> <a name="an_202"></a> In many a cas hem tydeth ofte sorowe.<br> <a name="an_203"></a> Somtyme her lady wil not on hem rewe;<br> <a name="an_204"></a> Somtyme yf that jelosie hyt knewe,<br> <a name="an_205"></a> They myghten lyghtly leye her hed to borowe;<br> <a name="an_206"></a> Somtyme envyous folk with tunges horowe<br> <a name="an_207"></a> Depraven hem; alas, whom may they plese?<br> <a name="an_208"></a> But he be fals, no lover hath non ese.<br> <a name="an_209"></a> But what availeth such a long sermoun<br> <span class="margnote"><font color="GREEN" size="-1"><a name="an_210">210</a></font></span> Of aventures of love up and doun?<br> <a name="an_211"></a> I wol returne and speken of my peyne.<br> <a name="an_212"></a> The poynt is this of my distruccioun:<br> <a name="an_213"></a> My righte lady, my savacyoun,<br> <a name="an_214"></a> Is in affray, and not to whom to pleyne.<br> <a name="an_215"></a> O herte swete, O lady sovereyne!<br> <a name="an_216"></a> For your disese wel oughte I swowne and swelte,<br> <a name="an_217"></a> Though I non other harm ne drede felte.<br> <a name="an_218"></a> To what fyn made the God, that sit so hye,<br> <a name="an_219"></a> Benethen him love other companye<br> <span class="margnote"><font color="GREEN" size="-1"><a name="an_220">220</a></font></span> And streyneth folk to love, malgre her hed?<br> <a name="an_221"></a> And then her joy, for oght I can espye,<br> <a name="an_222"></a> Ne lasteth not the twynkelyng of an ye,<br> <a name="an_223"></a> And somme han never joy til they be ded.<br> <a name="an_224"></a> What meneth this? What is this mystihed?<br> <a name="an_225"></a> Wherto constreyneth he his folk so faste<br> <a name="an_226"></a> Thing to desyre, but hit shulde laste?<br> <a name="an_227"></a> And thogh he made a lover love a thing<br> <a name="an_228"></a> And maketh hit seme stedfast and during,<br> <a name="an_229"></a> Yet putteth he in hyt such mysaventure<br> <span class="margnote"><font color="GREEN" size="-1"><a name="an_230">230</a></font></span> That reste nys ther non in his yeving.<br> <a name="an_231"></a> And that is wonder, that so juste a kyng<br> <a name="an_232"></a> Doth such hardnesse to his creature.<br> <a name="an_233"></a> Thus, whether love breke or elles dure,<br> <a name="an_234"></a> Algates he that hath with love to done<br> <a name="an_235"></a> Hath ofter wo then changed ys the mone.<br> <a name="an_236"></a> Hit semeth he hath to lovers enmyte,<br> <a name="an_237"></a> And lyk a fissher, as men alday may se,<br> <a name="an_238"></a> Baiteth hys angle-hok with som plesaunce<br> <a name="an_239"></a> Til many a fissh ys wod til that he be<br> <span class="margnote"><font color="GREEN" size="-1"><a name="an_240">240</a></font></span> Sesed therwith; and then at erst hath he<br> <a name="an_241"></a> Al his desir, and therwith al myschaunce;<br> <a name="an_242"></a> And thogh the lyne breke, he hath penaunce;<br> <a name="an_243"></a> For with the hok he wounded is so sore<br> <a name="an_244"></a> That he his wages hath for evermore.<br> <a name="an_245"></a> The broche of Thebes was of such a kynde,<br> <a name="an_246"></a> So ful of rubies and of stones of Ynde<br> <a name="an_247"></a> That every wight, that sette on hit an ye,<br> <a name="an_248"></a> He wende anon to worthe out of his mynde;<br> <a name="an_249"></a> So sore the beaute wolde his herte bynde.<br> <span class="margnote"><font color="GREEN" size="-1"><a name="an_250">250</a></font></span> Til he hit had, him thoghte he moste dye;<br> <a name="an_251"></a> And whan that hit was his, then shulde he drye<br> <a name="an_252"></a> Such woo for drede, ay while that he hit hadde,<br> <a name="an_253"></a> That wel nygh for the fere he shulde madde.<br> <a name="an_254"></a> And whan hit was fro his possessioun,<br> <a name="an_255"></a> Then had he double wo and passioun<br> <a name="an_256"></a> For he so feir a tresor had forgo;<br> <a name="an_257"></a> But yet this broche as in conclusioun<br> <a name="an_258"></a> Was not the cause of his confusioun,<br> <a name="an_259"></a> But he that wroghte hit enfortuned hit so<br> <span class="margnote"><font color="GREEN" size="-1"><a name="an_260">260</a></font></span> That every wight that had hit shulde have wo;<br> <a name="an_261"></a> And therfore in the worcher was the vice,<br> <a name="an_262"></a> And in the covetour that was so nyce.<br> <a name="an_263"></a> So fareth hyt by lovers and by me;<br> <a name="an_264"></a> For thogh my lady have so gret beaute<br> <a name="an_265"></a> That I was mad til I had gete her grace,<br> <a name="an_266"></a> She was not cause of myn adversite,<br> <a name="an_267"></a> But he that wroghte her, also mot I the,<br> <a name="an_268"></a> That putte such a beaute in her face,<br> <a name="an_269"></a> That made me coveyten and purchace<br> <span class="margnote"><font color="GREEN" size="-1"><a name="an_270">270</a></font></span> Myn oune deth -- him wite I that I dye,<br> <a name="an_271"></a> And myn unwit that ever I clamb so hye.<br> <a name="an_272"></a> But to yow, hardy knyghtes of renoun,<br> <a name="an_273"></a> Syn that ye be of my devisioun,<br> <a name="an_274"></a> Al be I not worthy to so gret a name,<br> <a name="an_275"></a> Yet, seyn these clerkes, I am your patroun;<br> <a name="an_276"></a> Therfore ye oghte have som compassioun<br> <a name="an_277"></a> Of my disese, and take hit not a-game.<br> <a name="an_278"></a> The proudest of yow may be mad ful tame;<br> <a name="an_279"></a> Wherfore I prey yow of your gentilesse<br> <span class="margnote"><font color="GREEN" size="-1"><a name="an_280">280</a></font></span> That ye compleyne for myn hevynesse.<br> <a name="an_281"></a> And ye, my ladyes, that ben true and stable,<br> <a name="an_282"></a> Be wey of kynde, ye oughten to be able<br> <a name="an_283"></a> To have pite of folk that be in peyne.<br> <a name="an_284"></a> Now have ye cause to clothe yow in sable,<br> <a name="an_285"></a> Sith that youre emperise, the honurable,<br> <a name="an_286"></a> Is desolat; wel oghte ye to pleyne.<br> <a name="an_287"></a> Now shulde your holy teres falle and reyne.<br> <a name="an_288"></a> Alas, your honour and your emperise,<br> <a name="an_289"></a> Negh ded for drede ne can her not chevise!<br> <span class="margnote"><font color="GREEN" size="-1"><a name="an_290">290</a></font></span> Compleyneth eke, ye lovers, al in-fere,<br> <a name="an_291"></a> For her that with unfeyned humble chere<br> <a name="an_292"></a> Was evere redy to do yow socour;<br> <a name="an_293"></a> Compleyneth her that evere hath had yow dere;<br> <a name="an_294"></a> Compleyneth Beaute, Fredom, and Manere;<br> <a name="an_295"></a> Compleyneth her that endeth your labour;<br> <a name="an_296"></a> Compleyneth thilke ensample of al honour,<br> <a name="an_297"></a> That never dide but al gentilesse;<br> <a name="an_298"></a> Kytheth therfore on her sum kyndenesse.<br>  
 <p></p><hr>
 <center>
 <a href="mect70.htm">Next: The Complaint of Venus</a></center>
 </body>