<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect27.htm">Previous</a> 
 <a href="mect29.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Pardoner's Tale</h3> <a name="an_463"></a> In Flaundres whilom was a compaignye<br> <a name="an_464"></a> Of yonge folk that haunteden folye,<br> <a name="an_465"></a> As riot, hasard, stywes, and tavernes,<br> <a name="an_466"></a> Where as with harpes, lutes, and gyternes,<br> <a name="an_467"></a> They daunce and pleyen at dees bothe day and nyght,<br> <a name="an_468"></a> And eten also and drynken over hir myght,<br> <a name="an_469"></a> Thurgh which they doon the devel sacrifise<br> <span class="margnote"><font color="GREEN" size="-1"><a name="an_470">470</a></font></span> Withinne that develes temple in cursed wise<br> <a name="an_471"></a> By superfluytee abhomynable.<br> <a name="an_472"></a> Hir othes been so grete and so dampnable<br> <a name="an_473"></a> That it is grisly for to heere hem swere.<br> <a name="an_474"></a> Oure blissed Lordes body they totere --<br> <a name="an_475"></a> Hem thoughte that Jewes rente hym noght ynough --<br> <a name="an_476"></a> And ech of hem at otheres synne lough.<br> <a name="an_477"></a> And right anon thanne comen tombesteres<br> <a name="an_478"></a> Fetys and smale, and yonge frutesteres,<br> <a name="an_479"></a> Syngeres with harpes, baudes, wafereres,<br> <span class="margnote"><font color="GREEN" size="-1"><a name="an_480">480</a></font></span> Whiche been the verray develes officeres<br> <a name="an_481"></a> To kyndle and blowe the fyr of lecherye,<br> <a name="an_482"></a> That is annexed unto glotonye.<br> <a name="an_483"></a> The hooly writ take I to my witnesse<br> <a name="an_484"></a> That luxurie is in wyn and dronkenesse.<br> <a name="an_485"></a> Lo, how that dronken Looth, unkyndely,<br> <a name="an_486"></a> Lay by his doghtres two, unwityngly;<br> <a name="an_487"></a> So dronke he was, he nyste what he wroghte.<br> <a name="an_488"></a> Herodes, whoso wel the stories soghte,<br> <a name="an_489"></a> Whan he of wyn was repleet at his feeste,<br> <span class="margnote"><font color="GREEN" size="-1"><a name="an_490">490</a></font></span> Right at his owene table he yaf his heeste<br> <a name="an_491"></a> To sleen the Baptist John, ful giltelees.<br> <a name="an_492"></a> Senec seith a good word doutelees;<br> <a name="an_493"></a> He seith he kan no difference fynde<br> <a name="an_494"></a> Bitwix a man that is out of his mynde<br> <a name="an_495"></a> And a man which that is dronkelewe,<br> <a name="an_496"></a> But that woodnesse, yfallen in a shrewe,<br> <a name="an_497"></a> Persevereth lenger than doth dronkenesse.<br> <a name="an_498"></a> O glotonye, ful of cursednesse!<br> <a name="an_499"></a> O cause first of oure confusioun!<br> <span class="margnote"><font color="GREEN" size="-1"><a name="an_500">500</a></font></span> O original of oure dampnacioun,<br> <a name="an_501"></a> Til Crist hadde boght us with his blood agayn!<br> <a name="an_502"></a> Lo, how deere, shortly for to sayn,<br> <a name="an_503"></a> Aboght was thilke cursed vileynye!<br> <a name="an_504"></a> Corrupt was al this world for glotonye.<br> <a name="an_505"></a> Adam oure fader, and his wyf also,<br> <a name="an_506"></a> Fro Paradys to labour and to wo<br> <a name="an_507"></a> Were dryven for that vice, it is no drede.<br> <a name="an_508"></a> For whil that Adam fasted, as I rede,<br> <a name="an_509"></a> He was in Paradys; and whan that he<br> <span class="margnote"><font color="GREEN" size="-1"><a name="an_510">510</a></font></span> Eet of the fruyt deffended on the tree,<br> <a name="an_511"></a> Anon he was out cast to wo and peyne.<br> <a name="an_512"></a> O glotonye, on thee wel oghte us pleyne!<br> <a name="an_513"></a> O, wiste a man how manye maladyes<br> <a name="an_514"></a> Folwen of excesse and of glotonyes,<br> <a name="an_515"></a> He wolde been the moore mesurable<br> <a name="an_516"></a> Of his diete, sittynge at his table.<br> <a name="an_517"></a> Allas, the shorte throte, the tendre mouth,<br> <a name="an_518"></a> Maketh that est and west and north and south,<br> <a name="an_519"></a> In erthe, in eir, in water, men to swynke<br> <span class="margnote"><font color="GREEN" size="-1"><a name="an_520">520</a></font></span> To gete a glotoun deyntee mete and drynke!<br> <a name="an_521"></a> Of this matiere, O Paul, wel kanstow trete:<br> <a name="an_522"></a> "Mete unto wombe, and wombe eek unto mete,<br> <a name="an_523"></a> Shal God destroyen bothe," as Paulus seith.<br> <a name="an_524"></a> Allas, a foul thyng is it, by my feith,<br> <a name="an_525"></a> To seye this word, and fouler is the dede,<br> <a name="an_526"></a> Whan man so drynketh of the white and rede<br> <a name="an_527"></a> That of his throte he maketh his pryvee<br> <a name="an_528"></a> Thurgh thilke cursed superfluitee.<br> <a name="an_529"></a> The apostel wepyng seith ful pitously,<br> <span class="margnote"><font color="GREEN" size="-1"><a name="an_530">530</a></font></span> "Ther walken manye of whiche yow toold have I --<br> <a name="an_531"></a> I seye it now wepyng, with pitous voys --<br> <a name="an_532"></a> They been enemys of Cristes croys,<br> <a name="an_533"></a> Of whiche the ende is deeth; wombe is hir god!"<br> <a name="an_534"></a> O wombe! O bely! O stynkyng cod,<br> <a name="an_535"></a> Fulfilled of dong and of corrupcioun!<br> <a name="an_536"></a> At either ende of thee foul is the soun.<br> <a name="an_537"></a> How greet labour and cost is thee to fynde!<br> <a name="an_538"></a> Thise cookes, how they stampe, and streyne, and grynde,<br> <a name="an_539"></a> And turnen substaunce into accident<br> <span class="margnote"><font color="GREEN" size="-1"><a name="an_540">540</a></font></span> To fulfille al thy likerous talent!<br> <a name="an_541"></a> Out of the harde bones knokke they<br> <a name="an_542"></a> The mary, for they caste noght awey<br> <a name="an_543"></a> That may go thurgh the golet softe and swoote.<br> <a name="an_544"></a> Of spicerie of leef, and bark, and roote<br> <a name="an_545"></a> Shal been his sauce ymaked by delit,<br> <a name="an_546"></a> To make hym yet a newer appetit.<br> <a name="an_547"></a> But, certes, he that haunteth swiche delices<br> <a name="an_548"></a> Is deed, whil that he lyveth in tho vices.<br> <a name="an_549"></a> A lecherous thyng is wyn, and dronkenesse<br> <span class="margnote"><font color="GREEN" size="-1"><a name="an_550">550</a></font></span> Is ful of stryvyng and of wrecchednesse.<br> <a name="an_551"></a> O dronke man, disfigured is thy face,<br> <a name="an_552"></a> Sour is thy breeth, foul artow to embrace,<br> <a name="an_553"></a> And thurgh thy dronke nose semeth the soun<br> <a name="an_554"></a> As though thou seydest ay "Sampsoun, Sampsoun!"<br> <a name="an_555"></a> And yet, God woot, Sampsoun drank nevere no wyn.<br> <a name="an_556"></a> Thou fallest as it were a styked swyn;<br> <a name="an_557"></a> Thy tonge is lost, and al thyn honeste cure,<br> <a name="an_558"></a> For dronkenesse is verray sepulture<br> <a name="an_559"></a> Of mannes wit and his discrecioun.<br> <span class="margnote"><font color="GREEN" size="-1"><a name="an_560">560</a></font></span> In whom that drynke hath dominacioun<br> <a name="an_561"></a> He kan no conseil kepe; it is no drede.<br> <a name="an_562"></a> Now kepe yow fro the white and fro the rede,<br> <a name="an_563"></a> And namely fro the white wyn of Lepe<br> <a name="an_564"></a> That is to selle in Fysshstrete or in Chepe.<br> <a name="an_565"></a> This wyn of Spaigne crepeth subtilly<br> <a name="an_566"></a> In othere wynes, growynge faste by,<br> <a name="an_567"></a> Of which ther ryseth swich fumositee<br> <a name="an_568"></a> That whan a man hath dronken draughtes thre,<br> <a name="an_569"></a> And weneth that he be at hoom in Chepe,<br> <span class="margnote"><font color="GREEN" size="-1"><a name="an_570">570</a></font></span> He is in Spaigne, right at the toune of Lepe --<br> <a name="an_571"></a> Nat at the Rochele, ne at Burdeux toun --<br> <a name="an_572"></a> And thanne wol he seye "Sampsoun, Sampsoun!"<br> <a name="an_573"></a> But herkneth, lordynges, o word, I yow preye,<br> <a name="an_574"></a> That alle the sovereyn actes, dar I seye,<br> <a name="an_575"></a> Of victories in the Olde Testament,<br> <a name="an_576"></a> Thurgh verray God, that is omnipotent,<br> <a name="an_577"></a> Were doon in abstinence and in preyere.<br> <a name="an_578"></a> Looketh the Bible, and ther ye may it leere.<br> <a name="an_579"></a> Looke, Attilla, the grete conquerour,<br> <span class="margnote"><font color="GREEN" size="-1"><a name="an_580">580</a></font></span> Deyde in his sleep, with shame and dishonour,<br> <a name="an_581"></a> Bledynge ay at his nose in dronkenesse.<br> <a name="an_582"></a> A capitayn sholde lyve in sobrenesse.<br> <a name="an_583"></a> And over al this, avyseth yow right wel<br> <a name="an_584"></a> What was comaunded unto Lamuel --<br> <a name="an_585"></a> Nat Samuel, but Lamuel, seye I;<br> <a name="an_586"></a> Redeth the Bible, and fynde it expresly<br> <a name="an_587"></a> Of wyn-yevyng to hem that han justise.<br> <a name="an_588"></a> Namoore of this, for it may wel suffise.<br> <a name="an_589"></a> And now that I have spoken of glotonye,<br> <span class="margnote"><font color="GREEN" size="-1"><a name="an_590">590</a></font></span> Now wol I yow deffenden hasardrye.<br> <a name="an_591"></a> Hasard is verray mooder of lesynges,<br> <a name="an_592"></a> And of deceite, and cursed forswerynges,<br> <a name="an_593"></a> Blaspheme of Crist, manslaughtre, and wast also<br> <a name="an_594"></a> Of catel and of tyme; and forthermo,<br> <a name="an_595"></a> It is repreeve and contrarie of honour<br> <a name="an_596"></a> For to ben holde a commune hasardour.<br> <a name="an_597"></a> And ever the hyer he is of estaat,<br> <a name="an_598"></a> The moore is he yholden desolaat.<br> <a name="an_599"></a> If that a prynce useth hasardrye,<br> <span class="margnote"><font color="GREEN" size="-1"><a name="an_600">600</a></font></span> In alle governaunce and policye<br> <a name="an_601"></a> He is, as by commune opinioun,<br> <a name="an_602"></a> Yholde the lasse in reputacioun.<br> <a name="an_603"></a> Stilboun, that was a wys embassadour,<br> <a name="an_604"></a> Was sent to Corynthe in ful greet honour<br> <a name="an_605"></a> Fro Lacidomye to make hire alliaunce.<br> <a name="an_606"></a> And whan he cam, hym happede, par chaunce,<br> <a name="an_607"></a> That alle the gretteste that were of that lond,<br> <a name="an_608"></a> Pleyynge atte hasard he hem fond.<br> <a name="an_609"></a> For which, as soone as it myghte be,<br> <span class="margnote"><font color="GREEN" size="-1"><a name="an_610">610</a></font></span> He stal hym hoom agayn to his contree,<br> <a name="an_611"></a> And seyde, "Ther wol I nat lese my name,<br> <a name="an_612"></a> Ne I wol nat take on me so greet defame,<br> <a name="an_613"></a> Yow for to allie unto none hasardours.<br> <a name="an_614"></a> Sendeth othere wise embassadours;<br> <a name="an_615"></a> For, by my trouthe, me were levere dye<br> <a name="an_616"></a> Than I yow sholde to hasardours allye.<br> <a name="an_617"></a> For ye, that been so glorious in honours,<br> <a name="an_618"></a> Shul nat allyen yow with hasardours<br> <a name="an_619"></a> As by my wyl, ne as by my tretee."<br> <span class="margnote"><font color="GREEN" size="-1"><a name="an_620">620</a></font></span> This wise philosophre, thus seyde hee.<br> <a name="an_621"></a> Looke eek that to the kyng Demetrius<br> <a name="an_622"></a> The kyng of Parthes, as the book seith us,<br> <a name="an_623"></a> Sente him a paire of dees of gold in scorn,<br> <a name="an_624"></a> For he hadde used hasard ther-biforn;<br> <a name="an_625"></a> For which he heeld his glorie or his renoun<br> <a name="an_626"></a> At no value or reputacioun.<br> <a name="an_627"></a> Lordes may fynden oother maner pley<br> <a name="an_628"></a> Honest ynough to dryve the day awey.<br> <a name="an_629"></a> Now wol I speke of othes false and grete<br> <span class="margnote"><font color="GREEN" size="-1"><a name="an_630">630</a></font></span> A word or two, as olde bookes trete.<br> <a name="an_631"></a> Gret sweryng is a thyng abhominable,<br> <a name="an_632"></a> And fals sweryng is yet moore reprevable.<br> <a name="an_633"></a> The heighe God forbad sweryng at al,<br> <a name="an_634"></a> Witnesse on Mathew; but in special<br> <a name="an_635"></a> Of sweryng seith the hooly Jeremye,<br> <a name="an_636"></a> "Thou shalt swere sooth thyne othes, and nat lye,<br> <a name="an_637"></a> And swere in doom and eek in rightwisnesse";<br> <a name="an_638"></a> But ydel sweryng is a cursednesse.<br> <a name="an_639"></a> Bihoold and se that in the firste table<br> <span class="margnote"><font color="GREEN" size="-1"><a name="an_640">640</a></font></span> Of heighe Goddes heestes honurable,<br> <a name="an_641"></a> Hou that the seconde heeste of hym is this:<br> <a name="an_642"></a> "Take nat my name in ydel or amys."<br> <a name="an_643"></a> Lo, rather he forbedeth swich sweryng<br> <a name="an_644"></a> Than homycide or many a cursed thyng;<br> <a name="an_645"></a> I seye that, as by ordre, thus it stondeth;<br> <a name="an_646"></a> This knoweth, that his heestes understondeth,<br> <a name="an_647"></a> How that the seconde heeste of God is that.<br> <a name="an_648"></a> And forther over, I wol thee telle al plat<br> <a name="an_649"></a> That vengeance shal nat parten from his hous<br> <span class="margnote"><font color="GREEN" size="-1"><a name="an_650">650</a></font></span> That of his othes is to outrageous.<br> <a name="an_651"></a> "By Goddes precious herte," and "By his nayles,"<br> <a name="an_652"></a> And "By the blood of Crist that is in Hayles,<br> <a name="an_653"></a> Sevene is my chaunce, and thyn is cynk and treye!"<br> <a name="an_654"></a> "By Goddes armes, if thou falsly pleye,<br> <a name="an_655"></a> This daggere shal thurghout thyn herte go!" --<br> <a name="an_656"></a> This fruyt cometh of the bicched bones two,<br> <a name="an_657"></a> Forsweryng, ire, falsnesse, homycide.<br> <a name="an_658"></a> Now, for the love of Crist, that for us dyde,<br> <a name="an_659"></a> Lete youre othes, bothe grete and smale.<br> <span class="margnote"><font color="GREEN" size="-1"><a name="an_660">660</a></font></span> But, sires, now wol I telle forth my tale.<br> <a name="an_661"></a> Thise riotoures thre of whiche I telle,<br> <a name="an_662"></a> Longe erst er prime rong of any belle,<br> <a name="an_663"></a> Were set hem in a taverne to drynke,<br> <a name="an_664"></a> And as they sat, they herde a belle clynke<br> <a name="an_665"></a> Biforn a cors, was caried to his grave.<br> <a name="an_666"></a> That oon of hem gan callen to his knave:<br> <a name="an_667"></a> "Go bet," quod he, "and axe redily<br> <a name="an_668"></a> What cors is this that passeth heer forby;<br> <a name="an_669"></a> And looke that thou reporte his name weel."<br> <span class="margnote"><font color="GREEN" size="-1"><a name="an_670">670</a></font></span> "Sire," quod this boy, "it nedeth never-a-deel;<br> <a name="an_671"></a> It was me toold er ye cam heer two houres.<br> <a name="an_672"></a> He was, pardee, an old felawe of youres,<br> <a name="an_673"></a> And sodeynly he was yslayn to-nyght,<br> <a name="an_674"></a> Fordronke, as he sat on his bench upright.<br> <a name="an_675"></a> Ther cam a privee theef men clepeth Deeth,<br> <a name="an_676"></a> That in this contree al the peple sleeth,<br> <a name="an_677"></a> And with his spere he smoot his herte atwo,<br> <a name="an_678"></a> And wente his wey withouten wordes mo.<br> <a name="an_679"></a> He hath a thousand slayn this pestilence.<br> <span class="margnote"><font color="GREEN" size="-1"><a name="an_680">680</a></font></span> And, maister, er ye come in his presence,<br> <a name="an_681"></a> Me thynketh that it were necessarie<br> <a name="an_682"></a> For to be war of swich an adversarie.<br> <a name="an_683"></a> Beth redy for to meete hym everemoore;<br> <a name="an_684"></a> Thus taughte me my dame; I sey namoore."<br> <a name="an_685"></a> "By Seinte Marie!" seyde this taverner,<br> <a name="an_686"></a> "The child seith sooth, for he hath slayn this yeer,<br> <a name="an_687"></a> Henne over a mile, withinne a greet village,<br> <a name="an_688"></a> Bothe man and womman, child, and hyne, and page;<br> <a name="an_689"></a> I trowe his habitacioun be there.<br> <span class="margnote"><font color="GREEN" size="-1"><a name="an_690">690</a></font></span> To been avysed greet wysdom it were,<br> <a name="an_691"></a> Er that he dide a man a dishonour."<br> <a name="an_692"></a> "Ye, Goddes armes!" quod this riotour,<br> <a name="an_693"></a> "Is it swich peril with hym for to meete?<br> <a name="an_694"></a> I shal hym seke by wey and eek by strete,<br> <a name="an_695"></a> I make avow to Goddes digne bones!<br> <a name="an_696"></a> Herkneth, felawes, we thre been al ones;<br> <a name="an_697"></a> Lat ech of us holde up his hand til oother,<br> <a name="an_698"></a> And ech of us bicomen otheres brother,<br> <a name="an_699"></a> And we wol sleen this false traytour Deeth.<br> <span class="margnote"><font color="GREEN" size="-1"><a name="an_700">700</a></font></span> He shal be slayn, he that so manye sleeth,<br> <a name="an_701"></a> By Goddes dignitee, er it be nyght!"<br> <a name="an_702"></a> Togidres han thise thre hir trouthes plight<br> <a name="an_703"></a> To lyve and dyen ech of hem for oother,<br> <a name="an_704"></a> As though he were his owene ybore brother.<br> <a name="an_705"></a> And up they stirte, al dronken in this rage,<br> <a name="an_706"></a> And forth they goon towardes that village<br> <a name="an_707"></a> Of which the taverner hadde spoke biforn.<br> <a name="an_708"></a> And many a grisly ooth thanne han they sworn,<br> <a name="an_709"></a> And Cristes blessed body they torente --<br> <span class="margnote"><font color="GREEN" size="-1"><a name="an_710">710</a></font></span> Deeth shal be deed, if that they may hym hente!<br> <a name="an_711"></a> Whan they han goon nat fully half a mile,<br> <a name="an_712"></a> Right as they wolde han troden over a stile,<br> <a name="an_713"></a> An oold man and a povre with hem mette.<br> <a name="an_714"></a> This olde man ful mekely hem grette,<br> <a name="an_715"></a> And seyde thus, "Now, lordes, God yow see!"<br> <a name="an_716"></a> The proudeste of thise riotoures three<br> <a name="an_717"></a> Answerde agayn, "What, carl, with sory grace!<br> <a name="an_718"></a> Why artow al forwrapped save thy face?<br> <a name="an_719"></a> Why lyvestow so longe in so greet age?"<br> <span class="margnote"><font color="GREEN" size="-1"><a name="an_720">720</a></font></span> This olde man gan looke in his visage,<br> <a name="an_721"></a> And seyde thus: "For I ne kan nat fynde<br> <a name="an_722"></a> A man, though that I walked into Ynde,<br> <a name="an_723"></a> Neither in citee ne in no village,<br> <a name="an_724"></a> That wolde chaunge his youthe for myn age;<br> <a name="an_725"></a> And therfore moot I han myn age stille,<br> <a name="an_726"></a> As longe tyme as it is Goddes wille.<br> <a name="an_727"></a> Ne Deeth, allas, ne wol nat han my lyf.<br> <a name="an_728"></a> Thus walke I, lyk a restelees kaityf,<br> <a name="an_729"></a> And on the ground, which is my moodres gate,<br> <span class="margnote"><font color="GREEN" size="-1"><a name="an_730">730</a></font></span> I knokke with my staf, bothe erly and late,<br> <a name="an_731"></a> And seye `Leeve mooder, leet me in!<br> <a name="an_732"></a> Lo how I vanysshe, flessh, and blood, and skyn!<br> <a name="an_733"></a> Allas, whan shul my bones been at reste?<br> <a name="an_734"></a> Mooder, with yow wolde I chaunge my cheste<br> <a name="an_735"></a> That in my chambre longe tyme hath be,<br> <a name="an_736"></a> Ye, for an heyre clowt to wrappe me!'<br> <a name="an_737"></a> But yet to me she wol nat do that grace,<br> <a name="an_738"></a> For which ful pale and welked is my face.<br> <a name="an_739"></a> "But, sires, to yow it is no curteisye<br> <span class="margnote"><font color="GREEN" size="-1"><a name="an_740">740</a></font></span> To speken to an old man vileynye,<br> <a name="an_741"></a> But he trespasse in word or elles in dede.<br> <a name="an_742"></a> In Hooly Writ ye may yourself wel rede:<br> <a name="an_743"></a> `Agayns an oold man, hoor upon his heed,<br> <a name="an_744"></a> Ye sholde arise;' wherfore I yeve yow reed,<br> <a name="an_745"></a> Ne dooth unto an oold man noon harm now,<br> <a name="an_746"></a> Namoore than that ye wolde men did to yow<br> <a name="an_747"></a> In age, if that ye so longe abyde.<br> <a name="an_748"></a> And God be with yow, where ye go or ryde!<br> <a name="an_749"></a> I moot go thider as I have to go."<br> <span class="margnote"><font color="GREEN" size="-1"><a name="an_750">750</a></font></span> "Nay, olde cherl, by God, thou shalt nat so,"<br> <a name="an_751"></a> Seyde this oother hasardour anon;<br> <a name="an_752"></a> "Thou partest nat so lightly, by Seint John!<br> <a name="an_753"></a> Thou spak right now of thilke traytour Deeth.<br> <a name="an_754"></a> That in this contree alle oure freendes sleeth.<br> <a name="an_755"></a> Have heer my trouthe, as thou art his espye,<br> <a name="an_756"></a> Telle where he is or thou shalt it abye,<br> <a name="an_757"></a> By God and by the hooly sacrement!<br> <a name="an_758"></a> For soothly thou art oon of his assent<br> <a name="an_759"></a> To sleen us yonge folk, thou false theef!"<br> <span class="margnote"><font color="GREEN" size="-1"><a name="an_760">760</a></font></span> "Now, sires," quod he, "if that yow be so leef<br> <a name="an_761"></a> To fynde Deeth, turne up this croked wey,<br> <a name="an_762"></a> For in that grove I lafte hym, by my fey,<br> <a name="an_763"></a> Under a tree, and there he wole abyde;<br> <a name="an_764"></a> Noght for youre boost he wole him no thyng hyde.<br> <a name="an_765"></a> Se ye that ook? Right there ye shal hym fynde.<br> <a name="an_766"></a> God save yow, that boghte agayn mankynde,<br> <a name="an_767"></a> And yow amende!" Thus seyde this olde man;<br> <a name="an_768"></a> And everich of thise riotoures ran<br> <a name="an_769"></a> Til he cam to that tree, and ther they founde<br> <span class="margnote"><font color="GREEN" size="-1"><a name="an_770">770</a></font></span> Of floryns fyne of gold ycoyned rounde<br> <a name="an_771"></a> Wel ny an eighte busshels, as hem thoughte.<br> <a name="an_772"></a> No lenger thanne after Deeth they soughte,<br> <a name="an_773"></a> But ech of hem so glad was of that sighte,<br> <a name="an_774"></a> For that the floryns been so faire and brighte,<br> <a name="an_775"></a> That doun they sette hem by this precious hoord.<br> <a name="an_776"></a> The worste of hem, he spak the firste word.<br> <a name="an_777"></a> "Bretheren," quod he, "taak kep what that I seye;<br> <a name="an_778"></a> My wit is greet, though that I bourde and pleye.<br> <a name="an_779"></a> This tresor hath Fortune unto us yiven<br> <span class="margnote"><font color="GREEN" size="-1"><a name="an_780">780</a></font></span> In myrthe and joliftee oure lyf to lyven,<br> <a name="an_781"></a> And lightly as it comth, so wol we spende.<br> <a name="an_782"></a> Ey, Goddes precious dignitee! Who wende<br> <a name="an_783"></a> To-day that we sholde han so fair a grace?<br> <a name="an_784"></a> But myghte this gold be caried fro this place<br> <a name="an_785"></a> Hoom to myn hous, or elles unto youres --<br> <a name="an_786"></a> For wel ye woot that al this gold is oures --<br> <a name="an_787"></a> Thanne were we in heigh felicitee.<br> <a name="an_788"></a> But trewely, by daye it may nat bee.<br> <a name="an_789"></a> Men wolde seyn that we were theves stronge,<br> <span class="margnote"><font color="GREEN" size="-1"><a name="an_790">790</a></font></span> And for oure owene tresor doon us honge.<br> <a name="an_791"></a> This tresor moste ycaried be by nyghte<br> <a name="an_792"></a> As wisely and as slyly as it myghte.<br> <a name="an_793"></a> Wherfore I rede that cut among us alle<br> <a name="an_794"></a> Be drawe, and lat se wher the cut wol falle;<br> <a name="an_795"></a> And he that hath the cut with herte blithe<br> <a name="an_796"></a> Shal renne to the town, and that ful swithe,<br> <a name="an_797"></a> And brynge us breed and wyn ful prively.<br> <a name="an_798"></a> And two of us shul kepen subtilly<br> <a name="an_799"></a> This tresor wel; and if he wol nat tarie,<br> <span class="margnote"><font color="GREEN" size="-1"><a name="an_800">800</a></font></span> Whan it is nyght, we wol this tresor carie,<br> <a name="an_801"></a> By oon assent, where as us thynketh best."<br> <a name="an_802"></a> That oon of hem the cut broghte in his fest,<br> <a name="an_803"></a> And bad hem drawe and looke where it wol falle;<br> <a name="an_804"></a> And it fil on the yongeste of hem alle,<br> <a name="an_805"></a> And forth toward the toun he wente anon.<br> <a name="an_806"></a> And also soone as that he was gon,<br> <a name="an_807"></a> That oon of hem spak thus unto that oother:<br> <a name="an_808"></a> "Thow knowest wel thou art my sworen brother;<br> <a name="an_809"></a> Thy profit wol I telle thee anon.<br> <span class="margnote"><font color="GREEN" size="-1"><a name="an_810">810</a></font></span> Thou woost wel that oure felawe is agon.<br> <a name="an_811"></a> And heere is gold, and that ful greet plentee,<br> <a name="an_812"></a> That shal departed been among us thre.<br> <a name="an_813"></a> But nathelees, if I kan shape it so<br> <a name="an_814"></a> That it departed were among us two,<br> <a name="an_815"></a> Hadde I nat doon a freendes torn to thee?"<br> <a name="an_816"></a> That oother answerde, "I noot hou that may be.<br> <a name="an_817"></a> He woot that the gold is with us tweye;<br> <a name="an_818"></a> What shal we doon? What shal we to hym seye?"<br> <a name="an_819"></a> "Shal it be conseil?" seyde the firste shrewe,<br> <span class="margnote"><font color="GREEN" size="-1"><a name="an_820">820</a></font></span> "And I shal tellen in a wordes fewe<br> <a name="an_821"></a> What we shal doon, and brynge it wel aboute."<br> <a name="an_822"></a> "I graunte," quod that oother, "out of doute,<br> <a name="an_823"></a> That, by my trouthe, I wol thee nat biwreye."<br> <a name="an_824"></a> "Now," quod the firste, "thou woost wel we be tweye,<br> <a name="an_825"></a> And two of us shul strenger be than oon.<br> <a name="an_826"></a> Looke whan that he is set, that right anoon<br> <a name="an_827"></a> Arys as though thou woldest with hym pleye,<br> <a name="an_828"></a> And I shal ryve hym thurgh the sydes tweye<br> <a name="an_829"></a> Whil that thou strogelest with hym as in game,<br> <span class="margnote"><font color="GREEN" size="-1"><a name="an_830">830</a></font></span> And with thy daggere looke thou do the same;<br> <a name="an_831"></a> And thanne shal al this gold departed be,<br> <a name="an_832"></a> My deere freend, bitwixen me and thee.<br> <a name="an_833"></a> Thanne may we bothe oure lustes all fulfille,<br> <a name="an_834"></a> And pleye at dees right at oure owene wille."<br> <a name="an_835"></a> And thus acorded been thise shrewes tweye<br> <a name="an_836"></a> To sleen the thridde, as ye han herd me seye.<br> <a name="an_837"></a> This yongeste, which that wente to the toun,<br> <a name="an_838"></a> Ful ofte in herte he rolleth up and doun<br> <a name="an_839"></a> The beautee of thise floryns newe and brighte.<br> <span class="margnote"><font color="GREEN" size="-1"><a name="an_840">840</a></font></span> "O Lord!" quod he, "if so were that I myghte<br> <a name="an_841"></a> Have al this tresor to myself allone,<br> <a name="an_842"></a> Ther is no man that lyveth under the trone<br> <a name="an_843"></a> Of God that sholde lyve so murye as I!"<br> <a name="an_844"></a> And atte laste the feend, oure enemy,<br> <a name="an_845"></a> Putte in his thought that he sholde poyson beye,<br> <a name="an_846"></a> With which he myghte sleen his felawes tweye;<br> <a name="an_847"></a> For-why the feend foond hym in swich lyvynge<br> <a name="an_848"></a> That he hadde leve him to sorwe brynge.<br> <a name="an_849"></a> For this was outrely his fulle entente,<br> <span class="margnote"><font color="GREEN" size="-1"><a name="an_850">850</a></font></span> To sleen hem bothe and nevere to repente.<br> <a name="an_851"></a> And forth he gooth, no lenger wolde he tarie,<br> <a name="an_852"></a> Into the toun, unto a pothecarie,<br> <a name="an_853"></a> And preyde hym that he hym wolde selle<br> <a name="an_854"></a> Som poyson, that he myghte his rattes quelle;<br> <a name="an_855"></a> And eek ther was a polcat in his hawe,<br> <a name="an_856"></a> That, as he seyde, his capouns hadde yslawe,<br> <a name="an_857"></a> And fayn he wolde wreke hym, if he myghte,<br> <a name="an_858"></a> On vermyn that destroyed hym by nyghte.<br> <a name="an_859"></a> The pothecarie answerde, "And thou shalt have<br> <span class="margnote"><font color="GREEN" size="-1"><a name="an_860">860</a></font></span> A thyng that, also God my soule save,<br> <a name="an_861"></a> In al this world ther is no creature<br> <a name="an_862"></a> That eten or dronken hath of this confiture<br> <a name="an_863"></a> Noght but the montance of a corn of whete,<br> <a name="an_864"></a> That he ne shal his lif anon forlete;<br> <a name="an_865"></a> Ye, sterve he shal, and that in lasse while<br> <a name="an_866"></a> Than thou wolt goon a paas nat but a mile,<br> <a name="an_867"></a> This poysoun is so strong and violent."<br> <a name="an_868"></a> This cursed man hath in his hond yhent<br> <a name="an_869"></a> This poysoun in a box, and sith he ran<br> <span class="margnote"><font color="GREEN" size="-1"><a name="an_870">870</a></font></span> Into the nexte strete unto a man,<br> <a name="an_871"></a> And borwed [of] hym large botelles thre,<br> <a name="an_872"></a> And in the two his poyson poured he;<br> <a name="an_873"></a> The thridde he kepte clene for his drynke.<br> <a name="an_874"></a> For al the nyght he shoop hym for to swynke<br> <a name="an_875"></a> In cariynge of the gold out of that place.<br> <a name="an_876"></a> And whan this riotour, with sory grace,<br> <a name="an_877"></a> Hadde filled with wyn his grete botels thre,<br> <a name="an_878"></a> To his felawes agayn repaireth he.<br> <a name="an_879"></a> What nedeth it to sermone of it moore?<br> <span class="margnote"><font color="GREEN" size="-1"><a name="an_880">880</a></font></span> For right as they hadde cast his deeth bifoore,<br> <a name="an_881"></a> Right so they han hym slayn, and that anon.<br> <a name="an_882"></a> And whan that this was doon, thus spak that oon:<br> <a name="an_883"></a> "Now lat us sitte and drynke, and make us merie,<br> <a name="an_884"></a> And afterward we wol his body berie."<br> <a name="an_885"></a> And with that word it happed hym, par cas,<br> <a name="an_886"></a> To take the botel ther the poyson was,<br> <a name="an_887"></a> And drank, and yaf his felawe drynke also,<br> <a name="an_888"></a> For which anon they storven bothe two.<br> <a name="an_889"></a> But certes, I suppose that Avycen<br> <span class="margnote"><font color="GREEN" size="-1"><a name="an_890">890</a></font></span> Wroot nevere in no canon, ne in no fen,<br> <a name="an_891"></a> Mo wonder signes of empoisonyng<br> <a name="an_892"></a> Than hadde thise wrecches two, er hir endyng.<br> <a name="an_893"></a> Thus ended been thise homycides two,<br> <a name="an_894"></a> And eek the false empoysonere also.<br> <a name="an_895"></a> O cursed synne of alle cursednesse!<br> <a name="an_896"></a> O traytours homycide, O wikkednesse!<br> <a name="an_897"></a> O glotonye, luxurie, and hasardrye!<br> <a name="an_898"></a> Thou blasphemour of Crist with vileynye<br> <a name="an_899"></a> And othes grete, of usage and of pride!<br> <span class="margnote"><font color="GREEN" size="-1"><a name="an_900">900</a></font></span> Allas, mankynde, how may it bitide<br> <a name="an_901"></a> That to thy creatour, which that the wroghte<br> <a name="an_902"></a> And with his precious herte-blood thee boghte,<br> <a name="an_903"></a> Thou art so fals and so unkynde, allas?<br> <a name="an_904"></a> Now, goode men, God foryeve yow youre trespas,<br> <a name="an_905"></a> And ware yow fro the synne of avarice!<br> <a name="an_906"></a> Myn hooly pardoun may yow alle warice,<br> <a name="an_907"></a> So that ye offre nobles or sterlynges,<br> <a name="an_908"></a> Or elles silver broches, spoones, rynges.<br> <a name="an_909"></a> Boweth youre heed under this hooly bulle!<br> <span class="margnote"><font color="GREEN" size="-1"><a name="an_910">910</a></font></span> Cometh up, ye wyves, offreth of youre wolle!<br> <a name="an_911"></a> Youre names I entre heer in my rolle anon;<br> <a name="an_912"></a> Into the blisse of hevene shul ye gon.<br> <a name="an_913"></a> I yow assoille, by myn heigh power,<br> <a name="an_914"></a> Yow that wol offre, as clene and eek as cleer<br> <a name="an_915"></a> As ye were born. -- And lo, sires, thus I preche.<br> <a name="an_916"></a> And Jhesu Crist, that is oure soules leche,<br> <a name="an_917"></a> So graunte yow his pardoun to receyve,<br> <a name="an_918"></a> For that is best; I wol yow nat deceyve.<br> <a name="an_919"></a> But, sires, o word forgat I in my tale:<br> <span class="margnote"><font color="GREEN" size="-1"><a name="an_920">920</a></font></span> I have relikes and pardoun in my male,<br> <a name="an_921"></a> As faire as any man in Engelond,<br> <a name="an_922"></a> Whiche were me yeven by the popes hond.<br> <a name="an_923"></a> If any of yow wole, of devocion,<br> <a name="an_924"></a> Offren and han myn absolucion,<br> <a name="an_925"></a> Com forth anon, and kneleth heere adoun,<br> <a name="an_926"></a> And mekely receyveth my pardoun;<br> <a name="an_927"></a> Or elles taketh pardoun as ye wende,<br> <a name="an_928"></a> Al newe and fressh at every miles ende,<br> <a name="an_929"></a> So that ye offren, alwey newe and newe,<br> <span class="margnote"><font color="GREEN" size="-1"><a name="an_930">930</a></font></span> Nobles or pens, whiche that be goode and trewe.<br> <a name="an_931"></a> It is an honour to everich that is heer<br> <a name="an_932"></a> That ye mowe have a suffisant pardoneer<br> <a name="an_933"></a> T' assoille yow in contree as ye ryde,<br> <a name="an_934"></a> For aventures whiche that may bityde.<br> <a name="an_935"></a> Paraventure ther may fallen oon or two<br> <a name="an_936"></a> Doun of his hors and breke his nekke atwo.<br> <a name="an_937"></a> Looke which a seuretee is it to yow alle<br> <a name="an_938"></a> That I am in youre felaweshipe yfalle,<br> <a name="an_939"></a> That may assoille yow, bothe moore and lasse,<br> <span class="margnote"><font color="GREEN" size="-1"><a name="an_940">940</a></font></span> Whan that the soule shal fro the body passe.<br> <a name="an_941"></a> I rede that oure Hoost heere shal bigynne,<br> <a name="an_942"></a> For he is moost envoluped in synne.<br> <a name="an_943"></a> Com forth, sire Hoost, and offre first anon,<br> <a name="an_944"></a> And thou shalt kisse the relikes everychon,<br> <a name="an_945"></a> Ye, for a grote! Unbokele anon thy purs."<br> <a name="an_946"></a> "Nay, nay!" quod he, "thanne have I Cristes curs!<br> <a name="an_947"></a> Lat be," quod he, "it shal nat be, so theech!<br> <a name="an_948"></a> Thou woldest make me kisse thyn olde breech,<br> <a name="an_949"></a> And swere it were a relyk of a seint,<br> <span class="margnote"><font color="GREEN" size="-1"><a name="an_950">950</a></font></span> Though it were with thy fundement depeint!<br> <a name="an_951"></a> But, by the croys which that Seint Eleyne fond,<br> <a name="an_952"></a> I wolde I hadde thy coillons in myn hond<br> <a name="an_953"></a> In stide of relikes or of seintuarie.<br> <a name="an_954"></a> Lat kutte hem of, I wol thee helpe hem carie;<br> <a name="an_955"></a> They shul be shryned in an hogges toord!"<br> <a name="an_956"></a> This Pardoner answerde nat a word;<br> <a name="an_957"></a> So wrooth he was, no word ne wolde he seye.<br> <a name="an_958"></a> "Now," quod oure Hoost, "I wol no lenger pleye<br> <a name="an_959"></a> With thee, ne with noon oother angry man."<br> <span class="margnote"><font color="GREEN" size="-1"><a name="an_960">960</a></font></span> But right anon the worthy Knyght bigan,<br> <a name="an_961"></a> Whan that he saugh that al the peple lough,<br> <a name="an_962"></a> "Namoore of this, for it is right ynough!<br> <a name="an_963"></a> Sire Pardoner, be glad and myrie of cheere;<br> <a name="an_964"></a> And ye, sire Hoost, that been to me so deere,<br> <a name="an_965"></a> I prey yow that ye kisse the Pardoner.<br> <a name="an_966"></a> And Pardoner, I prey thee, drawe thee neer,<br> <a name="an_967"></a> And, as we diden, lat us laughe and pleye."<br> <a name="an_968"></a> Anon they kiste, and ryden forth hir weye.<br>  
 <p></p><hr>
 <center>
 <a href="mect29.htm">Next: The Shipman's Tale</a></center>
 </body>