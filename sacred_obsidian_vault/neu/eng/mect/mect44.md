<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect43.htm">Previous</a> 
 <a href="mect45.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Manciple's Prologue</h3> <a name="an_1"></a> Woot ye nat where ther stant a litel toun<br> <a name="an_2"></a> Which that ycleped is Bobbe-up-and-doun,<br> <a name="an_3"></a> Under the Blee, in Caunterbury Weye?<br> <a name="an_4"></a> Ther gan oure Hooste for to jape and pleye,<br> <a name="an_5"></a> And seyde, "Sires, what! Dun is in the myre!<br> <a name="an_6"></a> Is ther no man, for preyere ne for hyre,<br> <a name="an_7"></a> That wole awake oure felawe al bihynde?<br> <a name="an_8"></a> A theef myghte hym ful lightly robbe and bynde.<br> <a name="an_9"></a> See how he nappeth! See how, for cokkes bones,<br> <span class="margnote"><font color="GREEN" size="-1"><a name="an_10">10</a></font></span> That he wol falle fro his hors atones!<br> <a name="an_11"></a> Is that a cook of Londoun, with meschaunce?<br> <a name="an_12"></a> Do hym come forth, he knoweth his penaunce;<br> <a name="an_13"></a> For he shal telle a tale, by my fey,<br> <a name="an_14"></a> Although it be nat worth a botel hey.<br> <a name="an_15"></a> Awake, thou Cook," quod he, "God yeve thee sorwe!<br> <a name="an_16"></a> What eyleth thee to slepe by the morwe?<br> <a name="an_17"></a> Hastow had fleen al nyght, or artow dronke?<br> <a name="an_18"></a> Or hastow with som quene al nyght yswonke,<br> <a name="an_19"></a> So that thow mayst nat holden up thyn heed?"<br> <span class="margnote"><font color="GREEN" size="-1"><a name="an_20">20</a></font></span> This Cook, that was ful pale and no thyng reed,<br> <a name="an_21"></a> Seyde to oure Hoost, "So God my soule blesse,<br> <a name="an_22"></a> As ther is falle on me swich hevynesse,<br> <a name="an_23"></a> Noot I nat why, that me were levere slepe<br> <a name="an_24"></a> Than the beste galon wyn in Chepe."<br> <a name="an_25"></a> "Wel," quod the Maunciple, "if it may doon ese<br> <a name="an_26"></a> To thee, sire Cook, and to no wight displese,<br> <a name="an_27"></a> Which that heere rideth in this compaignye,<br> <a name="an_28"></a> And that oure Hoost wole, of his curteisye,<br> <a name="an_29"></a> I wol as now excuse thee of thy tale.<br> <span class="margnote"><font color="GREEN" size="-1"><a name="an_30">30</a></font></span> For, in good feith, thy visage is ful pale,<br> <a name="an_31"></a> Thyne eyen daswen eek, as that me thynketh,<br> <a name="an_32"></a> And, wel I woot, thy breeth ful soure stynketh:<br> <a name="an_33"></a> That sheweth wel thou art nat wel disposed.<br> <a name="an_34"></a> Of me, certeyn, thou shalt nat been yglosed.<br> <a name="an_35"></a> See how he ganeth, lo, this dronken wight,<br> <a name="an_36"></a> As though he wolde swolwe us anonright.<br> <a name="an_37"></a> Hoold cloos thy mouth, man, by thy fader kyn!<br> <a name="an_38"></a> The devel of helle sette his foot therin!<br> <a name="an_39"></a> Thy cursed breeth infecte wole us alle.<br> <span class="margnote"><font color="GREEN" size="-1"><a name="an_40">40</a></font></span> Fy, stynkyng swyn! Fy, foule moote thee falle!<br> <a name="an_41"></a> A, taketh heede, sires, of this lusty man.<br> <a name="an_42"></a> Now, sweete sire, wol ye justen atte fan?<br> <a name="an_43"></a> Therto me thynketh ye been wel yshape!<br> <a name="an_44"></a> I trowe that ye dronken han wyn ape,<br> <a name="an_45"></a> And that is whan men pleyen with a straw."<br> <a name="an_46"></a> And with this speche the Cook wax wrooth and wraw,<br> <a name="an_47"></a> And on the Manciple he gan nodde faste<br> <a name="an_48"></a> For lakke of speche, and doun the hors hym caste,<br> <a name="an_49"></a> Where as he lay, til that men hym up took.<br> <span class="margnote"><font color="GREEN" size="-1"><a name="an_50">50</a></font></span> This was a fair chyvachee of a cook!<br> <a name="an_51"></a> Allas, he nadde holde hym by his ladel!<br> <a name="an_52"></a> And er that he agayn were in his sadel,<br> <a name="an_53"></a> Ther was greet showvyng bothe to and fro<br> <a name="an_54"></a> To lifte hym up, and muchel care and wo,<br> <a name="an_55"></a> So unweeldy was this sory palled goost.<br> <a name="an_56"></a> And to the Manciple thanne spak oure Hoost:<br> <a name="an_57"></a> "By cause drynke hath dominacioun<br> <a name="an_58"></a> Upon this man, by my savacioun,<br> <a name="an_59"></a> I trowe he lewedly wolde telle his tale.<br> <span class="margnote"><font color="GREEN" size="-1"><a name="an_60">60</a></font></span> For, were it wyn or oold or moysty ale<br> <a name="an_61"></a> That he hath dronke, he speketh in his nose,<br> <a name="an_62"></a> And fneseth faste, and eek he hath the pose.<br> <a name="an_63"></a> "He hath also to do moore than ynough<br> <a name="an_64"></a> To kepen hym and his capul out of the slough;<br> <a name="an_65"></a> And if he falle from his capul eftsoone,<br> <a name="an_66"></a> Thanne shal we alle have ynogh to doone<br> <a name="an_67"></a> In liftyng up his hevy dronken cors.<br> <a name="an_68"></a> Telle on thy tale; of hym make I no fors.<br> <a name="an_69"></a> "But yet, Manciple, in feith thou art to nyce,<br> <span class="margnote"><font color="GREEN" size="-1"><a name="an_70">70</a></font></span> Thus openly repreve hym of his vice.<br> <a name="an_71"></a> Another day he wole, peraventure,<br> <a name="an_72"></a> Reclayme thee and brynge thee to lure;<br> <a name="an_73"></a> I meene, he speke wole of smale thynges,<br> <a name="an_74"></a> As for to pynchen at thy rekenynges,<br> <a name="an_75"></a> That were nat honest, if it cam to preef."<br> <a name="an_76"></a> "No," quod the Manciple, "that were a greet mescheef!<br> <a name="an_77"></a> So myghte he lightly brynge me in the snare.<br> <a name="an_78"></a> Yet hadde I levere payen for the mare<br> <a name="an_79"></a> Which he rit on, than he sholde with me stryve.<br> <span class="margnote"><font color="GREEN" size="-1"><a name="an_80">80</a></font></span> I wol nat wratthen hym, also moot I thryve!<br> <a name="an_81"></a> That that I spak, I seyde it in my bourde.<br> <a name="an_82"></a> And wite ye what? I have heer in a gourde<br> <a name="an_83"></a> A draghte of wyn, ye, of a ripe grape,<br> <a name="an_84"></a> And right anon ye shul seen a good jape.<br> <a name="an_85"></a> This Cook shal drynke therof, if I may.<br> <a name="an_86"></a> Up peyne of deeth, he wol nat seye me nay."<br> <a name="an_87"></a> And certeynly, to tellen as it was,<br> <a name="an_88"></a> Of this vessel the Cook drank faste, allas!<br> <a name="an_89"></a> What neded hym? He drank ynough biforn.<br> <span class="margnote"><font color="GREEN" size="-1"><a name="an_90">90</a></font></span> And whan he hadde pouped in this horn,<br> <a name="an_91"></a> To the Manciple he took the gourde agayn;<br> <a name="an_92"></a> And of that drynke the Cook was wonder fayn,<br> <a name="an_93"></a> And thanked hym in swich wise as he koude.<br> <a name="an_94"></a> Thanne gan oure Hoost to laughen wonder loude,<br> <a name="an_95"></a> And seyde, "I se wel it is necessarie,<br> <a name="an_96"></a> Where that we goon, good drynke with us carie;<br> <a name="an_97"></a> For that wol turne rancour and disese<br> <a name="an_98"></a> T' acord and love, and many a wrong apese.<br> <a name="an_99"></a> "O Bacus, yblessed be thy name,<br> <span class="margnote"><font color="GREEN" size="-1"><a name="an_100">100</a></font></span> That so kanst turnen ernest into game!<br> <a name="an_101"></a> Worshipe and thank be to thy deitee!<br> <a name="an_102"></a> Of that mateere ye gete namoore of me.<br> <a name="an_103"></a> Telle on thy tale, Manciple, I thee preye."<br> <a name="an_104"></a> "Wel, sire," quod he, "now herkneth what I  seye.<br>  
 <p></p><hr>
 <center>
 <a href="mect45.htm">Next: The Manciple's Tale</a></center>
 </body>