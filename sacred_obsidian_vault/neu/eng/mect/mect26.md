<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect25.htm">Previous</a> 
 <a href="mect27.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Physician's Tale</h3> <a name="an_1"></a> Ther was, as telleth Titus Livius,<br> <a name="an_2"></a> A knyght that called was Virginius,<br> <a name="an_3"></a> Fulfild of honour and of worthynesse,<br> <a name="an_4"></a> And strong of freendes, and of greet richesse.<br> <a name="an_5"></a> This knyght a doghter hadde by his wyf;<br> <a name="an_6"></a> No children hadde he mo in al his lyf.<br> <a name="an_7"></a> Fair was this mayde in excellent beautee<br> <a name="an_8"></a> Aboven every wight that man may see;<br> <a name="an_9"></a> For Nature hath with sovereyn diligence<br> <span class="margnote"><font color="GREEN" size="-1"><a name="an_10">10</a></font></span> Yformed hire in so greet excellence,<br> <a name="an_11"></a> As though she wolde seyn, "Lo! I, Nature,<br> <a name="an_12"></a> Thus kan I forme and peynte a creature,<br> <a name="an_13"></a> Whan that me list; who kan me countrefete?<br> <a name="an_14"></a> Pigmalion noght, though he ay forge and bete,<br> <a name="an_15"></a> Or grave, or peynte; for I dar wel seyn<br> <a name="an_16"></a> Apelles, Zanzis, sholde werche in veyn<br> <a name="an_17"></a> Outher to grave, or peynte, or forge, or bete,<br> <a name="an_18"></a> If they presumed me to countrefete.<br> <a name="an_19"></a> For He that is the formere principal<br> <span class="margnote"><font color="GREEN" size="-1"><a name="an_20">20</a></font></span> Hath maked me his vicaire general,<br> <a name="an_21"></a> To forme and peynten erthely creaturis<br> <a name="an_22"></a> Right as me list, and ech thyng in my cure is<br> <a name="an_23"></a> Under the moone, that may wane and waxe,<br> <a name="an_24"></a> And for my werk right no thyng wol I axe;<br> <a name="an_25"></a> My lord and I been ful of oon accord.<br> <a name="an_26"></a> I made hire to the worshipe of my lord;<br> <a name="an_27"></a> So do I alle myne othere creatures,<br> <a name="an_28"></a> What colour that they han or what figures."<br> <a name="an_29"></a> Thus semeth me that Nature wolde seye.<br> <span class="margnote"><font color="GREEN" size="-1"><a name="an_30">30</a></font></span> This mayde of age twelve yeer was and tweye,<br> <a name="an_31"></a> In which that Nature hadde swich delit.<br> <a name="an_32"></a> For right as she kan peynte a lilie whit,<br> <a name="an_33"></a> And reed a rose, right with swich peynture<br> <a name="an_34"></a> She peynted hath this noble creature,<br> <a name="an_35"></a> Er she were born, upon hir lymes fre,<br> <a name="an_36"></a> Where as by right swiche colours sholde be;<br> <a name="an_37"></a> And Phebus dyed hath hire tresses grete<br> <a name="an_38"></a> Lyk to the stremes of his burned heete.<br> <a name="an_39"></a> And if that excellent was hire beautee,<br> <span class="margnote"><font color="GREEN" size="-1"><a name="an_40">40</a></font></span> A thousand foold moore vertuous was she.<br> <a name="an_41"></a> In hire ne lakked no condicioun<br> <a name="an_42"></a> That is to preyse, as by discrecioun.<br> <a name="an_43"></a> As wel in goost as body chast was she,<br> <a name="an_44"></a> For which she floured in virginitee<br> <a name="an_45"></a> With alle humylitee and abstinence,<br> <a name="an_46"></a> With alle attemperaunce and pacience,<br> <a name="an_47"></a> With mesure eek of beryng and array.<br> <a name="an_48"></a> Discreet she was in answeryng alway;<br> <a name="an_49"></a> Though she were wis as Pallas, dar I seyn,<br> <span class="margnote"><font color="GREEN" size="-1"><a name="an_50">50</a></font></span> Hir facound eek ful wommanly and pleyn,<br> <a name="an_51"></a> No countrefeted termes hadde she<br> <a name="an_52"></a> To seme wys, but after hir degree<br> <a name="an_53"></a> She spak, and alle hire wordes, moore and lesse,<br> <a name="an_54"></a> Sownynge in vertu and in gentillesse.<br> <a name="an_55"></a> Shamefast she was in maydens shamefastnesse,<br> <a name="an_56"></a> Constant in herte, and evere in bisynesse<br> <a name="an_57"></a> To dryve hire out of ydel slogardye.<br> <a name="an_58"></a> Bacus hadde of hir mouth right no maistrie;<br> <a name="an_59"></a> For wyn and youthe dooth Venus encresse,<br> <span class="margnote"><font color="GREEN" size="-1"><a name="an_60">60</a></font></span> As men in fyr wol casten oille or greesse.<br> <a name="an_61"></a> And of hir owene vertu, unconstreyned,<br> <a name="an_62"></a> She hath ful ofte tyme syk hire feyned,<br> <a name="an_63"></a> For that she wolde fleen the compaignye<br> <a name="an_64"></a> Where likly was to treten of folye,<br> <a name="an_65"></a> As is at feestes, revels, and at daunces,<br> <a name="an_66"></a> That been occasions of daliaunces.<br> <a name="an_67"></a> Swich thynges maken children for to be<br> <a name="an_68"></a> To soone rype and boold, as men may se,<br> <a name="an_69"></a> Which is ful perilous and hath been yoore.<br> <span class="margnote"><font color="GREEN" size="-1"><a name="an_70">70</a></font></span> For al to soone may she lerne loore<br> <a name="an_71"></a> Of booldnesse, whan she woxen is a wyf.<br> <a name="an_72"></a> And ye maistresses, in youre olde lyf,<br> <a name="an_73"></a> That lordes doghtres han in governaunce,<br> <a name="an_74"></a> Ne taketh of my wordes no displesaunce.<br> <a name="an_75"></a> Thenketh that ye been set in governynges<br> <a name="an_76"></a> Of lordes doghtres oonly for two thynges:<br> <a name="an_77"></a> Outher for ye han kept youre honestee,<br> <a name="an_78"></a> Or elles ye han falle in freletee,<br> <a name="an_79"></a> And knowen wel ynough the olde daunce,<br> <span class="margnote"><font color="GREEN" size="-1"><a name="an_80">80</a></font></span> And han forsaken fully swich meschaunce<br> <a name="an_81"></a> For everemo; therfore, for Cristes sake,<br> <a name="an_82"></a> To teche hem vertu looke that ye ne slake.<br> <a name="an_83"></a> A theef of venysoun, that hath forlaft<br> <a name="an_84"></a> His likerousnesse and al his olde craft,<br> <a name="an_85"></a> Kan kepe a forest best of any man.<br> <a name="an_86"></a> Now kepeth wel, for if ye wole, ye kan.<br> <a name="an_87"></a> Looke wel that ye unto no vice assente,<br> <a name="an_88"></a> Lest ye be dampned for youre wikke entente;<br> <a name="an_89"></a> For whoso dooth, a traitour is, certeyn.<br> <span class="margnote"><font color="GREEN" size="-1"><a name="an_90">90</a></font></span> And taketh kep of that that I shal seyn:<br> <a name="an_91"></a> Of alle tresons sovereyn pestilence<br> <a name="an_92"></a> Is whan a wight bitrayseth innocence.<br> <a name="an_93"></a> Ye fadres and ye moodres eek also,<br> <a name="an_94"></a> Though ye han children, be it oon or mo,<br> <a name="an_95"></a> Youre is the charge of al hir surveiaunce,<br> <a name="an_96"></a> Whil that they been under youre governaunce.<br> <a name="an_97"></a> Beth war, if by ensample of youre lyvynge,<br> <a name="an_98"></a> Or by youre necligence in chastisynge,<br> <a name="an_99"></a> That they ne perisse; for I dar wel seye<br> <span class="margnote"><font color="GREEN" size="-1"><a name="an_100">100</a></font></span> If that they doon, ye shul it deere abeye.<br> <a name="an_101"></a> Under a shepherde softe and necligent<br> <a name="an_102"></a> The wolf hath many a sheep and lamb torent.<br> <a name="an_103"></a> Suffiseth oon ensample now as heere,<br> <a name="an_104"></a> For I moot turne agayn to my matere.<br> <a name="an_105"></a> This mayde, of which I wol this tale expresse,<br> <a name="an_106"></a> So kepte hirself hir neded no maistresse,<br> <a name="an_107"></a> For in hir lyvyng maydens myghten rede,<br> <a name="an_108"></a> As in a book, every good word or dede<br> <a name="an_109"></a> That longeth to a mayden vertuous,<br> <span class="margnote"><font color="GREEN" size="-1"><a name="an_110">110</a></font></span> She was so prudent and so bountevous.<br> <a name="an_111"></a> For which the fame out sprong on every syde,<br> <a name="an_112"></a> Bothe of hir beautee and hir bountee wyde,<br> <a name="an_113"></a> That thurgh that land they preised hire echone<br> <a name="an_114"></a> That loved vertu, save Envye allone,<br> <a name="an_115"></a> That sory is of oother mennes wele<br> <a name="an_116"></a> And glad is of his sorwe and his unheele.<br> <a name="an_117"></a> (The Doctour maketh this descripcioun.)<br> <a name="an_118"></a> This mayde upon a day wente in the toun<br> <a name="an_119"></a> Toward a temple, with hire mooder deere,<br> <span class="margnote"><font color="GREEN" size="-1"><a name="an_120">120</a></font></span> As is of yonge maydens the manere.<br> <a name="an_121"></a> Now was ther thanne a justice in that toun,<br> <a name="an_122"></a> That governour was of that regioun.<br> <a name="an_123"></a> And so bifel this juge his eyen caste<br> <a name="an_124"></a> Upon this mayde, avysynge hym ful faste,<br> <a name="an_125"></a> As she cam forby ther as this juge stood.<br> <a name="an_126"></a> Anon his herte chaunged and his mood,<br> <a name="an_127"></a> So was he caught with beautee of this mayde,<br> <a name="an_128"></a> And to hymself ful pryvely he sayde,<br> <a name="an_129"></a> "This mayde shal be myn, for any man!"<br> <span class="margnote"><font color="GREEN" size="-1"><a name="an_130">130</a></font></span> Anon the feend into his herte ran,<br> <a name="an_131"></a> And taughte hym sodeynly that he by slyghte<br> <a name="an_132"></a> The mayden to his purpos wynne myghte.<br> <a name="an_133"></a> For certes, by no force ne by no meede,<br> <a name="an_134"></a> Hym thoughte, he was nat able for to speede;<br> <a name="an_135"></a> For she was strong of freendes, and eek she<br> <a name="an_136"></a> Confermed was in swich soverayn bountee<br> <a name="an_137"></a> That wel he wiste he myghte hire nevere wynne<br> <a name="an_138"></a> As for to make hire with hir body synne.<br> <a name="an_139"></a> For which, by greet deliberacioun,<br> <span class="margnote"><font color="GREEN" size="-1"><a name="an_140">140</a></font></span> He sente after a cherl, was in the toun,<br> <a name="an_141"></a> Which that he knew for subtil and for boold.<br> <a name="an_142"></a> This juge unto this cherl his tale hath toold<br> <a name="an_143"></a> In secree wise, and made hym to ensure<br> <a name="an_144"></a> He sholde telle it to no creature,<br> <a name="an_145"></a> And if he dide, he sholde lese his heed.<br> <a name="an_146"></a> Whan that assented was this cursed reed,<br> <a name="an_147"></a> Glad was this juge, and maked him greet cheere,<br> <a name="an_148"></a> And yaf hym yiftes preciouse and deere.<br> <a name="an_149"></a> Whan shapen was al hire conspiracie<br> <span class="margnote"><font color="GREEN" size="-1"><a name="an_150">150</a></font></span> Fro point to point, how that his lecherie<br> <a name="an_151"></a> Parfourned sholde been ful subtilly,<br> <a name="an_152"></a> As ye shul heere it after openly,<br> <a name="an_153"></a> Hoom gooth the cherl, that highte Claudius.<br> <a name="an_154"></a> This false juge, that highte Apius,<br> <a name="an_155"></a> (So was his name, for this is no fable,<br> <a name="an_156"></a> But knowen for historial thyng notable;<br> <a name="an_157"></a> The sentence of it sooth is, out of doute),<br> <a name="an_158"></a> This false juge gooth now faste aboute<br> <a name="an_159"></a> To hasten his delit al that he may.<br> <span class="margnote"><font color="GREEN" size="-1"><a name="an_160">160</a></font></span> And so bifel soone after, on a day,<br> <a name="an_161"></a> This false juge, as telleth us the storie,<br> <a name="an_162"></a> As he was wont, sat in his consistorie,<br> <a name="an_163"></a> And yaf his doomes upon sondry cas.<br> <a name="an_164"></a> This false cherl cam forth a ful greet pas,<br> <a name="an_165"></a> And seyde, "Lord, if that it be youre wille,<br> <a name="an_166"></a> As dooth me right upon this pitous bille,<br> <a name="an_167"></a> In which I pleyne upon Virginius;<br> <a name="an_168"></a> And if that he wol seyn it is nat thus,<br> <a name="an_169"></a> I wol it preeve, and fynde good witnesse,<br> <span class="margnote"><font color="GREEN" size="-1"><a name="an_170">170</a></font></span> That sooth is that my bille wol expresse."<br> <a name="an_171"></a> The juge answerde, "Of this, in his absence,<br> <a name="an_172"></a> I may nat yeve diffynytyf sentence.<br> <a name="an_173"></a> Lat do hym calle, and I wol gladly heere;<br> <a name="an_174"></a> Thou shalt have al right, and no wrong heere."<br> <a name="an_175"></a> Virginius cam to wite the juges wille,<br> <a name="an_176"></a> And right anon was rad this cursed bille;<br> <a name="an_177"></a> The sentence of it was as ye shul heere:<br> <a name="an_178"></a> "To yow, my lord, sire Apius so deere,<br> <a name="an_179"></a> Sheweth youre povre servant Claudius<br> <span class="margnote"><font color="GREEN" size="-1"><a name="an_180">180</a></font></span> How that a knyght, called Virginius,<br> <a name="an_181"></a> Agayns the lawe, agayn al equitee,<br> <a name="an_182"></a> Holdeth, expres agayn the wyl of me,<br> <a name="an_183"></a> My servant, which that is my thral by right,<br> <a name="an_184"></a> Which fro myn hous was stole upon a nyght,<br> <a name="an_185"></a> Whil that she was ful yong; this wol I preeve<br> <a name="an_186"></a> By witnesse, lord, so that it nat yow greeve.<br> <a name="an_187"></a> She nys his doghter nat, what so he seye.<br> <a name="an_188"></a> Wherfore to yow, my lord the juge, I preye,<br> <a name="an_189"></a> Yeld me my thral, if that it be youre wille."<br> <span class="margnote"><font color="GREEN" size="-1"><a name="an_190">190</a></font></span> Lo, this was al the sentence of his bille.<br> <a name="an_191"></a> Virginius gan upon the cherl biholde,<br> <a name="an_192"></a> But hastily, er he his tale tolde,<br> <a name="an_193"></a> And wolde have preeved it as sholde a knyght,<br> <a name="an_194"></a> And eek by witnessyng of many a wight,<br> <a name="an_195"></a> That al was fals that seyde his adversarie,<br> <a name="an_196"></a> This cursed juge wolde no thyng tarie,<br> <a name="an_197"></a> Ne heere a word moore of Virginius,<br> <a name="an_198"></a> But yaf his juggement, and seyde thus:<br> <a name="an_199"></a> "I deeme anon this cherl his servant have;<br> <span class="margnote"><font color="GREEN" size="-1"><a name="an_200">200</a></font></span> Thou shalt no lenger in thyn hous hir save.<br> <a name="an_201"></a> Go bryng hire forth, and put hire in oure warde.<br> <a name="an_202"></a> The cherl shal have his thral, this I awarde."<br> <a name="an_203"></a> And whan this worthy knyght Virginius<br> <a name="an_204"></a> Thurgh sentence of this justice Apius<br> <a name="an_205"></a> Moste by force his deere doghter yiven<br> <a name="an_206"></a> Unto the juge, in lecherie to lyven,<br> <a name="an_207"></a> He gooth hym hoom, and sette him in his halle,<br> <a name="an_208"></a> And leet anon his deere doghter calle,<br> <a name="an_209"></a> And with a face deed as asshen colde<br> <span class="margnote"><font color="GREEN" size="-1"><a name="an_210">210</a></font></span> Upon hir humble face he gan biholde,<br> <a name="an_211"></a> With fadres pitee stikynge thurgh his herte,<br> <a name="an_212"></a> Al wolde he from his purpos nat converte.<br> <a name="an_213"></a> "Doghter," quod he, "Virginia, by thy name,<br> <a name="an_214"></a> Ther been two weyes, outher deeth or shame,<br> <a name="an_215"></a> That thou most suffre; allas, that I was bore!<br> <a name="an_216"></a> For nevere thou deservedest wherfore<br> <a name="an_217"></a> To dyen with a swerd or with a knyf.<br> <a name="an_218"></a> O deere doghter, endere of my lyf,<br> <a name="an_219"></a> Which I have fostred up with swich plesaunce<br> <span class="margnote"><font color="GREEN" size="-1"><a name="an_220">220</a></font></span> That thou were nevere out of my remembraunce!<br> <a name="an_221"></a> O doghter, which that art my laste wo,<br> <a name="an_222"></a> And in my lyf my laste joye also,<br> <a name="an_223"></a> O gemme of chastitee, in pacience<br> <a name="an_224"></a> Take thou thy deeth, for this is my sentence.<br> <a name="an_225"></a> For love, and nat for hate, thou most be deed;<br> <a name="an_226"></a> My pitous hand moot smyten of thyn heed.<br> <a name="an_227"></a> Allas, that evere Apius the say!<br> <a name="an_228"></a> Thus hath he falsly jugged the to-day" --<br> <a name="an_229"></a> And tolde hire al the cas, as ye bifore<br> <span class="margnote"><font color="GREEN" size="-1"><a name="an_230">230</a></font></span> Han herd; nat nedeth for to telle it moore.<br> <a name="an_231"></a> "O mercy, deere fader!" quod this mayde,<br> <a name="an_232"></a> And with that word she bothe hir armes layde<br> <a name="an_233"></a> Aboute his nekke, as she was wont to do.<br> <a name="an_234"></a> The teeris bruste out of hir eyen two,<br> <a name="an_235"></a> And seyde, "Goode fader, shal I dye?<br> <a name="an_236"></a> Is ther no grace, is ther no remedye?"<br> <a name="an_237"></a> "No, certes, deere doghter myn," quod he.<br> <a name="an_238"></a> "Thanne yif me leyser, fader myn," quod she,<br> <a name="an_239"></a> "My deeth for to compleyne a litel space;<br> <span class="margnote"><font color="GREEN" size="-1"><a name="an_240">240</a></font></span> For, pardee, Jepte yaf his doghter grace<br> <a name="an_241"></a> For to compleyne, er he hir slow, allas!<br> <a name="an_242"></a> And, God it woot, no thyng was hir trespas,<br> <a name="an_243"></a> But for she ran hir fader first to see,<br> <a name="an_244"></a> To welcome hym with greet solempnitee."<br> <a name="an_245"></a> And with that word she fil aswowne anon,<br> <a name="an_246"></a> And after, whan hir swownyng is agon,<br> <a name="an_247"></a> She riseth up, and to hir fader sayde,<br> <a name="an_248"></a> "Blissed be God that I shal dye a mayde!<br> <a name="an_249"></a> Yif me my deeth, er that I have a shame;<br> <span class="margnote"><font color="GREEN" size="-1"><a name="an_250">250</a></font></span> Dooth with youre child youre wyl, a Goddes name!"<br> <a name="an_251"></a> And with that word she preyed hym ful ofte<br> <a name="an_252"></a> That with his swerd he wolde smyte softe;<br> <a name="an_253"></a> And with that word aswowne doun she fil.<br> <a name="an_254"></a> Hir fader, with ful sorweful herte and wil,<br> <a name="an_255"></a> Hir heed of smoot, and by the top it hente,<br> <a name="an_256"></a> And to the juge he gan it to presente,<br> <a name="an_257"></a> As he sat yet in doom in consistorie.<br> <a name="an_258"></a> And whan the juge it saugh, as seith the storie,<br> <a name="an_259"></a> He bad to take hym and anhange hym faste;<br> <span class="margnote"><font color="GREEN" size="-1"><a name="an_260">260</a></font></span> But right anon a thousand peple in thraste,<br> <a name="an_261"></a> To save the knyght, for routhe and for pitee,<br> <a name="an_262"></a> For knowen was the false iniquitee.<br> <a name="an_263"></a> The peple anon had suspect in this thyng,<br> <a name="an_264"></a> By manere of the cherles chalangyng,<br> <a name="an_265"></a> That it was by the assent of Apius;<br> <a name="an_266"></a> They wisten wel that he was lecherus.<br> <a name="an_267"></a> For which unto this Apius they gon<br> <a name="an_268"></a> And caste hym in a prisoun right anon,<br> <a name="an_269"></a> Ther as he slow hymself; and Claudius,<br> <span class="margnote"><font color="GREEN" size="-1"><a name="an_270">270</a></font></span> That servant was unto this Apius,<br> <a name="an_271"></a> Was demed for to hange upon a tree,<br> <a name="an_272"></a> But that Virginius, of his pitee,<br> <a name="an_273"></a> So preyde for hym that he was exiled;<br> <a name="an_274"></a> And elles, certes, he had been bigyled.<br> <a name="an_275"></a> The remenant were anhanged, moore and lesse,<br> <a name="an_276"></a> That were consentant of this cursednesse.<br> <a name="an_277"></a> Heere may men seen how synne hath his merite.<br> <a name="an_278"></a> Beth war, for no man woot whom God wol smyte<br> <a name="an_279"></a> In no degree, ne in which manere wyse;<br> <span class="margnote"><font color="GREEN" size="-1"><a name="an_280">280</a></font></span> The worm of conscience may agryse<br> <a name="an_281"></a> Of wikked lyf, though it so pryvee be<br> <a name="an_282"></a> That no man woot therof but God and he.<br> <a name="an_283"></a> For be he lewed man, or ellis lered,<br> <a name="an_284"></a> He noot how soone that he shal been afered.<br> <a name="an_285"></a> Therfore I rede yow this conseil take:<br> <a name="an_286"></a> Forsaketh synne, er synne yow forsake.<br>  
 <p></p><hr>
 <center>
 <a href="mect27.htm">Next: The Pardoner's Introduction and Prologue</a></center>
 </body>