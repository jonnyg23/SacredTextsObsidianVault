<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Legends and Sagas</a> 
 <a href="../index.htm">England</a> 
 <a href="index.htm">Index</a> 
 <a href="mect03.htm">Previous</a> 
 <a href="mect05.htm">Next</a> 
 </center>
 <hr>
 <p align="CENTER"><font size="-1" color="GREEN"><a href="index.htm"><img src="img/tease.jpg"></a><br><i>The Canterbury Tales and Other Works of Chaucer (Middle English)</i>, by Geoffery Chaucer, [14th cent.], at sacred-texts.com</font></p><hr> <h4 align="center">The Canterbury Tales</h4> <h3 align="center">The Reeve's Prologue</h3> <a name="an_3855"></a> Whan folk hadde laughen at this nyce cas<br> <a name="an_3856"></a> Of Absolon and hende Nicholas,<br> <a name="an_3857"></a> Diverse folk diversely they seyde,<br> <a name="an_3858"></a> But for the moore part they loughe and pleyde.<br> <a name="an_3859"></a> Ne at this tale I saugh no man hym greve,<br> <span class="margnote"><font color="GREEN" size="-1"><a name="an_3860">3860</a></font></span> But it were oonly Osewold the Reve.<br> <a name="an_3861"></a> By cause he was of carpenteris craft,<br> <a name="an_3862"></a> A litel ire is in his herte ylaft;<br> <a name="an_3863"></a> He gan to grucche, and blamed it a lite.<br> <a name="an_3864"></a> "So theek," quod he, "ful wel koude I thee quite<br> <a name="an_3865"></a> With bleryng of a proud milleres ye,<br> <a name="an_3866"></a> If that me liste speke of ribaudye.<br> <a name="an_3867"></a> But ik am oold; me list not pley for age;<br> <a name="an_3868"></a> Gras tyme is doon; my fodder is now forage;<br> <a name="an_3869"></a> This white top writeth myne olde yeris;<br> <span class="margnote"><font color="GREEN" size="-1"><a name="an_3870">3870</a></font></span> Myn herte is also mowled as myne heris,<br> <a name="an_3871"></a> But if I fare as dooth an open-ers --<br> <a name="an_3872"></a> That ilke fruyt is ever lenger the wers,<br> <a name="an_3873"></a> Til it be roten in mullok or in stree.<br> <a name="an_3874"></a> We olde men, I drede, so fare we:<br> <a name="an_3875"></a> Til we be roten, kan we nat be rype;<br> <a name="an_3876"></a> We hoppen alwey whil that the world wol pype.<br> <a name="an_3877"></a> For in oure wyl ther stiketh evere a nayl,<br> <a name="an_3878"></a> To have an hoor heed and a grene tayl,<br> <a name="an_3879"></a> As hath a leek; for thogh oure myght be goon,<br> <span class="margnote"><font color="GREEN" size="-1"><a name="an_3880">3880</a></font></span> Oure wyl desireth folie evere in oon.<br> <a name="an_3881"></a> For whan we may nat doon, than wol we speke;<br> <a name="an_3882"></a> Yet in oure asshen olde is fyr yreke.<br> <a name="an_3883"></a> "Foure gleedes han we, which I shal devyse --<br> <a name="an_3884"></a> Avauntyng, liyng, anger, coveitise;<br> <a name="an_3885"></a> Thise foure sparkles longen unto eelde.<br> <a name="an_3886"></a> Oure olde lemes mowe wel been unweelde,<br> <a name="an_3887"></a> But wyl ne shal nat faillen, that is sooth.<br> <a name="an_3888"></a> And yet ik have alwey a coltes tooth,<br> <a name="an_3889"></a> As many a yeer as it is passed henne<br> <span class="margnote"><font color="GREEN" size="-1"><a name="an_3890">3890</a></font></span> Syn that my tappe of lif bigan to renne.<br> <a name="an_3891"></a> For sikerly, whan I was bore, anon<br> <a name="an_3892"></a> Deeth drough the tappe of lyf and leet it gon,<br> <a name="an_3893"></a> And ever sithe hath so the tappe yronne<br> <a name="an_3894"></a> Til that almoost al empty is the tonne.<br> <a name="an_3895"></a> The streem of lyf now droppeth on the chymbe.<br> <a name="an_3896"></a> The sely tonge may wel rynge and chymbe<br> <a name="an_3897"></a> Of wrecchednesse that passed is ful yoore;<br> <a name="an_3898"></a> With olde folk, save dotage, is namoore!"<br> <a name="an_3899"></a> Whan that oure Hoost hadde herd this sermonyng,<br> <span class="margnote"><font color="GREEN" size="-1"><a name="an_3900">3900</a></font></span> He gan to speke as lordly as a kyng.<br> <a name="an_3901"></a> He seide, "What amounteth al this wit?<br> <a name="an_3902"></a> What shul we speke alday of hooly writ?<br> <a name="an_3903"></a> The devel made a reve for to preche,<br> <a name="an_3904"></a> Or of a soutere a shipman or a leche.<br> <a name="an_3905"></a> Sey forth thy tale, and tarie nat the tyme.<br> <a name="an_3906"></a> Lo Depeford, and it is half-wey pryme!<br> <a name="an_3907"></a> Lo Grenewych, ther many a shrewe is inne!<br> <a name="an_3908"></a> It were al tyme thy tale to bigynne."<br> <a name="an_3909"></a> "Now, sires," quod this Osewold the Reve,<br> <span class="margnote"><font color="GREEN" size="-1"><a name="an_3910">3910</a></font></span> "I pray yow alle that ye nat yow greve,<br> <a name="an_3911"></a> Thogh I answere, and somdeel sette his howve;<br> <a name="an_3912"></a> For leveful is with force force of-showve.<br> <a name="an_3913"></a> "This dronke Millere hath ytoold us heer<br> <a name="an_3914"></a> How that bigyled was a carpenteer,<br> <a name="an_3915"></a> Peraventure in scorn, for I am oon.<br> <a name="an_3916"></a> And, by youre leve, I shal hym quite anoon;<br> <a name="an_3917"></a> Right in his cherles termes wol I speke.<br> <a name="an_3918"></a> I pray to God his nekke mote to-breke;<br> <a name="an_3919"></a> He kan wel in myn eye seen a stalke,<br> <span class="margnote"><font color="GREEN" size="-1"><a name="an_3920">3920</a></font></span> But in his owene he kan nat seen a balke."<br>  
 <p></p><hr>
 <center>
 <a href="mect05.htm">Next: The Reeve's Tale</a></center>
 </body>