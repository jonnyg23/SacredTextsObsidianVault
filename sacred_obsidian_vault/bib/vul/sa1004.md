<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa1004.htm">Polyglot</a> 
 <a href="../kjv/sa1004.htm">KJV</a> 
 <a href="../sep/sa1004.htm">Sep</a> 
 <a href="../tan/sa1004.htm">Tan</a> 
 
 <br>
 <br><a href="sa1.htm">1 Samuel Index</a><br>
  
 <a href="sa1003.htm">Previous</a> 
 <a href="sa1005.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Samuel Chapter 4</h3><p><a name="001">1</a> Et factum est in diebus illis, convenerunt Philisthiim in pugnam: et egressus est Israël obviam Philisthiim in prælium, et castrametatus est juxta lapidem Adjutorii. Porro Philisthiim venerunt in Aphec,</p>
 <p><a name="002">2</a> et instruxerunt aciem contra Israël. Inito autem certamine, terga vertit Israël Philisthæis: et cæsa sunt in illo certamine passim per agros, quasi quatuor millia virorum.</p>
 <p><a name="003">3</a> Et reversus est populus ad castra: dixeruntque majores natu de Israël: Quare percussit nos Dominus hodie coram Philisthiim? afferamus ad nos de Silo arcam fderis Domini, et veniat in medium nostri, ut salvet nos de manu inimicorum nostrorum.</p>
 <p><a name="004">4</a> Misit ergo populus in Silo, et tulerunt inde arcam fderis Domini exercituum sedentis super cherubim: erantque duo filii Heli cum arca fderis Dei, Ophni et Phinees.</p>
 <p><a name="005">5</a> Cumque venisset arca fderis Domini in castra, vociferatus est omnis Israël clamore grandi, et personuit terra.</p>
 <p><a name="006">6</a> Et audierunt Philisthiim vocem clamoris, dixeruntque: Quænam est hæc vox clamoris magni in castris Hebræorum? Et cognoverunt quod arca Domini venisset in castra.</p>
 <p><a name="007">7</a> Timueruntque Philisthiim, dicentes: Venit Deus in castra. Et ingemuerunt, dicentes:</p>
 <p><a name="008">8</a> Væ nobis: non enim fuit tanta exultatio heri et nudiustertius: væ nobis. Quis nos salvabit de manu deorum sublimium istorum? hi sunt dii, qui percusserunt Ægyptum omni plaga in deserto.</p>
 <p><a name="009">9</a> Confortamini, et estote viri, Philisthiim, ne serviatis Hebræis, sicut et illi servierunt vobis: confortamini, et bellate.</p>
 <p><a name="010">10</a> Pugnaverunt ergo Philisthiim, et cæsus est Israël, et fugit unusquisque in tabernaculum suum: et facta est plaga magna nimis, et ceciderunt de Israël triginta millia peditum.</p>
 <p><a name="011">11</a> Et arca Dei capta est: duo quoque filii Heli mortui sunt, Ophni et Phinees.<br>
 </p>
 <p><a name="012">12</a> Currens autem vir de Benjamin ex acie, venit in Silo in die illa, scissa veste, et conspersus pulvere caput.</p>
 <p><a name="013">13</a> Cumque ille venisset, Heli sedebat super sellam contra viam spectans. Erat enim cor ejus pavens pro arca Dei. Vir autem ille postquam ingressus est, nuntiavit urbi: et ululavit omnis civitas.</p>
 <p><a name="014">14</a> Et audivit Heli sonitum clamoris, dixitque: Quis est hic sonitus tumultus hujus? At ille festinavit, et venit, et nuntiavit Heli.</p>
 <p><a name="015">15</a> Heli autem erat nonaginta et octo annorum, et oculi ejus caligaverant, et videre non poterat.</p>
 <p><a name="016">16</a> Et dixit ad Heli: Ego sum qui veni de prælio, et ego qui de acie fugi hodie. Cui ille ait: Quid actum est, fili mi?</p>
 <p><a name="017">17</a> Respondens autem ille qui nuntiabat: Fugit, inquit, Israël coram Philisthiim, et ruina magna facta est in populo: insuper et duo filii tui mortui sunt, Ophni et Phinees, et arca Dei capta est.</p>
 <p><a name="018">18</a> Cumque ille nominasset arcam Dei, cecidit de sella retrorsum juxta ostium, et fractis cervicibus mortuus est. Senex enim erat vir et grandævus: et ipse judicavit Israël quadraginta annis.</p>
 <p><a name="019">19</a> Nurus autem ejus, uxor Phinees, prægnans erat, vicinaque partui: et audito nuntio quod capta esset arca Dei, et mortuus esset socer suus et vir suus, incurvavit se et peperit: irruerant enim in eam dolores subiti.</p>
 <p><a name="020">20</a> In ipso autem momento mortis ejus, dixerunt ei quæ stabant circa eam: Ne timeas, quia filium peperisti. Quæ non respondit eis, neque animadvertit.</p>
 <p><a name="021">21</a> Et vocabit puerum Ichabod, dicens: Translata est gloria de Israël, quia capta est arca Dei, et pro socero suo et pro viro suo;</p>
 <p><a name="022">22</a> et ait: Translata est gloria ab Israël, eo quod capta esset arca Dei.</p>
 <p></p><hr>
 <center>
 <a href="sa1005.htm">Next: 1 Samuel Chapter 5</a></center>
 </body>