<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eph006.htm">Polyglot</a> 
 <a href="../gnt/eph006.htm">GNT</a> 
 <a href="../kjv/eph006.htm">KJV</a> 
 
 <br>
 <br><a href="eph.htm">Ephesians Index</a><br>
  
 <a href="eph005.htm">Previous</a> 
 <a href="phi001.htm">Next</a> 
 </center>
 <hr>
 
 <h3 align="CENTER">Vulgate (Latin): Ephesians Chapter 6</h3><p><a name="001">1</a> Filii, obedite parentibus vestris in Domino: hoc enim justum est.</p>
 <p><a name="002">2</a> Honora patrem tuum, et matrem tuam, quod est mandatum primum in promissione:</p>
 <p><a name="003">3</a> ut bene sit tibi, et sis longævus super terram.</p>
 <p><a name="004">4</a> Et vos patres, nolite ad iracundiam provocare filios vestros: sed educate illos in disciplina et correptione Domini.<br>
 </p>
 <p><a name="005">5</a> Servi, obedite dominis carnalibus cum timore et tremore, in simplicitate cordis vestri, sicut Christo:</p>
 <p><a name="006">6</a> non ad oculum servientes, quasi hominibus placentes, sed ut servi Christi, facientes voluntatem Dei ex animo,</p>
 <p><a name="007">7</a> cum bona voluntate servientes, sicut Domino, et non hominibus:</p>
 <p><a name="008">8</a> scientes quoniam unusquisque quodcumque fecerit bonum, hoc recipiet a Domino, sive servus, sive liber.</p>
 <p><a name="009">9</a> Et vos domini, eadem facite illis, remittentes minas: scientes quia et illorum et vester Dominus est in cælis: et personarum acceptio non est apud eum.<br>
 </p>
 <p><a name="010">10</a> De cetero, fratres, confortamini in Domino, et in potentia virtutis ejus.</p>
 <p><a name="011">11</a> Induite vos armaturam Dei, ut possitis stare adversus insidias diaboli:</p>
 <p><a name="012">12</a> quoniam non est nobis colluctatio adversus carnem et sanguinem, sed adversus principes, et potestates, adversus mundi rectores tenebrarum harum, contra spiritualia nequitiæ, in cælestibus.</p>
 <p><a name="013">13</a> Propterea accipite armaturam Dei, ut possitis resistere in die malo, et in omnibus perfecti stare.</p>
 <p><a name="014">14</a> State ergo succincti lumbos vestros in veritate, et induti loricam justitiæ,</p>
 <p><a name="015">15</a> et calceati pedes in præparatione Evangelii pacis,</p>
 <p><a name="016">16</a> in omnibus sumentes scutum fidei, in quo possitis omnia tela nequissimi ignea extinguere:</p>
 <p><a name="017">17</a> et galeam salutis assumite, et gladium spiritus (quod est verbum Dei),</p>
 <p><a name="018">18</a> per omnem orationem et obsecrationem orantes omni tempore in spiritu: et in ipso vigilantes in omni instantia et obsecratione pro omnibus sanctis:</p>
 <p><a name="019">19</a> et pro me, ut detur mihi sermo in apertione oris mei cum fiducia, notum facere mysterium Evangelii:</p>
 <p><a name="020">20</a> pro quo legatione fungor in catena, ita ut in ipso audeam, prout oportet me loqui.<br>
 </p>
 <p><a name="021">21</a> Ut autem et vos sciatis quæ circa me sunt, quid agam, omnia vobis nota faciet Tychicus, carissimus frater, et fidelis minister in Domino:</p>
 <p><a name="022">22</a> quem misi ad vos in hoc ipsum, ut cognoscatis quæ circa nos sunt, et consoletur corda vestra.</p>
 <p><a name="023">23</a> Pax fratribus, et caritas cum fide a Deo Patre et Domino Jesu Christo.</p>
 <p><a name="024">24</a> Gratia cum omnibus qui diligunt Dominum nostrum Jesum Christum in incorruptione. Amen.</p>
 <p></p>
 <p></p><hr>
 <center>
 <a href="phi001.htm">Next: Philippians Chapter 1</a></center>
 </body>