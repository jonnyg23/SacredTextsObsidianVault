<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis007.htm">Polyglot</a> 
 <a href="../apo/wis007.htm">Apo</a> 
 <a href="../sep/wis007.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis006.htm">Previous</a> 
 <a href="wis008.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 7</h3><p><a name="001">1</a> [Sum quidem et ego mortalis homo, similis omnibus,<br> et ex genere terreni illius qui prior factus est:<br> et in ventre matris figuratus sum caro;<br></p>
 <p><a name="002">2</a> decem mensium tempore coagulatus sum in sanguine:<br> ex semine hominis, et delectamento somni conveniente.<br></p>
 <p><a name="003">3</a> Et ego natus accepi communem aërem,<br> et in similiter factam decidi terram,<br> et primam vocem similem omnibus emisi plorans.<br></p>
 <p><a name="004">4</a> In involumentis nutritus sum, et curis magnis:<br></p>
 <p><a name="005">5</a> nemo enim ex regibus aliud habuit nativitatis initium.<br></p>
 <p><a name="006">6</a> Unus ergo introitus est omnibus ad vitam,<br> et similis exitus.<br></p>
 <p><a name="007">7</a> Propter hoc optavi, et datus est mihi sensus;<br> et invocavi, et venit in me spiritus sapientiæ:<br></p>
 <p><a name="008">8</a> et præposui illam regnis et sedibus,<br> et divitias nihil esse duxi in comparatione illius.<br></p>
 <p><a name="009">9</a> Nec comparavi illi lapidem pretiosum,<br> quoniam omne aurum in comparatione illius arena est exigua,<br> et tamquam lutum æstimabitur argentum in conspectu illius.<br></p>
 <p><a name="010">10</a> Super salutem et speciem dilexi illam,<br> et proposui pro luce habere illam,<br> quoniam inextinguibile est lumen illius.<br></p>
 <p><a name="011">11</a> Venerunt autem mihi omnia bona pariter cum illa,<br> et innumerabilis honestas per manus illius;<br></p>
 <p><a name="012">12</a> et lætatus sum in omnibus,<br> quoniam antecedebat me ista sapientia,<br> et ignorabam quoniam horum omnium mater est.<br></p>
 <p><a name="013">13</a> Quam sine fictione didici,<br> et sine invidia communico,<br> et honestatem illius non abscondo.<br></p>
 <p><a name="014">14</a> Infinitus enim thesaurus est hominibus;<br> quo qui usi sunt, participes facti sunt amicitiæ Dei,<br> propter disciplinæ dona commendati.<br></p>
 <p><a name="015">15</a> Mihi autem dedit Deus dicere ex sententia,<br> et præsumere digna horum quæ mihi dantur:<br> quoniam ipse sapientiæ dux est,<br> et sapientium emendator.<br></p>
 <p><a name="016">16</a> In manu enim illius et nos et sermones nostri,<br> et omnis sapientia, et operum scientia, et disciplina.<br></p>
 <p><a name="017">17</a> Ipse enim dedit mihi horum quæ sunt scientiam veram,<br> ut sciam dispositionem orbis terrarum, et virtutes elementorum,<br></p>
 <p><a name="018">18</a> initium, et consummationem, et medietatem temporum,<br> vicissitudinum permutationes, et commutationes temporum,<br></p>
 <p><a name="019">19</a> anni cursus, et stellarum dispositiones,<br></p>
 <p><a name="020">20</a> naturas animalium, et iras bestiarum,<br> vim ventorum, et cogitationes hominum,<br> differentias virgultorum, et virtutes radicum.<br></p>
 <p><a name="021">21</a> Et quæcumque sunt absconsa et improvisa didici:<br> omnium enim artifex docuit me sapientia.]<br>
 </p>
 <p><a name="022">22</a> [Est enim in illa spiritus intelligentiæ,<br> sanctus, unicus, multiplex, subtilis,<br> disertus, mobilis, incoinquinatus, certus,<br> suavis, amans bonum, acutus,<br> quem nihil vetat, benefaciens,<br></p>
 <p><a name="023">23</a> humanus, benignus, stabilis, certus, securus,<br> omnem habens virtutem, omnia prospiciens,<br> et qui capiat omnes spiritus,<br> intelligibilis, mundus, subtilis.<br></p>
 <p><a name="024">24</a> Omnibus enim mobilibus mobilior est sapientia:<br> attingit autem ubique propter suam munditiam.<br></p>
 <p><a name="025">25</a> Vapor est enim virtutis Dei,<br> et emanatio quædam est claritatis omnipotentis Dei sincera,<br> et ideo nihil inquinatum in eam incurrit:<br></p>
 <p><a name="026">26</a> candor est enim lucis æternæ,<br> et speculum sine macula Dei majestatis,<br> et imago bonitatis illius.<br></p>
 <p><a name="027">27</a> Et cum sit una, omnia potest;<br> et in se permanens omnia innovat:<br> et per nationes in animas sanctas se transfert;<br> amicos Dei et prophetas constituit.<br></p>
 <p><a name="028">28</a> Neminem enim diligit Deus,<br> nisi eum qui cum sapientia inhabitat.<br></p>
 <p><a name="029">29</a> Est enim hæc speciosior sole,<br> et super omnem dispositionem stellarum:<br> luci comparata, invenitur prior.<br></p>
 <p><a name="030">30</a> Illi enim succedit nox;<br> sapientiam autem non vincit malitia.]</p>
 <p></p><hr>
 <center>
 <a href="wis008.htm">Next: Wisdom Chapter 8</a></center>
 </body>