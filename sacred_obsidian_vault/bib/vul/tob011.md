<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/tob011.htm">Polyglot</a> 
 <a href="../apo/tob011.htm">Apo</a> 
 <a href="../sep/toa011.htm">Sep:ToA</a> 
 <a href="../sep/tos011.htm">Sep:ToS</a> 
 
 <br>
 <br><a href="tob.htm">Tobias Index</a><br>
  
 <a href="tob010.htm">Previous</a> 
 <a href="tob012.htm">Next</a> 
 </center>
 <hr>
 
 <h3 align="CENTER">Vulgate (Latin): Tobias Chapter 11</h3><p><a name="001">1</a> Cumque reverterentur, pervenerunt ad Charan, quæ est in medio itinere contra Niniven, undecimo die.</p>
 <p><a name="002">2</a> Dixitque angelus: Tobia frater, scis quemadmodum reliquisti patrem tuum.</p>
 <p><a name="003">3</a> Si placet itaque tibi, præcedamus, et lento gradu sequantur iter nostrum familiæ, simul cum conjuge tua, et cum animalibus.</p>
 <p><a name="004">4</a> Cumque hoc placuisset ut irent, dixit Raphaël ad Tobiam: Tolle tecum ex felle piscis: erit enim necessarium. Tulit itaque Tobias ex felle illo, et abierunt.</p>
 <p><a name="005">5</a> Anna autem sedebat secus viam quotidie in supercilio montis, unde respicere poterat de longinquo.</p>
 <p><a name="006">6</a> Et dum ex eodem loco specularetur adventum ejus, vidit a longe, et illico agnovit venientem filium suum: currensque nuntiavit viro suo, dicens: Ecce venit filius tuus.</p>
 <p><a name="007">7</a> Dixitque Raphaël ad Tobiam: At ubi introieris domum tuam, statim adora Dominum Deum tuum: et gratias agens ei, accede ad patrem tuum, et osculare eum.</p>
 <p><a name="008">8</a> Statimque lini super oculos ejus ex felle isto piscis, quod portas tecum: scias enim quoniam mox aperientur oculi ejus, et videbit pater tuus lumen cæli, et in aspectu tuo gaudebit.</p>
 <p><a name="009">9</a> Tunc præcucurrit canis, qui simul fuerat in via: et quasi nuntius adveniens, blandimento suæ caudæ gaudebat.</p>
 <p><a name="010">10</a> Et consurgens cæcus pater ejus, cpit offendens pedibus currere: et data manu puero, occurrit obviam filio suo.</p>
 <p><a name="011">11</a> Et suscipiens osculatus est eum cum uxore sua, et cperunt ambo flere præ gaudio.</p>
 <p><a name="012">12</a> Cumque adorassent Deum, et gratias egissent, consederunt.<br>
 </p>
 <p><a name="013">13</a> Tunc sumens Tobias de felle piscis, linivit oculos patris sui.</p>
 <p><a name="014">14</a> Et sustinuit quasi dimidiam fere horam: et cpit albugo ex oculis ejus, quasi membrana ovi, egredi.</p>
 <p><a name="015">15</a> Quam apprehendens Tobias, traxit ab oculis ejus: statimque visum recepit.</p>
 <p><a name="016">16</a> Et glorificabant Deum, ipse videlicet et uxor ejus, et omnes qui sciebant eum.</p>
 <p><a name="017">17</a> Dicebatque Tobias: Benedico te, Domine Deus Israël, quia tu castigasti me, et tu salvasti me: et ecce ego video Tobiam filium meum.</p>
 <p><a name="018">18</a> Ingressa est etiam post septem dies Sara uxor filii ejus et omnis familia sana, et pecora, et cameli, et pecunia multa uxoris; sed et illa pecunia, quam receperat a Gabelo.</p>
 <p><a name="019">19</a> Et narravit parentibus suis omnia beneficia Dei, quæ fecisset circa eum per hominem qui eum duxerat.</p>
 <p><a name="020">20</a> Veneruntque Achior et Nabath consobrini Tobiæ gaudentes ad Tobiam, et congratulantes ei de omnibus bonis quæ circa illum ostenderat Deus.</p>
 <p><a name="021">21</a> Et per septem dies epulantes, omnes cum gaudio magno gavisi sunt.</p>
 <p></p><hr>
 <center>
 <a href="tob012.htm">Next: Tobias Chapter 12</a></center>
 </body>