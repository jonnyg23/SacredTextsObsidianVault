<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat008.htm">Polyglot</a> 
 <a href="../gnt/mat008.htm">GNT</a> 
 <a href="../kjv/mat008.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat007.htm">Previous</a> 
 <a href="mat009.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 8</h3><p><a name="001">1</a> Cum autem descendisset de monte, secutæ sunt eum turbæ multæ:</p>
 <p><a name="002">2</a> et ecce leprosus veniens, adorabat eum, dicens: Domine, si vis, potes me mundare.</p>
 <p><a name="003">3</a> Et extendens Jesus manum, tetigit eum, dicens: Volo: mundare. Et confestim mundata est lepra ejus.</p>
 <p><a name="004">4</a> Et ait illi Jesus: Vide, nemini dixeris: sed vade, ostende te sacerdoti, et offer munus, quod præcepit Moyses, in testimonium illis.<br>
 </p>
 <p><a name="005">5</a> Cum autem introisset Capharnaum, accessit ad eum centurio, rogans eum,</p>
 <p><a name="006">6</a> et dicens: Domine, puer meus jacet in domo paralyticus, et male torquetur.</p>
 <p><a name="007">7</a> Et ait illi Jesus: Ego veniam, et curabo eum.</p>
 <p><a name="008">8</a> Et respondens centurio, ait: Domine, non sum dignus ut intres sub tectum meum: sed tantum dic verbo, et sanabitur puer meus.</p>
 <p><a name="009">9</a> Nam et ego homo sum sub potestate constitutus, habens sub me milites, et dico huic: Vade, et vadit: et alii: Veni, et venit: et servo meo: Fac hoc, et facit.</p>
 <p><a name="010">10</a> Audiens autem Jesus miratus est, et sequentibus se dixit: Amen dico vobis, non inveni tantam fidem in Israël.</p>
 <p><a name="011">11</a> Dico autem vobis, quod multi ab oriente et occidente venient, et recumbent cum Abraham, et Isaac, et Jacob in regno cælorum:</p>
 <p><a name="012">12</a> filii autem regni ejicientur in tenebras exteriores: ibi erit fletus et stridor dentium.</p>
 <p><a name="013">13</a> Et dixit Jesus centurioni: Vade, et sicut credidisti, fiat tibi. Et sanatus est puer in illa hora.<br>
 </p>
 <p><a name="014">14</a> Et cum venisset Jesus in domum Petri, vidit socrum ejus jacentem, et febricitantem:</p>
 <p><a name="015">15</a> et tetigit manum ejus, et dimisit eam febris, et surrexit, et ministrabat eis.<br>
 </p>
 <p><a name="016">16</a> Vespere autem facto, obtulerunt ei multos dæmonia habentes: et ejiciebat spiritus verbo, et omnes male habentes curavit:</p>
 <p><a name="017">17</a> ut adimpleretur quod dictum est per Isaiam prophetam, dicentem: [Ipse infirmitates nostras accepit:<br> et ægrotationes nostras portavit.]</p>
 <p><a name="018">18</a> Videns autem Jesus turbas multas circum se, jussit ire trans fretum.<br>
 </p>
 <p><a name="019">19</a> Et accedens unus scriba, ait illi: Magister, sequar te, quocumque ieris.</p>
 <p><a name="020">20</a> Et dicit ei Jesus: Vulpes foveas habent, et volucres cæli nidos; Filius autem hominis non habet ubi caput reclinet.</p>
 <p><a name="021">21</a> Alius autem de discipulis ejus ait illi: Domine, permitte me primum ire, et sepelire patrem meum.</p>
 <p><a name="022">22</a> Jesus autem ait illi: Sequere me, et dimitte mortuos sepelire mortuos suos.<br>
 </p>
 <p><a name="023">23</a> Et ascendente eo in naviculam, secuti sunt eum discipuli ejus:</p>
 <p><a name="024">24</a> et ecce motus magnus factus est in mari, ita ut navicula operiretur fluctibus: ipse vero dormiebat.</p>
 <p><a name="025">25</a> Et accesserunt ad eum discipuli ejus, et suscitaverunt eum, dicentes: Domine, salva nos: perimus.</p>
 <p><a name="026">26</a> Et dicit eis Jesus: Quid timidi estis, modicæ fidei? Tunc surgens imperavit ventis, et mari, et facta est tranquillitas magna.</p>
 <p><a name="027">27</a> Porro homines mirati sunt, dicentes: Qualis est hic, quia venti et mare obediunt ei?<br>
 </p>
 <p><a name="028">28</a> Et cum venisset trans fretum in regionem Gerasenorum, occurrerunt ei duo habentes dæmonia, de monumentis exeuntes, sævi nimis, ita ut nemo posset transire per viam illam.</p>
 <p><a name="029">29</a> Et ecce clamaverunt, dicentes: Quid nobis et tibi, Jesu fili Dei? Venisti huc ante tempus torquere nos?</p>
 <p><a name="030">30</a> Erat autem non longe ab illis grex multorum porcorum pascens.</p>
 <p><a name="031">31</a> Dæmones autem rogabant eum, dicentes: Si ejicis nos hinc, mitte nos in gregem porcorum.</p>
 <p><a name="032">32</a> Et ait illis: Ite. At illi exeuntes abierunt in porcos, et ecce impetu abiit totus grex per præceps in mare: et mortui sunt in aquis.</p>
 <p><a name="033">33</a> Pastores autem fugerunt: et venientes in civitatem, nuntiaverunt omnia, et de eis qui dæmonia habuerant.</p>
 <p><a name="034">34</a> Et ecce tota civitas exiit obviam Jesu: et viso eo, rogabant ut transiret a finibus eorum.</p>
 <p></p><hr>
 <center>
 <a href="mat009.htm">Next: Matthew Chapter 9</a></center>
 </body>