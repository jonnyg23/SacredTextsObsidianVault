<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jo1002.htm">Polyglot</a> 
 <a href="../gnt/jo1002.htm">GNT</a> 
 <a href="../kjv/jo1002.htm">KJV</a> 
 
 <br>
 <br><a href="jo1.htm">1 John Index</a><br>
  
 <a href="jo1001.htm">Previous</a> 
 <a href="jo1003.htm">Next</a> 
 </center>
 <hr>
 
 <h3 align="CENTER">Vulgate (Latin): 1 John Chapter 2</h3><p><a name="001">1</a> Filioli mei, hæc scribo vobis, ut non peccetis. Sed et si quis peccaverit, advocatum habemus apud Patrem, Jesum Christum justum:</p>
 <p><a name="002">2</a> et ipse est propitiatio pro peccatis nostris: non pro nostris autem tantum, sed etiam pro totius mundi.<br>
 </p>
 <p><a name="003">3</a> Et in hoc scimus quoniam cognovimus eum, si mandata ejus observemus.</p>
 <p><a name="004">4</a> Qui dicit se nosse eum, et mandata ejus non custodit, mendax est, et in hoc veritas non est.</p>
 <p><a name="005">5</a> Qui autem servat verbum ejus, vere in hoc caritas Dei perfecta est: et in hoc scimus quoniam in ipso sumus.</p>
 <p><a name="006">6</a> Qui dicit se in ipso manere, debet, sicut ille ambulavit, et ipse ambulare.</p>
 <p><a name="007">7</a> Carissimi, non mandatum novum scribo vobis, sed mandatum vetus, quod habuistis ab initio. Mandatum vetus est verbum, quod audistis.</p>
 <p><a name="008">8</a> Iterum mandatum novum scribo vobis, quod verum est et in ipso, et in vobis: quia tenebræ transierunt, et verum lumen jam lucet.</p>
 <p><a name="009">9</a> Qui dicit se in luce esse, et fratrem suum odit, in tenebris est usque adhuc.</p>
 <p><a name="010">10</a> Qui diligit fratrem suum, in lumine manet, et scandalum in eo non est.</p>
 <p><a name="011">11</a> Qui autem odit fratrem suum, in tenebris est, et in tenebris ambulat, et nescit quo eat: quia tenebræ obcæcaverunt oculos ejus.<br>
 </p>
 <p><a name="012">12</a> Scribo vobis, filioli, quoniam remittuntur vobis peccata propter nomen ejus.</p>
 <p><a name="013">13</a> Scribo vobis, patres, quoniam cognovistis eum, qui ab initio est. Scribo vobis, adolescentes, quoniam vicistis malignum.</p>
 <p><a name="014">14</a> Scribo vobis, infantes, quoniam cognovistis patrem. Scribo vobis juvenes, quoniam fortes estis, et verbum Dei manet in vobis, et vicistis malignum.</p>
 <p><a name="015">15</a> Nolite diligere mundum, neque ea quæ in mundo sunt. Si quis diligit mundum, non est caritas Patris in eo:</p>
 <p><a name="016">16</a> quoniam omne quod est in mundo, concupiscentia carnis est, et concupiscentia oculorum, et superbia vitæ: quæ non est ex Patre, sed ex mundo est.</p>
 <p><a name="017">17</a> Et mundus transit, et concupiscentia ejus: qui autem facit voluntatem Dei manet in æternum.<br>
 </p>
 <p><a name="018">18</a> Filioli, novissima hora est: et sicut audistis quia antichristus venit, et nunc antichristi multi facti sunt; unde scimus, quia novissima hora est.</p>
 <p><a name="019">19</a> Ex nobis prodierunt, sed non erant ex nobis, nam, si fuissent ex nobis, permansissent utique nobiscum: sed ut manifesti sint quoniam non sunt omnes ex nobis.</p>
 <p><a name="020">20</a> Sed vos unctionem habetis a Sancto, et nostis omnia.</p>
 <p><a name="021">21</a> Non scripsi vobis quasi ignorantibus veritatem, sed quasi scientibus eam: et quoniam omne mendacium ex veritate non est.</p>
 <p><a name="022">22</a> Quis est mendax, nisi is qui negat quoniam Jesus est Christus? Hic est antichristus, qui negat Patrem, et Filium.</p>
 <p><a name="023">23</a> Omnis qui negat Filium, nec Patrem habet: qui confitetur Filium, et Patrem habet.</p>
 <p><a name="024">24</a> Vos quod audistis ab initio, in vobis permaneat: si in vobis permanserit quod audistis ab initio, et vos in Filio et Patre manebitis.</p>
 <p><a name="025">25</a> Et hæc est repromissio, quam ipse pollicitus est nobis, vitam æternam.</p>
 <p><a name="026">26</a> Hæc scripsi vobis de his, qui seducant vos.</p>
 <p><a name="027">27</a> Et vos unctionem, quam accepistis ab eo, maneat in vobis. Et non necesse habetis ut aliquis doceat vos: sed sicut unctio ejus docet vos de omnibus, et verum est, et non est mendacium. Et sicut docuit vos: manete in eo.<br>
 </p>
 <p><a name="028">28</a> Et nunc, filioli, manete in eo: ut cum apparuerit, habeamus fiduciam, et non confundamur ab eo in adventu ejus.</p>
 <p><a name="029">29</a> Si scitis quoniam justus est, scitote quoniam et omnis, qui facit justitiam, ex ipso natus est.</p>
 <p></p><hr>
 <center>
 <a href="jo1003.htm">Next: 1 John Chapter 3</a></center>
 </body>