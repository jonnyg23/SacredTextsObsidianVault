<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rom003.htm">Polyglot</a> 
 <a href="../gnt/rom003.htm">GNT</a> 
 <a href="../kjv/rom003.htm">KJV</a> 
 
 <br>
 <br><a href="rom.htm">Romans Index</a><br>
  
 <a href="rom002.htm">Previous</a> 
 <a href="rom004.htm">Next</a> 
 </center>
 <hr>
 
 <h3 align="CENTER">Vulgate (Latin): Romans Chapter 3</h3><p><a name="001">1</a> Quid ergo amplius Judæo est? aut quæ utilitas circumcisionis?</p>
 <p><a name="002">2</a> Multum per omnem modum. Primum quidem quia credita sunt illis eloquia Dei.</p>
 <p><a name="003">3</a> Quid enim si quidam illorum non crediderunt? numquid incredulitas illorum fidem Dei evacuabit? Absit.</p>
 <p><a name="004">4</a> Est autem Deus verax: omnis autem homo mendax, sicut scriptum est: [Ut justificeris in sermonibus tuis:<br> et vincas cum judicaris.]</p>
 <p><a name="005">5</a> Si autem iniquitas nostra justitiam Dei commendat, quid dicemus? Numquid iniquus est Deus, qui infert iram?</p>
 <p><a name="006">6</a> secundum hominem dico. Absit. Alioquin quomodo judicabit Deus hunc mundum?</p>
 <p><a name="007">7</a> Si enim veritas Dei in meo mendacio abundavit in gloriam ipsius: quid adhuc et ego tamquam peccator judicor?</p>
 <p><a name="008">8</a> et non (sicut blasphemamur, et sicut aiunt quidam nos dicere) faciamus mala ut veniant bona: quorum damnatio justa est.<br>
 </p>
 <p><a name="009">9</a> Quid ergo? præcellimus eos? Nequaquam. Causati enim sumus Judæos et Græcos omnes sub peccato esse,</p>
 <p><a name="010">10</a> sicut scriptum est: [Quia non est justus quisquam:<br></p>
 <p><a name="011">11</a> non est intelligens, non est requirens Deum.<br></p>
 <p><a name="012">12</a> Omnes declinaverunt, simul inutiles facti sunt:<br> non est qui faciat bonum, non est usque ad unum.<br></p>
 <p><a name="013">13</a> Sepulchrum patens est guttur eorum,<br> linguis suis dolose agebant:<br> venenum aspidum sub labiis eorum:<br></p>
 <p><a name="014">14</a> quorum os maledictione, et amaritudine plenum est:<br></p>
 <p><a name="015">15</a> veloces pedes eorum ad effundendum sanguinem:<br></p>
 <p><a name="016">16</a> contritio et infelicitas in viis eorum:<br></p>
 <p><a name="017">17</a> et viam pacis non cognoverunt:<br></p>
 <p><a name="018">18</a> non est timor Dei ante oculos eorum.]</p>
 <p><a name="019">19</a> Scimus autem quoniam quæcumque lex loquitur, iis, qui in lege sunt, loquitur: ut omne os obstruatur, et subditus fiat omnis mundus Deo:</p>
 <p><a name="020">20</a> quia ex operibus legis non justificabitur omnis caro coram illo. Per legem enim cognitio peccati.<br>
 </p>
 <p><a name="021">21</a> Nunc autem sine lege justitia Dei manifestata est: testificata a lege et prophetis.</p>
 <p><a name="022">22</a> Justitia autem Dei per fidem Jesu Christi in omnes et super omnes qui credunt in eum: non enim est distinctio:</p>
 <p><a name="023">23</a> omnes enim peccaverunt, et egent gloria Dei.</p>
 <p><a name="024">24</a> Justificati gratis per gratiam ipsius, per redemptionem quæ est in Christo Jesu,</p>
 <p><a name="025">25</a> quem proposuit Deus propitiationem per fidem in sanguine ipsius, ad ostensionem justitiæ suæ propter remissionem præcedentium delictorum</p>
 <p><a name="026">26</a> in sustentatione Dei, ad ostensionem justitiæ ejus in hoc tempore: ut sit ipse justus, et justificans eum, qui est ex fide Jesu Christi.<br>
 </p>
 <p><a name="027">27</a> Ubi est ergo gloriatio tua? Exclusa est. Per quam legem? Factorum? Non: sed per legem fidei.</p>
 <p><a name="028">28</a> Arbitramur enim justificari hominem per fidem sine operibus legis.</p>
 <p><a name="029">29</a> An Judæorum Deus tantum? nonne et gentium? Immo et gentium:</p>
 <p><a name="030">30</a> quoniam quidem unus est Deus, qui justificat circumcisionem ex fide, et præputium per fidem.</p>
 <p><a name="031">31</a> Legem ergo destruimus per fidem? Absit: sed legem statuimus.</p>
 <p></p><hr>
 <center>
 <a href="rom004.htm">Next: Romans Chapter 4</a></center>
 </body>