<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen003.htm">Polyglot</a> 
 <a href="../kjv/gen003.htm">KJV</a> 
 <a href="../sep/gen003.htm">Sep</a> 
 <a href="../tan/gen003.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen002.htm">Previous</a> 
 <a href="gen004.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 3</h3><p><a name="001">1</a> Sed et serpens erat callidior cunctis animantibus terræ quæ fecerat Dominus Deus. Qui dixit ad mulierem: Cur præcepit vobis Deus ut non comederetis de omni ligno paradisi?</p>
 <p><a name="002">2</a> Cui respondit mulier: De fructu lignorum, quæ sunt in paradiso, vescimur:</p>
 <p><a name="003">3</a> de fructu vero ligni quod est in medio paradisi, præcepit nobis Deus ne comederemus, et ne tangeremus illud, ne forte moriamur.</p>
 <p><a name="004">4</a> Dixit autem serpens ad mulierem: Nequaquam morte moriemini.</p>
 <p><a name="005">5</a> Scit enim Deus quod in quocumque die comederitis ex eo, aperientur oculi vestri, et eritis sicut dii, scientes bonum et malum.</p>
 <p><a name="006">6</a> Vidit igitur mulier quod bonum esset lignum ad vescendum, et pulchrum oculis, aspectuque delectabile: et tulit de fructu illius, et comedit: deditque viro suo, qui comedit.</p>
 <p><a name="007">7</a> Et aperti sunt oculi amborum; cumque cognovissent se esse nudos, consuerunt folia ficus, et fecerunt sibi perizomata.</p>
 <p><a name="008">8</a> Et cum audissent vocem Domini Dei deambulantis in paradiso ad auram post meridiem, abscondit se Adam et uxor ejus a facie Domini Dei in medio ligni paradisi.</p>
 <p><a name="009">9</a> Vocavitque Dominus Deus Adam, et dixit ei: Ubi es?</p>
 <p><a name="010">10</a> Qui ait: Vocem tuam audivi in paradiso, et timui, eo quod nudus essem, et abscondi me.</p>
 <p><a name="011">11</a> Cui dixit: Quis enim indicavit tibi quod nudus esses, nisi quod ex ligno de quo præceperam tibi ne comederes, comedisti?</p>
 <p><a name="012">12</a> Dixitque Adam: Mulier, quam dedisti mihi sociam, dedit mihi de ligno, et comedi.</p>
 <p><a name="013">13</a> Et dixit Dominus Deus ad mulierem: Quare hoc fecisti? Quæ respondit: Serpens decepit me, et comedi.<br>
 </p>
 <p><a name="014">14</a> Et ait Dominus Deus ad serpentem: [Quia fecisti hoc,<br> maledictus es inter omnia animantia, et bestias terræ:<br> super pectus tuum gradieris, et terram comedes cunctis diebus vitæ tuæ.<br></p>
 <p><a name="015">15</a> Inimicitias ponam inter te et mulierem,<br> et semen tuum et semen illius:<br> ipsa conteret caput tuum,<br> et tu insidiaberis calcaneo ejus.]</p>
 <p><a name="016">16</a> Mulieri quoque dixit: Multiplicabo ærumnas tuas, et conceptus tuos: in dolore paries filios, et sub viri potestate eris, et ipse dominabitur tui.</p>
 <p><a name="017">17</a> Adæ vero dixit: Quia audisti vocem uxoris tuæ, et comedisti de ligno, ex quo præceperam tibi ne comederes, maledicta terra in opere tuo: in laboribus comedes ex ea cunctis diebus vitæ tuæ.</p>
 <p><a name="018">18</a> Spinas et tribulos germinabit tibi, et comedes herbam terræ.</p>
 <p><a name="019">19</a> In sudore vultus tui vesceris pane, donec revertaris in terram de qua sumptus es: quia pulvis es et in pulverem reverteris.</p>
 <p><a name="020">20</a> Et vocavit Adam nomen uxoris suæ, Heva: eo quod mater esset cunctorum viventium.</p>
 <p><a name="021">21</a> Fecit quoque Dominus Deus Adæ et uxori ejus tunicas pelliceas, et induit eos:</p>
 <p><a name="022">22</a> et ait: Ecce Adam quasi unus ex nobis factus est, sciens bonum et malum: nunc ergo ne forte mittat manum suam, et sumat etiam de ligno vitæ, et comedat, et vivat in æternum.</p>
 <p><a name="023">23</a> Et emisit eum Dominus Deus de paradiso voluptatis, ut operaretur terram de qua sumptus est.</p>
 <p><a name="024">24</a> Ejecitque Adam: et collocavit ante paradisum voluptatis cherubim, et flammeum gladium, atque versatilem, ad custodiendam viam ligni vitæ.</p>
 <p></p><hr>
 <center>
 <a href="gen004.htm">Next: Genesis Chapter 4</a></center>
 </body>