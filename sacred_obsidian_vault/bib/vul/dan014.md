<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/dan014.htm">Polyglot</a> 
 
 <br>
 <br><a href="dan.htm">Daniel Index</a><br>
  
 <a href="dan013.htm">Previous</a> 
 <a href="hos001.htm">Next</a> 
 </center>
 <hr>
 
 <h3 align="CENTER">Vulgate (Latin): Daniel Chapter 14</h3><p><a name="001">1</a> Erat autem Daniel conviva regis, et honoratus super omnes amicos ejus.</p>
 <p><a name="002">2</a> Erat quoque idolum apud Babylonios nomine Bel: et impendebantur in eo per dies singulos similæ artabæ duodecim, et oves quadraginta, vinique amphoræ sex.</p>
 <p><a name="003">3</a> Rex quoque colebat eum, et ibat per singulos dies adorare eum: porro Daniel adorabat Deum suum. Dixitque ei rex: Quare non adoras Bel?</p>
 <p><a name="004">4</a> Qui respondens ait ei: Quia non colo idola manufacta, sed viventem Deum, qui creavit cælum, et terram, et habet potestatem omnis carnis.</p>
 <p><a name="005">5</a> Et dixit rex ad eum: Non videtur tibi esse Bel vivens deus? an non vides quanta comedat et bibat quotidie?</p>
 <p><a name="006">6</a> Et ait Daniel arridens: Ne erres, rex: iste enim intrinsecus luteus est, et forinsecus æreus, neque comedit aliquando.</p>
 <p><a name="007">7</a> Et iratus rex vocavit sacerdotes ejus, et ait eis: Nisi dixeritis mihi quis est qui comedat impensas has, moriemini.</p>
 <p><a name="008">8</a> Si autem ostenderitis quoniam Bel comedat hæc, morietur Daniel, quia blasphemavit in Bel. Et dixit Daniel regi: Fiat juxta verbum tuum.</p>
 <p><a name="009">9</a> Erant autem sacerdotes Bel septuaginta, exceptis uxoribus, et parvulis, et filiis.<br>
  Et venit rex cum Daniele in templum Bel.</p>
 <p><a name="010">10</a> Et dixerunt sacerdotes Bel: Ecce nos egredimur foras: et tu, rex, pone escas, et vinum misce, et claude ostium, et signa annulo tuo:</p>
 <p><a name="011">11</a> et cum ingressus fueris mane, nisi inveneris omnia comesta a Bel, morte moriemur, vel Daniel qui mentitus est adversum nos.</p>
 <p><a name="012">12</a> Contemnebant autem, quia fecerant sub mensa absconditum introitum, et per illum ingrediebantur semper, et devorabant ea.</p>
 <p><a name="013">13</a> Factum est igitur postquam egressi sunt illi, rex posuit cibos ante Bel: præcepit Daniel pueris suis, et attulerunt cinerem, et cribravit per totum templum coram rege: et egressi clauserunt ostium, et signantes annulo regis abierunt.</p>
 <p><a name="014">14</a> Sacerdotes autem ingressi sunt nocte juxta consuetudinem suam, et uxores et filii eorum, et comederunt omnia, et biberunt.</p>
 <p><a name="015">15</a> Surrexit autem rex primo diluculo, et Daniel cum eo.</p>
 <p><a name="016">16</a> Et ait rex: Salvane sunt signacula, Daniel? Qui respondit: Salva, rex.</p>
 <p><a name="017">17</a> Statimque cum aperuisset ostium, intuitus rex mensam, exclamavit voce magna: Magnus es, Bel, et non est apud te dolus quisquam.</p>
 <p><a name="018">18</a> Et risit Daniel, et tenuit regem ne ingrederetur intro: et dixit: Ecce pavimentum: animadverte cujus vestigia sint hæc.</p>
 <p><a name="019">19</a> Et dixit rex: Video vestigia virorum, et mulierum, et infantium. Et iratus est rex.</p>
 <p><a name="020">20</a> Tunc apprehendit sacerdotes, et uxores, et filios eorum: et ostenderunt ei abscondita ostiola, per quæ ingrediebantur, et consumebant quæ erant super mensam.</p>
 <p><a name="021">21</a> Occidit ergo illos rex, et tradidit Bel in potestatem Danielis: qui subvertit eum, et templum ejus.<br>
 </p>
 <p><a name="022">22</a> Et erat draco magnus in loco illo, et colebant eum Babylonii.</p>
 <p><a name="023">23</a> Et dixit rex Danieli: Ecce nunc non potes dicere quia iste non sit deus vivens: adora ergo eum.</p>
 <p><a name="024">24</a> Dixitque Daniel: Dominum Deum meum adoro, quia ipse est Deus vivens: iste autem non est deus vivens.</p>
 <p><a name="025">25</a> Tu autem, rex, da mihi potestatem, et interficiam draconem absque gladio et fuste. Et ait rex: Do tibi.</p>
 <p><a name="026">26</a> Tulit ergo Daniel picem, et adipem, et pilos, et coxit pariter: fecitque massas, et dedit in os draconis, et diruptus est draco. Et dixit: Ecce quem colebatis.</p>
 <p><a name="027">27</a> Quod cum audissent Babylonii, indignati sunt vehementer: et congregati adversum regem, dixerunt: Judæus factus est rex: Bel destruxit, draconem interfecit, et sacerdotes occidit.</p>
 <p><a name="028">28</a> Et dixerunt cum venissent ad regem: Trade nobis Danielem, alioquin interficiemus te, et domum tuam.</p>
 <p><a name="029">29</a> Vidit ergo rex quod irruerent in eum vehementer: et necessitate compulsus, tradidit eis Danielem.</p>
 <p><a name="030">30</a> Qui miserunt eum in lacum leonum, et erat ibi diebus sex.</p>
 <p><a name="031">31</a> Porro in lacu erant leones septem, et dabantur eis duo corpora quotidie, et duæ oves: et tunc non data sunt eis, ut devorarent Danielem.</p>
 <p><a name="032">32</a> Erat autem Habacuc propheta in Judæa, et ipse coxerat pulmentum, et intriverat panes in alveolo: et ibat in campum ut ferret messoribus.</p>
 <p><a name="033">33</a> Dixitque angelus Domini ad Habacuc: Fer prandium quod habes in Babylonem Danieli, qui est in lacu leonum.</p>
 <p><a name="034">34</a> Et dixit Habacuc: Domine, Babylonem non vidi, et lacum nescio.</p>
 <p><a name="035">35</a> Et apprehendit eum angelus Domini in vertice ejus, et portavit eum capillo capitis sui, posuitque eum in Babylone supra lacum in impetu spiritus sui.</p>
 <p><a name="036">36</a> Et clamavit Habacuc, dicens: Daniel serve Dei, tolle prandium quod misit tibi Deus.</p>
 <p><a name="037">37</a> Et ait Daniel: Recordatus es mei, Deus, et non dereliquisti diligentes te.</p>
 <p><a name="038">38</a> Surgensque Daniel comedit. Porro angelus Domini restituit Habacuc confestim in loco suo.<br>
 </p>
 <p><a name="039">39</a> Venit ergo rex die septimo ut lugeret Danielem: et venit ad lacum, et introspexit, et ecce Daniel sedens in medio leonum.</p>
 <p><a name="040">40</a> Et exclamavit voce magna rex, dicens: Magnus es, Domine Deus Danielis. Et extraxit eum de lacu leonum.</p>
 <p><a name="041">41</a> Porro illos, qui perditionis ejus causa fuerant, intromisit in lacum, et devorati sunt in momento coram eo.</p>
 <p><a name="042">42</a> Tunc rex ait: Paveant omnes habitantes in universa terra Deum Danielis: quia ipse est salvator, faciens signa et mirabilia in terra: qui liberavit Danielem de lacu leonum.</p>
 <p></p>
 <p></p><hr>
 <center>
 <a href="hos001.htm">Next: Hosea Chapter 1</a></center>
 </body>