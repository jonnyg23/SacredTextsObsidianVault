<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jo1003.htm">Polyglot</a> 
 <a href="../gnt/jo1003.htm">GNT</a> 
 <a href="../kjv/jo1003.htm">KJV</a> 
 
 <br>
 <br><a href="jo1.htm">1 John Index</a><br>
  
 <a href="jo1002.htm">Previous</a> 
 <a href="jo1004.htm">Next</a> 
 </center>
 <hr>
 
 <h3 align="CENTER">Vulgate (Latin): 1 John Chapter 3</h3><p><a name="001">1</a> Videte qualem caritatem dedit nobis Pater, ut filii Dei nominemur et simus. Propter hoc mundus non novit nos: quia non novit eum.</p>
 <p><a name="002">2</a> Carissimi, nunc filii Dei sumus: et nondum apparuit quid erimus. Scimus quoniam cum apparuerit, similes ei erimus: quoniam videbimus eum sicuti est.</p>
 <p><a name="003">3</a> Et omnis qui habet hanc spem in eo, sanctificat se, sicut et ille sanctus est.</p>
 <p><a name="004">4</a> Omnis qui facit peccatum, et iniquitatem facit: et peccatum est iniquitas.</p>
 <p><a name="005">5</a> Et scitis quia ille apparuit ut peccata nostra tolleret: et peccatum in eo non est.</p>
 <p><a name="006">6</a> Omnis qui in eo manet, non peccat: et omnis qui peccat, non vidit eum, nec cognovit eum.</p>
 <p><a name="007">7</a> Filioli, nemo vos seducat. Qui facit justitiam, justus est, sicut et ille justus est.</p>
 <p><a name="008">8</a> Qui facit peccatum, ex diabolo est: quoniam ab initio diabolus peccat. In hoc apparuit Filius Dei, ut dissolvat opera diaboli.</p>
 <p><a name="009">9</a> Omnis qui natus est ex Deo, peccatum non facit: quoniam semen ipsius in eo manet, et non potest peccare, quoniam ex Deo natus est.<br>
 </p>
 <p><a name="010">10</a> In hoc manifesti sunt filii Dei, et filii diaboli. Omnis qui non est justus, non est ex Deo, et qui non diligit fratrem suum:</p>
 <p><a name="011">11</a> quoniam hæc est annuntiatio, quam audistis ab initio, ut diligatis alterutrum.</p>
 <p><a name="012">12</a> Non sicut Cain, qui ex maligno erat, et occidit fratrem suum. Et propter quid occidit eum? Quoniam opera ejus maligna erant: fratris autem ejus, justa.</p>
 <p><a name="013">13</a> Nolite mirari, fratres, si odit vos mundus.</p>
 <p><a name="014">14</a> Nos scimus quoniam translati sumus de morte ad vitam, quoniam diligimus fratres. Qui non diligit, manet in morte:</p>
 <p><a name="015">15</a> omnis qui odit fratrem suum, homicida est. Et scitis quoniam omnis homicida non habet vitam æternam in semetipso manentem.</p>
 <p><a name="016">16</a> In hoc cognovimus caritatem Dei, quoniam ille animam suam pro nobis posuit: et nos debemus pro fratribus animas ponere.</p>
 <p><a name="017">17</a> Qui habuerit substantiam hujus mundi, et viderit fratrem suum necessitatem habere, et clauserit viscera sua ab eo: quomodo caritas Dei manet in eo?</p>
 <p><a name="018">18</a> Filioli mei, non diligamus verbo neque lingua, sed opere et veritate:</p>
 <p><a name="019">19</a> in hoc cognoscimus quoniam ex veritate sumus: et in conspectu ejus suadebimus corda nostra.</p>
 <p><a name="020">20</a> Quoniam si reprehenderit nos cor nostrum: major est Deus corde nostro, et novit omnia.</p>
 <p><a name="021">21</a> Carissimi, si cor nostrum non reprehenderit nos, fiduciam habemus ad Deum:</p>
 <p><a name="022">22</a> et quidquid petierimus, accipiemus ab eo: quoniam mandata ejus custodimus, et ea, quæ sunt placita coram eo, facimus.</p>
 <p><a name="023">23</a> Et hoc est mandatum ejus: ut credamus in nomine Filii ejus Jesu Christi: et diligamus alterutrum, sicut dedit mandatum nobis.</p>
 <p><a name="024">24</a> Et qui servat mandata ejus, in illo manet, et ipse in eo: et in hoc scimus quoniam manet in nobis, de Spiritu quem dedit nobis.</p>
 <p></p><hr>
 <center>
 <a href="jo1004.htm">Next: 1 John Chapter 4</a></center>
 </body>