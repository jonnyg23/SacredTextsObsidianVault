<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa142.htm">Polyglot</a> 
 <a href="../kjv/psa142.htm">KJV</a> 
 <a href="../sep/psa142.htm">Sep</a> 
 <a href="../tan/psa142.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa141.htm">Previous</a> 
 <a href="psa143.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 142</h3><p><a name="001">1</a> Psalmus David, quando persequebatur eum Absalom filius ejus. [Domine, exaudi orationem meam;<br> auribus percipe obsecrationem meam in veritate tua;<br> exaudi me in tua justitia.<br></p>
 <p><a name="002">2</a> Et non intres in judicium cum servo tuo,<br> quia non justificabitur in conspectu tuo omnis vivens.<br></p>
 <p><a name="003">3</a> Quia persecutus est inimicus animam meam;<br> humiliavit in terra vitam meam;<br> collocavit me in obscuris, sicut mortuos sæculi.<br></p>
 <p><a name="004">4</a> Et anxiatus est super me spiritus meus;<br> in me turbatum est cor meum.<br></p>
 <p><a name="005">5</a> Memor fui dierum antiquorum;<br> meditatus sum in omnibus operibus tuis:<br> in factis manuum tuarum meditabar.<br></p>
 <p><a name="006">6</a> Expandi manus meas ad te;<br> anima mea sicut terra sine aqua tibi.<br></p>
 <p><a name="007">7</a> Velociter exaudi me, Domine;<br> defecit spiritus meus.<br> Non avertas faciem tuam a me,<br> et similis ero descendentibus in lacum.<br></p>
 <p><a name="008">8</a> Auditam fac mihi mane misericordiam tuam,<br> quia in te speravi.<br> Notam fac mihi viam in qua ambulem,<br> quia ad te levavi animam meam.<br></p>
 <p><a name="009">9</a> Eripe me de inimicis meis, Domine:<br> ad te confugi.<br></p>
 <p><a name="010">10</a> Doce me facere voluntatem tuam,<br> quia Deus meus es tu.<br> Spiritus tuus bonus deducet me in terram rectam.<br></p>
 <p><a name="011">11</a> Propter nomen tuum, Domine, vivificabis me:<br> in æquitate tua, educes de tribulatione animam meam,<br></p>
 <p><a name="012">12</a> et in misericordia tua disperdes inimicos meos,<br> et perdes omnes qui tribulant animam meam,<br> quoniam ego servus tuus sum.]</p>
 <p></p><hr>
 <center>
 <a href="psa143.htm">Next: Psalms Chapter 143</a></center>
 </body>