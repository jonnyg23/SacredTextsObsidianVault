<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mic005.htm">Polyglot</a> 
 <a href="../kjv/mic005.htm">KJV</a> 
 <a href="../sep/mic005.htm">Sep</a> 
 <a href="../tan/mic005.htm">Tan</a> 
 
 <br>
 <br><a href="mic.htm">Micah Index</a><br>
  
 <a href="mic004.htm">Previous</a> 
 <a href="mic006.htm">Next</a> 
 </center>
 <hr>
 
 <h3 align="CENTER">Vulgate (Latin): Micah Chapter 5</h3><p><a name="001">1</a> [Nunc vastaberis, filia latronis.<br> Obsidionem posuerunt super nos:<br> in virga percutient maxillam judicis Israël.]<br>
 </p>
 <p><a name="002">2</a> [Et tu, Bethlehem Ephrata,<br> parvulus es in millibus Juda;<br> ex te mihi egredietur qui sit dominator in Israël,<br> et egressus ejus ab initio,<br> a diebus æternitatis.<br></p>
 <p><a name="003">3</a> Propter hoc dabit eos usque ad tempus in quo parturiens pariet,<br> et reliquiæ fratrum ejus convertentur ad filios Israël.<br></p>
 <p><a name="004">4</a> Et stabit, et pascet in fortitudine Domini,<br> in sublimitate nominis Domini Dei sui:<br> et convertentur,<br> quia nunc magnificabitur usque ad terminos terræ.<br></p>
 <p><a name="005">5</a> Et erit iste pax:<br> cum venerit Assyrius in terram nostram,<br> et quando calcaverit domibus nostris,<br> et suscitabimus super eum septem pastores<br> et octo primates homines;<br></p>
 <p><a name="006">6</a> et pascent terram Assur in gladio,<br> et terram Nemrod in lanceis ejus,<br> et liberabit ab Assur cum venerit in terram nostram,<br> et cum calcaverit in finibus nostris.<br></p>
 <p><a name="007">7</a> Et erunt reliquiæ Jacob in medio populorum multorum<br> quasi ros a Domino,<br> et quasi stillæ super herbam,<br> quæ non exspectat virum,<br> et non præstolatur filios hominum.<br></p>
 <p><a name="008">8</a> Et erunt reliquiæ Jacob in gentibus,<br> in medio populorum multorum,<br> quasi leo in jumentis silvarum,<br> et quasi catulus leonis in gregibus pecorum,<br> qui cum transierit, et conculcaverit, et ceperit,<br> non est qui eruat.<br></p>
 <p><a name="009">9</a> Exaltabitur manus tua super hostes tuos,<br> et omnes inimici tui interibunt.<br></p>
 <p><a name="010">10</a> Et erit in die illa, dicit Dominus:<br> auferam equos tuos de medio tui,<br> et disperdam quadrigas tuas.<br></p>
 <p><a name="011">11</a> Et perdam civitates terræ tuæ,<br> et destruam omnes munitiones tuas:<br> et auferam maleficia de manu tua,<br> et divinationes non erunt in te:<br></p>
 <p><a name="012">12</a> et perire faciam sculptilia tua et statuas tuas de medio tui,<br> et non adorabis ultra opera manuum tuarum:<br></p>
 <p><a name="013">13</a> et evellam lucos tuos de medio tui,<br> et conteram civitates tuas.<br></p>
 <p><a name="014">14</a> Et faciam, in furore et in indignatione, ultionem<br> in omnibus gentibus quæ non audierunt.]</p>
 <p></p><hr>
 <center>
 <a href="mic006.htm">Next: Micah Chapter 6</a></center>
 </body>