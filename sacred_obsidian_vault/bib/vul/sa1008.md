<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa1008.htm">Polyglot</a> 
 <a href="../kjv/sa1008.htm">KJV</a> 
 <a href="../sep/sa1008.htm">Sep</a> 
 <a href="../tan/sa1008.htm">Tan</a> 
 
 <br>
 <br><a href="sa1.htm">1 Samuel Index</a><br>
  
 <a href="sa1007.htm">Previous</a> 
 <a href="sa1009.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Samuel Chapter 8</h3><p><a name="001">1</a> Factum est autem cum senuisset Samuel, posuit filios suos judices Israël.</p>
 <p><a name="002">2</a> Fuitque nomen filii ejus primogeniti Joël: et nomen secundi Abia, judicum in Bersabee.</p>
 <p><a name="003">3</a> Et non ambulaverunt filii illius in viis ejus: sed declinaverunt post avaritiam, acceperuntque munera, et perverterunt judicium.</p>
 <p><a name="004">4</a> Congregati ergo universi majores natu Israël, venerunt ad Samuelem in Ramatha.</p>
 <p><a name="005">5</a> Dixeruntque ei: Ecce tu senuisti, et filii tui non ambulant in viis tuis: constitue nobis regem, ut judicet nos, sicut et universæ habent nationes.</p>
 <p><a name="006">6</a> Displicuit sermo in oculis Samuelis, eo quod dixissent: Da nobis regem, ut judicet nos. Et oravit Samuel ad Dominum.</p>
 <p><a name="007">7</a> Dixit autem Dominus ad Samuelem: Audi vocem populi in omnibus quæ loquuntur tibi: non enim te abjecerunt, sed me, ne regnem super eos.</p>
 <p><a name="008">8</a> Juxta omnia opera sua quæ fecerunt, a die qua eduxi eos de Ægypto usque ad diem hanc: sicut dereliquerunt me, et servierunt diis alienis, sic faciunt etiam tibi.</p>
 <p><a name="009">9</a> Nunc ergo vocem eorum audi: verumtamen contestare eos, et prædic eis jus regis, qui regnaturus est super eos.<br>
 </p>
 <p><a name="010">10</a> Dixit itaque Samuel omnia verba Domini ad populum, qui petierat a se regem.</p>
 <p><a name="011">11</a> Et ait: Hoc erit jus regis, qui imperaturus est vobis: filios vestros tollet, et ponet in curribus suis: facietque sibi equites et præcursores quadrigarum suarum,</p>
 <p><a name="012">12</a> et constituet sibi tribunos, et centuriones, et aratores agrorum suorum, et messores segetum, et fabros armorum et curruum suorum.</p>
 <p><a name="013">13</a> Filias quoque vestras faciet sibi unguentarias, et focarias, et panificas.</p>
 <p><a name="014">14</a> Agros quoque vestros, et vineas, et oliveta optima tollet, et dabit servis suis.</p>
 <p><a name="015">15</a> Sed et segetes vestras et vinearum reditus addecimabit, ut det eunuchis et famulis suis.</p>
 <p><a name="016">16</a> Servos etiam vestros, et ancillas, et juvenes optimos, et asinos, auferet, et ponet in opere suo.</p>
 <p><a name="017">17</a> Greges quoque vestros addecimabit, vosque eritis ei servi.</p>
 <p><a name="018">18</a> Et clamabitis in die illa a facie regis vestri, quem elegistis vobis: et non exaudiet vos Dominus in die illa, quia petistis vobis regem.</p>
 <p><a name="019">19</a> Noluit autem populus audire vocem Samuelis, sed dixerunt: Nequaquam: rex enim erit super nos,</p>
 <p><a name="020">20</a> et erimus nos quoque sicut omnes gentes: et judicabit nos rex noster, et egredietur ante nos, et pugnabit bella nostra pro nobis.</p>
 <p><a name="021">21</a> Et audivit Samuel omnia verba populi, et locutus est ea in auribus Domini.</p>
 <p><a name="022">22</a> Dixit autem Dominus ad Samuelem: Audi vocem eorum, et constitue super eos regem. Et ait Samuel ad viros Israël: Vadat unusquisque in civitatem suam.</p>
 <p></p><hr>
 <center>
 <a href="sa1009.htm">Next: 1 Samuel Chapter 9</a></center>
 </body>