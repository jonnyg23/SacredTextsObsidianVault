<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/tob012.htm">Polyglot</a> 
 <a href="../apo/tob012.htm">Apo</a> 
 <a href="../sep/toa012.htm">Sep:ToA</a> 
 <a href="../sep/tos012.htm">Sep:ToS</a> 
 
 <br>
 <br><a href="tob.htm">Tobias Index</a><br>
  
 <a href="tob011.htm">Previous</a> 
 <a href="tob013.htm">Next</a> 
 </center>
 <hr>
 
 <h3 align="CENTER">Vulgate (Latin): Tobias Chapter 12</h3><p><a name="001">1</a> Tunc vocavit ad se Tobias filium suum, dixitque ei: Quid possumus dare viro isti sancto, qui venit tecum?</p>
 <p><a name="002">2</a> Respondens Tobias, dixit patri suo: Pater, quam mercedem dabimus ei? aut quid dignum poterit esse beneficiis ejus?</p>
 <p><a name="003">3</a> Me duxit et reduxit sanum, pecuniam a Gabelo ipse recepit, uxorem ipse me habere fecit, et dæmonium ab ea ipse compescuit: gaudium parentibus ejus fecit, meipsum a devoratione piscis eripuit, te quoque videre fecit lumen cæli, et bonis omnibus per eum repleti sumus. Quid illi ad hæc poterimus dignum dare?</p>
 <p><a name="004">4</a> Sed peto te, pater mi, ut roges eum, si forte dignabitur medietatem de omnibus quæ allata sunt, sibi assumere.</p>
 <p><a name="005">5</a> Et vocantes eum, pater scilicet et filius, tulerunt eum in partem: et rogare cperunt ut dignaretur dimidiam partem omnium quæ attulerant acceptam habere.<br>
 </p>
 <p><a name="006">6</a> Tunc dixit eis occulte: Benedicite Deum cæli, et coram omnibus viventibus confitemini ei, quia fecit vobiscum misericordiam suam.</p>
 <p><a name="007">7</a> Etenim sacramentum regis abscondere bonum est: opera autem Dei revelare et confiteri honorificum est.</p>
 <p><a name="008">8</a> Bona est oratio cum jejunio, et eleemosyna magis quam thesauros auri recondere:</p>
 <p><a name="009">9</a> quoniam eleemosyna a morte liberat, et ipsa est quæ purgat peccata, et facit invenire misericordiam et viam æternam.</p>
 <p><a name="010">10</a> Qui autem faciunt peccatum et iniquitatem, hostes sunt animæ suæ.</p>
 <p><a name="011">11</a> Manifesto ergo vobis veritatem, et non abscondam a vobis occultum sermonem.</p>
 <p><a name="012">12</a> Quando orabas cum lacrimis, et sepeliebas mortuos, et derelinquebas prandium tuum, et mortuos abscondebas per diem in domo tua, et nocte sepeliebas eos, ego obtuli orationem tuam Domino.</p>
 <p><a name="013">13</a> Et quia acceptus eras Deo, necesse fuit ut tentatio probaret te.</p>
 <p><a name="014">14</a> Et nunc misit me Dominus ut curarem te, et Saram uxorem filii tui a dæmonio liberarem.</p>
 <p><a name="015">15</a> Ego enim sum Raphaël angelus, unus ex septem qui adstamus ante Dominum.</p>
 <p><a name="016">16</a> Cumque hæc audissent, turbati sunt, et trementes ceciderunt super terram in faciem suam.</p>
 <p><a name="017">17</a> Dixitque eis angelus: Pax vobis: nolite timere.</p>
 <p><a name="018">18</a> Etenim cum essem vobiscum, per voluntatem Dei eram: ipsum benedicite, et cantate illi.</p>
 <p><a name="019">19</a> Videbar quidem vobiscum manducare et bibere: sed ego cibo invisibili, et potu qui ab hominibus videri non potest, utor.</p>
 <p><a name="020">20</a> Tempus est ergo ut revertar ad eum qui me misit: vos autem benedicite Deum, et narrate omnia mirabilia ejus.</p>
 <p><a name="021">21</a> Et cum hæc dixisset, ab aspectu eorum ablatus est, et ultra eum videre non potuerunt.</p>
 <p><a name="022">22</a> Tunc prostrati per horas tres in faciem, benedixerunt Deum: et exsurgentes narraverunt omnia mirabilia ejus.</p>
 <p></p><hr>
 <center>
 <a href="tob013.htm">Next: Tobias Chapter 13</a></center>
 </body>