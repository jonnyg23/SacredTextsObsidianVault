<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa037.htm">Polyglot</a> 
 <a href="../kjv/isa037.htm">KJV</a> 
 <a href="../sep/isa037.htm">Sep</a> 
 <a href="../tan/isa037.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa036.htm">Previous</a> 
 <a href="isa038.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 37</h3><p><a name="001">1</a> Et factum est, cum audisset rex Ezechias, scidit vestimenta sua, et obvolutus est sacco, et intravit in domum Domini.</p>
 <p><a name="002">2</a> Et misit Eliacim, qui erat super domum, et Sobnam scribam, et seniores de sacerdotibus, opertos saccis, ad Isaiam, filium Amos, prophetam,</p>
 <p><a name="003">3</a> et dixerunt ad eum: Hæc dicit Ezechias: Dies tribulationis, et correptionis, et blasphemiæ, dies hæc; quia venerunt filii usque ad partum, et virtus non est pariendi.</p>
 <p><a name="004">4</a> Si quomodo audiat Dominus Deus tuus verba Rabsacis, quem misit rex Assyriorum dominus suus ad blasphemandum Deum viventem et exprobrandum sermonibus quos audivit Dominus Deus tuus: leva ergo orationem pro reliquiis quæ repertæ sunt.</p>
 <p><a name="005">5</a> Et venerunt servi regis Ezechiæ ad Isaiam.</p>
 <p><a name="006">6</a> Et dixit ad eos Isaias: Hæc dicetis domino vestro: Hæc dicit Dominus: Ne timeas a facie verborum quæ audisti, quibus blasphemaverunt pueri regis Assyriorum me.</p>
 <p><a name="007">7</a> Ecce ego dabo ei spiritum, et audiet nuntium, et revertetur ad terram suam, et corruere eum faciam gladio in terra sua.<br>
 </p>
 <p><a name="008">8</a> Reversus est autem Rabsaces, et invenit regem Assyriorum præliantem adversus Lobnam: audierat enim quia profectus esset de Lachis.</p>
 <p><a name="009">9</a> Et audivit de Tharaca rege Æthiopiæ, dicentes: Egressus est ut pugnet contra te. Quod cum audisset, misit nuntios ad Ezechiam, dicens:</p>
 <p><a name="010">10</a> Hæc dicetis Ezechiæ regi Judæ, loquentes: Non te decipiat Deus tuus in quo tu confidis, dicens: Non dabitur Jerusalem in manu regis Assyriorum.</p>
 <p><a name="011">11</a> Ecce tu audisti omnia quæ fecerunt reges Assyriorum omnibus terris, quas subverterunt: et tu poteris liberari?</p>
 <p><a name="012">12</a> Numquid eruerunt eos dii gentium quos subverterunt patres mei, Gozam, et Haram, et Reseph, et filios Eden qui erant in Thalassar?</p>
 <p><a name="013">13</a> Ubi est rex Emath, et rex Arphad, et rex urbis Sepharvaim, Ana, et Ava?<br>
 </p>
 <p><a name="014">14</a> Et tulit Ezechias libros de manu nuntiorum, et legit eos, et ascendit in domum Domini, et expandit eos Ezechias coram Domino:</p>
 <p><a name="015">15</a> et oravit Ezechias ad Dominum, dicens:</p>
 <p><a name="016">16</a> Domine exercituum, Deus Israël, qui sedes super cherubim, tu es Deus solus omnium regnorum terræ: tu fecisti cælum et terram.</p>
 <p><a name="017">17</a> Inclina, Domine, aurem tuam, et audi; aperi, Domine, oculos tuos, et vide: et audi omnia verba Sennacherib, quæ misit ad blasphemandum Deum viventem.</p>
 <p><a name="018">18</a> Vere enim, Domine, desertas fecerunt reges Assyriorum terras, et regiones earum,</p>
 <p><a name="019">19</a> et dederunt deos earum igni: non enim erant dii, sed opera manuum hominum, lignum et lapis, et comminuerunt eos.</p>
 <p><a name="020">20</a> Et nunc, Domine Deus noster, salva nos de manu ejus, et cognoscant omnia regna terræ quia tu es Dominus solus.</p>
 <p><a name="021">21</a> Et misit Isaias, filius Amos, ad Ezechiam, dicens: Hæc dicit Dominus Deus Israël: Pro quibus rogasti me de Sennacherib, rege Assyriorum,</p>
 <p><a name="022">22</a> hoc est verbum quod locutus est Dominus super eum: [Despexit te et subsannavit te,<br> virgo filia Sion;<br> post te caput movit,<br> filia Jerusalem.<br></p>
 <p><a name="023">23</a> Cui exprobrasti? et quem blasphemasti?<br> et super quem exaltasti vocem,<br> et levasti altitudinem oculorum tuorum?<br> ad Sanctum Israël.<br></p>
 <p><a name="024">24</a> In manu servorum tuorum exprobrasti Domino,<br> et dixisti: In multitudine quadrigarum mearum<br> ego ascendi altitudinem montium juga Libani;<br> et succidam excelsa cedrorum ejus,<br> et electas abietes illius,<br> et introibo altitudinem summitatis ejus,<br> saltum Carmeli ejus.<br></p>
 <p><a name="025">25</a> Ego fodi, et bibi aquam,<br> et exsiccavi vestigio pedis mei<br> omnes rivos aggerum.<br></p>
 <p><a name="026">26</a> Numquid non audisti quæ olim fecerim ei?<br> Ex diebus antiquis ego plasmavi illud;<br> et nunc adduxi,<br> et factum est in eradicationem collium compugnantium,<br> et civitatum munitarum.<br></p>
 <p><a name="027">27</a> Habitatores earum breviata manu<br> contremuerunt, et confusi sunt.<br> Facti sunt sicut fnum agri,<br> et gramen pascuæ,<br> et herba tectorum,<br> quæ exaruit antequam maturesceret.<br></p>
 <p><a name="028">28</a> Habitationem tuam, et egressum tuum,<br> et introitum tuum cognovi,<br> et insaniam tuam contra me.<br></p>
 <p><a name="029">29</a> Cum fureres adversum me,<br> superbia tua ascendit in aures meas.<br> Ponam ergo circulum in naribus tuis,<br> et frenum in labiis tuis,<br> et reducam te in viam<br> per quem venisti.]<br>
 </p>
 <p><a name="030">30</a> Tibi autem hoc erit signum: comede hoc anno quæ sponte nascuntur, et in anno secundo pomis vescere; in anno autem tertio seminate et metite, et plantate vineas, et comedite fructum earum.</p>
 <p><a name="031">31</a> Et mittet id quod salvatum fuerit de domo Juda, et quod reliquum est, radicem deorsum, et faciet fructum sursum:</p>
 <p><a name="032">32</a> quia de Jerusalem exibunt reliquiæ, et salvatio de monte Sion: zelus Domini exercituum faciet istud.</p>
 <p><a name="033">33</a> Propterea hæc dicit Dominus de rege Assyriorum: [Non intrabit civitatem hanc,<br> et non jaciet ibi sagittam,<br> et non occupabit eam clypeus,<br> et non mittet in circuitu ejus aggerem.<br></p>
 <p><a name="034">34</a> In via qua venit, per eam revertetur,<br> et civitatem hanc non ingredietur, dicit Dominus.<br></p>
 <p><a name="035">35</a> Et protegam civitatem istam, ut salvem eam<br> propter me, et propter David, servum meum.]</p>
 <p><a name="036">36</a> Egressus est autem angelus Domini, et percussit in castris Assyriorum centum octoginta quinque millia. Et surrexerunt mane, et ecce omnes cadavera mortuorum.</p>
 <p><a name="037">37</a> Et egressus est, et abiit, et reversus est Sennacherib, rex Assyriorum, et habitavit in Ninive.</p>
 <p><a name="038">38</a> Et factum est, cum adoraret in templo Nesroch deum suum, Adramelech et Sarasar, filii ejus, percusserunt eum gladio, fugeruntque in terram Ararat; et regnavit Asarhaddon, filius ejus, pro eo.</p>
 <p></p><hr>
 <center>
 <a href="isa038.htm">Next: Isaiah Chapter 38</a></center>
 </body>