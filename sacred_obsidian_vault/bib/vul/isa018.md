<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa018.htm">Polyglot</a> 
 <a href="../kjv/isa018.htm">KJV</a> 
 <a href="../sep/isa018.htm">Sep</a> 
 <a href="../tan/isa018.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa017.htm">Previous</a> 
 <a href="isa019.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 18</h3><p><a name="001">1</a> [Væ terræ cymbalo alarum,<br> quæ est trans flumina Æthiopiæ,<br></p>
 <p><a name="002">2</a> qui mittit in mare legatos,<br> et in vasis papyri super aquas.<br> Ite, angeli veloces,<br> ad gentem convulsam et dilaceratam;<br> ad populum terribilem, post quem non est alius;<br> ad gentem exspectantem et conculcatam,<br> cujus diripuerunt flumina terram ejus.<br></p>
 <p><a name="003">3</a> Omnes habitatores orbis, qui moramini in terra, cum elevatum fuerit signum in montibus, videbitis,<br> et clangorem tubæ audietis.<br></p>
 <p><a name="004">4</a> Quia hæc dicit Dominus ad me:<br> Quiescam et considerabo in loco meo,<br> sicut meridiana lux clara est,<br> et sicut nubes roris in die messis.<br></p>
 <p><a name="005">5</a> Ante messem enim totus effloruit,<br> et immatura perfectio germinabit;<br> et præcidentur ramusculi ejus falcibus,<br> et quæ derelicta fuerint abscindentur et excutientur.<br></p>
 <p><a name="006">6</a> Et relinquentur simul avibus montium<br> et bestiis terræ;<br> et æstate perpetua erunt super eum volucres,<br> et omnes bestiæ terræ super illum hiemabunt.<br></p>
 <p><a name="007">7</a> In tempore illo deferetur munus Domino exercituum<br> a populo divulso et dilacerato,<br> a populo terribili, post quem non fuit alius;<br> a gente exspectante, exspectante et conculcata,<br> cujus diripuerunt flumina terram ejus;<br> ad locum nominis Domini exercituum, montem Sion.]</p>
 <p></p><hr>
 <center>
 <a href="isa019.htm">Next: Isaiah Chapter 19</a></center>
 </body>