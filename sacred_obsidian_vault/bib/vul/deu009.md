<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu009.htm">Polyglot</a> 
 <a href="../kjv/deu009.htm">KJV</a> 
 <a href="../sep/deu009.htm">Sep</a> 
 <a href="../tan/deu009.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu008.htm">Previous</a> 
 <a href="deu010.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 9</h3><p><a name="001">1</a> Audi, Israël: tu transgredieris hodie Jordanem, ut possideas nationes maximas et fortiores te, civitates ingentes, et ad cælum usque muratas,</p>
 <p><a name="002">2</a> populum magnum atque sublimem, filios Enacim, quos ipse vidisti et audisti, quibus nullus potest ex adverso resistere.</p>
 <p><a name="003">3</a> Scies ergo hodie quod Dominus Deus tuus ipse transibit ante te, ignis devorans atque consumens, qui conterat eos, et deleat atque disperdat ante faciem tuam velociter, sicut locutus est tibi:</p>
 <p><a name="004">4</a> ne dicas in corde tuo, cum deleverit eos Dominus Deus tuus in conspectu tuo: Propter justitiam meam introduxit me Dominus ut terram hanc possiderem, cum propter impietates suas istæ deletæ sint nationes.</p>
 <p><a name="005">5</a> Neque enim propter justitias tuas, et æquitatem cordis tui ingredieris, ut possideas terras earum: sed quia illæ egerunt impie, introëunte te deletæ sunt: et ut compleret verbum suum Dominus, quod sub juramento pollicitus est patribus tuis, Abraham, Isaac, et Jacob.</p>
 <p><a name="006">6</a> Scito ergo quod non propter justitias tuas Dominus Deus tuus dederit tibi terram hanc optimam in possessionem, cum durissimæ cervicis sis populus.<br>
 </p>
 <p><a name="007">7</a> Memento, et ne obliviscaris, quomodo ad iracundiam provocaveris Dominum Deum tuum in solitudine. Ex eo die, quo egressus es ex Ægypto usque ad locum istum, semper adversum Dominum contendisti.</p>
 <p><a name="008">8</a> Nam et in Horeb provocasti eum, et iratus delere te voluit,</p>
 <p><a name="009">9</a> quando ascendi in montem, ut acciperem tabulas lapideas, tabulas pacti quod pepigit vobiscum Dominus: et perseveravi in monte quadraginta diebus ac noctibus, panem non comedens, et aquam non bibens.</p>
 <p><a name="010">10</a> Deditque mihi Dominus duas tabulas lapideas scriptas digito Dei, et continentes omnia verba quæ vobis locutus est in monte de medio ignis, quando concio populi congregata est.</p>
 <p><a name="011">11</a> Cumque transissent quadraginta dies, et totidem noctes, dedit mihi Dominus duas tabulas lapideas, tabulas fderis,</p>
 <p><a name="012">12</a> dixitque mihi: Surge, et descende hinc cito: quia populus tuus, quem eduxisti de Ægypto, deseruerunt velociter viam, quam demonstrasti eis, feceruntque sibi conflatile.</p>
 <p><a name="013">13</a> Rursumque ait Dominus ad me: Cerno quod populus iste duræ cervicis sit:</p>
 <p><a name="014">14</a> dimitte me ut conteram eum, et deleam nomen ejus de sub cælo, et constituam te super gentem, quæ hac major et fortior sit.<br>
 </p>
 <p><a name="015">15</a> Cumque de monte ardente descenderem, et duas tabulas fderis utraque tenerem manu,</p>
 <p><a name="016">16</a> vidissemque vos peccasse Domino Deo vestro, et fecisse vobis vitulum conflatilem, ac deseruisse velociter viam ejus, quam vobis ostenderat:</p>
 <p><a name="017">17</a> projeci tabulas de manibus meis, confregique eas in conspectu vestro.</p>
 <p><a name="018">18</a> Et procidi ante Dominum sicut prius, quadraginta diebus et noctibus panem non comedens, et aquam non bibens, propter omnia peccata vestra quæ gessistis contra Dominum, et eum ad iracundiam provocastis:</p>
 <p><a name="019">19</a> timui enim indignationem et iram illius, qua adversum vos concitatus, delere vos voluit. Et exaudivit me Dominus etiam hac vice.</p>
 <p><a name="020">20</a> Adversum Aaron quoque vehementer iratus, voluit eum conterere, et pro illo similiter deprecatus sum.</p>
 <p><a name="021">21</a> Peccatum autem vestrum quod feceratis, id est, vitulum, arripiens, igne combussi, et in frusta comminuens, omninoque in pulverem redigens, projeci in torrentem, qui de monte descendit.</p>
 <p><a name="022">22</a> In incendio quoque, et in tentatione, et in Sepulchris concupiscentiæ provocastis Dominum:</p>
 <p><a name="023">23</a> et quando misit vos de Cadesbarne, dicens: Ascendite, et possidete terram, quam dedi vobis, et contempsistis imperium Domini Dei vestri, et non credidistis ei, neque vocem ejus audire voluistis:</p>
 <p><a name="024">24</a> sed semper fuistis rebelles a die qua nosse vos cpi.</p>
 <p><a name="025">25</a> Et jacui coram Domino quadraginta diebus ac noctibus, quibus eum suppliciter deprecabar, ne deleret vos ut fuerat comminatus:</p>
 <p><a name="026">26</a> et orans dixi: Domine Deus, ne disperdas populum tuum, et hæreditatem tuam, quam redemisti in magnitudine tua, quos eduxisti de Ægypto in manu forti.</p>
 <p><a name="027">27</a> Recordare servorum tuorum Abraham, Isaac, et Jacob: ne aspicias duritiam populi hujus, et impietatem atque peccatum:</p>
 <p><a name="028">28</a> ne forte dicant habitatores terræ, de qua eduxisti nos: Non poterat Dominus introducere eos in terram, quam pollicitus est eis, et oderat illos: idcirco eduxit, ut interficeret eos in solitudine:</p>
 <p><a name="029">29</a> qui sunt populus tuus et hæreditas tua, quos eduxisti in fortitudine tua magna, et in brachio tuo extento.</p>
 <p></p><hr>
 <center>
 <a href="deu010.htm">Next: Deuteronomy Chapter 10</a></center>
 </body>