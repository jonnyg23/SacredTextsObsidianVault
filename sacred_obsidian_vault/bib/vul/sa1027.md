<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa1027.htm">Polyglot</a> 
 <a href="../kjv/sa1027.htm">KJV</a> 
 <a href="../sep/sa1027.htm">Sep</a> 
 <a href="../tan/sa1027.htm">Tan</a> 
 
 <br>
 <br><a href="sa1.htm">1 Samuel Index</a><br>
  
 <a href="sa1026.htm">Previous</a> 
 <a href="sa1028.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Samuel Chapter 27</h3><p><a name="001">1</a> Et ait David in corde suo: Aliquando incidam una die in manus Saul: nonne melius est ut fugiam, et salver in terra Philisthinorum, ut desperet Saul, cessetque me quærere in cunctis finibus Israël? fugiam ergo manus ejus.</p>
 <p><a name="002">2</a> Et surrexit David, et abiit ipse, et sexcenti viri cum eo, ad Achis filium Maoch regem Geth.</p>
 <p><a name="003">3</a> Et habitavit David cum Achis in Geth, ipse et viri ejus: vir et domus ejus: et David, et duæ uxores ejus, Achinoam Jezrahelitis, et Abigail uxor Nabal Carmeli.</p>
 <p><a name="004">4</a> Et nuntiatum est Sauli quod fugisset David in Geth, et non addidit ultra quærere eum.</p>
 <p><a name="005">5</a> Dixit autem David ad Achis: Si inveni gratiam in oculis tuis, detur mihi locus in una urbium regionis hujus, ut habitem ibi: cur enim manet servus tuus in civitate regis tecum?</p>
 <p><a name="006">6</a> Dedit itaque ei Achis in die illa Siceleg: propter quam causam facta est Siceleg regum Juda usque in diem hanc.</p>
 <p><a name="007">7</a> Fuit autem numerus dierum quibus habitavit David in regione Philisthinorum, quatuor mensium.<br>
 </p>
 <p><a name="008">8</a> Et ascendit David et viri ejus, et agebant prædas de Gessuri, et de Gerzi, et de Amalecitis: hi enim pagi habitabantur in terra antiquitus, euntibus Sur usque ad terram Ægypti.</p>
 <p><a name="009">9</a> Et percutiebat David omnem terram, nec relinquebat viventem virum et mulierem: tollensque oves, et boves, et asinos, et camelos, et vestes, revertebatur, et veniebat ad Achis.</p>
 <p><a name="010">10</a> Dicebat autem ei Achis: In quem irruisti hodie? Respondebat David: Contra meridiem Judæ, et contra meridiem Jerameel, et contra meridiem Ceni.</p>
 <p><a name="011">11</a> Virum et mulierem non vivificabat David, nec adducebat in Geth, dicens: Ne forte loquantur adversum nos: Hæc fecit David: et hoc erat decretum illi omnibus diebus quibus habitavit in regione Philisthinorum.</p>
 <p><a name="012">12</a> Credidit ergo Achis David, dicens: Multa mala operatus est contra populum suum Israël: erit igitur mihi servus sempiternus.</p>
 <p></p><hr>
 <center>
 <a href="sa1028.htm">Next: 1 Samuel Chapter 28</a></center>
 </body>