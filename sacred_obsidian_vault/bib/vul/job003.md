<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job003.htm">Polyglot</a> 
 <a href="../kjv/job003.htm">KJV</a> 
 <a href="../sep/job003.htm">Sep</a> 
 <a href="../tan/job003.htm">Tan</a> 
 
 <br>
 <br><a href="job.htm">Job Index</a><br>
  
 <a href="job002.htm">Previous</a> 
 <a href="job004.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 3</h3><p><a name="001">1</a> Post hæc aperuit Job os suum, et maledixit diei suo,</p>
 <p><a name="002">2</a> et locutus est:</p>
 <p><a name="003">3</a> [Pereat dies in qua natus sum,<br> et nox in qua dictum est: Conceptus est homo.<br></p>
 <p><a name="004">4</a> Dies ille vertatur in tenebras:<br> non requirat eum Deus desuper,<br> et non illustretur lumine.<br></p>
 <p><a name="005">5</a> Obscurent eum tenebræ et umbra mortis;<br> occupet eum caligo,<br> et involvatur amaritudine.<br></p>
 <p><a name="006">6</a> Noctem illam tenebrosus turbo possideat;<br> non computetur in diebus anni,<br> nec numeretur in mensibus.<br></p>
 <p><a name="007">7</a> Sit nox illa solitaria,<br> nec laude digna.<br></p>
 <p><a name="008">8</a> Maledicant ei qui maledicunt diei,<br> qui parati sunt suscitare Leviathan.<br></p>
 <p><a name="009">9</a> Obtenebrentur stellæ caligine ejus;<br> expectet lucem, et non videat,<br> nec ortum surgentis auroræ.<br></p>
 <p><a name="010">10</a> Quia non conclusit ostia ventris qui portavit me,<br> nec abstulit mala ab oculis meis.<br></p>
 <p><a name="011">11</a> Quare non in vulva mortuus sum?<br> egressus ex utero non statim perii?<br></p>
 <p><a name="012">12</a> Quare exceptus genibus?<br> cur lactatus uberibus?<br></p>
 <p><a name="013">13</a> Nunc enim dormiens silerem,<br> et somno meo requiescerem<br></p>
 <p><a name="014">14</a> cum regibus et consulibus terræ,<br> qui ædificant sibi solitudines;<br></p>
 <p><a name="015">15</a> aut cum principibus qui possident aurum,<br> et replent domos suas argento;<br></p>
 <p><a name="016">16</a> aut sicut abortivum absconditum non subsisterem,<br> vel qui concepti non viderunt lucem.<br></p>
 <p><a name="017">17</a> Ibi impii cessaverunt a tumultu,<br> et ibi requieverunt fessi robore.<br></p>
 <p><a name="018">18</a> Et quondam vincti pariter sine molestia,<br> non audierunt vocem exactoris.<br></p>
 <p><a name="019">19</a> Parvus et magnus ibi sunt,<br> et servus liber a domino suo.<br></p>
 <p><a name="020">20</a> Quare misero data est lux,<br> et vita his qui in amaritudine animæ sunt:<br></p>
 <p><a name="021">21</a> qui expectant mortem, et non venit,<br> quasi effodientes thesaurum;<br></p>
 <p><a name="022">22</a> gaudentque vehementer<br> cum invenerint sepulchrum?<br></p>
 <p><a name="023">23</a> viro cujus abscondita est via<br> et circumdedit eum Deus tenebris?<br></p>
 <p><a name="024">24</a> Antequam comedam, suspiro;<br> et tamquam inundantes aquæ, sic rugitus meus:<br></p>
 <p><a name="025">25</a> quia timor quem timebam evenit mihi,<br> et quod verebar accidit.<br></p>
 <p><a name="026">26</a> Nonne dissimulavi? nonne silui? nonne quievi?<br> et venit super me indignatio.]</p>
 <p></p><hr>
 <center>
 <a href="job004.htm">Next: Job Chapter 4</a></center>
 </body>