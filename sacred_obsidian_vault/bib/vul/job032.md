<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job032.htm">Polyglot</a> 
 <a href="../kjv/job032.htm">KJV</a> 
 <a href="../sep/job032.htm">Sep</a> 
 <a href="../tan/job032.htm">Tan</a> 
 
 <br>
 <br><a href="job.htm">Job Index</a><br>
  
 <a href="job031.htm">Previous</a> 
 <a href="job033.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 32</h3><p><a name="001">1</a> Omiserunt autem tres viri isti respondere Job, eo quod justus sibi videretur.</p>
 <p><a name="002">2</a> Et iratus indignatusque est Eliu filius Barachel Buzites, de cognatione Ram: iratus est autem adversum Job, eo quod justum se esse diceret coram Deo.</p>
 <p><a name="003">3</a> Porro adversum amicos ejus indignatus est, eo quod non invenissent responsionem rationabilem, sed tantummodo condemnassent Job.</p>
 <p><a name="004">4</a> Igitur Eliu expectavit Job loquentem, eo quod seniores essent qui loquebantur.</p>
 <p><a name="005">5</a> Cum autem vidisset quod tres respondere non potuissent, iratus est vehementer.</p>
 <p><a name="006">6</a> Respondensque Eliu filius Barachel Buzites, dixit: [Junior sum tempore, vos autem antiquiores:<br> idcirco, demisso capite,<br> veritus sum vobis indicare meam sententiam.<br></p>
 <p><a name="007">7</a> Sperabam enim quod ætas prolixior loqueretur,<br> et annorum multitudo doceret sapientiam.<br></p>
 <p><a name="008">8</a> Sed, ut video, spiritus est in hominibus,<br> et inspiratio Omnipotentis dat intelligentiam.<br></p>
 <p><a name="009">9</a> Non sunt longævi sapientes,<br> nec senes intelligunt judicium.<br></p>
 <p><a name="010">10</a> Ideo dicam: Audite me:<br> ostendam vobis etiam ego meam sapientiam.<br></p>
 <p><a name="011">11</a> Expectavi enim sermones vestros;<br> audivi prudentiam vestram,<br> donec disceptaremini sermonibus;<br></p>
 <p><a name="012">12</a> et donec putabam vos aliquid dicere, considerabam:<br> sed, ut video, non est qui possit arguere Job,<br> et respondere ex vobis sermonibus ejus.<br></p>
 <p><a name="013">13</a> Ne forte dicatis: Invenimus sapientiam:<br> Deus projecit eum, non homo.<br></p>
 <p><a name="014">14</a> Nihil locutus est mihi:<br> et ego non secundum sermones vestros respondebo illi.<br></p>
 <p><a name="015">15</a> Extimuerunt, nec responderunt ultra,<br> abstuleruntque a se eloquia.<br></p>
 <p><a name="016">16</a> Quoniam igitur expectavi, et non sunt locuti:<br> steterunt, nec ultra responderunt:<br></p>
 <p><a name="017">17</a> respondebo et ego partem meam,<br> et ostendam scientiam meam.<br></p>
 <p><a name="018">18</a> Plenus sum enim sermonibus,<br> et coarctat me spiritus uteri mei.<br></p>
 <p><a name="019">19</a> En venter meus quasi mustum absque spiraculo,<br> quod lagunculas novas disrumpit.<br></p>
 <p><a name="020">20</a> Loquar, et respirabo paululum:<br> aperiam labia mea, et respondebo.<br></p>
 <p><a name="021">21</a> Non accipiam personam viri,<br> et Deum homini non æquabo.<br></p>
 <p><a name="022">22</a> Nescio enim quamdiu subsistam,<br> et si post modicum tollat me factor meus.]</p>
 <p></p><hr>
 <center>
 <a href="job033.htm">Next: Job Chapter 33</a></center>
 </body>