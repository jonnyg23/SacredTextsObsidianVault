<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis016.htm">Polyglot</a> 
 <a href="../apo/wis016.htm">Apo</a> 
 <a href="../sep/wis016.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis015.htm">Previous</a> 
 <a href="wis017.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 16</h3><p><a name="001">1</a> [Propter hæc et per his similia passi sunt digne tormenta,<br> et per multitudinem bestiarum exterminati sunt.<br></p>
 <p><a name="002">2</a> Pro quibus tormentis bene disposuisti populum tuum,<br> quibus dedisti concupiscentiam delectamenti sui novum saporem,<br> escam parans eis ortygometram:<br></p>
 <p><a name="003">3</a> ut illi quidem, concupiscentes escam<br> propter ea quæ illis ostensa et missa sunt,<br> etiam a necessaria concupiscentia averterentur.<br> Hi autem in brevi inopes facti, novam gustaverunt escam.<br></p>
 <p><a name="004">4</a> Oportebat enim illis sine excusatione quidem<br> supervenire interitum exercentibus tyrannidem;<br> his autem tantum ostendere<br> quemadmodum inimici eorum exterminabantur.<br></p>
 <p><a name="005">5</a> Etenim cum illis supervenit sæva bestiarum ira,<br> morsibus perversorum colubrorum exterminabantur.<br></p>
 <p><a name="006">6</a> Sed non in perpetuum ira tua permansit,<br> sed ad correptionem in brevi turbati sunt,<br> signum habentes salutis ad commemorationem mandati legis tuæ.<br></p>
 <p><a name="007">7</a> Qui enim conversus est,<br> non per hoc quod videbat sanabatur,<br> sed per te, omnium salvatorem.<br></p>
 <p><a name="008">8</a> In hoc autem ostendisti inimicis nostris<br> quia tu es qui liberas ab omni malo.<br></p>
 <p><a name="009">9</a> Illos enim locustarum et muscarum occiderunt morsus,<br> et non est inventa sanitas animæ illorum,<br> quia digni erant ab hujuscemodi exterminari.<br></p>
 <p><a name="010">10</a> Filios autem tuos nec draconum venenatorum vicerunt dentes:<br> misericordia enim tua adveniens sanabat illos.<br></p>
 <p><a name="011">11</a> In memoria enim sermonum tuorum examinabantur,<br> et velociter salvabantur:<br> ne in altam incidentes oblivionem<br> non possent tuo uti adjutorio.<br></p>
 <p><a name="012">12</a> Etenim neque herba, neque malagma sanavit eos:<br> sed tuus, Domine, sermo, qui sanat omnia.<br></p>
 <p><a name="013">13</a> Tu es enim, Domine, qui vitæ et mortis habes potestatem,<br> et deducis ad portas mortis, et reducis.<br></p>
 <p><a name="014">14</a> Homo autem occidit quidem per malitiam;<br> et cum exierit spiritus, non revertetur,<br> nec revocabit animam quæ recepta est.<br></p>
 <p><a name="015">15</a> Sed tuam manum effugere impossibile est.<br></p>
 <p><a name="016">16</a> Negantes enim te nosse impii,<br> per fortitudinem brachii tui flagellati sunt:<br> novis aquis, et grandinibus,<br> et pluviis persecutionem passi,<br> et per ignem consumpti.<br></p>
 <p><a name="017">17</a> Quod enim mirabile erat, in aqua, quæ omnia extinguit,<br> plus ignis valebat:<br> vindex est enim orbis justorum.<br></p>
 <p><a name="018">18</a> Quodam enim tempore mansuetabatur ignis,<br> ne comburerentur quæ ad impios missa erant animalia,<br> sed ut ipsi videntes scirent<br> quoniam Dei judicio patiuntur persecutionem.<br></p>
 <p><a name="019">19</a> Et quodam tempore in aqua<br> supra virtutem ignis exardescebat undique,<br> ut iniquæ terræ nationem exterminaret.<br></p>
 <p><a name="020">20</a> Pro quibus angelorum esca nutrivisti populum tuum,<br> et paratum panem de cælo præstitisti illis sine labore,<br> omne delectamentum in se habentem,<br> et omnis saporis suavitatem.<br></p>
 <p><a name="021">21</a> Substantia enim tua dulcedinem tuam,<br> quam in filios habes, ostendebat;<br> et deserviens uniuscujusque voluntati,<br> ad quod quisque volebat convertebatur.<br></p>
 <p><a name="022">22</a> Nix autem et glacies sustinebant vim ignis, et non tabescebant:<br> ut scirent quoniam fructus inimicorum exterminabat<br> ignis ardens in grandine et pluvia coruscans;<br></p>
 <p><a name="023">23</a> hic autem iterum ut nutrirentur justi,<br> etiam suæ virtutis oblitus est.<br></p>
 <p><a name="024">24</a> Creatura enim tibi factori deserviens,<br> exardescit in tormentum adversus injustos,<br> et lenior fit ad benefaciendum pro his qui in te confidunt.<br></p>
 <p><a name="025">25</a> Propter hoc et tunc in omnia transfigurata,<br> omnium nutrici gratiæ tuæ deserviebat,<br> ad voluntatem eorum qui a te desiderabant:<br></p>
 <p><a name="026">26</a> ut scirent filii tui quos dilexisti, Domine,<br> quoniam non nativitatis fructus pascunt homines,<br> sed sermo tuus hos qui in te crediderint conservat.<br></p>
 <p><a name="027">27</a> Quod enim ab igne non poterat exterminari,<br> statim ab exiguo radio solis calefactum tabescebat:<br></p>
 <p><a name="028">28</a> ut notum omnibus esset<br> quoniam oportet prævenire solem ad benedictionem tuam,<br> et ad ortum lucis te adorare.<br></p>
 <p><a name="029">29</a> Ingrati enim spes tamquam hibernalis glacies tabescet,<br> et disperiet tamquam aqua supervacua.]</p>
 <p></p><hr>
 <center>
 <a href="wis017.htm">Next: Wisdom Chapter 17</a></center>
 </body>