<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa138.htm">Polyglot</a> 
 <a href="../kjv/psa138.htm">KJV</a> 
 <a href="../sep/psa138.htm">Sep</a> 
 <a href="../tan/psa138.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa137.htm">Previous</a> 
 <a href="psa139.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 138</h3><p><a name="001">1</a> In finem, psalmus David. [Domine, probasti me, et cognovisti me;<br></p>
 <p><a name="002">2</a> tu cognovisti sessionem meam et resurrectionem meam.<br></p>
 <p><a name="003">3</a> Intellexisti cogitationes meas de longe;<br> semitam meam et funiculum meum investigasti:<br></p>
 <p><a name="004">4</a> et omnes vias meas prævidisti,<br> quia non est sermo in lingua mea.<br></p>
 <p><a name="005">5</a> Ecce, Domine, tu cognovisti omnia,<br> novissima et antiqua.<br> Tu formasti me, et posuisti super me manum tuam.<br></p>
 <p><a name="006">6</a> Mirabilis facta est scientia tua ex me;<br> confortata est, et non potero ad eam.<br></p>
 <p><a name="007">7</a> Quo ibo a spiritu tuo?<br> et quo a facie tua fugiam?<br></p>
 <p><a name="008">8</a> Si ascendero in cælum, tu illic es;<br> si descendero in infernum, ades.<br></p>
 <p><a name="009">9</a> Si sumpsero pennas meas diluculo,<br> et habitavero in extremis maris,<br></p>
 <p><a name="010">10</a> etenim illuc manus tua deducet me,<br> et tenebit me dextera tua.<br></p>
 <p><a name="011">11</a> Et dixi: Forsitan tenebræ conculcabunt me;<br> et nox illuminatio mea in deliciis meis.<br></p>
 <p><a name="012">12</a> Quia tenebræ non obscurabuntur a te,<br> et nox sicut dies illuminabitur:<br> sicut tenebræ ejus, ita et lumen ejus.<br></p>
 <p><a name="013">13</a> Quia tu possedisti renes meos;<br> suscepisti me de utero matris meæ.<br></p>
 <p><a name="014">14</a> Confitebor tibi, quia terribiliter magnificatus es;<br> mirabilia opera tua, et anima mea cognoscit nimis.<br></p>
 <p><a name="015">15</a> Non est occultatum os meum a te, quod fecisti in occulto;<br> et substantia mea in inferioribus terræ.<br></p>
 <p><a name="016">16</a> Imperfectum meum viderunt oculi tui,<br> et in libro tuo omnes scribentur.<br> Dies formabuntur, et nemo in eis.<br></p>
 <p><a name="017">17</a> Mihi autem nimis honorificati sunt amici tui, Deus;<br> nimis confortatus est principatus eorum.<br></p>
 <p><a name="018">18</a> Dinumerabo eos, et super arenam multiplicabuntur.<br> Exsurrexi, et adhuc sum tecum.<br></p>
 <p><a name="019">19</a> Si occideris, Deus, peccatores,<br> viri sanguinum, declinate a me:<br></p>
 <p><a name="020">20</a> quia dicitis in cogitatione:<br> Accipient in vanitate civitates tuas.<br></p>
 <p><a name="021">21</a> Nonne qui oderunt te, Domine, oderam,<br> et super inimicos tuos tabescebam?<br></p>
 <p><a name="022">22</a> Perfecto odio oderam illos,<br> et inimici facti sunt mihi.<br></p>
 <p><a name="023">23</a> Proba me, Deus, et scito cor meum;<br> interroga me, et cognosce semitas meas.<br></p>
 <p><a name="024">24</a> Et vide si via iniquitatis in me est,<br> et deduc me in via æterna.]</p>
 <p></p><hr>
 <center>
 <a href="psa139.htm">Next: Psalms Chapter 139</a></center>
 </body>