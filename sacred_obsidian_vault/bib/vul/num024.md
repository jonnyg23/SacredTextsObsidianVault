<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num024.htm">Polyglot</a> 
 <a href="../kjv/num024.htm">KJV</a> 
 <a href="../sep/num024.htm">Sep</a> 
 <a href="../tan/num024.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num023.htm">Previous</a> 
 <a href="num025.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 24</h3><p><a name="001">1</a> Cumque vidisset Balaam quod placeret Domino ut benediceret Israëli, nequaquam abiit ut ante perrexerat, ut augurium quæreret: sed dirigens contra desertum vultum suum,</p>
 <p><a name="002">2</a> et elevans oculos, vidit Israël in tentoriis commorantem per tribus suas: et irruente in se spiritu Dei,</p>
 <p><a name="003">3</a> assumpta parabola, ait: [Dixit Balaam filius Beor:<br> dixit homo, cujus obturatus est oculus:<br></p>
 <p><a name="004">4</a> dixit auditor sermonum Dei,<br> qui visionem Omnipotentis intuitus est,<br> qui cadit, et sic aperiuntur oculi ejus:<br></p>
 <p><a name="005">5</a> Quam pulchra tabernacula tua, Jacob,<br> et tentoria tua, Israël!<br></p>
 <p><a name="006">6</a> ut valles nemorosæ,<br> ut horti juxta fluvios irrigui,<br> ut tabernacula quæ fixit Dominus,<br> quasi cedri prope aquas.<br></p>
 <p><a name="007">7</a> Fluet aqua de situla ejus,<br> et semen illius erit in aquas multas.<br> Tolletur propter Agag, rex ejus,<br> et auferetur regnum illius.<br></p>
 <p><a name="008">8</a> Deus eduxit illum de Ægypto,<br> cujus fortitudo similis est rhinocerotis.<br> Devorabunt gentes hostes illius,<br> ossaque eorum confringent, et perforabunt sagittis.<br></p>
 <p><a name="009">9</a> Accubans dormivit ut leo,<br> et quasi leæna, quam suscitare nullus audebit.<br> Qui benedixerit tibi, erit et ipse benedictus:<br> qui maledixerit, in maledictione reputabitur.]<br>
 </p>
 <p><a name="010">10</a> Iratusque Balac contra Balaam, complosis manibus ait: Ad maledicendum inimicis meis vocavi te, quibus e contrario tertio benedixisti:</p>
 <p><a name="011">11</a> revertere ad locum tuum. Decreveram quidem magnifice honorare te, sed Dominus privavit te honore disposito.</p>
 <p><a name="012">12</a> Respondit Balaam ad Balac: Nonne nuntiis tuis, quos misisti ad me, dixi:</p>
 <p><a name="013">13</a> Si dederit mihi Balac plenam domum suam argenti et auri, non potero præterire sermonem Domini Dei mei, ut vel boni quid vel mali proferam ex corde meo: sed quidquid Dominus dixerit, hoc loquar?</p>
 <p><a name="014">14</a> verumtamen pergens ad populum meum, dabo consilium, quid populus tuus populo huic faciat extremo tempore.</p>
 <p><a name="015">15</a> Sumpta igitur parabola, rursum ait: [Dixit Balaam filius Beor:<br> dixit homo, cujus obturatus est oculus:<br></p>
 <p><a name="016">16</a> dixit auditor sermonum Dei,<br> qui novit doctrinam Altissimi,<br> et visiones Omnipotentis videt,<br> qui cadens apertos habet oculos:<br></p>
 <p><a name="017">17</a> Videbo eum, sed non modo:<br> intuebor illum, sed non prope.<br> Orietur stella ex Jacob,<br> et consurget virga de Israël:<br> et percutiet duces Moab,<br> vastabitque omnes filios Seth.<br></p>
 <p><a name="018">18</a> Et erit Idumæa possessio ejus:<br> hæreditas Seir cedet inimicis suis:<br> Israël vero fortiter aget.<br></p>
 <p><a name="019">19</a> De Jacob erit qui dominetur,<br> et perdat reliquias civitatis.<br>]</p>
 <p><a name="020">20</a> Cumque vidisset Amalec, assumens parabolam, ait: [Principium gentium Amalec,<br> cujus extrema perdentur.]</p>
 <p><a name="021">21</a> Vidit quoque Cinæum: et assumpta parabola, ait: [Robustum quidem est habitaculum tuum:<br> sed si in petra posueris nidum tuum,<br></p>
 <p><a name="022">22</a> et fueris electus de stirpe Cin,<br> quamdiu poteris permanere? Assur enim capiet te.]</p>
 <p><a name="023">23</a> Assumptaque parabola iterum locutus est: [Heu! quis victurus est,<br> quando ista faciet Deus?<br></p>
 <p><a name="024">24</a> Venient in trieribus de Italia:<br> superabunt Assyrios, vastabuntque Hebræos, et ad extremum etiam ipsi peribunt.]</p>
 <p><a name="025">25</a> Surrexitque Balaam, et reversus est in locum suum: Balac quoque via, qua venerat, rediit.</p>
 <p></p><hr>
 <center>
 <a href="num025.htm">Next: Numbers Chapter 25</a></center>
 </body>