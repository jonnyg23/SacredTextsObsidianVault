<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ti1006.htm">Polyglot</a> 
 <a href="../gnt/ti1006.htm">GNT</a> 
 <a href="../kjv/ti1006.htm">KJV</a> 
 
 <br>
 <br><a href="ti1.htm">1 Timothy Index</a><br>
  
 <a href="ti1005.htm">Previous</a> 
 <a href="ti2001.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Timothy Chapter 6</h3><p><a name="001">1</a> Quicumque sunt sub jugo servi, dominos suos omni honore dignos arbitrentur, ne nomen Domini et doctrina blasphemetur.</p>
 <p><a name="002">2</a> Qui autem fideles habent dominos, non contemnant, quia fratres sunt: sed magis serviant, quia fideles sunt et dilecti, qui beneficii participes sunt. Hæc doce, et exhortare.<br>
 </p>
 <p><a name="003">3</a> Si quis aliter docet, et non acquiescit sanis sermonibus Domini nostri Jesu Christi, et ei, quæ secundum pietatem est, doctrinæ:</p>
 <p><a name="004">4</a> superbus est, nihil sciens, sed languens circa quæstiones, et pugnas verborum: ex quibus oriuntur invidiæ, contentiones, blasphemiæ, suspiciones malæ,</p>
 <p><a name="005">5</a> conflictationes hominum mente corruptorum, et qui veritate privati sunt, existimantium quæstum esse pietatem.</p>
 <p><a name="006">6</a> Est autem quæstus magnus pietas cum sufficientia.</p>
 <p><a name="007">7</a> Nihil enim intulimus in hunc mundum: haud dubium quod nec auferre quid possumus.</p>
 <p><a name="008">8</a> Habentes autem alimenta, et quibus tegamur, his contenti simus.</p>
 <p><a name="009">9</a> Nam qui volunt divites fieri, incidunt in tentationem, et in laqueum diaboli, et desideria multa inutilia, et nociva, quæ mergunt homines in interitum et perditionem.</p>
 <p><a name="010">10</a> Radix enim omnium malorum est cupiditas: quam quidam appetentes erraverunt a fide, et inseruerunt se doloribus malis.<br>
 </p>
 <p><a name="011">11</a> Tu autem, o homo Dei, hæc fuge: sectare vero justitiam, pietatem, fidem, caritatem, patientiam, mansuetudinem.</p>
 <p><a name="012">12</a> Certa bonum certamen fidei, apprehende vitam æternam, in qua vocatus es, et confessus bonam confessionem coram multis testibus.</p>
 <p><a name="013">13</a> Præcipio tibi coram Deo, qui vivificat omnia, et Christo Jesu, qui testimonium reddidit sub Pontio Pilato, bonam confessionem,</p>
 <p><a name="014">14</a> ut serves mandatum sine macula, irreprehensibile usque in adventum Domini nostri Jesu Christi,</p>
 <p><a name="015">15</a> quem suis temporibus ostendet beatus et solus potens, Rex regum, et Dominus dominantium:</p>
 <p><a name="016">16</a> qui solus habet immortalitatem, et lucem inhabitat inaccessibilem: quem nullus hominum vidit, sed nec videre potest: cui honor, et imperium sempiternum. Amen.</p>
 <p><a name="017">17</a> Divitibus hujus sæculi præcipe non sublime sapere, neque sperare in incerto divitiarum, sed in Deo vivo (qui præstat nobis omnia abunde ad fruendum)</p>
 <p><a name="018">18</a> bene agere, divites fieri in bonis operibus, facile tribuere, communicare,</p>
 <p><a name="019">19</a> thesaurizare sibi fundamentum bonum in futurum, ut apprehendant veram vitam.<br>
 </p>
 <p><a name="020">20</a> O Timothee, depositum custodi, devitans profanas vocum novitates, et oppositiones falsi nominis scientiæ,</p>
 <p><a name="021">21</a> quam quidam promittentes, circa fidem exciderunt. Gratia tecum. Amen.</p>
 <p></p>
 <p></p><hr>
 <center>
 <a href="ti2001.htm">Next: 2 Timothy Chapter 1</a></center>
 </body>