<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/amo003.htm">Polyglot</a> 
 <a href="../kjv/amo003.htm">KJV</a> 
 <a href="../sep/amo003.htm">Sep</a> 
 <a href="../tan/amo003.htm">Tan</a> 
 
 <br>
 <br><a href="amo.htm">Amos Index</a><br>
  
 <a href="amo002.htm">Previous</a> 
 <a href="amo004.htm">Next</a> 
 </center>
 <hr>
 
 <h3 align="CENTER">Vulgate (Latin): Amos Chapter 3</h3><p><a name="001">1</a> [Audite verbum quod locutus est Dominus super vos, filii Israël,<br> super omnem cognationem quam eduxi de terra Ægypti, dicens:<br></p>
 <p><a name="002">2</a> Tantummodo vos cognovi ex omnibus cognationibus terræ;<br> idcirco visitabo super vos omnes iniquitates vestras.<br></p>
 <p><a name="003">3</a> Numquid ambulabunt duo pariter,<br> nisi convenerit eis?<br></p>
 <p><a name="004">4</a> numquid rugiet leo in saltu,<br> nisi habuerit prædam?<br> numquid dabit catulus leonis vocem de cubili suo,<br> nisi aliquid apprehenderit?<br></p>
 <p><a name="005">5</a> numquid cadet avis in laqueum terræ<br> absque aucupe?<br> numquid auferetur laqueus de terra<br> antequam quid ceperit?<br></p>
 <p><a name="006">6</a> si clanget tuba in civitate,<br> et populus non expavescet?<br> si erit malum in civitate,<br> quod Dominus non fecerit?<br></p>
 <p><a name="007">7</a> Quia non facit Dominus Deus verbum,<br> nisi revelaverit secretum suum ad servos suos prophetas.<br></p>
 <p><a name="008">8</a> Leo rugiet, quis non timebit?<br> Dominus Deus locutus est, quis non prophetabit?<br></p>
 <p><a name="009">9</a> Auditum facite in ædibus Azoti,<br> et in ædibus terræ Ægypti,<br> et dicite: Congregamini super montes Samariæ,<br> et videte insanias multas in medio ejus,<br> et calumniam patientes in penetralibus ejus.<br></p>
 <p><a name="010">10</a> Et nescierunt facere rectum, dicit Dominus,<br> thesaurizantes iniquitatem et rapinas in ædibus suis.<br></p>
 <p><a name="011">11</a> Propterea hæc dicit Dominus Deus:<br> Tribulabitur et circuietur terra:<br> et detrahetur ex te fortitudo tua,<br> et diripientur ædes tuæ.<br></p>
 <p><a name="012">12</a> Hæc dicit Dominus:<br> Quomodo si eruat pastor de ore leonis<br> duo crura, aut extremum auriculæ,<br> sic eruentur filii Israël, qui habitant in Samaria<br> in plaga lectuli, et in Damasci grabato.<br></p>
 <p><a name="013">13</a> Audite, et contestamini in domo Jacob,<br> dicit Dominus Deus exercituum;<br></p>
 <p><a name="014">14</a> quia in die cum visitare cpero prævaricationes Israël,<br> super eum visitabo, et super altaria Bethel;<br> et amputabuntur cornua altaris, et cadent in terram.<br></p>
 <p><a name="015">15</a> Et percutiam domum hiemalem cum domo æstiva,<br> et peribunt domus eburneæ,<br> et dissipabuntur ædes multæ,<br> dicit Dominus.]</p>
 <p></p><hr>
 <center>
 <a href="amo004.htm">Next: Amos Chapter 4</a></center>
 </body>