<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen004.htm">Polyglot</a> 
 <a href="../kjv/gen004.htm">KJV</a> 
 <a href="../sep/gen004.htm">Sep</a> 
 <a href="../tan/gen004.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen003.htm">Previous</a> 
 <a href="gen005.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 4</h3><p><a name="001">1</a> Adam vero cognovit uxorem suam Hevam, quæ concepit et peperit Cain, dicens: Possedi hominem per Deum.</p>
 <p><a name="002">2</a> Rursumque peperit fratrem ejus Abel. Fuit autem Abel pastor ovium, et Cain agricola.</p>
 <p><a name="003">3</a> Factum est autem post multos dies ut offerret Cain de fructibus terræ munera Domino.</p>
 <p><a name="004">4</a> Abel quoque obtulit de primogenitis gregis sui, et de adipibus eorum: et respexit Dominus ad Abel, et ad munera ejus.</p>
 <p><a name="005">5</a> Ad Cain vero, et ad munera illius non respexit: iratusque est Cain vehementer, et concidit vultus ejus.</p>
 <p><a name="006">6</a> Dixitque Dominus ad eum: Quare iratus es? et cur concidit facies tua?</p>
 <p><a name="007">7</a> nonne si bene egeris, recipies: sin autem male, statim in foribus peccatum aderit? sed sub te erit appetitus ejus, et tu dominaberis illius.</p>
 <p><a name="008">8</a> Dixitque Cain ad Abel fratrem suum: Egrediamur foras. Cumque essent in agro, consurrexit Cain adversus fratrem suum Abel, et interfecit eum.</p>
 <p><a name="009">9</a> Et ait Dominus ad Cain: Ubi est Abel frater tuus? Qui respondit: Nescio: num custos fratris mei sum ego?</p>
 <p><a name="010">10</a> Dixitque ad eum: Quid fecisti? vox sanguinis fratris tui clamat ad me de terra.</p>
 <p><a name="011">11</a> Nunc igitur maledictus eris super terram, quæ aperuit os suum, et suscepit sanguinem fratris tui de manu tua.</p>
 <p><a name="012">12</a> Cum operatus fueris eam, non dabit tibi fructus suos: vagus et profugus eris super terram.</p>
 <p><a name="013">13</a> Dixitque Cain ad Dominum: Major est iniquitas mea, quam ut veniam merear.</p>
 <p><a name="014">14</a> Ecce ejicis me hodie a facie terræ, et a facie tua abscondar, et ero vagus et profugus in terra: omnis igitur qui invenerit me, occidet me.</p>
 <p><a name="015">15</a> Dixitque ei Dominus: Nequaquam ita fiet: sed omnis qui occiderit Cain, septuplum punietur. Posuitque Dominus Cain signum, ut non interficeret eum omnis qui invenisset eum.</p>
 <p><a name="016">16</a> Egressusque Cain a facie Domini, habitavit profugus in terra ad orientalem plagam Eden.<br>
 </p>
 <p><a name="017">17</a> Cognovit autem Cain uxorem suam, quæ concepit, et peperit Henoch: et ædificavit civitatem, vocavitque nomen ejus ex nomine filii sui, Henoch.</p>
 <p><a name="018">18</a> Porro Henoch genuit Irad, et Irad genuit Maviaël, et Maviaël genuit Mathusaël, et Mathusaël genuit Lamech.</p>
 <p><a name="019">19</a> Qui accepit duas uxores, nomen uni Ada, et nomen alteri Sella.</p>
 <p><a name="020">20</a> Genuitque Ada Jabel, qui fuit pater habitantium in tentoriis, atque pastorum.</p>
 <p><a name="021">21</a> Et nomen fratris ejus Jubal: ipse fuit pater canentium cithara et organo.</p>
 <p><a name="022">22</a> Sella quoque genuit Tubalcain, qui fuit malleator et faber in cuncta opera æris et ferri. Soror vero Tubalcain, Noëma.</p>
 <p><a name="023">23</a> Dixitque Lamech uxoribus suis Adæ et Sellæ: [Audite vocem meam, uxores Lamech;<br> auscultate sermonem meum:<br> quoniam occidi virum in vulnus meum,<br> et adolescentulum in livorem meum.<br></p>
 <p><a name="024">24</a> Septuplum ultio dabitur de Cain:<br> de Lamech vero septuagies septies.]<br>
 </p>
 <p><a name="025">25</a> Cognovit quoque adhuc Adam uxorem suam: et peperit filium, vocavitque nomen ejus Seth, dicens: Posuit mihi Deus semen aliud pro Abel, quem occidit Cain.</p>
 <p><a name="026">26</a> Sed et Seth natus est filius, quem vocavit Enos: iste cpit invocare nomen Domini.</p>
 <p></p><hr>
 <center>
 <a href="gen005.htm">Next: Genesis Chapter 5</a></center>
 </body>