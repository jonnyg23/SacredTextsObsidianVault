<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa2005.htm">Polyglot</a> 
 <a href="../kjv/sa2005.htm">KJV</a> 
 <a href="../sep/sa2005.htm">Sep</a> 
 <a href="../tan/sa2005.htm">Tan</a> 
 
 <br>
 <br><a href="sa2.htm">2 Samuel Index</a><br>
  
 <a href="sa2004.htm">Previous</a> 
 <a href="sa2006.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Samuel Chapter 5</h3><p><a name="001">1</a> Et venerunt universæ tribus Israël ad David in Hebron, dicentes: Ecce nos os tuum et caro tua sumus.</p>
 <p><a name="002">2</a> Sed et heri et nudiustertius cum esset Saul rex super nos, tu eras educens et reducens Israël: dixit autem Dominus ad te: Tu pasces populum meum Israël, et tu eris dux super Israël.</p>
 <p><a name="003">3</a> Venerunt quoque et seniores Israël ad regem in Hebron, et percussit cum eis rex David fdus in Hebron coram Domino: unxeruntque David in regem super Israël.</p>
 <p><a name="004">4</a> Filius triginta annorum erat David cum regnare cpisset, et quadraginta annis regnavit.</p>
 <p><a name="005">5</a> In Hebron regnavit super Judam septem annis et sex mensibus: in Jerusalem autem regnavit triginta tribus annis super omnem Israël et Judam.<br>
 </p>
 <p><a name="006">6</a> Et abiit rex, et omnes viri qui erant cum eo, in Jerusalem, ad Jebusæum habitatorem terræ: dictumque est David ab eis: Non ingredieris huc, nisi abstuleris cæcos et claudos dicentes: Non ingredietur David huc.</p>
 <p><a name="007">7</a> Cepit autem David arcem Sion: hæc est civitas David.</p>
 <p><a name="008">8</a> Proposuerat enim David in die illa præmium, qui percussisset Jebusæum, et tetigisset domatum fistulas, et abstulisset cæcos et claudos odientes animam David. Idcirco dicitur in proverbio: Cæcus et claudus non intrabunt in templum.</p>
 <p><a name="009">9</a> Habitavit autem David in arce, et vocavit eam civitatem David: et ædificavit per gyrum a Mello et intrinsecus.</p>
 <p><a name="010">10</a> Et ingrediebatur proficiens atque succrescens, et Dominus Deus exercituum erat cum eo.</p>
 <p><a name="011">11</a> Misit quoque Hiram rex Tyri nuntios ad David, et ligna cedrina, et artifices lignorum, artificesque lapidum ad parietes: et ædificaverunt domum David.</p>
 <p><a name="012">12</a> Et cognovit David quoniam confirmasset eum Dominus regem super Israël, et quoniam exaltasset regnum ejus super populum suum Israël.</p>
 <p><a name="013">13</a> Accepit ergo David adhuc concubinas et uxores de Jerusalem, postquam venerat de Hebron: natique sunt David et alii filii et filiæ:</p>
 <p><a name="014">14</a> et hæc nomina eorum, qui nati sunt ei in Jerusalem: Samua, et Sobab, et Nathan, et Salomon,</p>
 <p><a name="015">15</a> et Jebahar, et Elisua, et Nepheg,</p>
 <p><a name="016">16</a> et Japhia, et Elisama, et Elioda, et Eliphaleth.<br>
 </p>
 <p><a name="017">17</a> Audierunt ergo Philisthiim quod unxissent David in regem super Israël, et ascenderunt universi ut quærerent David: quod cum audisset David, descendit in præsidium.</p>
 <p><a name="018">18</a> Philisthiim autem venientes diffusi sunt in valle Raphaim.</p>
 <p><a name="019">19</a> Et consuluit David Dominum, dicens: Si ascendam ad Philisthiim? et si dabis eos in manu mea? Et dixit Dominus ad David: Ascende, quia tradens dabo Philisthiim in manu tua.</p>
 <p><a name="020">20</a> Venit ergo David in Baal Pharasim: et percussit eos ibi, et dixit: Divisit Dominus inimicos meos coram me, sicut dividuntur aquæ. Propterea vocatum est nomen loci illius, Baal Pharasim.</p>
 <p><a name="021">21</a> Et reliquerunt ibi sculptilia sua, quæ tulit David et viri ejus.</p>
 <p><a name="022">22</a> Et addiderunt adhuc Philisthiim ut ascenderent, et diffusi sunt in valle Raphaim.</p>
 <p><a name="023">23</a> Consuluit autem David Dominum: Si ascendam contra Philisthæos, et tradas eos in manus meas? Qui respondit: Non ascendas contra eos, sed gyra post tergum eorum, et venies ad eos ex adverso pyrorum.</p>
 <p><a name="024">24</a> Et cum audieris sonitum gradientis in cacumine pyrorum, tunc inibis prælium: quia tunc egredietur Dominus ante faciem tuam, ut percutiat castra Philisthiim.</p>
 <p><a name="025">25</a> Fecit itaque David sicut præceperat ei Dominus, et percussit Philisthiim de Gabaa usque dum venias Gezer.</p>
 <p></p><hr>
 <center>
 <a href="sa2006.htm">Next: 2 Samuel Chapter 6</a></center>
 </body>