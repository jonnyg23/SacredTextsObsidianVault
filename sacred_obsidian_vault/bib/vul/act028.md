<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act028.htm">Polyglot</a> 
 <a href="../gnt/act028.htm">GNT</a> 
 <a href="../kjv/act028.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act027.htm">Previous</a> 
 <a href="rom001.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 28</h3><p><a name="001">1</a> Et cum evasissemus, tunc cognovimus quia Melita insula vocabatur. Barbari vero præstabant non modicam humanitatem nobis.</p>
 <p><a name="002">2</a> Accensa enim pyra, reficiebant nos omnes propter imbrem qui imminebat, et frigus.</p>
 <p><a name="003">3</a> Cum congregasset autem Paulus sarmentorum aliquantam multitudinem, et imposuisset super ignem, vipera a calore cum processisset, invasit manum ejus.</p>
 <p><a name="004">4</a> Ut vero viderunt barbari pendentem bestiam de manu ejus, ad invicem dicebant: Utique homicida est homo hic, qui cum evaserit de mari, ultio non sinit eum vivere.</p>
 <p><a name="005">5</a> Et ille quidem excutiens bestiam in ignem, nihil mali passus est.</p>
 <p><a name="006">6</a> At illi existimabant eum in tumorem convertendum, et subito casurum et mori. Diu autem illis exspectantibus, et videntibus nihil mali in eo fieri, convertentes se, dicebant eum esse deum.</p>
 <p><a name="007">7</a> In locis autem illis erant prædia principis insulæ, nomine Publii, qui nos suscipiens, triduo benigne exhibuit.</p>
 <p><a name="008">8</a> Contigit autem patrem Publii febribus et dysenteria vexatum jacere. Ad quem Paulus intravit: et cum orasset, et imposuisset ei manus, salvavit eum.</p>
 <p><a name="009">9</a> Quo facto, omnes qui in insula habebant infirmitates, accedebant, et curabantur:</p>
 <p><a name="010">10</a> qui etiam multis honoribus nos honoraverunt, et navigantibus imposuerunt quæ necessaria erant.<br>
 </p>
 <p><a name="011">11</a> Post menses autem tres navigavimus in navi Alexandrina, quæ in insula hiemaverat, cui erat insigne Castorum.</p>
 <p><a name="012">12</a> Et cum venissemus Syracusam, mansimus ibi triduo.</p>
 <p><a name="013">13</a> Inde circumlegentes devenimus Rhegium: et post unum diem, flante austro, secunda die venimus Puteolos:</p>
 <p><a name="014">14</a> ubi inventis fratribus rogati sumus manere apud eos dies septem: et sic venimus Romam.</p>
 <p><a name="015">15</a> Et inde cum audissent fratres, occurrerunt nobis usque ad Apii forum, ac tres Tabernas. Quos cum vidisset Paulus, gratias agens Deo, accepit fiduciam.</p>
 <p><a name="016">16</a> Cum autem venissemus Romam, permissum est Paulo manere sibimet cum custodiente se milite.<br>
 </p>
 <p><a name="017">17</a> Post tertium autem diem convocavit primos Judæorum. Cumque convenissent, dicebat eis: Ego, viri fratres, nihil adversus plebem faciens, aut morem paternum, vinctus ab Jerosolymis traditus sum in manus Romanorum,</p>
 <p><a name="018">18</a> qui cum interrogationem de me habuissent, voluerunt me dimittere, eo quod nulla esset causa mortis in me.</p>
 <p><a name="019">19</a> Contradicentibus autem Judæis, coactus sum appellare Cæsarem, non quasi gentem meam habens aliquid accusare.</p>
 <p><a name="020">20</a> Propter hanc igitur causam rogavi vos videre, et alloqui. Propter spem enim Israël catena hac circumdatus sum.</p>
 <p><a name="021">21</a> At illi dixerunt ad eum: Nos neque litteras accepimus de te a Judæa, neque adveniens aliquis fratrum nuntiavit, aut locutus est quid de te malum.</p>
 <p><a name="022">22</a> Rogamus autem a te audire quæ sentis: nam de secta hac notum est nobis quia ubique ei contradicitur.</p>
 <p><a name="023">23</a> Cum constituissent autem illi diem, venerunt ad eum in hospitium plurimi, quibus exponebat testificans regnum Dei, suadensque eis de Jesu ex lege Moysi et prophetis a mane usque ad vesperam.</p>
 <p><a name="024">24</a> Et quidam credebant his quæ dicebantur: quidam vero non credebant.</p>
 <p><a name="025">25</a> Cumque invicem non essent consentientes, discedebant, dicente Paulo unum verbum: Quia bene Spiritus Sanctus locutus est per Isaiam prophetam ad patres nostros,</p>
 <p><a name="026">26</a> dicens: Vade ad populum istum, et dic ad eos: [Aure audietis, et non intelligetis,<br> et videntes videbitis, et non perspicietis.<br></p>
 <p><a name="027">27</a> Incrassatum est enim cor populi hujus,<br> et auribus graviter audierunt,<br> et oculos suos compresserunt:<br> ne forte videant oculis,<br> et auribus audiant,<br> et corde intelligant, et convertantur,<br> et sanem eos.]</p>
 <p><a name="028">28</a> Notum ergo sit vobis, quoniam gentibus missum est hoc salutare Dei, et ipsi audient.</p>
 <p><a name="029">29</a> Et cum hæc dixisset, exierunt ab eo Judæi, multam habentes inter se quæstionem.<br>
 </p>
 <p><a name="030">30</a> Mansit autem biennio toto in suo conducto: et suscipiebat omnes qui ingrediebantur ad eum,</p>
 <p><a name="031">31</a> prædicans regnum Dei, et docens quæ sunt de Domino Jesu Christo cum omni fiducia, sine prohibitione.</p>
 <p></p>
 <p></p><hr>
 <center>
 <a href="rom001.htm">Next: Romans Chapter 1</a></center>
 </body>