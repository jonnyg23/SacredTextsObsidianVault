<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act007.htm">Polyglot</a> 
 <a href="../gnt/act007.htm">GNT</a> 
 <a href="../kjv/act007.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act006.htm">Previous</a> 
 <a href="act008.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 7</h3><p><a name="001">1</a> Dixit autem princeps sacerdotum: Si hæc ita se habent?</p>
 <p><a name="002">2</a> Qui ait: Viri fratres et patres, audite: Deus gloriæ apparuit patri nostro Abrahæ cum esset in Mesopotamia, priusquam moraretur in Charan,</p>
 <p><a name="003">3</a> et dixit ad illum: Exi de terra tua, et de cognatione tua, et veni in terram quam monstravero tibi.</p>
 <p><a name="004">4</a> Tunc exiit de terra Chaldæorum, et habitavit in Charan. Et inde, postquam mortuus est pater ejus, transtulit illum in terram istam, in qua nunc vos habitatis.</p>
 <p><a name="005">5</a> Et non dedit illi hæreditatem in ea, nec passum pedis: sed repromisit dare illi eam in possessionem, et semini ejus post ipsum, cum non haberet filium.</p>
 <p><a name="006">6</a> Locutus est autem ei Deus: Quia erit semen ejus accola in terra aliena, et servituti eos subjicient, et male tractabunt eos annis quadringentis:</p>
 <p><a name="007">7</a> et gentem cui servierint, judicabo ego, dixit Dominus: et post hæc exibunt, et servient mihi in loco isto.</p>
 <p><a name="008">8</a> Et dedit illi testamentum circumcisionis: et sic genuit Isaac, et circumcidit eum die octavo: et Isaac, Jacob: et Jacob, duodecim patriarchas.</p>
 <p><a name="009">9</a> Et patriarchæ æmulantes, Joseph vendiderunt in Ægyptum: et erat Deus cum eo,</p>
 <p><a name="010">10</a> et eripuit eum ex omnibus tribulationibus ejus, et dedit ei gratiam et sapientiam in conspectu pharaonis regis Ægypti: et constituit eum præpositum super Ægyptum, et super omnem domum suam.</p>
 <p><a name="011">11</a> Venit autem fames in universam Ægyptum et Chanaan, et tribulatio magna: et non inveniebant cibos patres nostri.</p>
 <p><a name="012">12</a> Cum audisset autem Jacob esse frumentum in Ægypto, misit patres nostros primum:</p>
 <p><a name="013">13</a> et in secundo cognitus est Joseph a fratribus suis, et manifestatum est Pharaoni genus ejus.</p>
 <p><a name="014">14</a> Mittens autem Joseph, accersivit Jacob patrem suum et omnem cognationem suam, in animabus septuaginta quinque.</p>
 <p><a name="015">15</a> Et descendit Jacob in Ægyptum: et defunctus est ipse, et patres nostri.</p>
 <p><a name="016">16</a> Et translati sunt in Sichem, et positi sunt in sepulchro, quod emit Abraham pretio argenti a filiis Hemor filii Sichem.<br>
 </p>
 <p><a name="017">17</a> Cum autem appropinquaret tempus promissionis quam confessus erat Deus Abrahæ, crevit populus, et multiplicatus est in Ægypto,</p>
 <p><a name="018">18</a> quoadusque surrexit alius rex in Ægypto, qui non sciebat Joseph.</p>
 <p><a name="019">19</a> Hic circumveniens genus nostrum, afflixit patres nostros ut exponerent infantes suos, ne vivificarentur.</p>
 <p><a name="020">20</a> Eodem tempore natus est Moyses, et fuit gratus Deo: qui nutritus est tribus mensibus in domo patris sui.</p>
 <p><a name="021">21</a> Exposito autem illo, sustulit eum filia Pharaonis, et nutrivit eum sibi in filium.</p>
 <p><a name="022">22</a> Et eruditus est Moyses omni sapientia Ægyptiorum, et erat potens in verbis et in operibus suis.</p>
 <p><a name="023">23</a> Cum autem impleretur ei quadraginta annorum tempus, ascendit in cor ejus ut visitaret fratres suos filios Israël.</p>
 <p><a name="024">24</a> Et cum vidisset quemdam injuriam patientem, vindicavit illum, et fecit ultionem ei qui injuriam sustinebat, percusso Ægyptio.</p>
 <p><a name="025">25</a> Existimabat autem intelligere fratres, quoniam Deus per manum ipsius daret salutem illis: at illi non intellexerunt.</p>
 <p><a name="026">26</a> Sequenti vero die apparuit illis litigantibus: et reconciliabat eos in pace, dicens: Viri, fratres estis: ut quid nocetis alterutrum?</p>
 <p><a name="027">27</a> Qui autem injuriam faciebat proximo, repulit eum, dicens: Quis te constituit principem et judicem super nos?</p>
 <p><a name="028">28</a> Numquid interficere me tu vis, quemadmodum interfecisti heri Ægyptium?</p>
 <p><a name="029">29</a> Fugit autem Moyses in verbo isto: et factus est advena in terra Madian, ubi generavit filios duos.</p>
 <p><a name="030">30</a> Et expletis annis quadraginta, apparuit illi in deserto montis Sina angelus in igne flammæ rubi.</p>
 <p><a name="031">31</a> Moyses autem videns, admiratus est visum. Et accedente illo ut consideraret, facta est ad eum vox Domini, dicens:</p>
 <p><a name="032">32</a> Ego sum Deus patrum tuorum, Deus Abraham, Deus Isaac, et Deus Jacob. Tremefactus autem Moyses, non audebat considerare.</p>
 <p><a name="033">33</a> Dixit autem illi Dominus: Solve calceamentum pedum tuorum: locus enim in quo stas, terra sancta est.</p>
 <p><a name="034">34</a> Videns vidi afflictionem populi mei qui est in Ægypto, et gemitum eorum audivi, et descendi liberare eos. Et nunc veni, et mittam te in Ægyptum.</p>
 <p><a name="035">35</a> Hunc Moysen, quem negaverunt, dicentes: Quis te constituit principem et judicem? hunc Deus principem et redemptorem misit, cum manu angeli qui apparuit illi in rubo.</p>
 <p><a name="036">36</a> Hic eduxit illos faciens prodigia et signa in terra Ægypti, et in rubro mari, et in deserto annis quadraginta.</p>
 <p><a name="037">37</a> Hic est Moyses, qui dixit filiis Israël: Prophetam suscitabit vobis Deus de fratribus vestris, tamquam me: ipsum audietis.</p>
 <p><a name="038">38</a> Hic est qui fuit in ecclesia in solitudine cum angelo, qui loquebatur ei in monte Sina, et cum patribus nostris: qui accepit verba vitæ dare nobis.</p>
 <p><a name="039">39</a> Cui noluerunt obedire patres nostri: sed repulerunt, et aversi sunt cordibus suis in Ægyptum,</p>
 <p><a name="040">40</a> dicentes ad Aaron: Fac nobis deos qui præcedant nos: Moyses enim hic, qui eduxit nos de terra Ægypti, nescimus quid factum sit ei.</p>
 <p><a name="041">41</a> Et vitulum fecerunt in diebus illis, et obtulerunt hostiam simulacro, et lætabantur in operibus manuum suarum.</p>
 <p><a name="042">42</a> Convertit autem Deus, et tradidit eos servire militiæ cæli, sicut scriptum est in libro prophetarum: [Numquid victimas et hostias obtulistis mihi<br> annis quadraginta in deserto, domus Israël?<br></p>
 <p><a name="043">43</a> Et suscepistis tabernaculum Moloch,<br> et sidus dei vestri Rempham,<br> figuras quas fecistis adorare eas:<br> et transferam vos trans Babylonem.]</p>
 <p><a name="044">44</a> Tabernaculum testimonii fuit cum patribus nostris in deserto, sicut disposuit illis Deus loquens ad Moysen, ut faceret illud secundum formam quam viderat.</p>
 <p><a name="045">45</a> Quod et induxerunt, suscipientes patres nostri cum Jesu in possessionem gentium quas expulit Deus a facie patrum nostrorum, usque in diebus David,</p>
 <p><a name="046">46</a> qui invenit gratiam ante Deum, et petiit ut inveniret tabernaculum Deo Jacob.</p>
 <p><a name="047">47</a> Salomon autem ædificavit illi domum.</p>
 <p><a name="048">48</a> Sed non Excelsus in manufactis habitat, sicut propheta dicit:</p>
 <p><a name="049">49</a> [Cælum mihi sedes est:<br> terra autem scabellum pedum meorum.<br> Quam domum ædificabitis mihi? dicit Dominus:<br> aut quis locus requietionis meæ est?<br></p>
 <p><a name="050">50</a> Nonne manus mea fecit hæc omnia?]</p>
 <p><a name="051">51</a> Dura cervice, et incircumcisis cordibus et auribus, vos semper Spiritui Sancto resistitis: sicut patres vestri, ita et vos.</p>
 <p><a name="052">52</a> Quem prophetarum non sunt persecuti patres vestri? et occiderunt eos qui prænuntiabant de adventu Justi, cujus vos nunc proditores et homicidæ fuistis:</p>
 <p><a name="053">53</a> qui accepistis legem in dispositione angelorum, et non custodistis.<br>
 </p>
 <p><a name="054">54</a> Audientes autem hæc, dissecabantur cordibus suis, et stridebant dentibus in eum.</p>
 <p><a name="055">55</a> Cum autem esset plenus Spiritu Sancto, intendens in cælum, vidit gloriam Dei, et Jesum stantem a dextris Dei. Et ait: Ecce video cælos apertos, et Filium hominis stantem a dextris Dei.</p>
 <p><a name="056">56</a> Exclamantes autem voce magna continuerunt aures suas, et impetum fecerunt unanimiter in eum.</p>
 <p><a name="057">57</a> Et ejicientes eum extra civitatem, lapidabant: et testes deposuerunt vestimenta sua secus pedes adolescentis qui vocabatur Saulus.</p>
 <p><a name="058">58</a> Et lapidabant Stephanum invocantem, et dicentem: Domine Jesu, suscipe spiritum meum.</p>
 <p><a name="059">59</a> Positis autem genibus, clamavit voce magna, dicens: Domine, ne statuas illis hoc peccatum. Et cum hoc dixisset, obdormivit in Domino. Saulus autem erat consentiens neci ejus.</p>
 <p></p><hr>
 <center>
 <a href="act008.htm">Next: Acts Chapter 8</a></center>
 </body>