<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir040.htm">Polyglot</a> 
 <a href="../apo/sir040.htm">Apo</a> 
 <a href="../sep/sir040.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir039.htm">Previous</a> 
 <a href="sir041.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 40</h3><p><a name="001">1</a> [Occupatio magna creata est omnibus hominibus,<br> et jugum grave super filios Adam,<br> a die exitus de ventre matris eorum<br> usque in diem sepulturæ in matrem omnium.<br></p>
 <p><a name="002">2</a> Cogitationes eorum, et timores cordis,<br> adinventio exspectationis, et dies finitionis,<br></p>
 <p><a name="003">3</a> a residente super sedem gloriosam,<br> usque ad humiliatum in terra et cinere:<br></p>
 <p><a name="004">4</a> ab eo qui utitur hyacintho et portat coronam,<br> usque ad eum qui operitur lino crudo:<br> furor, zelus, tumultus, fluctuatio, et timor mortis,<br> iracundia perseverans, et contentio:<br></p>
 <p><a name="005">5</a> et in tempore refectionis in cubili,<br> somnus noctis immutat scientiam ejus.<br></p>
 <p><a name="006">6</a> Modicum tamquam nihil in requie,<br> et ab eo in somnis, quasi in die respectus.<br></p>
 <p><a name="007">7</a> Conturbatus est in visu cordis sui,<br> tamquam qui evaserit in die belli:<br> in tempore salutis suæ exsurrexit,<br> et admirans ad nullum timorem:<br></p>
 <p><a name="008">8</a> cum omni carne, ab homine usque ad pecus,<br> et super peccatores septuplum.<br></p>
 <p><a name="009">9</a> Ad hæc mors, sanguis, contentio, et rhomphæa,<br> oppressiones, fames, et contritio, et flagella:<br></p>
 <p><a name="010">10</a> super iniquos creata sunt hæc omnia:<br> et propter illos factus est cataclysmus.]<br>
 </p>
 <p><a name="011">11</a> [Omnia quæ de terra sunt in terram convertentur,<br> et omnes aquæ in mare revertentur.<br></p>
 <p><a name="012">12</a> Omne munus et iniquitas delebitur,<br> et fides in sæculum stabit.<br></p>
 <p><a name="013">13</a> Substantiæ injustorum sicut fluvius siccabuntur,<br> et sicut tonitruum magnum in pluvia personabunt.<br></p>
 <p><a name="014">14</a> In aperiendo manus suas lætabitur:<br> sic prævaricatores in consummatione tabescent.<br></p>
 <p><a name="015">15</a> Nepotes impiorum non multiplicabunt ramos:<br> et radices immundæ super cacumen petræ sonant.<br></p>
 <p><a name="016">16</a> Super omnem aquam viriditas,<br> et ad oram fluminis ante omne fnum evelletur.]<br>
 </p>
 <p><a name="017">17</a> [Gratia sicut paradisus in benedictionibus,<br> et misericordia in sæculum permanet.<br></p>
 <p><a name="018">18</a> Vita sibi sufficientis operarii condulcabitur,<br> et in ea invenies thesaurum.<br></p>
 <p><a name="019">19</a> Filii et ædificatio civitatis confirmabit nomen:<br> et super hæc mulier immaculata computabitur.<br></p>
 <p><a name="020">20</a> Vinum et musica lætificant cor:<br> et super utraque dilectio sapientiæ.<br></p>
 <p><a name="021">21</a> Tibiæ et psalterium suavem faciunt melodiam:<br> et super utraque lingua suavis.<br></p>
 <p><a name="022">22</a> Gratiam et speciem desiderabit oculus tuus:<br> et super hæc virides sationes.<br></p>
 <p><a name="023">23</a> Amicus et sodalis in tempore convenientes,<br> et super utrosque mulier cum viro.<br></p>
 <p><a name="024">24</a> Fratres in adjutorium in tempore tribulationis:<br> et super eos misericordia liberabit.<br></p>
 <p><a name="025">25</a> Aurum et argentum est constitutio pedum:<br> et super utrumque consilium beneplacitum.<br></p>
 <p><a name="026">26</a> Facultates et virtutes exaltant cor,<br> et super hæc timor Domini.<br></p>
 <p><a name="027">27</a> Non est in timore Domini minoratio:<br> et non est in eo inquirere adjutorium.<br></p>
 <p><a name="028">28</a> Timor Domini sicut paradisus benedictionis,<br> et super omnem gloriam operuerunt illum.]<br>
 </p>
 <p><a name="029">29</a> [Fili, in tempore vitæ tuæ ne indigeas:<br> melius est enim mori quam indigere.<br></p>
 <p><a name="030">30</a> Vir respiciens in mensam alienam,<br> non est vita ejus in cogitatione victus:<br> alit enim animam suam cibis alienis:<br></p>
 <p><a name="031">31</a> vir autem disciplinatus et eruditus custodiet se.<br></p>
 <p><a name="032">32</a> In ore imprudentis condulcabitur inopia,<br> et in ventre ejus ignis ardebit.]</p>
 <p></p><hr>
 <center>
 <a href="sir041.htm">Next: Sirach Chapter 41</a></center>
 </body>