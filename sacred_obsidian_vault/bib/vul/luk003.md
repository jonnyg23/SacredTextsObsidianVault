<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk003.htm">Polyglot</a> 
 <a href="../gnt/luk003.htm">GNT</a> 
 <a href="../kjv/luk003.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk002.htm">Previous</a> 
 <a href="luk004.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 3</h3><p><a name="001">1</a> Anno autem quintodecimo imperii Tiberii Cæsaris, procurante Pontio Pilato Judæam, tetrarcha autem Galiææ Herode, Philippo autem fratre ejus tetrarcha Iturææ, et Trachonitidis regionis, et Lysania Abilinæ tetrarcha,</p>
 <p><a name="002">2</a> sub principibus sacerdotum Anna et Caipha: factum est verbum Domini super Joannem, Zachariæ filium, in deserto.</p>
 <p><a name="003">3</a> Et venit in omnem regionem Jordanis, prædicans baptismum pnitentiæ in remissionem peccatorum,</p>
 <p><a name="004">4</a> sicut scriptum est in libro sermonum Isaiæ prophetæ: [Vox clamantis in deserto:<br> Parate viam Domini; rectas facite semitas ejus:<br></p>
 <p><a name="005">5</a> omnis vallis implebitur,<br> et omnis mons, et collis humiliabitur:<br> et erunt prava in directa, et aspera in vias planas:<br></p>
 <p><a name="006">6</a> et videbit omnis caro salutare Dei.]</p>
 <p><a name="007">7</a> Dicebat ergo ad turbas quæ exibant ut baptizarentur ab ipso: Genimina viperarum, quis ostendit vobis fugere a ventura ira?</p>
 <p><a name="008">8</a> Facite ergo fructus dignos pnitentiæ, et ne cperitis dicere: Patrem habemus Abraham. Dico enim vobis quia potens est Deus de lapidibus istis suscitare filios Abrahæ.</p>
 <p><a name="009">9</a> Jam enim securis ad radicem arborum posita est. Omnis ergo arbor non faciens fructum bonum, excidetur, et in ignem mittetur.</p>
 <p><a name="010">10</a> Et interrogabant eum turbæ, dicentes: Quid ergo faciemus?</p>
 <p><a name="011">11</a> Respondens autem dicebat illis: Qui habet duas tunicas, det non habenti: et qui habet escas, similiter faciat.</p>
 <p><a name="012">12</a> Venerunt autem et publicani ut baptizarentur, et dixerunt ad illum: Magister, quid faciemus?</p>
 <p><a name="013">13</a> At ille dixit ad eos: Nihil amplius, quam quod constitutum est vobis, faciatis.</p>
 <p><a name="014">14</a> Interrogabant autem eum et milites, dicentes: Quid faciemus et nos? Et ait illis: Neminem concutiatis, neque calumniam faciatis: et contenti estote stipendiis vestris.</p>
 <p><a name="015">15</a> Existimante autem populo, et cogitantibus omnibus in cordibus suis de Joanne, ne forte ipse esset Christus,</p>
 <p><a name="016">16</a> respondit Joannes, dicens omnibus: Ego quidem aqua baptizo vos: veniet autem fortior me, cujus non sum dignus solvere corrigiam calceamentorum ejus: ipse vos baptizabit in Spiritu Sancto et igni:</p>
 <p><a name="017">17</a> cujus ventilabrum in manu ejus, et purgabit aream suam, et congregabit triticum in horreum suum, paleas autem comburet igni inextinguibili.</p>
 <p><a name="018">18</a> Multa quidem et alia exhortans evangelizabat populo.<br>
 </p>
 <p><a name="019">19</a> Herodes autem tetrarcha cum corriperetur ab illo de Herodiade uxore fratris sui, et de omnibus malis quæ fecit Herodes,</p>
 <p><a name="020">20</a> adjecit et hoc super omnia, et inclusit Joannem in carcere.<br>
 </p>
 <p><a name="021">21</a> Factum est autem cum baptizaretur omnis populus, et Jesu baptizato, et orante, apertum est cælum:</p>
 <p><a name="022">22</a> et descendit Spiritus Sanctus corporali specie sicut columba in ipsum: et vox de cælo facta est: Tu es filius meus dilectus, in te complacui mihi.</p>
 <p><a name="023">23</a> Et ipse Jesus erat incipiens quasi annorum triginta, ut putabatur, filius Joseph, qui fuit Heli, qui fuit Mathat,</p>
 <p><a name="024">24</a> qui fuit Levi, qui fuit Melchi, qui fuit Janne, qui fuit Joseph,</p>
 <p><a name="025">25</a> qui fuit Mathathiæ, qui fuit Amos, qui fuit Nahum, qui fuit Hesli, qui fuit Nagge,</p>
 <p><a name="026">26</a> qui fuit Mahath, qui fuit Mathathiæ, qui fuit Semei, qui fuit Joseph, qui fuit Juda,</p>
 <p><a name="027">27</a> qui fuit Joanna, qui fuit Resa, qui fuit Zorobabel, qui fuit Salatheil, qui fuit Neri,</p>
 <p><a name="028">28</a> qui fuit Melchi, qui fuit Addi, qui fuit Cosan, qui fuit Elmadan, qui fuit Her,</p>
 <p><a name="029">29</a> qui fuit Jesu, qui fuit Eliezer, qui fuit Jorim, qui fuit Mathat, qui fuit Levi,</p>
 <p><a name="030">30</a> qui fuit Simeon, qui fuit Juda, qui fuit Joseph, qui fuit Jona, qui fuit Eliakim,</p>
 <p><a name="031">31</a> qui fuit Melea, qui fuit Menna, qui fuit Mathatha, qui fuit Natham, qui fuit David,</p>
 <p><a name="032">32</a> qui fuit Jesse, qui fuit Obed, qui fuit Booz, qui fuit Salmon, qui fuit Naasson,</p>
 <p><a name="033">33</a> qui fuit Aminadab, qui fuit Aram, qui fuit Esron, qui fuit Phares, qui fuit Judæ,</p>
 <p><a name="034">34</a> qui fuit Jacob, qui fuit Isaac, qui fuit Abrahæ, qui fuit Thare, qui fuit Nachor,</p>
 <p><a name="035">35</a> qui fuit Sarug, qui fuit Ragau, qui fuit Phaleg, qui fuit Heber, qui fuit Sale,</p>
 <p><a name="036">36</a> qui fuit Cainan, qui fuit Arphaxad, qui fuit Sem, qui fuit Noë, qui fuit Lamech,</p>
 <p><a name="037">37</a> qui fuit Methusale, qui fuit Henoch, qui fuit Jared, qui fuit Malaleel, qui fuit Cainan,</p>
 <p><a name="038">38</a> qui fuit Henos, qui fuit Seth, qui fuit Adam, qui fuit Dei.</p>
 <p></p><hr>
 <center>
 <a href="luk004.htm">Next: Luke Chapter 4</a></center>
 </body>