<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo031.htm">Polyglot</a> 
 <a href="../kjv/exo031.htm">KJV</a> 
 <a href="../sep/exo031.htm">Sep</a> 
 <a href="../tan/exo031.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo030.htm">Previous</a> 
 <a href="exo032.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 31</h3><p><a name="001">1</a> Locutusque est Dominus ad Moysen, dicens:</p>
 <p><a name="002">2</a> Ecce, vocavi ex nomine Beseleel filium Uri filii Hur de tribu Juda,</p>
 <p><a name="003">3</a> et implevi spiritu Dei, sapientia, et intelligentia et scientia in omni opere,</p>
 <p><a name="004">4</a> ad excogitandum quidquid fabrefieri potest ex auro, et argento, et ære,</p>
 <p><a name="005">5</a> marmore, et gemmis, et diversitate lignorum.</p>
 <p><a name="006">6</a> Dedique ei socium Ooliab filium Achisamech de tribu Dan. Et in corde omnis eruditi posui sapientiam: ut faciant cuncta quæ præcepi tibi,</p>
 <p><a name="007">7</a> tabernaculum fderis, et arcam testimonii, et propitiatorium, quod super eam est, et cuncta vasa tabernaculi,</p>
 <p><a name="008">8</a> mensamque et vasa ejus, candelabrum purissimum cum vasis suis, et altaris thymiamatis,</p>
 <p><a name="009">9</a> et holocausti, et omnia vasa eorum, labrum cum basi sua,</p>
 <p><a name="010">10</a> vestes sanctas in ministerio Aaron sacerdoti, et filiis ejus, ut fungantur officio suo in sacris:</p>
 <p><a name="011">11</a> oleum unctionis, et thymiama aromatum in sanctuario, omnia quæ præcepi tibi, facient.<br>
 </p>
 <p><a name="012">12</a> Et locutus est Dominus ad Moysen, dicens:</p>
 <p><a name="013">13</a> Loquere filiis Israël, et dices ad eos: Videte ut sabbatum meum custodiatis: quia signum est inter me et vos in generationibus vestris: ut sciatis quia ego Dominus, qui sanctifico vos.</p>
 <p><a name="014">14</a> Custodite sabbatum meum, sanctum est enim vobis: qui polluerit illud, morte morietur; qui fecerit in eo opus, peribit anima illius de medio populi sui.</p>
 <p><a name="015">15</a> Sex diebus facietis opus: in die septimo sabbatum est, requies sancta Domino; omnis qui fecerit opus in hac die, morietur.</p>
 <p><a name="016">16</a> Custodiant filii Israël sabbatum, et celebrent illud in generationibus suis. Pactum est sempiternum</p>
 <p><a name="017">17</a> inter me et filios Israël, signumque perpetuum; sex enim diebus fecit Dominus cælum et terram, et in septimo ab opere cessavit.</p>
 <p><a name="018">18</a> Deditque Dominus Moysi, completis hujuscemodi sermonibus in monte Sinai, duas tabulas testimonii lapideas, scriptas digito Dei.</p>
 <p></p><hr>
 <center>
 <a href="exo032.htm">Next: Exodus Chapter 32</a></center>
 </body>