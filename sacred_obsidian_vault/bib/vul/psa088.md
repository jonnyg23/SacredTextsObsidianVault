<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa088.htm">Polyglot</a> 
 <a href="../kjv/psa088.htm">KJV</a> 
 <a href="../sep/psa088.htm">Sep</a> 
 <a href="../tan/psa088.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa087.htm">Previous</a> 
 <a href="psa089.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 88</h3><p><a name="001">1</a> Intellectus Ethan Ezrahitæ.</p>
 <p><a name="002">2</a> [Misericordias Domini in æternum cantabo;<br> in generationem et generationem annuntiabo veritatem tuam in ore meo.<br></p>
 <p><a name="003">3</a> Quoniam dixisti: In æternum misericordia ædificabitur in cælis;<br> præparabitur veritas tua in eis.<br></p>
 <p><a name="004">4</a> Disposui testamentum electis meis;<br> juravi David servo meo:<br></p>
 <p><a name="005">5</a> Usque in æternum præparabo semen tuum,<br> et ædificabo in generationem et generationem sedem tuam.<br></p>
 <p><a name="006">6</a> Confitebuntur cæli mirabilia tua, Domine;<br> etenim veritatem tuam in ecclesia sanctorum.<br></p>
 <p><a name="007">7</a> Quoniam quis in nubibus æquabitur Domino;<br> similis erit Deo in filiis Dei?<br></p>
 <p><a name="008">8</a> Deus, qui glorificatur in consilio sanctorum,<br> magnus et terribilis super omnes qui in circuitu ejus sunt.<br></p>
 <p><a name="009">9</a> Domine Deus virtutum, quis similis tibi?<br> potens es, Domine, et veritas tua in circuitu tuo.<br></p>
 <p><a name="010">10</a> Tu dominaris potestati maris;<br> motum autem fluctuum ejus tu mitigas.<br></p>
 <p><a name="011">11</a> Tu humiliasti, sicut vulneratum, superbum;<br> in brachio virtutis tuæ dispersisti inimicos tuos.<br></p>
 <p><a name="012">12</a> Tui sunt cæli, et tua est terra:<br> orbem terræ, et plenitudinem ejus tu fundasti;<br></p>
 <p><a name="013">13</a> aquilonem et mare tu creasti.<br> Thabor et Hermon in nomine tuo exsultabunt:<br></p>
 <p><a name="014">14</a> tuum brachium cum potentia.<br> Firmetur manus tua, et exaltetur dextera tua:<br></p>
 <p><a name="015">15</a> justitia et judicium præparatio sedis tuæ:<br> misericordia et veritas præcedent faciem tuam.<br></p>
 <p><a name="016">16</a> Beatus populus qui scit jubilationem:<br> Domine, in lumine vultus tui ambulabunt,<br></p>
 <p><a name="017">17</a> et in nomine tuo exsultabunt tota die,<br> et in justitia tua exaltabuntur.<br></p>
 <p><a name="018">18</a> Quoniam gloria virtutis eorum tu es,<br> et in beneplacito tuo exaltabitur cornu nostrum.<br></p>
 <p><a name="019">19</a> Quia Domini est assumptio nostra,<br> et sancti Israël regis nostri.<br></p>
 <p><a name="020">20</a> Tunc locutus es in visione sanctis tuis,<br> et dixisti: Posui adjutorium in potente,<br> et exaltavi electum de plebe mea.<br></p>
 <p><a name="021">21</a> Inveni David, servum meum;<br> oleo sancto meo unxi eum.<br></p>
 <p><a name="022">22</a> Manus enim mea auxiliabitur ei,<br> et brachium meum confortabit eum.<br></p>
 <p><a name="023">23</a> Nihil proficiet inimicus in eo,<br> et filius iniquitatis non apponet nocere ei.<br></p>
 <p><a name="024">24</a> Et concidam a facie ipsius inimicos ejus,<br> et odientes eum in fugam convertam.<br></p>
 <p><a name="025">25</a> Et veritas mea et misericordia mea cum ipso,<br> et in nomine meo exaltabitur cornu ejus.<br></p>
 <p><a name="026">26</a> Et ponam in mari manum ejus,<br> et in fluminibus dexteram ejus.<br></p>
 <p><a name="027">27</a> Ipse invocabit me: Pater meus es tu,<br> Deus meus, et susceptor salutis meæ.<br></p>
 <p><a name="028">28</a> Et ego primogenitum ponam illum,<br> excelsum præ regibus terræ.<br></p>
 <p><a name="029">29</a> In æternum servabo illi misericordiam meam,<br> et testamentum meum fidele ipsi.<br></p>
 <p><a name="030">30</a> Et ponam in sæculum sæculi semen ejus,<br> et thronum ejus sicut dies cæli.<br></p>
 <p><a name="031">31</a> Si autem dereliquerint filii ejus legem meam,<br> et in judiciis meis non ambulaverint;<br></p>
 <p><a name="032">32</a> si justitias meas profanaverint,<br> et mandata mea non custodierint:<br></p>
 <p><a name="033">33</a> visitabo in virga iniquitates eorum,<br> et in verberibus peccata eorum;<br></p>
 <p><a name="034">34</a> misericordiam autem meam non dispergam ab eo,<br> neque nocebo in veritate mea,<br></p>
 <p><a name="035">35</a> neque profanabo testamentum meum:<br> et quæ procedunt de labiis meis non faciam irrita.<br></p>
 <p><a name="036">36</a> Semel juravi in sancto meo, si David mentiar:<br></p>
 <p><a name="037">37</a> semen ejus in æternum manebit.<br> Et thronus ejus sicut sol in conspectu meo,<br></p>
 <p><a name="038">38</a> et sicut luna perfecta in æternum,<br> et testis in cælo fidelis.<br></p>
 <p><a name="039">39</a> Tu vero repulisti et despexisti;<br> distulisti christum tuum.<br></p>
 <p><a name="040">40</a> Evertisti testamentum servi tui;<br> profanasti in terra sanctuarium ejus.<br></p>
 <p><a name="041">41</a> Destruxisti omnes sepes ejus;<br> posuisti firmamentum ejus formidinem.<br></p>
 <p><a name="042">42</a> Diripuerunt eum omnes transeuntes viam;<br> factus est opprobrium vicinis suis.<br></p>
 <p><a name="043">43</a> Exaltasti dexteram deprimentium eum;<br> lætificasti omnes inimicos ejus.<br></p>
 <p><a name="044">44</a> Avertisti adjutorium gladii ejus,<br> et non es auxiliatus ei in bello.<br></p>
 <p><a name="045">45</a> Destruxisti eum ab emundatione,<br> et sedem ejus in terram collisisti.<br></p>
 <p><a name="046">46</a> Minorasti dies temporis ejus;<br> perfudisti eum confusione.<br></p>
 <p><a name="047">47</a> Usquequo, Domine, avertis in finem?<br> exardescet sicut ignis ira tua?<br></p>
 <p><a name="048">48</a> Memorare quæ mea substantia:<br> numquid enim vane constituisti omnes filios hominum?<br></p>
 <p><a name="049">49</a> Quis est homo qui vivet et non videbit mortem?<br> eruet animam suam de manu inferi?<br></p>
 <p><a name="050">50</a> Ubi sunt misericordiæ tuæ antiquæ, Domine,<br> sicut jurasti David in veritate tua?<br></p>
 <p><a name="051">51</a> Memor esto, Domine, opprobrii servorum tuorum,<br> quod continui in sinu meo, multarum gentium:<br></p>
 <p><a name="052">52</a> quod exprobraverunt inimici tui, Domine;<br> quod exprobraverunt commutationem christi tui.<br></p>
 <p><a name="053">53</a> Benedictus Dominus in æternum. Fiat, fiat.]</p>
 <p></p><hr>
 <center>
 <a href="psa089.htm">Next: Psalms Chapter 89</a></center>
 </body>