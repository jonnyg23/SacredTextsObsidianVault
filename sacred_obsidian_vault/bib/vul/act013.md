<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act013.htm">Polyglot</a> 
 <a href="../gnt/act013.htm">GNT</a> 
 <a href="../kjv/act013.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act012.htm">Previous</a> 
 <a href="act014.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 13</h3><p><a name="001">1</a> Erant autem in ecclesia quæ erat Antiochiæ, prophetæ et doctores, in quibus Barnabas, et Simon qui vocabatur Niger, et Lucius Cyrenensis, et Manahen, qui erat Herodis Tetrarchæ collactaneus, et Saulus.</p>
 <p><a name="002">2</a> Ministrantibus autem illis Domino, et jejunantibus, dixit illis Spiritus Sanctus: Segregate mihi Saulum et Barnabam in opus ad quod assumpsi eos.</p>
 <p><a name="003">3</a> Tunc jejunantes et orantes, imponentesque eis manus, dimiserunt illos.<br>
 </p>
 <p><a name="004">4</a> Et ipsi quidem missi a Spiritu Sancto abierunt Seleuciam: et inde navigaverunt Cyprum.</p>
 <p><a name="005">5</a> Et cum venissent Salaminam, prædicabant verbum Dei in synagogis Judæorum. Habebant autem et Joannem in ministerio.</p>
 <p><a name="006">6</a> Et cum perambulassent universam insulam usque Paphum, invenerunt quemdam virum magum pseudoprophetam, Judæum, cui nomen erat Barjesu,</p>
 <p><a name="007">7</a> qui erat cum proconsule Sergio Paulo viro prudente. Hic, accersitis Barnaba et Saulo, desiderabat audire verbum Dei.</p>
 <p><a name="008">8</a> Resistebat autem illis Elymas magus (sic enim interpretatur nomen ejus), quærens avertere proconsulem a fide.</p>
 <p><a name="009">9</a> Saulus autem, qui et Paulus, repletus Spiritu Sancto, intuens in eum,</p>
 <p><a name="010">10</a> dixit: O plene omni dolo et omni fallacia, fili diaboli, inimice omnis justitiæ, non desinis subvertere vias Domini rectas.</p>
 <p><a name="011">11</a> Et nunc ecce manus Domini super te, et eris cæcus, non videns solem usque ad tempus. Et confestim cecidit in eum caligo et tenebræ: et circuiens quærebat qui ei manum daret.</p>
 <p><a name="012">12</a> Tunc proconsul cum vidisset factum, credidit admirans super doctrina Domini.<br>
 </p>
 <p><a name="013">13</a> Et cum a Papho navigassent Paulus et qui cum eo erant, venerunt Pergen Pamphyliæ. Joannes autem discedens ab eis, reversus est Jerosolymam.</p>
 <p><a name="014">14</a> Illi vero pertranseuntes Pergen, venerunt Antiochiam Pisidiæ: et ingressi synagogam die sabbatorum, sederunt.</p>
 <p><a name="015">15</a> Post lectionem autem legis et prophetarum, miserunt principes synagogæ ad eos, dicentes: Viri fratres, si quis est in vobis sermo exhortationis ad plebem, dicite.<br>
 </p>
 <p><a name="016">16</a> Surgens autem Paulus, et manu silentium indicens, ait: Viri Israëlitæ, et qui timetis Deum, audite:</p>
 <p><a name="017">17</a> Deus plebis Israël elegit patres nostros, et plebem exaltavit cum essent incolæ in terra Ægypti, et in brachio excelso eduxit eos ex ea,</p>
 <p><a name="018">18</a> et per quadraginta annorum tempus mores eorum sustinuit in deserto.</p>
 <p><a name="019">19</a> Et destruens gentes septem in terra Chanaan, sorte distribuit eis terram eorum,</p>
 <p><a name="020">20</a> quasi post quadringentos et quinquaginta annos: et post hæc dedit judices, usque ad Samuel prophetam.</p>
 <p><a name="021">21</a> Et exinde postulaverunt regem: et dedit illis Deus Saul filium Cis, virum de tribu Benjamin, annis quadraginta:</p>
 <p><a name="022">22</a> et amoto illo, suscitavit illis David regem: cui testimonium perhibens, dixit: Inveni David filium Jesse, virum secundum cor meum, qui faciet omnes voluntates meas.</p>
 <p><a name="023">23</a> Hujus Deus ex semine secundum promissionem eduxit Israël salvatorem Jesum,</p>
 <p><a name="024">24</a> prædicante Joanne ante faciem adventus ejus baptismum pnitentiæ omni populo Israël.</p>
 <p><a name="025">25</a> Cum impleret autem Joannes cursum suum, dicebat: Quem me arbitramini esse, non sum ego: sed ecce venit post me, cujus non sum dignus calceamenta pedum solvere.</p>
 <p><a name="026">26</a> Viri fratres, filii generis Abraham, et qui in vobis timent Deum, vobis verbum salutis hujus missum est.</p>
 <p><a name="027">27</a> Qui enim habitabant Jerusalem, et principes ejus hunc ignorantes, et voces prophetarum quæ per omne sabbatum leguntur, judicantes impleverunt,</p>
 <p><a name="028">28</a> et nullam causam mortis invenientes in eo, petierunt a Pilato ut interficerent eum.</p>
 <p><a name="029">29</a> Cumque consummassent omnia quæ de eo scripta erant, deponentes eum de ligno, posuerunt eum in monumento.</p>
 <p><a name="030">30</a> Deus vero suscitavit eum a mortuis tertia die: qui visus est per dies multos his</p>
 <p><a name="031">31</a> qui simul ascenderant cum eo de Galilæa in Jerusalem: qui usque nunc sunt testes ejus ad plebem.</p>
 <p><a name="032">32</a> Et nos vobis annuntiamus eam, quæ ad patres nostros repromissio facta est:</p>
 <p><a name="033">33</a> quoniam hanc Deus adimplevit filiis nostris resuscitans Jesum, sicut et in psalmo secundo scriptum est: Filius meus es tu, ego hodie genui te.</p>
 <p><a name="034">34</a> Quod autem suscitavit eum a mortuis, amplius jam non reversurum in corruptionem, ita dixit: Quia dabo vobis sancta David fidelia.</p>
 <p><a name="035">35</a> Ideoque et alias dicit: Non dabis sanctum tuum videre corruptionem.</p>
 <p><a name="036">36</a> David enim in sua generatione cum administrasset, voluntati Dei dormivit: et appositus est ad patres suos, et vidit corruptionem.</p>
 <p><a name="037">37</a> Quem vero Deus suscitavit a mortuis, non vidit corruptionem.</p>
 <p><a name="038">38</a> Notum igitur sit vobis, viri fratres, quia per hunc vobis remissio peccatorum annuntiatur, et ab omnibus quibus non potuistis in lege Moysi justificari,</p>
 <p><a name="039">39</a> in hoc omnis qui credit, justificatur.</p>
 <p><a name="040">40</a> Videte ergo ne superveniat vobis quod dictum est in prophetis:</p>
 <p><a name="041">41</a> [Videte contemptores, et admiramini, et disperdimini:<br> quia opus operor ego in diebus vestris,<br> opus quod non credetis, si quis enarraverit vobis.]</p>
 <p><a name="042">42</a> Exeuntibus autem illis rogabant ut sequenti sabbato loquerentur sibi verba hæc.</p>
 <p><a name="043">43</a> Cumque dimissa esset synagoga, secuti sunt multi Judæorum, et colentium advenarum, Paulum et Barnabam: qui loquentes suadebant eis ut permanerent in gratia Dei.<br>
 </p>
 <p><a name="044">44</a> Sequenti vero sabbato pene universa civitas convenit audire verbum Dei.</p>
 <p><a name="045">45</a> Videntes autem turbas Judæi, repleti sunt zelo, et contradicebant his quæ a Paulo dicebantur, blasphemantes.</p>
 <p><a name="046">46</a> Tunc constanter Paulus et Barnabas dixerunt: Vobis oportebat primum loqui verbum Dei: sed quoniam repellitis illud, et indignos vos judicatis æternæ vitæ, ecce convertimur ad gentes.</p>
 <p><a name="047">47</a> Sic enim præcepit nobis Dominus: Posui te in lucem gentium, ut sis in salutem usque ad extremum terræ.</p>
 <p><a name="048">48</a> Audientes autem gentes, gavisæ sunt, et glorificabant verbum Domini: et crediderunt quotquot erant præordinati ad vitam æternam.</p>
 <p><a name="049">49</a> Disseminabatur autem verbum Domini per universam regionem.</p>
 <p><a name="050">50</a> Judæi autem concitaverunt mulieres religiosas et honestas, et primos civitatis, et excitaverunt persecutionem in Paulum et Barnabam: et ejecerunt eos de finibus suis.</p>
 <p><a name="051">51</a> At illi excusso pulvere pedum in eos, venerunt Iconium.</p>
 <p><a name="052">52</a> Discipuli quoque replebantur gaudio, et Spiritu Sancto.</p>
 <p></p><hr>
 <center>
 <a href="act014.htm">Next: Acts Chapter 14</a></center>
 </body>