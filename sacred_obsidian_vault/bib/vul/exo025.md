<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo025.htm">Polyglot</a> 
 <a href="../kjv/exo025.htm">KJV</a> 
 <a href="../sep/exo025.htm">Sep</a> 
 <a href="../tan/exo025.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo024.htm">Previous</a> 
 <a href="exo026.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 25</h3><p><a name="001">1</a> Locutusque est Dominus ad Moysen, dicens:</p>
 <p><a name="002">2</a> Loquere filiis Israël, ut tollant mihi primitias: ab omni homine qui offeret ultroneus, accipietis eas.</p>
 <p><a name="003">3</a> Hæc sunt autem quæ accipere debeatis: aurum, et argentum, et æs,</p>
 <p><a name="004">4</a> hyacinthum et purpuram, coccumque bis tinctum, et byssum, pilos caprarum,</p>
 <p><a name="005">5</a> et pelles arietum rubricatas, pellesque janthinas, et ligna setim:</p>
 <p><a name="006">6</a> oleum ad luminaria concinnanda: aromata in unguentum, et thymiamata boni odoris:</p>
 <p><a name="007">7</a> lapides onychinos, et gemmas ad ornandum ephod, ac rationale.</p>
 <p><a name="008">8</a> Facientque mihi sanctuarium, et habitabo in medio eorum:</p>
 <p><a name="009">9</a> juxta omnem similitudinem tabernaculi quod ostendam tibi, et omnium vasorum in cultum ejus.<br>
  Sicque facietis illud:</p>
 <p><a name="010">10</a> arcam de lignis setim compingite, cujus longitudo habeat duos et semis cubitos: latitudo, cubitum et dimidium: altitudo, cubitum similiter ac semissem.</p>
 <p><a name="011">11</a> Et deaurabis eam auro mundissimo intus et foris: faciesque supra, coronam auream per circuitum:</p>
 <p><a name="012">12</a> et quatuor circulos aureos, quos pones per quatuor arcæ angulos: duo circuli sint in latere uno, et duo in altero.</p>
 <p><a name="013">13</a> Facies quoque vectes de lignis setim, et operies eos auro.</p>
 <p><a name="014">14</a> Inducesque per circulos qui sunt in arcæ lateribus, ut portetur in eis:</p>
 <p><a name="015">15</a> qui semper erunt in circulis, nec umquam extrahentur ab eis.</p>
 <p><a name="016">16</a> Ponesque in arca testificationem quam dabo tibi.</p>
 <p><a name="017">17</a> Facies et propitiatorium de auro mundissimo: duos cubitos et dimidium tenebit longitudo ejus, et cubitum ac semissem latitudo.</p>
 <p><a name="018">18</a> Duos quoque cherubim aureos et productiles facies, ex utraque parte oraculi.</p>
 <p><a name="019">19</a> Cherub unus sit in latere uno, et alter in altero.</p>
 <p><a name="020">20</a> Utrumque latus propitiatorii tegant expandentes alas, et operientes oraculum, respiciantque se mutuo versis vultibus in propitiatorium quo operienda est arca,</p>
 <p><a name="021">21</a> in qua pones testimonium quod dabo tibi.</p>
 <p><a name="022">22</a> Inde præcipiam, et loquar ad te supra propitiatorium, ac de medio duorum cherubim, qui erunt super arcam testimonii, cuncta quæ mandabo per te filiis Israël.<br>
 </p>
 <p><a name="023">23</a> Facies et mensam de lignis setim, habentem duos cubitos longitudinis, et in latitudine cubitum, et in altitudine cubitum et semissem.</p>
 <p><a name="024">24</a> Et inaurabis eam auro purissimo: faciesque illi labium aureum per circuitum,</p>
 <p><a name="025">25</a> et ipsi labio coronam interrasilem altam quatuor digitis: et super illam, alteram coronam aureolam.</p>
 <p><a name="026">26</a> Quatuor quoque circulos aureos præparabis, et pones eis in quatuor angulis ejusdem mensæ per singulos pedes.</p>
 <p><a name="027">27</a> Subter coronam erunt circuli aurei, ut mittantur vectes per eos, et possit mensa portari.</p>
 <p><a name="028">28</a> Ipsos quoque vectes facies de lignis setim, et circumdabis auro ad subvehendam mensam.</p>
 <p><a name="029">29</a> Parabis et acetabula, ac phialas, thuribula, et cyathos, in quibus offerenda sunt libamina, ex auro purissimo.</p>
 <p><a name="030">30</a> Et pones super mensam panes propositionis in conspectu meo semper.<br>
 </p>
 <p><a name="031">31</a> Facies et candelabrum ductile de auro mundissimo, hastile ejus, et calamos, scyphos, et sphærulas, ac lilia ex ipso procedentia.</p>
 <p><a name="032">32</a> Sex calami egredientur de lateribus, tres ex uno latere, et tres ex altero.</p>
 <p><a name="033">33</a> Tres scyphi quasi in nucis modum per calamos singulos, sphærulaque simul, et lilium: et tres similiter scyphi instar nucis in calamo altero, sphærulaque simul et lilium. Hoc erit opus sex calamorum, qui producendi sunt de hastili:</p>
 <p><a name="034">34</a> in ipso autem candelabro erunt quatuor scyphi in nucis modum, sphærulæque per singulos, et lilia.</p>
 <p><a name="035">35</a> Sphærulæ sub duobus calamis per tria loca, qui simul sex fiunt procedentes de hastili uno.</p>
 <p><a name="036">36</a> Et sphærulæ igitur et calami ex ipso erunt, universa ductilia de auro purissimo.</p>
 <p><a name="037">37</a> Facies et lucernas septem, et pones eas super candelabrum, ut luceant ex adverso.</p>
 <p><a name="038">38</a> Emunctoria quoque, et ubi quæ emuncta sunt extinguantur, fiant de auro purissimo.</p>
 <p><a name="039">39</a> Omne pondus candelabri cum universis vasis suis habebit talentum auri purissimi.</p>
 <p><a name="040">40</a> Inspice, et fac secundum exemplar quod tibi in monte monstratum est.</p>
 <p></p><hr>
 <center>
 <a href="exo026.htm">Next: Exodus Chapter 26</a></center>
 </body>