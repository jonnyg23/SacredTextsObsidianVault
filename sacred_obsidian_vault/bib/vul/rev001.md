<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rev001.htm">Polyglot</a> 
 <a href="../gnt/rev001.htm">GNT</a> 
 <a href="../kjv/rev001.htm">KJV</a> 
 
 <br>
 <br><a href="rev.htm">Revelation Index</a><br>
  
 <a href="jde001.htm">Previous</a> 
 <a href="rev002.htm">Next</a> 
 </center>
 <hr>
 
 <h3 align="CENTER">Vulgate (Latin): Revelation Chapter 1</h3><p><a name="001">1</a> Apocalypsis Jesu Christi, quam dedit illi Deus palam facere servis suis, quæ oportet fieri cito: et significavit, mittens per angelum suum servo suo Joanni,</p>
 <p><a name="002">2</a> qui testimonium perhibuit verbo Dei, et testimonium Jesu Christi, quæcumque vidit.</p>
 <p><a name="003">3</a> Beatus qui legit, et audit verba prophetiæ hujus, et servat ea, quæ in ea scripta sunt: tempus enim prope est.<br>
 </p>
 <p><a name="004">4</a> Joannes septem ecclesiis, quæ sunt in Asia. Gratia vobis, et pax ab eo, qui est, et qui erat, et qui venturus est: et a septem spiritibus qui in conspectu throni ejus sunt:</p>
 <p><a name="005">5</a> et a Jesu Christo, qui est testis fidelis, primogenitus mortuorum, et princeps regum terræ, qui dilexit nos, et lavit nos a peccatis nostris in sanguine suo,</p>
 <p><a name="006">6</a> et fecit nos regnum, et sacerdotes Deo et Patri suo: ipsi gloria et imperium in sæcula sæculorum. Amen.</p>
 <p><a name="007">7</a> Ecce venit cum nubibus, et videbit eum omnis oculus, et qui eum pupugerunt. Et plangent se super eum omnes tribus terræ. Etiam: amen.</p>
 <p><a name="008">8</a> Ego sum alpha et omega, principium et finis, dicit Dominus Deus: qui est, et qui erat, et qui venturus est, omnipotens.<br>
 </p>
 <p><a name="009">9</a> Ego Joannes frater vester, et particeps in tribulatione, et regno, et patientia in Christo Jesu: fui in insula, quæ appellatur Patmos, propter verbum Dei, et testimonium Jesu:</p>
 <p><a name="010">10</a> fui in spiritu in dominica die, et audivi post me vocem magnam tamquam tubæ,</p>
 <p><a name="011">11</a> dicentis: Quod vides, scribe in libro: et mitte septem ecclesiis, quæ sunt in Asia, Epheso, et Smyrnæ, et Pergamo, et Thyatiræ, et Sardis, et Philadelphiæ, et Laodiciæ.</p>
 <p><a name="012">12</a> Et conversus sum ut viderem vocem, quæ loquebatur mecum: et conversus vidi septem candelabra aurea:</p>
 <p><a name="013">13</a> et in medio septem candelabrorum aureorum, similem Filio hominis vestitum podere, et præcinctum ad mamillas zona aurea:</p>
 <p><a name="014">14</a> caput autem ejus, et capilli erant candidi tamquam lana alba, et tamquam nix, et oculi ejus tamquam flamma ignis:</p>
 <p><a name="015">15</a> et pedes ejus similes auricalco, sicut in camino ardenti, et vox illius tamquam vox aquarum multarum:</p>
 <p><a name="016">16</a> et habebat in dextera sua stellas septem: et de ore ejus gladius utraque parte acutus exibat: et facies ejus sicut sol lucet in virtute sua.</p>
 <p><a name="017">17</a> Et cum vidissem eum, cecidi ad pedes ejus tamquam mortuus. Et posuit dexteram suam super me, dicens: Noli timere: ego sum primus, et novissimus,</p>
 <p><a name="018">18</a> et vivus, et fui mortuus, et ecce sum vivens in sæcula sæculorum: et habeo claves mortis, et inferni.</p>
 <p><a name="019">19</a> Scribe ergo quæ vidisti, et quæ sunt, et quæ oportet fieri post hæc.</p>
 <p><a name="020">20</a> Sacramentum septem stellarum, quas vidisti in dextera mea, et septem candelabra aurea: septem stellæ, angeli sunt septem ecclesiarum: et candelabra septem, septem ecclesiæ sunt.</p>
 <p></p><hr>
 <center>
 <a href="rev002.htm">Next: Revelation Chapter 2</a></center>
 </body>