<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch1015.htm">Polyglot</a> 
 <a href="../kjv/ch1015.htm">KJV</a> 
 <a href="../sep/ch1015.htm">Sep</a> 
 <a href="../tan/ch1015.htm">Tan</a> 
 
 <br>
 <br><a href="ch1.htm">1 Chronicles Index</a><br>
  
 <a href="ch1014.htm">Previous</a> 
 <a href="ch1016.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Chronicles Chapter 15</h3><p><a name="001">1</a> Fecit quoque sibi domos in civitate David: et ædificavit locum arcæ Dei, tetenditque ei tabernaculum.</p>
 <p><a name="002">2</a> Tunc dixit David: Illicitum est ut a quocumque portetur arca Dei nisi a Levitis, quos elegit Dominus ad portandum eam, et ad ministrandum sibi usque in æternum.</p>
 <p><a name="003">3</a> Congregavitque universum Israël in Jerusalem, ut afferretur arca Dei in locum suum, quem præparaverat ei:</p>
 <p><a name="004">4</a> necnon et filios Aaron, et Levitas.</p>
 <p><a name="005">5</a> De filiis Caath, Uriel princeps fuit, et fratres ejus centum viginti.</p>
 <p><a name="006">6</a> De filiis Merari, Asaia princeps: et fratres ejus ducenti viginti.</p>
 <p><a name="007">7</a> De filiis Gersom, Joël princeps: et fratres ejus centum triginta.</p>
 <p><a name="008">8</a> De filiis Elisaphan, Semeias princeps: et fratres ejus ducenti.</p>
 <p><a name="009">9</a> De filiis Hebron, Eliel princeps: et fratres ejus octoginta.</p>
 <p><a name="010">10</a> De filiis Oziel, Aminadab princeps: et fratres ejus centum duodecim.</p>
 <p><a name="011">11</a> Vocavitque David Sadoc et Abiathar sacerdotes, et Levitas, Uriel, Asaiam, Joël, Semeiam, Eliel, et Aminadab:</p>
 <p><a name="012">12</a> et dixit ad eos: Vos, qui estis principes familiarum Leviticarum, sanctificamini cum fratribus vestris, et afferte arcam Domini Dei Israël ad locum qui ei præparatus est:</p>
 <p><a name="013">13</a> ne ut a principio, quia non eratis præsentes, percussit nos Dominus; sic et nunc fiat, illicitum quid nobis agentibus.</p>
 <p><a name="014">14</a> Sanctificati sunt ergo sacerdotes et Levitæ ut portarent arcam Domini Dei Israël.</p>
 <p><a name="015">15</a> Et tulerunt filii Levi arcam Dei, sicut præceperat Moyses juxta verbum Domini, humeris suis in vectibus.</p>
 <p><a name="016">16</a> Dixitque David principibus Levitarum, ut constituerent de fratribus suis cantores in organis musicorum, nablis videlicet, et lyris, et cymbalis, ut resonaret in excelsis sonitus lætitiæ.</p>
 <p><a name="017">17</a> Constitueruntque Levitas: Heman filium Joël, et de fratribus ejus Asaph filium Barachiæ: de filiis vero Merari, fratribus eorum: Ethan filium Casaiæ.</p>
 <p><a name="018">18</a> Et cum eis fratres eorum: in secundo ordine, Zachariam, et Ben, et Jaziel, et Semiramoth, et Jahiel, et Ani, Eliab, et Banaiam, et Maasiam, et Mathathiam, et Eliphalu, et Maceniam, et Obededom, et Jehiel, janitores.</p>
 <p><a name="019">19</a> Porro cantores, Heman, Asaph, et Ethan, in cymbalis æneis concrepantes.</p>
 <p><a name="020">20</a> Zacharias autem, et Oziel, et Semiramoth, et Jahiel, et Ani, et Eliab, et Maasias, et Banaias in nablis arcana cantabant.</p>
 <p><a name="021">21</a> Porro Mathathias, et Eliphalu, et Macenias, et Obededom, et Jehiel, et Ozaziu, in citharis pro octava canebant epinicion.</p>
 <p><a name="022">22</a> Chonenias autem princeps Levitarum, prophetiæ præerat, ad præcinendam melodiam: erat quippe valde sapiens.</p>
 <p><a name="023">23</a> Et Barachias, et Elcana, janitores arcæ.</p>
 <p><a name="024">24</a> Porro Sebenias, et Josaphat, et Nathanaël, et Amasai, et Zacharias, et Banaias, et Eliezer sacerdotes, clangebant tubis coram arca Dei: et Obededom et Jehias erant janitores arcæ.<br>
 </p>
 <p><a name="025">25</a> Igitur David, et omnes majores natu Israël, et tribuni, ierunt ad deportandam arcam fderis Domini de domo Obededom cum lætitia.</p>
 <p><a name="026">26</a> Cumque adjuvisset Deus Levitas qui portabant arcam fderis Domini, immolabantur septem tauri, et septem arietes.</p>
 <p><a name="027">27</a> Porro David erat indutus stola byssina, et universi Levitæ qui portabant arcam, cantoresque, et Chonenias princeps prophetiæ inter cantores: David autem etiam indutus erat ephod lineo.</p>
 <p><a name="028">28</a> Universusque Israël deducebant arcam fderis Domini in jubilo, et sonitu buccinæ, et tubis, et cymbalis, et nablis, et citharis concrepantes.</p>
 <p><a name="029">29</a> Cumque pervenisset arca fderis Domini usque ad civitatem David, Michol filia Saul prospiciens per fenestram vidit regem David saltantem atque ludentem, et despexit eum in corde suo.</p>
 <p></p><hr>
 <center>
 <a href="ch1016.htm">Next: 1 Chronicles Chapter 16</a></center>
 </body>