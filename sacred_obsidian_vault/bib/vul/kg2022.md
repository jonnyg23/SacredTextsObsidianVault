<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg2022.htm">Polyglot</a> 
 <a href="../kjv/kg2022.htm">KJV</a> 
 <a href="../sep/kg2022.htm">Sep</a> 
 <a href="../tan/kg2022.htm">Tan</a> 
 
 <br>
 <br><a href="kg2.htm">2 Kings Index</a><br>
  
 <a href="kg2021.htm">Previous</a> 
 <a href="kg2023.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Kings Chapter 22</h3><p><a name="001">1</a> Octo annorum erat Josias cum regnare cpisset: triginta et uno anno regnavit in Jerusalem: nomen matris ejus Idida filia Hadaia de Besecath.</p>
 <p><a name="002">2</a> Fecitque quod placitum erat coram Domino, et ambulavit per omnes vias David patris sui: non declinavit ad dexteram, sive ad sinistram.</p>
 <p><a name="003">3</a> Anno autem octavodecimo regis Josiæ, misit rex Saphan filium Aslia filii Messulam scribam templi Domini, dicens ei:</p>
 <p><a name="004">4</a> Vade ad Helciam sacerdotem magnum, ut confletur pecunia quæ illata est in templum Domini, quam collegerunt janitores templi a populo:</p>
 <p><a name="005">5</a> deturque fabris per præpositos domus Domini, qui et distribuant eam his qui operantur in templo Domini, ad instauranda sartatecta templi:</p>
 <p><a name="006">6</a> tignariis videlicet et cæmentariis, et iis qui interrupta componunt: et ut emantur ligna, et lapides de lapicidinis, ad instaurandum templum Domini.</p>
 <p><a name="007">7</a> Verumtamen non supputetur eis argentum quod accipiunt, sed in potestate habeant, et in fide.<br>
 </p>
 <p><a name="008">8</a> Dixit autem Helcias pontifex ad Saphan scribam: Librum legis reperi in domo Domini. Deditque Helcias volumen Saphan, qui et legit illud.</p>
 <p><a name="009">9</a> Venit quoque Saphan scriba ad regem, et renuntiavit ei quod præceperat, et ait: Conflaverunt servi tui pecuniam quæ reperta est in domo Domini, et dederunt ut distribueretur fabris a præfectis operum templi Domini.</p>
 <p><a name="010">10</a> Narravit quoque Saphan scriba regi, dicens: Librum dedit mihi Helcias sacerdos. Quem cum legisset Saphan coram rege,</p>
 <p><a name="011">11</a> et audisset rex verba libri legis Domini, scidit vestimenta sua.</p>
 <p><a name="012">12</a> Et præcepit Helciæ sacerdoti, et Ahicam filio Saphan, et Achobor filio Micha, et Saphan scribæ, et Asaiæ servo regis, dicens:</p>
 <p><a name="013">13</a> Ite et consulite Dominum super me, et super populo, et super omni Juda, de verbis voluminis istius, quod inventum est: magna enim ira Domini succensa est contra nos, quia non audierunt patres nostri verba libri hujus, ut facerent omne quod scriptum est nobis.</p>
 <p><a name="014">14</a> Ierunt itaque Helcias sacerdos, et Ahicam, et Achobor, et Sapham, et Asaia, ad Holdam prophetidem, uxorem Sellum filii Thecuæ filii Araas custodis vestium, quæ habitabat in Jerusalem in Secunda: locutique sunt ad eam.</p>
 <p><a name="015">15</a> Et illa respondit eis: Hæc dicit Dominus Deus Israël: Dicite viro qui misit vos ad me:</p>
 <p><a name="016">16</a> Hæc dicit Dominus: Ecce ego adducam mala super locum istum, et super habitatores ejus, omnia verba legis quæ legit rex Juda:</p>
 <p><a name="017">17</a> quia dereliquerunt me, et sacrificaverunt diis alienis, irritantes me in cunctis operibus manuum suarum: et succendetur indignatio mea in loco hoc, et non extinguetur.</p>
 <p><a name="018">18</a> Regi autem Juda, qui misit vos ut consuleretis Dominum, sic dicetis: Hæc dicit Dominus Deus Israël: Pro eo quod audisti verba voluminis,</p>
 <p><a name="019">19</a> et perterritum est cor tuum, et humiliatus es coram Domino, auditis sermonibus contra locum istum et habitatores ejus, quod videlicet fierent in stuporem et in maledictum: et scidisti vestimenta tua, et flevisti coram me, et ego audivi, ait Dominus:</p>
 <p><a name="020">20</a> idcirco colligam te ad patres tuos, et colligeris ad sepulchrum tuum in pace, ut non videant oculi tui omnia mala quæ inducturus sum super locum istum.</p>
 <p></p><hr>
 <center>
 <a href="kg2023.htm">Next: 2 Kings Chapter 23</a></center>
 </body>