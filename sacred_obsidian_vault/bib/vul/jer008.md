<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer008.htm">Polyglot</a> 
 <a href="../kjv/jer008.htm">KJV</a> 
 <a href="../sep/jer008.htm">Sep</a> 
 <a href="../tan/jer008.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer007.htm">Previous</a> 
 <a href="jer009.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 8</h3><p><a name="001">1</a> [In illo tempore, ait Dominus,<br> ejicient ossa regum Juda, et ossa principum ejus,<br> et ossa sacerdotum, et ossa prophetarum,<br> et ossa eorum qui habitaverunt Jerusalem,<br> de sepulchris suis:<br></p>
 <p><a name="002">2</a> et expandent ea ad solem, et lunam,<br> et omnem militiam cæli,<br> quæ dilexerunt, et quibus servierunt,<br> et post quæ ambulaverunt,<br> et quæ quæsierunt, et adoraverunt.<br> Non colligentur, et non sepelientur:<br> in sterquilinium super faciem terræ erunt.<br></p>
 <p><a name="003">3</a> Et eligent magis mortem quam vitam,<br> omnes qui residui fuerint de cognatione hac pessima,<br> in universis locis quæ derelicta sunt,<br> ad quæ ejeci eos, dicit Dominus exercituum.]<br>
 </p>
 <p><a name="004">4</a> Et dices ad eos: [Hæc dicit Dominus:<br> Numquid qui cadit non resurget?<br> et qui aversus est non revertetur?<br></p>
 <p><a name="005">5</a> Quare ergo aversus est populus iste in Jerusalem<br> aversione contentiosa?<br> Apprehenderunt mendacium,<br> et noluerunt reverti.<br></p>
 <p><a name="006">6</a> Attendi, et auscultavi:<br> nemo quod bonum est loquitur;<br> nullus est qui agat pnitentiam super peccato suo,<br> dicens: Quid feci?<br> Omnes conversi sunt ad cursum suum,<br> quasi equus impetu vadens ad prælium.<br></p>
 <p><a name="007">7</a> Milvus in cælo cognovit tempus suum:<br> turtur, et hirundo, et ciconia custodierunt tempus adventus sui:<br> populus autem meus non cognovit judicium Domini.<br></p>
 <p><a name="008">8</a> Quomodo dicitis: Sapientes nos sumus,<br> et lex Domini nobiscum est?<br> vere mendacium operatus est stylus mendax scribarum!<br></p>
 <p><a name="009">9</a> Confusi sunt sapientes;<br> perterriti et capti sunt:<br> verbum enim Domini projecerunt,<br> et sapientia nulla est in eis.<br></p>
 <p><a name="010">10</a> Propterea dabo mulieres eorum exteris,<br> agros eorum hæredibus,<br> quia a minimo usque ad maximum<br> omnes avaritiam sequuntur:<br> a propheta usque ad sacerdotem<br> cuncti faciunt mendacium.<br></p>
 <p><a name="011">11</a> Et sanabant contritionem filiæ populi mei ad ignominiam,<br> dicentes: Pax, pax!<br> cum non esset pax.<br></p>
 <p><a name="012">12</a> Confusi sunt, quia abominationem fecerunt:<br> quinimmo confusione non sunt confusi,<br> et erubescere nescierunt.<br> Idcirco cadent inter corruentes:<br> in tempore visitationis suæ corruent, dicit Dominus.<br></p>
 <p><a name="013">13</a> Congregans congregabo eos, ait Dominus.<br> Non est uva in vitibus, et non sunt ficus in ficulnea:<br> folium defluxit,<br> et dedi eis quæ prætergressa sunt.<br></p>
 <p><a name="014">14</a> Quare sedemus?<br> convenite, et ingrediamur civitatem munitam,<br> et sileamus ibi:<br> quia Dominus Deus noster silere nos fecit,<br> et potum dedit nobis aquam fellis:<br> peccavimus enim Domino.<br></p>
 <p><a name="015">15</a> Exspectavimus pacem, et non erat bonum:<br> tempus medelæ, et ecce formido.<br></p>
 <p><a name="016">16</a> A Dan auditus est fremitus equorum ejus;<br> a voce hinnituum pugnatorum ejus commota est omnis terra:<br> et venerunt, et devoraverunt terram et plenitudinem ejus;<br> urbem et habitatores ejus.<br></p>
 <p><a name="017">17</a> Quia ecce ego mittam vobis serpentes regulos,<br> quibus non est incantatio:<br> et mordebunt vos, ait Dominus.<br></p>
 <p><a name="018">18</a> Dolor meus super dolorem,<br> in me cor meum mrens.<br></p>
 <p><a name="019">19</a> Ecce vox clamoris filiæ populi mei de terra longinqua:<br> Numquid Dominus non est in Sion?<br> aut rex ejus non est in ea?<br> Quare ergo me ad iracundiam concitaverunt in sculptilibus suis,<br> et in vanitatibus alienis?<br></p>
 <p><a name="020">20</a> Transiit messis, finita est æstas,<br> et nos salvati non sumus.<br></p>
 <p><a name="021">21</a> Super contritione filiæ populi mei contritus sum, et contristatus:<br> stupor obtinuit me.<br></p>
 <p><a name="022">22</a> Numquid resina non est in Galaad?<br> aut medicus non est ibi?<br> quare igitur non est obducta cicatrix filiæ populi mei?]</p>
 <p></p><hr>
 <center>
 <a href="jer009.htm">Next: Jeremiah Chapter 9</a></center>
 </body>