<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen041.htm">Polyglot</a> 
 <a href="../kjv/gen041.htm">KJV</a> 
 <a href="../sep/gen041.htm">Sep</a> 
 <a href="../tan/gen041.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen040.htm">Previous</a> 
 <a href="gen042.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 41</h3><p><a name="001">1</a> Post duos annos vidit Pharao somnium. Putabat se stare super fluvium,</p>
 <p><a name="002">2</a> de quo ascendebant septem boves, pulchræ et crassæ nimis: et pascebantur in locis palustribus.</p>
 <p><a name="003">3</a> Aliæ quoque septem emergebant de flumine, fdæ confectæque macie: et pascebantur in ipsa amnis ripa in locis virentibus:</p>
 <p><a name="004">4</a> devoraveruntque eas, quarum mira species et habitudo corporum erat. Expergefactus Pharao,</p>
 <p><a name="005">5</a> rursum dormivit, et vidit alterum somnium: septem spicæ pullulabant in culmo uno plenæ atque formosæ:</p>
 <p><a name="006">6</a> aliæ quoque totidem spicæ tenues, et percussæ uredine oriebantur,</p>
 <p><a name="007">7</a> devorantes omnium priorum pulchritudinem. Evigilans Pharao post quietem,</p>
 <p><a name="008">8</a> et facto mane, pavore perterritus, misit ad omnes conjectores Ægypti, cunctosque sapientes, et accersitis narravit somnium, nec erat qui interpretaretur.</p>
 <p><a name="009">9</a> Tunc demum reminiscens pincernarum magister, ait: Confiteor peccatum meum:</p>
 <p><a name="010">10</a> iratus rex servis suis, me et magistrum pistorum retrudi jussit in carcerem principis militum:</p>
 <p><a name="011">11</a> ubi una nocte uterque vidimus somnium præsagum futurorum.</p>
 <p><a name="012">12</a> Erat ibi puer hebræus, ejusdem ducis militum famulus: cui narrantes somnia,</p>
 <p><a name="013">13</a> audivimus quidquid postea rei probavit eventus; ego enim redditus sum officio meo, et ille suspensus est in cruce.</p>
 <p><a name="014">14</a> Protinus ad regis imperium eductum de carcere Joseph totonderunt: ac veste mutata obtulerunt ei.</p>
 <p><a name="015">15</a> Cui ille ait: Vidi somnia, nec est qui edisserat: quæ audivi te sapientissime conjicere.</p>
 <p><a name="016">16</a> Respondit Joseph: Absque me Deus respondebit prospera Pharaoni.</p>
 <p><a name="017">17</a> Narravit ergo Pharao quod viderat: Putabam me stare super ripam fluminis,</p>
 <p><a name="018">18</a> et septem boves de amne conscendere, pulchras nimis, et obesis carnibus: quæ in pastu paludis virecta carpebant.</p>
 <p><a name="019">19</a> Et ecce, has sequebantur aliæ septem boves, in tantum deformes et macilentæ, ut numquam tales in terra Ægypti viderim:</p>
 <p><a name="020">20</a> quæ, devoratis et consumptis prioribus,</p>
 <p><a name="021">21</a> nullum saturitatis dedere vestigium: sed simili macie et squalore torpebant. Evigilans, rursus sopore depressus,</p>
 <p><a name="022">22</a> vidi somnium. Septem spicæ pullulabant in culmo uno plenæ atque pulcherrimæ.</p>
 <p><a name="023">23</a> Aliæ quoque septem tenues et percussæ uredine, oriebantur e stipula:</p>
 <p><a name="024">24</a> quæ priorum pulchritudinem devoraverunt. Narravi conjectoribus somnium, et nemo est qui edisserat.</p>
 <p><a name="025">25</a> Respondit Joseph: Somnium regis unum est: quæ facturus est Deus, ostendit Pharaoni.</p>
 <p><a name="026">26</a> Septem boves pulchræ, et septem spicæ plenæ, septem ubertatis anni sunt: eamdemque vim somnii comprehendunt.</p>
 <p><a name="027">27</a> Septem quoque boves tenues atque macilentæ, quæ ascenderunt post eas, et septem spicæ tenues, et vento urente percussæ, septem anni venturæ sunt famis.</p>
 <p><a name="028">28</a> Qui hoc ordine complebuntur:</p>
 <p><a name="029">29</a> ecce septem anni venient fertilitatis magnæ in universa terra Ægypti,</p>
 <p><a name="030">30</a> quos sequentur septem anni alii tantæ sterilitatis, ut oblivioni tradatur cuncta retro abundantia: consumptura est enim fames omnem terram,</p>
 <p><a name="031">31</a> et ubertatis magnitudinem perditura est inopiæ magnitudo.</p>
 <p><a name="032">32</a> Quod autem vidisti secundo ad eamdem rem pertinens somnium: firmitatis indicium est, eo quod fiat sermo Dei, et velocius impleatur.</p>
 <p><a name="033">33</a> Nunc ergo provideat rex virum sapientem et industrium, et præficiat eum terræ Ægypti:</p>
 <p><a name="034">34</a> qui constituat præpositos per cunctas regiones: et quintam partem fructuum per septem annos fertilitatis,</p>
 <p><a name="035">35</a> qui jam nunc futuri sunt, congreget in horrea: et omne frumentum sub Pharaonis potestate condatur, serveturque in urbibus.</p>
 <p><a name="036">36</a> Et præparetur futuræ septem annorum fami, quæ oppressura est Ægyptum, et non consumetur terra inopia.</p>
 <p><a name="037">37</a> Placuit Pharaoni consilium et cunctis ministris ejus:</p>
 <p><a name="038">38</a> locutusque est ad eos: Num invenire poterimus talem virum, qui spiritu Dei plenus sit?</p>
 <p><a name="039">39</a> Dixit ergo ad Joseph: Quia ostendit tibi Deus omnia quæ locutus es, numquid sapientiorem et consimilem tui invenire potero?<br>
 </p>
 <p><a name="040">40</a> Tu eris super domum meam, et ad tui oris imperium cunctus populus obediet: uno tantum regni solio te præcedam.</p>
 <p><a name="041">41</a> Dixitque rursus Pharao ad Joseph: Ecce, constitui te super universam terram Ægypti.</p>
 <p><a name="042">42</a> Tulitque annulum de manu sua, et dedit eum in manu ejus: vestivitque eum stola byssina, et collo torquem auream circumposuit.</p>
 <p><a name="043">43</a> Fecitque eum ascendere super currum suum secundum, clamante præcone, ut omnes coram eo genu flecterent, et præpositum esse scirent universæ terræ Ægypti.</p>
 <p><a name="044">44</a> Dixit quoque rex ad Joseph: Ego sum Pharao: absque tuo imperio non movebit quisquam manum aut pedem in omni terra Ægypti.</p>
 <p><a name="045">45</a> Vertitque nomen ejus, et vocavit eum, lingua ægyptiaca, Salvatorem mundi. Deditque illi uxorem Aseneth filiam Putiphare sacerdotis Heliopoleos. Egressus est itaque Joseph ad terram Ægypti</p>
 <p><a name="046">46</a> (triginta autem annorum erat quando stetit in conspectu regis Pharaonis), et circuivit omnes regiones Ægypti.</p>
 <p><a name="047">47</a> Venitque fertilitas septem annorum: et in manipulos redactæ segetes congregatæ sunt in horrea Ægypti.</p>
 <p><a name="048">48</a> Omnis etiam frugum abundantia in singulis urbibus condita est.</p>
 <p><a name="049">49</a> Tantaque fuit abundantia tritici, ut arenæ maris coæquaretur, et copia mensuram excederet.</p>
 <p><a name="050">50</a> Nati sunt autem Joseph filii duo antequam veniret fames: quos peperit ei Aseneth filia Putiphare sacerdotis Heliopoleos.</p>
 <p><a name="051">51</a> Vocavitque nomen primogeniti Manasses, dicens: Oblivisci me fecit Deus omnium laborum meorum, et domus patris mei.</p>
 <p><a name="052">52</a> Nomen quoque secundi appellavit Ephraim, dicens: Crescere me fecit Deus in terra paupertatis meæ.</p>
 <p><a name="053">53</a> Igitur transactis septem ubertatis annis, qui fuerant in Ægypto,</p>
 <p><a name="054">54</a> cperunt venire septem anni inopiæ, quos prædixerat Joseph: et in universo orbe fames prævaluit, in cuncta autem terra Ægypti panis erat.</p>
 <p><a name="055">55</a> Qua esuriente, clamavit populus ad Pharaonem, alimenta petens. Quibus ille respondit: Ite ad Joseph: et quidquid ipse vobis dixerit, facite.</p>
 <p><a name="056">56</a> Crescebat autem quotidie fames in omni terra: aperuitque Joseph universa horrea, et vendebat Ægyptiis: nam et illos oppresserat fames.</p>
 <p><a name="057">57</a> Omnesque provinciæ veniebant in Ægyptum, ut emerent escas, et malum inopiæ temperarent.</p>
 <p></p><hr>
 <center>
 <a href="gen042.htm">Next: Genesis Chapter 42</a></center>
 </body>