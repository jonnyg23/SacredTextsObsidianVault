<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir006.htm">Polyglot</a> 
 <a href="../apo/sir006.htm">Apo</a> 
 <a href="../sep/sir006.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir005.htm">Previous</a> 
 <a href="sir007.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 6</h3><p><a name="001">1</a> [Noli fieri pro amico inimicus proximo:<br> improperium enim et contumeliam malus hæreditabit:<br> et omnis peccator invidus et bilinguis.]<br>
 </p>
 <p><a name="002">2</a> [Non te extollas in cogitatione animæ tuæ velut taurus,<br> ne forte elidatur virtus tua per stultitiam:<br></p>
 <p><a name="003">3</a> et folia tua comedat, et fructus tuos perdat,<br> et relinquaris velut lignum aridum in eremo.<br></p>
 <p><a name="004">4</a> Anima enim nequam disperdet qui se habet,<br> et in gaudium inimicis dat illum,<br> et deducet in sortem impiorum.]<br>
 </p>
 <p><a name="005">5</a> [Verbum dulce multiplicat amicos et mitigat inimicos,<br> et lingua eucharis in bono homine abundat.<br></p>
 <p><a name="006">6</a> Multi pacifici sint tibi:<br> et consiliarius sit tibi unus de mille.<br></p>
 <p><a name="007">7</a> Si possides amicum, in tentatione posside eum,<br> et ne facile credas ei.<br></p>
 <p><a name="008">8</a> Est enim amicus secundum tempus suum,<br> et non permanebit in die tribulationis.<br></p>
 <p><a name="009">9</a> Et est amicus qui convertitur ad inimicitiam,<br> et est amicus qui odium et rixam et convitia denudabit.<br></p>
 <p><a name="010">10</a> Est autem amicus socius mensæ,<br> et non permanebit in die necessitatis.<br></p>
 <p><a name="011">11</a> Amicus si permanserit fixus, erit tibi quasi coæqualis,<br> et in domesticis tuis fiducialiter aget.<br></p>
 <p><a name="012">12</a> Si humiliaverit se contra te,<br> et a facie tua absconderit se,<br> unanimem habebis amicitiam bonam.<br></p>
 <p><a name="013">13</a> Ab inimicis tuis separare,<br> et ab amicis tuis attende.<br></p>
 <p><a name="014">14</a> Amicus fidelis protectio fortis:<br> qui autem invenit illum, invenit thesaurum.<br></p>
 <p><a name="015">15</a> Amico fideli nulla est comparatio,<br> et non est digna ponderatio auri et argenti contra bonitatem fidei illius.<br></p>
 <p><a name="016">16</a> Amicus fidelis medicamentum vitæ et immortalitatis:<br> et qui metuunt Dominum, invenient illum.<br></p>
 <p><a name="017">17</a> Qui timet Deum æque habebit amicitiam bonam,<br> quoniam secundum illum erit amicus illius.]<br>
 </p>
 <p><a name="018">18</a> [Fili, a juventute tua excipe doctrinam,<br> et usque ad canos invenies sapientiam.<br></p>
 <p><a name="019">19</a> Quasi is qui arat et seminat accede ad eam,<br> et sustine bonos fructus illius.<br></p>
 <p><a name="020">20</a> In opere enim ipsius exiguum laborabis,<br> et cito edes de generationibus illius.<br></p>
 <p><a name="021">21</a> Quam aspera est nimium sapientia indoctis hominibus!<br> et non permanebit in illa excors.<br></p>
 <p><a name="022">22</a> Quasi lapidis virtus probatio erit in illis:<br> et non demorabuntur projicere illam.<br></p>
 <p><a name="023">23</a> Sapientia enim doctrinæ secundum nomen est ejus,<br> et non est multis manifestata:<br> quibus autem cognita est,<br> permanet usque ad conspectum Dei.<br></p>
 <p><a name="024">24</a> Audi, fili, et accipe consilium intellectus,<br> et ne abjicias consilium meum.<br></p>
 <p><a name="025">25</a> Injice pedem tuum in compedes illius,<br> et in torques illius collum tuum.<br></p>
 <p><a name="026">26</a> Subjice humerum tuum, et porta illam,<br> et ne acedieris vinculis ejus.<br></p>
 <p><a name="027">27</a> In omni animo tuo accede ad illam,<br> et in omni virtute tua conserva vias ejus.<br></p>
 <p><a name="028">28</a> Investiga illam, et manifestabitur tibi:<br> et continens factus, ne derelinquas eam:<br></p>
 <p><a name="029">29</a> in novissimis enim invenies requiem in ea,<br> et convertetur tibi in oblectationem.<br></p>
 <p><a name="030">30</a> Et erunt tibi compedes ejus in protectionem fortitudinis et bases virtutis,<br> et torques illius in stolam gloriæ:<br></p>
 <p><a name="031">31</a> decor enim vitæ est in illa,<br> et vincula illius alligatura salutaris.<br></p>
 <p><a name="032">32</a> Stolam gloriæ indues eam,<br> et coronam gratulationis superpones tibi.<br></p>
 <p><a name="033">33</a> Fili, si attenderis mihi, disces:<br> et si accommodaveris animum tuum, sapiens eris.<br></p>
 <p><a name="034">34</a> Si inclinaveris aurem tuam, excipies doctrinam:<br> et si dilexeris audire, sapiens eris.<br></p>
 <p><a name="035">35</a> In multitudine presbyterorum prudentium sta,<br> et sapientiæ illorum ex corde conjungere,<br> ut omnem narrationem Dei possis audire,<br> et proverbia laudis non effugiant a te.<br></p>
 <p><a name="036">36</a> Et si videris sensatum, evigila ad eum,<br> et gradus ostiorum illius exterat pes tuus.<br></p>
 <p><a name="037">37</a> Cogitatum tuum habe in præceptis Dei,<br> et in mandatis illius maxime assiduus esto:<br> et ipse dabit tibi cor,<br> et concupiscentia sapientiæ dabitur tibi.]</p>
 <p></p><hr>
 <center>
 <a href="sir007.htm">Next: Sirach Chapter 7</a></center>
 </body>