<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa031.htm">Polyglot</a> 
 <a href="../kjv/isa031.htm">KJV</a> 
 <a href="../sep/isa031.htm">Sep</a> 
 <a href="../tan/isa031.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa030.htm">Previous</a> 
 <a href="isa032.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 31</h3><p><a name="001">1</a> [Væ qui descendunt in Ægyptum ad auxilium,<br> in equis sperantes,<br> et habentes fiduciam super quadrigis, quia multæ sunt;<br> et super equitibus, quia prævalidi nimis;<br> et non sunt confisi super Sanctum Israël,<br> et Dominum non requisierunt!<br></p>
 <p><a name="002">2</a> Ipse autem sapiens adduxit malum,<br> et verba sua non abstulit;<br> et consurget contra domum pessimorum,<br> et contra auxilium operantium iniquitatem.<br></p>
 <p><a name="003">3</a> Ægyptus homo, et non deus;<br> et equi eorum caro, et non spiritus;<br> et Dominus inclinabit manum suam,<br> et corruet auxiliator, et cadet cui præstatur auxilium,<br> simulque omnes consumentur.<br></p>
 <p><a name="004">4</a> Quia hæc dicit Dominus ad me:<br> Quomodo si rugiat leo<br> et catulus leonis super prædam suam;<br> et cum occurrerit ei multitudo pastorum,<br> a voce eorum non formidabit,<br> et a multitudine eorum non pavebit:<br> sic descendet Dominus exercituum ut prælietur<br> super montem Sion et super collem ejus.<br></p>
 <p><a name="005">5</a> Sicut aves volantes,<br> sic proteget Dominus exercituum Jerusalem,<br> protegens et liberans, transiens et salvans.<br></p>
 <p><a name="006">6</a> Convertimini, sicut in profundum recesseratis,<br> filii Israël.<br></p>
 <p><a name="007">7</a> In die enim illa abjiciet vir<br> idola argenti sui, et idola auri sui,<br> quæ fecerunt vobis manus vestræ in peccatum.<br></p>
 <p><a name="008">8</a> Et cadet Assur in gladio non viri,<br> et gladius non hominis vorabit eum:<br> et fugiet non a facie gladii,<br> et juvenes ejus vectigales erunt.<br></p>
 <p><a name="009">9</a> Et fortitudo ejus a terrore transibit,<br> et pavebunt fugientes principes ejus,<br> dixit Dominus: cujus ignis est in Sion<br> et caminus ejus in Jerusalem.]</p>
 <p></p><hr>
 <center>
 <a href="isa032.htm">Next: Isaiah Chapter 32</a></center>
 </body>