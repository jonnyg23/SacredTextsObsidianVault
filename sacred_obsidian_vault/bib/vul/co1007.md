<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co1007.htm">Polyglot</a> 
 <a href="../gnt/co1007.htm">GNT</a> 
 <a href="../kjv/co1007.htm">KJV</a> 
 
 <br>
 <br><a href="co1.htm">1 Corinthians Index</a><br>
  
 <a href="co1006.htm">Previous</a> 
 <a href="co1008.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Corinthians Chapter 7</h3><p><a name="001">1</a> De quibus autem scripsistis mihi: Bonum est homini mulierem non tangere:</p>
 <p><a name="002">2</a> propter fornicationem autem unusquisque suam uxorem habeat, et unaquæque suum virum habeat.</p>
 <p><a name="003">3</a> Uxori vir debitum reddat: similiter autem et uxor viro.</p>
 <p><a name="004">4</a> Mulier sui corporis potestatem non habet, sed vir. Similiter autem et vir sui corporis potestatem non habet, sed mulier.</p>
 <p><a name="005">5</a> Nolite fraudare invicem, nisi forte ex consensu ad tempus, ut vacetis orationi: et iterum revertimini in idipsum, ne tentet vos Satanas propter incontinentiam vestram.</p>
 <p><a name="006">6</a> Hoc autem dico secundum indulgentiam, non secundum imperium.</p>
 <p><a name="007">7</a> Volo enim omnes vos esse sicut meipsum: sed unusquisque proprium donum habet ex Deo: alius quidem sic, alius vero sic.</p>
 <p><a name="008">8</a> Dico autem non nuptis, et viduis: bonum est illis si sic permaneant, sicut et ego.</p>
 <p><a name="009">9</a> Quod si non se continent, nubant. Melius est enim nubere, quam uri.<br>
 </p>
 <p><a name="010">10</a> Iis autem qui matrimonio juncti sunt, præcipio non ego, sed Dominus, uxorem a viro non discedere:</p>
 <p><a name="011">11</a> quod si discesserit, manere innuptam, aut viro suo reconciliari. Et vir uxorem non dimittat.<br>
 </p>
 <p><a name="012">12</a> Nam ceteris ego dico, non Dominus. Si quis frater uxorem habet infidelem, et hæc consentit habitare cum illo, non dimittat illam.</p>
 <p><a name="013">13</a> Et si qua mulier fidelis habet virum infidelem, et hic consentit habitare cum illa, non dimittat virum:</p>
 <p><a name="014">14</a> sanctificatus est enim vir infidelis per mulierem fidelem, et sanctificata est mulier infidelis per virum fidelem: alioquin filii vestri immundi essent, nunc autem sancti sunt.</p>
 <p><a name="015">15</a> Quod si infidelis discedit, discedat: non enim servituti subjectus est frater, aut soror in hujusmodi: in pace autem vocavit nos Deus.</p>
 <p><a name="016">16</a> Unde enim scis mulier, si virum salvum facies? aut unde scis vir, si mulierem salvam facies?<br>
 </p>
 <p><a name="017">17</a> Nisi unicuique sicut divisit Dominus, unumquemque sicut vocavit Deus, ita ambulet, et sicut in omnibus ecclesiis doceo.</p>
 <p><a name="018">18</a> Circumcisus aliquis vocatus est? non adducat præputium. In præputio aliquis vocatus est? non circumcidatur.</p>
 <p><a name="019">19</a> Circumcisio nihil est, et præputium nihil est: sed observatio mandatorum Dei.</p>
 <p><a name="020">20</a> Unusquisque in qua vocatione vocatus est, in ea permaneat.</p>
 <p><a name="021">21</a> Servus vocatus es? non sit tibi curæ: sed et si potes fieri liber, magis utere.</p>
 <p><a name="022">22</a> Qui enim in Domino vocatus est servus, libertus est Domini: similiter qui liber vocatus est, servus est Christi.</p>
 <p><a name="023">23</a> Pretio empti estis: nolite fieri servi hominum.</p>
 <p><a name="024">24</a> Unusquisque in quo vocatus est, fratres, in hoc permaneat apud Deum.<br>
 </p>
 <p><a name="025">25</a> De virginibus autem præceptum Domini non habeo: consilium autem do, tamquam misericordiam consecutus a Domino, ut sim fidelis.</p>
 <p><a name="026">26</a> Existimo ergo hoc bonum esse propter instantem necessitatem, quoniam bonum est homini sic esse.</p>
 <p><a name="027">27</a> Alligatus es uxori? noli quærere solutionem. Solutus es ab uxore? noli quærere uxorem.</p>
 <p><a name="028">28</a> Si autem acceperis uxorem, non peccasti. Et si nupserit virgo, non peccavit: tribulationem tamen carnis habebunt hujusmodi. Ego autem vobis parco.</p>
 <p><a name="029">29</a> Hoc itaque dico, fratres: tempus breve est: reliquum est, ut et qui habent uxores, tamquam non habentes sint:</p>
 <p><a name="030">30</a> et qui flent, tamquam non flentes: et qui gaudent, tamquam non gaudentes: et qui emunt, tamquam non possidentes:</p>
 <p><a name="031">31</a> et qui utuntur hoc mundo, tamquam non utantur: præterit enim figura hujus mundi.</p>
 <p><a name="032">32</a> Volo autem vos sine sollicitudine esse. Qui sine uxore est, sollicitus est quæ Domini sunt, quomodo placeat Deo.</p>
 <p><a name="033">33</a> Qui autem cum uxore est, sollicitus est quæ sunt mundi, quomodo placeat uxori, et divisus est.</p>
 <p><a name="034">34</a> Et mulier innupta, et virgo, cogitat quæ Domini sunt, ut sit sancta corpore, et spiritu. Quæ autem nupta est, cogitat quæ sunt mundi, quomodo placeat viro.</p>
 <p><a name="035">35</a> Porro hoc ad utilitatem vestram dico: non ut laqueum vobis injiciam, sed ad id, quod honestum est, et quod facultatem præbeat sine impedimento Dominum obsecrandi.</p>
 <p><a name="036">36</a> Si quis autem turpem se videri existimat super virgine sua, quod sit superadulta, et ita oportet fieri: quod vult faciat: non peccat, si nubat.</p>
 <p><a name="037">37</a> Nam qui statuit in corde suo firmus, non habens necessitatem, potestatem autem habens suæ voluntatis, et hoc judicavit in corde suo, servare virginem suam, bene facit.</p>
 <p><a name="038">38</a> Igitur et qui matrimonio jungit virginem suam, bene facit: et qui non jungit, melius facit.</p>
 <p><a name="039">39</a> Mulier alligata est legi quanto tempore vir ejus vivit, quod si dormierit vir ejus, liberata est: cui vult nubat, tantum in Domino.</p>
 <p><a name="040">40</a> Beatior autem erit si sic permanserit secundum meum consilium: puto autem quod et ego Spiritum Dei habeam.</p>
 <p></p><hr>
 <center>
 <a href="co1008.htm">Next: 1 Corinthians Chapter 8</a></center>
 </body>