<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa041.htm">Polyglot</a> 
 <a href="../kjv/psa041.htm">KJV</a> 
 <a href="../sep/psa041.htm">Sep</a> 
 <a href="../tan/psa041.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa040.htm">Previous</a> 
 <a href="psa042.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 41</h3><p><a name="001">1</a> In finem. Intellectus filiis Core.</p>
 <p><a name="002">2</a> [Quemadmodum desiderat cervus ad fontes aquarum,<br> ita desiderat anima mea ad te, Deus.<br></p>
 <p><a name="003">3</a> Sitivit anima mea ad Deum fortem, vivum;<br> quando veniam, et apparebo ante faciem Dei?<br></p>
 <p><a name="004">4</a> Fuerunt mihi lacrimæ meæ panes die ac nocte,<br> dum dicitur mihi quotidie: Ubi est Deus tuus?<br></p>
 <p><a name="005">5</a> Hæc recordatus sum, et effudi in me animam meam,<br> quoniam transibo in locum tabernaculi admirabilis, usque ad domum Dei,<br> in voce exsultationis et confessionis, sonus epulantis.<br></p>
 <p><a name="006">6</a> Quare tristis es, anima mea?<br> et quare conturbas me?<br> Spera in Deo, quoniam adhuc confitebor illi,<br> salutare vultus mei,<br></p>
 <p><a name="007">7</a> et Deus meus.<br> Ad meipsum anima mea conturbata est:<br> propterea memor ero tui de terra Jordanis et Hermoniim a monte modico.<br></p>
 <p><a name="008">8</a> Abyssus abyssum invocat, in voce cataractarum tuarum;<br> omnia excelsa tua, et fluctus tui super me transierunt.<br></p>
 <p><a name="009">9</a> In die mandavit Dominus misericordiam suam,<br> et nocte canticum ejus;<br> apud me oratio Deo vitæ meæ.<br></p>
 <p><a name="010">10</a> Dicam Deo: Susceptor meus es;<br> quare oblitus es mei?<br> et quare contristatus incedo, dum affligit me inimicus?<br></p>
 <p><a name="011">11</a> Dum confringuntur ossa mea,<br> exprobraverunt mihi qui tribulant me inimici mei,<br> dum dicunt mihi per singulos dies: Ubi est Deus tuus?<br></p>
 <p><a name="012">12</a> Quare tristis es, anima mea?<br> et quare conturbas me?<br> Spera in Deo, quoniam adhuc confitebor illi,<br> salutare vultus mei, et Deus meus.]</p>
 <p></p><hr>
 <center>
 <a href="psa042.htm">Next: Psalms Chapter 42</a></center>
 </body>