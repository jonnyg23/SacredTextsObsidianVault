<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk018.htm">Polyglot</a> 
 <a href="../gnt/luk018.htm">GNT</a> 
 <a href="../kjv/luk018.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk017.htm">Previous</a> 
 <a href="luk019.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 18</h3><p><a name="001">1</a> Dicebat autem et parabolam ad illos, quoniam oportet semper orare et non deficere,</p>
 <p><a name="002">2</a> dicens: Judex quidam erat in quadam civitate, qui Deum non timebat, et hominem non reverebatur.</p>
 <p><a name="003">3</a> Vidua autem quædam erat in civitate illa, et veniebat ad eum, dicens: Vindica me de adversario meo.</p>
 <p><a name="004">4</a> Et nolebat per multum tempus. Post hæc autem dixit intra se: Etsi Deum non timeo, nec hominem revereor:</p>
 <p><a name="005">5</a> tamen quia molesta est mihi hæc vidua, vindicabo illam, ne in novissimo veniens sugillet me.</p>
 <p><a name="006">6</a> Ait autem Dominus: Audite quid judex iniquitatis dicit:</p>
 <p><a name="007">7</a> Deus autem non faciet vindictam electorum suorum clamantium ad se die ac nocte, et patientiam habebit in illis?</p>
 <p><a name="008">8</a> Dico vobis quia cito faciet vindictam illorum. Verumtamen Filius hominis veniens, putas, inveniet fidem in terra?<br>
 </p>
 <p><a name="009">9</a> Dixit autem et ad quosdam qui in se confidebant tamquam justi, et aspernabantur ceteros, parabolam istam:</p>
 <p><a name="010">10</a> Duo homines ascenderunt in templum ut orarent: unus pharisæus et alter publicanus.</p>
 <p><a name="011">11</a> Pharisæus stans, hæc apud se orabat: Deus, gratias ago tibi, quia non sum sicut ceteri hominum: raptores, injusti, adulteri, velut etiam hic publicanus:</p>
 <p><a name="012">12</a> jejuno bis in sabbato, decimas do omnium quæ possideo.</p>
 <p><a name="013">13</a> Et publicanus a longe stans, nolebat nec oculos ad cælum levare: sed percutiebat pectus suum, dicens: Deus propitius esto mihi peccatori.</p>
 <p><a name="014">14</a> Dico vobis, descendit hic justificatus in domum suam ab illo: quia omnis qui se exaltat, humiliabitur, et qui se humiliat, exaltabitur.<br>
 </p>
 <p><a name="015">15</a> Afferebant autem ad illum et infantes, ut eos tangeret. Quod cum viderent discipuli, increpabant illos.</p>
 <p><a name="016">16</a> Jesus autem convocans illos, dixit: Sinite pueros venire ad me, et nolite vetare eos: talium est enim regnum Dei.</p>
 <p><a name="017">17</a> Amen dico vobis, quicumque non acceperit regnum Dei sicut puer, non intrabit in illud.<br>
 </p>
 <p><a name="018">18</a> Et interrogavit eum quidam princeps, dicens: Magister bone, quid faciens vitam æternam possidebo?</p>
 <p><a name="019">19</a> Dixit autem ei Jesus: Quid me dicis bonum? nemo bonus nisi solus Deus.</p>
 <p><a name="020">20</a> Mandata nosti: non occides; non mchaberis; non furtum facies; non falsum testimonium dices; honora patrem tuum et matrem.</p>
 <p><a name="021">21</a> Qui ait: Hæc omnia custodivi a juventute mea.</p>
 <p><a name="022">22</a> Quo audito, Jesus ait ei: Adhuc unum tibi deest: omnia quæcumque habes vende, et da pauperibus, et habebis thesaurum in cælo: et veni, sequere me.</p>
 <p><a name="023">23</a> His ille auditis, contristatus est: quia dives erat valde.</p>
 <p><a name="024">24</a> Videns autem Jesus illum tristem factum, dixit: Quam difficile, qui pecunias habent, in regnum Dei intrabunt!</p>
 <p><a name="025">25</a> facilius est enim camelum per foramen acus transire quam divitem intrare in regnum Dei.</p>
 <p><a name="026">26</a> Et dixerunt qui audiebant: Et quis potest salvus fieri?</p>
 <p><a name="027">27</a> Ait illis: Quæ impossibilia sunt apud homines, possibilia sunt apud Deum.</p>
 <p><a name="028">28</a> Ait autem Petrus: Ecce nos dimisimus omnia et secuti sumus te.</p>
 <p><a name="029">29</a> Qui dixit eis: Amen dico vobis, nemo est qui reliquit domum, aut parentes, aut fratres, aut uxorem, aut filios propter regnum Dei,</p>
 <p><a name="030">30</a> et non recipiat multo plura in hoc tempore, et in sæculo venturo vitam æternam.<br>
 </p>
 <p><a name="031">31</a> Assumpsit autem Jesus duodecim, et ait illis: Ecce ascendimus Jerosolymam, et consummabuntur omnia quæ scripta sunt per prophetas de Filio hominis:</p>
 <p><a name="032">32</a> tradetur enim gentibus, et illudetur, et flagellabitur, et conspuetur:</p>
 <p><a name="033">33</a> et postquam flagellaverint, occident eum, et tertia die resurget.</p>
 <p><a name="034">34</a> Et ipsi nihil horum intellexerunt, et erat verbum istud absconditum ab eis, et non intelligebant quæ dicebantur.<br>
 </p>
 <p><a name="035">35</a> Factum est autem, cum appropinquaret Jericho, cæcus quidam sedebat secus viam, mendicans.</p>
 <p><a name="036">36</a> Et cum audiret turbam prætereuntem, interrogabat quid hoc esset.</p>
 <p><a name="037">37</a> Dixerunt autem ei quod Jesus Nazarenus transiret.</p>
 <p><a name="038">38</a> Et clamavit, dicens: Jesu, fili David, miserere mei.</p>
 <p><a name="039">39</a> Et qui præibant, increpabant eum ut taceret. Ipse vero multo magis clamabat: Fili David, miserere mei.</p>
 <p><a name="040">40</a> Stans autem Jesus jussit illum adduci ad se. Et cum appropinquasset, interrogavit illum,</p>
 <p><a name="041">41</a> dicens: Quid tibi vis faciam? At ille dixit: Domine, ut videam.</p>
 <p><a name="042">42</a> Et Jesus dixit illi: Respice, fides tua te salvum fecit.</p>
 <p><a name="043">43</a> Et confestim vidit, et sequebatur illum magnificans Deum. Et omnis plebs ut vidit, dedit laudem Deo.</p>
 <p></p><hr>
 <center>
 <a href="luk019.htm">Next: Luke Chapter 19</a></center>
 </body>