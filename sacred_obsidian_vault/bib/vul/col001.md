<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/col001.htm">Polyglot</a> 
 <a href="../gnt/col001.htm">GNT</a> 
 <a href="../kjv/col001.htm">KJV</a> 
 
 <br>
 <br><a href="col.htm">Colossians Index</a><br>
  
 <a href="phi004.htm">Previous</a> 
 <a href="col002.htm">Next</a> 
 </center>
 <hr>
 
 <h3 align="CENTER">Vulgate (Latin): Colossians Chapter 1</h3><p><a name="001">1</a> Paulus Apostolus Jesu Christi per voluntatem Dei, et Timotheus frater:</p>
 <p><a name="002">2</a> eis, qui sunt Colossis, sanctis, et fidelibus fratribus in Christo Jesu.</p>
 <p><a name="003">3</a> Gratia vobis, et pax a Deo Patre nostro, et Domino Jesu Christo.<br>
  Gratias agimus Deo, et Patri Domini nostri Jesu Christi semper pro vobis orantes:</p>
 <p><a name="004">4</a> audientes fidem vestram in Christo Jesu, et dilectionem quam habetis in sanctos omnes</p>
 <p><a name="005">5</a> propter spem, quæ reposita est vobis in cælis: quam audistis in verbo veritatis Evangelii:</p>
 <p><a name="006">6</a> quod pervenit ad vos, sicut et in universo mundo est, et fructificat, et crescit sicut in vobis, ex ea die, qua audistis, et cognovistis gratiam Dei in veritate,</p>
 <p><a name="007">7</a> sicut didicistis ab Epaphra carissimo conservo nostro, qui est fidelis pro vobis minister Christi Jesu,</p>
 <p><a name="008">8</a> qui etiam manifestavit nobis dilectionem vestram in spiritu.</p>
 <p><a name="009">9</a> Ideo et nos ex qua die audivimus, non cessamus pro vobis orantes, et postulantes ut impleamini agnitione voluntatis ejus, in omni sapientia et intellectu spiritali:</p>
 <p><a name="010">10</a> ut ambuletis digne Deo per omnia placentes: in omni opere bono fructificantes, et crescentes in scientia Dei:</p>
 <p><a name="011">11</a> in omni virtute confortati secundum potentiam claritatis ejus, in omni patientia et longanimitate cum gaudio,</p>
 <p><a name="012">12</a> gratias agentes Deo Patri, qui dignos nos fecit in partem sortis sanctorum in lumine:</p>
 <p><a name="013">13</a> qui eripuit nos de potestate tenebrarum, et transtulit in regnum filii dilectionis suæ,</p>
 <p><a name="014">14</a> in quo habemus redemptionem per sanguinem ejus, remissionem peccatorum:</p>
 <p><a name="015">15</a> qui est imago Dei invisibilis, primogenitus omnis creaturæ:</p>
 <p><a name="016">16</a> quoniam in ipso condita sunt universa in cælis, et in terra, visibilia, et invisibilia, sive throni, sive dominationes, sive principatus, sive potestates: omnia per ipsum et in ipso creata sunt:</p>
 <p><a name="017">17</a> et ipse est ante omnes, et omnia in ipso constant.<br>
 </p>
 <p><a name="018">18</a> Et ipse est caput corporis Ecclesiæ, qui est principium, primogenitus ex mortuis: ut sit in omnibus ipse primatum tenens:</p>
 <p><a name="019">19</a> quia in ipso complacuit, omnem plenitudinem inhabitare:</p>
 <p><a name="020">20</a> et per eum reconciliare omnia in ipsum, pacificans per sanguinem crucis ejus, sive quæ in terris, sive quæ in cælis sunt.</p>
 <p><a name="021">21</a> Et vos cum essetis aliquando alienati, et inimici sensu in operibus malis:</p>
 <p><a name="022">22</a> nunc autem reconciliavit in corpore carnis ejus per mortem, exhibere vos sanctos, et immaculatos, et irreprehensibiles coram ipso:</p>
 <p><a name="023">23</a> si tamen permanetis in fide fundati, et stabiles, et immobiles a spe Evangelii, quod audistis, quod prædicatum est in universa creatura, quæ sub cælo est, cujus factus sum ego Paulus minister.<br>
 </p>
 <p><a name="024">24</a> Qui nunc gaudeo in passionibus pro vobis, et adimpleo ea quæ desunt passionem Christi, in carne mea pro corpore ejus, quod est Ecclesia:</p>
 <p><a name="025">25</a> cujus factus sum ego minister secundum dispensationem Dei, quæ data est mihi in vos, ut impleam verbum Dei:</p>
 <p><a name="026">26</a> mysterium, quod absconditum fuit a sæculis, et generationibus, nunc autem manifestatum est sanctis ejus,</p>
 <p><a name="027">27</a> quibus voluit Deus notas facere divitias gloriæ sacramenti hujus in gentibus, quod est Christus, in vobis spes gloriæ,</p>
 <p><a name="028">28</a> quem nos annuntiamus, corripientes omnem hominem, et docentes omnem hominem, in omni sapientia, ut exhibeamus omnem hominem perfectum in Christo Jesu:</p>
 <p><a name="029">29</a> in quo et laboro, certando secundum operationem ejus, quam operatur in me in virtute.</p>
 <p></p><hr>
 <center>
 <a href="col002.htm">Next: Colossians Chapter 2</a></center>
 </body>