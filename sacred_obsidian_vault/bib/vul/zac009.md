<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/zac009.htm">Polyglot</a> 
 <a href="../kjv/zac009.htm">KJV</a> 
 <a href="../sep/zac009.htm">Sep</a> 
 <a href="../tan/zac009.htm">Tan</a> 
 
 <br>
 <br><a href="zac.htm">Zechariah Index</a><br>
  
 <a href="zac008.htm">Previous</a> 
 <a href="zac010.htm">Next</a> 
 </center>
 <hr>
 
 <h3 align="CENTER">Vulgate (Latin): Zechariah Chapter 9</h3><p><a name="001">1</a> [Onus verbi Domini in terra Hadrach<br> et Damasci requiei ejus,<br> quia Domini est oculus hominis et omnium tribuum Israël.<br></p>
 <p><a name="002">2</a> Emath quoque in terminis ejus, et Tyrus, et Sidon:<br> assumpserunt quippe sibi sapientiam valde.<br></p>
 <p><a name="003">3</a> Et ædificavit Tyrus munitionem suam,<br> et coacervavit argentum quasi humum,<br> et aurum ut lutum platearum.<br></p>
 <p><a name="004">4</a> Ecce Dominus possidebit eam:<br> et percutiet in mari fortitudinem ejus,<br> et hæc igni devorabitur.<br></p>
 <p><a name="005">5</a> Videbit Ascalon, et timebit,<br> et Gaza, et dolebit nimis,<br> et Accaron, quoniam confusa est spes ejus:<br> et peribit rex de Gaza,<br> et Ascalon non habitabitur.<br></p>
 <p><a name="006">6</a> Et sedebit separator in Azoto,<br> et disperdam superbiam Philisthinorum.<br></p>
 <p><a name="007">7</a> Et auferam sanguinem ejus de ore ejus,<br> et abominationes ejus de medio dentium ejus:<br> et relinquetur etiam ipse Deo nostro,<br> et erit quasi dux in Juda,<br> et Accaron quasi Jebusæus.<br></p>
 <p><a name="008">8</a> Et circumdabo domum meam<br> ex his qui militant mihi euntes et revertentes:<br> et non transibit super eos ultra exactor,<br> quia nunc vidi in oculis meis.]<br>
 </p>
 <p><a name="009">9</a> [Exsulta satis, filia Sion;<br> jubila, filia Jerusalem:<br> ecce rex tuus veniet tibi justus, et salvator:<br> ipse pauper, et ascendens super asinam<br> et super pullum filium asinæ.<br></p>
 <p><a name="010">10</a> Et disperdam quadrigam ex Ephraim,<br> et equum de Jerusalem,<br> et dissipabitur arcus belli:<br> et loquetur pacem gentibus,<br> et potestas ejus a mari usque ad mare,<br> et a fluminibus usque ad fines terræ.<br></p>
 <p><a name="011">11</a> Tu quoque in sanguine testamenti tui<br> emisisti vinctos tuos de lacu in quo non est aqua.<br></p>
 <p><a name="012">12</a> Convertimini ad munitionem, vincti spei:<br> hodie quoque annuntians duplicia reddam tibi.<br></p>
 <p><a name="013">13</a> Quoniam extendi mihi Judam quasi arcum:<br> implevi Ephraim:<br> et suscitabo filios tuos, Sion,<br> super filios tuos, Græcia:<br> et ponam te quasi gladium fortium.<br></p>
 <p><a name="014">14</a> Et Dominus Deus super eos videbitur,<br> et exibit ut fulgur jaculum ejus:<br> et Dominus Deus in tuba canet,<br> et vadet in turbine austri.<br></p>
 <p><a name="015">15</a> Dominus exercituum proteget eos:<br> et devorabunt, et subjicient lapidibus fundæ:<br> et bibentes inebriabuntur quasi a vino,<br> et replebuntur ut phialæ,<br> et quasi cornua altaris.<br></p>
 <p><a name="016">16</a> Et salvabit eos Dominus Deus eorum in die illa,<br> ut gregem populi sui,<br> quia lapides sancti elevabuntur super terram ejus.<br></p>
 <p><a name="017">17</a> Quid enim bonum ejus est,<br> et quid pulchrum ejus,<br> nisi frumentum electorum,<br> et vinum germinans virgines?]</p>
 <p></p><hr>
 <center>
 <a href="zac010.htm">Next: Zechariah Chapter 10</a></center>
 </body>