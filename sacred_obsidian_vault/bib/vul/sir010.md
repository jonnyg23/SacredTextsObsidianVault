<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir010.htm">Polyglot</a> 
 <a href="../apo/sir010.htm">Apo</a> 
 <a href="../sep/sir010.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir009.htm">Previous</a> 
 <a href="sir011.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 10</h3><p><a name="001">1</a> [Judex sapiens judicabit populum suum,<br> et principatus sensati stabilis erit.<br></p>
 <p><a name="002">2</a> Secundum judicem populi, sic et ministri ejus:<br> et qualis rector est civitatis, tales et inhabitantes in ea.<br></p>
 <p><a name="003">3</a> Rex insipiens perdet populum suum:<br> et civitates inhabitabuntur per sensum potentium.<br></p>
 <p><a name="004">4</a> In manu Dei potestas terræ:<br> et utilem rectorem suscitabit in tempus super illam.<br></p>
 <p><a name="005">5</a> In manu Dei prosperitas hominis,<br> et super faciem scribæ imponet honorem suum.]<br>
 </p>
 <p><a name="006">6</a> [Omnis injuriæ proximi ne memineris,<br> et nihil agas in operibus injuriæ.<br></p>
 <p><a name="007">7</a> Odibilis coram Deo est et hominibus superbia,<br> et execrabilis omnis iniquitas gentium.<br></p>
 <p><a name="008">8</a> Regnum a gente in gentem transfertur propter injustitias,<br> et injurias, et contumelias, et diversos dolos.<br></p>
 <p><a name="009">9</a> Avaro autem nihil est scelestius.<br> Quid superbit terra et cinis?<br></p>
 <p><a name="010">10</a> Nihil est iniquius quam amare pecuniam:<br> hic enim et animam suam venalem habet,<br> quoniam in vita sua projecit intima sua.<br></p>
 <p><a name="011">11</a> Omnis potentatus brevis vita;<br> languor prolixior gravat medicum.<br></p>
 <p><a name="012">12</a> Brevem languorem præcidit medicus:<br> sic et rex hodie est, et cras morietur.<br></p>
 <p><a name="013">13</a> Cum enim morietur homo,<br> hæreditabit serpentes, et bestias, et vermes.<br></p>
 <p><a name="014">14</a> Initium superbiæ hominis apostatare a Deo:<br></p>
 <p><a name="015">15</a> quoniam ab eo qui fecit illum recessit cor ejus,<br> quoniam initium omnis peccati est superbia.<br> Qui tenuerit illam adimplebitur maledictis,<br> et subvertet eum in finem.<br></p>
 <p><a name="016">16</a> Propterea exhonoravit Dominus conventus malorum,<br> et destruxit eos usque in finem.<br></p>
 <p><a name="017">17</a> Sedes ducum superborum destruxit Deus,<br> et sedere fecit mites pro eis.<br></p>
 <p><a name="018">18</a> Radices gentium superbarum arefecit Deus,<br> et plantavit humiles ex ipsis gentibus.<br></p>
 <p><a name="019">19</a> Terras gentium evertit Dominus,<br> et perdidit eas usque ad fundamentum.<br></p>
 <p><a name="020">20</a> Arefecit ex ipsis, et disperdidit eos,<br> et cessare fecit memoriam eorum a terra.<br></p>
 <p><a name="021">21</a> Memoria superborum perdidit Deus,<br> et reliquit memoriam humilium sensu.<br></p>
 <p><a name="022">22</a> Non est creata hominibus superbia,<br> neque iracundia nationi mulierum.]<br>
 </p>
 <p><a name="023">23</a> [Semen hominum honorabitur hoc, quod timet Deum:<br> semen autem hoc exhonorabitur, quod præterit mandata Domini.<br></p>
 <p><a name="024">24</a> In medio fratrum rector illorum in honore:<br> et qui timent Dominum erunt in oculis illius.<br></p>
 <p><a name="025">25</a> Gloria divitum, honoratorum, et pauperum,<br> timor Dei est.<br></p>
 <p><a name="026">26</a> Noli despicere hominem justum pauperem,<br> et noli magnificare virum peccatorem divitem.<br></p>
 <p><a name="027">27</a> Magnus, et judex, et potens est in honore:<br> et non est major illo qui timet Deum.<br></p>
 <p><a name="028">28</a> Servo sensato liberi servient:<br> et vir prudens et disciplinatus non murmurabit correptus,<br> et inscius non honorabitur.<br></p>
 <p><a name="029">29</a> Noli extollere te in faciendo opere tuo,<br> et noli cunctari in tempore angustiæ.<br></p>
 <p><a name="030">30</a> Melior est qui operatur et abundat in omnibus,<br> quam qui gloriatur et eget pane.<br></p>
 <p><a name="031">31</a> Fili, in mansuetudine serva animam tuam,<br> et da illi honorem secundum meritum suum.<br></p>
 <p><a name="032">32</a> Peccantem in animam suam quis justificabit?<br> et quis honorificabit exhonorantem animam suam?<br></p>
 <p><a name="033">33</a> Pauper gloriatur per disciplinam et timorem suum:<br> et est homo qui honorificatur propter substantiam suam.<br></p>
 <p><a name="034">34</a> Qui autem gloriatur in paupertate, quanto magis in substantia!<br> et qui gloriatur in substantia, paupertatem vereatur.]</p>
 <p></p><hr>
 <center>
 <a href="sir011.htm">Next: Sirach Chapter 11</a></center>
 </body>