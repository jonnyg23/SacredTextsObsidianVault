<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro027.htm">Polyglot</a> 
 <a href="../kjv/pro027.htm">KJV</a> 
 <a href="../tan/pro027.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro026.htm">Previous</a> 
 <a href="pro028.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 27</h3><p><a name="001">1</a> [Ne glorieris in crastinum,<br> ignorans quid superventura pariat dies.<br></p>
 <p><a name="002">2</a> Laudet te alienus, et non os tuum;<br> extraneus, et non labia tua.<br></p>
 <p><a name="003">3</a> Grave est saxum, et onerosa arena,<br> sed ira stulti utroque gravior.<br></p>
 <p><a name="004">4</a> Ira non habet misericordiam nec erumpens furor,<br> et impetum concitati ferre quis poterit?<br></p>
 <p><a name="005">5</a> Melior est manifesta correptio<br> quam amor absconditus.<br></p>
 <p><a name="006">6</a> Meliora sunt vulnera diligentis<br> quam fraudulenta oscula odientis.<br></p>
 <p><a name="007">7</a> Anima saturata calcabit favum,<br> et anima esuriens etiam amarum pro dulci sumet.<br></p>
 <p><a name="008">8</a> Sicut avis transmigrans de nido suo,<br> sic vir qui derelinquit locum suum.<br></p>
 <p><a name="009">9</a> Unguento et variis odoribus delectatur cor,<br> et bonis amici consiliis anima dulcoratur.]<br>
 </p>
 <p><a name="010">10</a> [Amicum tuum et amicum patris tui ne dimiseris,<br> et domum fratris tui ne ingrediaris in die afflictionis tuæ.<br> Melior est vicinus juxta<br> quam frater procul.<br></p>
 <p><a name="011">11</a> Stude sapientiæ, fili mi, et lætifica cor meum,<br> ut possis exprobranti respondere sermonem.<br></p>
 <p><a name="012">12</a> Astutus videns malum, absconditus est:<br> parvuli transeuntes sustinuerunt dispendia.<br></p>
 <p><a name="013">13</a> Tolle vestimentum ejus qui spopondit pro extraneo,<br> et pro alienis aufer ei pignus.<br></p>
 <p><a name="014">14</a> Qui benedicit proximo suo voce grandi,<br> de nocte consurgens maledicenti similis erit.<br></p>
 <p><a name="015">15</a> Tecta perstillantia in die frigoris<br> et litigiosa mulier comparantur.<br></p>
 <p><a name="016">16</a> Qui retinet eam quasi qui ventum teneat,<br> et oleum dexteræ suæ vocabit.<br></p>
 <p><a name="017">17</a> Ferrum ferro exacuitur,<br> et homo exacuit faciem amici sui.<br></p>
 <p><a name="018">18</a> Qui servat ficum comedet fructus ejus,<br> et qui custos est domini sui glorificabitur.<br></p>
 <p><a name="019">19</a> Quomodo in aquis resplendent vultus prospicientium,<br> sic corda hominum manifesta sunt prudentibus.<br></p>
 <p><a name="020">20</a> Infernus et perditio numquam implentur:<br> similiter et oculi hominum insatiabiles.<br></p>
 <p><a name="021">21</a> Quomodo probatur in conflatorio argentum et in fornace aurum,<br> sic probatur homo ore laudantis.<br> Cor iniqui inquirit mala,<br> cor autem rectum inquirit scientiam.<br></p>
 <p><a name="022">22</a> Si contuderis stultum in pila<br> quasi ptisanas feriente desuper pilo,<br> non auferetur ab eo stultitia ejus.]<br>
 </p>
 <p><a name="023">23</a> [Diligenter agnosce vultum pecoris tui,<br> tuosque greges considera:<br></p>
 <p><a name="024">24</a> non enim habebis jugiter potestatem,<br> sed corona tribuetur in generationem et generationem.<br></p>
 <p><a name="025">25</a> Aperta sunt prata, et apparuerunt herbæ virentes,<br> et collecta sunt fna de montibus.<br></p>
 <p><a name="026">26</a> Agni ad vestimentum tuum,<br> et hædi ad agri pretium.<br></p>
 <p><a name="027">27</a> Sufficiat tibi lac caprarum in cibos tuos,<br> et in necessaria domus tuæ, et ad victum ancillis tuis.]</p>
 <p></p><hr>
 <center>
 <a href="pro028.htm">Next: Proverbs Chapter 28</a></center>
 </body>