<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir029.htm">Polyglot</a> 
 <a href="../apo/sir029.htm">Apo</a> 
 <a href="../sep/sir029.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir028.htm">Previous</a> 
 <a href="sir030.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 29</h3><p><a name="001">1</a> [Qui facit misericordiam fneratur proximo suo:<br> et qui prævalet manu mandata servat.<br></p>
 <p><a name="002">2</a> Fnerare proximo tuo in tempore necessitatis illius:<br> et iterum redde proximo in tempore suo.<br></p>
 <p><a name="003">3</a> Confirma verbum, et fideliter age cum illo:<br> et in omni tempore invenies quod tibi necessarium est.<br></p>
 <p><a name="004">4</a> Multi quasi inventionem æstimaverunt fnus,<br> et præstiterunt molestiam his qui se adjuverunt.<br></p>
 <p><a name="005">5</a> Donec accipiant, osculantur manus dantis,<br> et in promissionibus humiliant vocem suam:<br></p>
 <p><a name="006">6</a> et in tempore redditionis postulabit tempus,<br> et loquetur verba tædii et murmurationum,<br> et tempus causabitur.<br></p>
 <p><a name="007">7</a> Si autem potuerit reddere, adversabitur:<br> solidi vix reddet dimidium,<br> et computabit illud quasi inventionem:<br></p>
 <p><a name="008">8</a> sin autem, fraudabit illum pecunia sua,<br> et possidebit illum inimicum gratis:<br></p>
 <p><a name="009">9</a> et convitia et maledicta reddet illi,<br> et pro honore et beneficio reddet illi contumeliam.<br></p>
 <p><a name="010">10</a> Multi non causa nequitiæ non fnerati sunt,<br> sed fraudari gratis timuerunt.<br></p>
 <p><a name="011">11</a> Verumtamen super humilem animo fortior esto,<br> et pro eleemosyna non trahas illum.<br></p>
 <p><a name="012">12</a> Propter mandatum assume pauperem,<br> et propter inopiam ejus ne dimittas eum vacuum.<br></p>
 <p><a name="013">13</a> Perde pecuniam propter fratrem et amicum tuum,<br> et non abscondas illam sub lapide in perditionem.<br></p>
 <p><a name="014">14</a> Pone thesaurum tuum in præceptis Altissimi,<br> et proderit tibi magis quam aurum.<br></p>
 <p><a name="015">15</a> Conclude eleemosynam in corde pauperis,<br> et hæc pro te exorabit ab omni malo.<br></p>
 <p><a name="016">16</a> Super scutum potentis</p>
 <p><a name="017">17</a> et super lanceam<br></p>
 <p><a name="018">18</a> adversus inimicum tuum pugnabit.]<br>
 </p>
 <p><a name="019">19</a> [Vir bonus fidem facit pro proximo suo:<br> et qui perdiderit confusionem derelinquet sibi.<br></p>
 <p><a name="020">20</a> Gratiam fidejussoris ne obliviscaris:<br> dedit enim pro te animam suam.<br></p>
 <p><a name="021">21</a> Repromissorem fugit peccator et immundus.<br></p>
 <p><a name="022">22</a> Bona repromissoris sibi ascribit peccator:<br> et ingratus sensu derelinquet liberantem se.<br></p>
 <p><a name="023">23</a> Vir repromittit de proximo suo:<br> et cum perdiderit reverentiam, derelinquetur ab eo.<br></p>
 <p><a name="024">24</a> Repromissio nequissima multos perdidit dirigentes,<br> et commovit illos quasi fluctus maris.<br></p>
 <p><a name="025">25</a> Viros potentes gyrans migrare fecit,<br> et vagati sunt in gentibus alienis.<br></p>
 <p><a name="026">26</a> Peccator transgrediens mandatum Domini incidet in promissionem nequam:<br> et qui conatur multa agere incidet in judicium.<br></p>
 <p><a name="027">27</a> Recupera proximum secundum virtutem tuam,<br> et attende tibi ne incidas.]<br>
 </p>
 <p><a name="028">28</a> [Initium vitæ hominis, aqua et panis,<br> et vestimentum, et domus protegens turpitudinem.<br></p>
 <p><a name="029">29</a> Melior est victus pauperis sub tegmine asserum<br> quam epulæ splendidæ in peregre sine domicilio.<br></p>
 <p><a name="030">30</a> Minimum pro magno placeat tibi,<br> et improperium peregrinationis non audies.<br></p>
 <p><a name="031">31</a> Vita nequam hospitandi de domo in domum:<br> et ubi hospitabitur non fiducialiter aget, nec aperiet os.<br></p>
 <p><a name="032">32</a> Hospitabitur, et pascet, et potabit ingratos,<br> et ad hæc amara audiet:<br></p>
 <p><a name="033">33</a> transi, hospes, et orna mensam,<br> et quæ in manu habes ciba ceteros.<br></p>
 <p><a name="034">34</a> Exi a facie honoris amicorum meorum:<br> necessitudine domus meæ hospitio mihi factus est frater.<br></p>
 <p><a name="035">35</a> Gravia hæc homini habenti sensum:<br> correptio domus, et improperium fneratoris.]</p>
 <p></p><hr>
 <center>
 <a href="sir030.htm">Next: Sirach Chapter 30</a></center>
 </body>