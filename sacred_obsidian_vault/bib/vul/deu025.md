<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu025.htm">Polyglot</a> 
 <a href="../kjv/deu025.htm">KJV</a> 
 <a href="../sep/deu025.htm">Sep</a> 
 <a href="../tan/deu025.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu024.htm">Previous</a> 
 <a href="deu026.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 25</h3><p><a name="001">1</a> Si fuerit causa inter aliquos, et interpellaverint judices: quem justum esse perspexerint, illi justitiæ palmam dabunt: quem impium, condemnabunt impietatis.</p>
 <p><a name="002">2</a> Sin autem eum, qui peccavit, dignum viderint plagis: prosternent, et coram se facient verberari. Pro mensura peccati erit et plagarum modus:</p>
 <p><a name="003">3</a> ita dumtaxat, ut quadragenarium numerum non excedant: ne fde laceratus ante oculos tuos abeat frater tuus.</p>
 <p><a name="004">4</a> Non ligabis os bovis terentis in area fruges tuas.<br>
 </p>
 <p><a name="005">5</a> Quando habitaverint fratres simul, et unus ex eis absque liberis mortuus fuerit, uxor defuncti non nubet alteri: sed accipiet eam frater ejus, et suscitabit semen fratris sui:</p>
 <p><a name="006">6</a> et primogenitum ex ea filium nomine illius appellabit, ut non deleatur nomen ejus ex Israël.</p>
 <p><a name="007">7</a> Sin autem noluerit accipere uxorem fratris sui, quæ ei lege debetur, perget mulier ad portam civitatis, et interpellabit majores natu, dicetque: Non vult frater viri mei suscitare nomen fratris sui in Israël, nec me in conjugem sumere.</p>
 <p><a name="008">8</a> Statimque accersiri eum facient, et interrogabunt. Si responderit: Nolo eam uxorem accipere:</p>
 <p><a name="009">9</a> accedet mulier ad eum coram senioribus, et tollet calceamentum de pede ejus, spuetque in faciem illius, et dicet: Sic fiet homini, qui non ædificat domum fratris sui.</p>
 <p><a name="010">10</a> Et vocabitur nomen illius in Israël, Domus discalceati.<br>
 </p>
 <p><a name="011">11</a> Si habuerint inter se jurgium viri duo, et unus contra alterum rixari cperit, volensque uxor alterius eruere virum suum de manu fortioris, miseritque manum, et apprehenderit verenda ejus:</p>
 <p><a name="012">12</a> abscides manum illius, nec flecteris super eam ulla misericordia.<br>
 </p>
 <p><a name="013">13</a> Non habebis in sacculo diversa pondera, majus et minus:</p>
 <p><a name="014">14</a> nec erit in domo tua modius major, et minor.</p>
 <p><a name="015">15</a> Pondus habebis justum et verum, et modius æqualis et verus erit tibi: ut multo vivas tempore super terram, quam Dominus Deus tuus dederit tibi.</p>
 <p><a name="016">16</a> Abominatur enim Dominus tuus eum qui facit hæc, et aversatur omnem injustitiam.<br>
 </p>
 <p><a name="017">17</a> Memento quæ fecerit tibi Amalec in via quando egrediebaris ex Ægypto:</p>
 <p><a name="018">18</a> quomodo occurrerit tibi, et extremos agminis tui, qui lassi residebant, ceciderit, quando tu eras fame et labore confectus: et non timuerit Deum.</p>
 <p><a name="019">19</a> Cum ergo Dominus Deus tuus dederit tibi requiem, et subjecerit cunctas per circuitum nationes in terra, quam tibi pollicitus est: delebis nomen ejus sub cælo. Cave ne obliviscaris.</p>
 <p></p><hr>
 <center>
 <a href="deu026.htm">Next: Deuteronomy Chapter 26</a></center>
 </body>