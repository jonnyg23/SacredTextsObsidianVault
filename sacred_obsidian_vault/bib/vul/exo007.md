<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo007.htm">Polyglot</a> 
 <a href="../kjv/exo007.htm">KJV</a> 
 <a href="../sep/exo007.htm">Sep</a> 
 <a href="../tan/exo007.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo006.htm">Previous</a> 
 <a href="exo008.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 7</h3><p><a name="001">1</a> Dixitque Dominus ad Moysen: Ecce constitui te Deum Pharaonis: et Aaron frater tuus erit propheta tuus.</p>
 <p><a name="002">2</a> Tu loqueris ei omnia quæ mando tibi: et ille loquetur ad Pharaonem, ut dimittat filios Israël de terra sua.</p>
 <p><a name="003">3</a> Sed ego indurabo cor ejus, et multiplicabo signa et ostenta mea in terra Ægypti,</p>
 <p><a name="004">4</a> et non audiet vos: immittamque manum meam super Ægyptum, et educam exercitum et populum meum filios Israël de terra Ægypti per judicia maxima.</p>
 <p><a name="005">5</a> Et scient Ægyptii quia ego sum Dominus qui extenderim manum meam super Ægyptum, et eduxerim filios Israël de medio eorum.</p>
 <p><a name="006">6</a> Fecit itaque Moyses et Aaron sicut præceperat Dominus: ita egerunt.</p>
 <p><a name="007">7</a> Erat autem Moyses octoginta annorum, et Aaron octoginta trium, quando locuti sunt ad Pharaonem.<br>
 </p>
 <p><a name="008">8</a> Dixitque Dominus ad Moysen et Aaron:</p>
 <p><a name="009">9</a> Cum dixerit vobis Pharao, Ostendite signa: dices ad Aaron: Tolle virgam tuam, et projice eam coram Pharaone, ac vertetur in colubrum.</p>
 <p><a name="010">10</a> Ingressi itaque Moyses et Aaron ad Pharaonem, fecerunt sicut præceperat Dominus: tulitque Aaron virgam coram Pharaone et servis ejus, quæ versa est in colubrum.</p>
 <p><a name="011">11</a> Vocavit autem Pharao sapientes et maleficos: et fecerunt etiam ipsi per incantationes ægyptiacas et arcana quædam similiter.</p>
 <p><a name="012">12</a> Projeceruntque singuli virgas suas, quæ versæ sunt in dracones: sed devoravit virga Aaron virgas eorum.</p>
 <p><a name="013">13</a> Induratumque est cor Pharaonis, et non audivit eos, sicut præceperat Dominus.<br>
 </p>
 <p><a name="014">14</a> Dixit autem Dominus ad Moysen: Ingravatum est cor Pharaonis: non vult dimittere populum.</p>
 <p><a name="015">15</a> Vade ad eum mane, ecce egredietur ad aquas: et stabis in occursum ejus super ripam fluminis: et virgam quæ conversa est in draconem, tolles in manu tua.</p>
 <p><a name="016">16</a> Dicesque ad eum: Dominus Deus Hebræorum misit me ad te, dicens: Dimitte populum meum ut sacrificet mihi in deserto: et usque ad præsens audire noluisti.</p>
 <p><a name="017">17</a> Hæc igitur dicit Dominus: In hoc scies quod sim Dominus: ecce percutiam virga, quæ in manu mea est, aquam fluminis, et vertetur in sanguinem.</p>
 <p><a name="018">18</a> Pisces quoque, qui sunt in fluvio, morientur, et computrescent aquæ, et affligentur Ægyptii bibentes aquam fluminis.</p>
 <p><a name="019">19</a> Dixit quoque Dominus ad Moysen: Dic ad Aaron: Tolle virgam tuam, et extende manum tuam super aquas Ægypti, et super fluvios eorum, et rivos ac paludes, et omnes lacus aquarum, ut vertantur in sanguinem: et sit cruor in omni terra Ægypti, tam in ligneis vasis quam in saxeis.</p>
 <p><a name="020">20</a> Feceruntque Moyses et Aaron sicut præceperat Dominus: et elevans virgam percussit aquam fluminis coram Pharaone et servis ejus: quæ versa est in sanguinem.</p>
 <p><a name="021">21</a> Et pisces, qui erant in flumine, mortui sunt: computruitque fluvius, et non poterant Ægyptii bibere aquam fluminis, et fuit sanguis in tota terra Ægypti.</p>
 <p><a name="022">22</a> Feceruntque similiter malefici Ægyptiorum incantationibus suis: et induratum est cor Pharaonis, nec audivit eos, sicut præceperat Dominus.</p>
 <p><a name="023">23</a> Avertitque se, et ingressus est domum suam, nec apposuit cor etiam hac vice.</p>
 <p><a name="024">24</a> Foderunt autem omnes Ægyptii per circuitum fluminis aquam ut biberent: non enim poterant bibere de aqua fluminis.</p>
 <p><a name="025">25</a> Impletique sunt septem dies, postquam percussit Dominus fluvium.</p>
 <p></p><hr>
 <center>
 <a href="exo008.htm">Next: Exodus Chapter 8</a></center>
 </body>