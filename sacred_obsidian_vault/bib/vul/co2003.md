<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co2003.htm">Polyglot</a> 
 <a href="../gnt/co2003.htm">GNT</a> 
 <a href="../kjv/co2003.htm">KJV</a> 
 
 <br>
 <br><a href="co2.htm">2 Corinthians Index</a><br>
  
 <a href="co2002.htm">Previous</a> 
 <a href="co2004.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Corinthians Chapter 3</h3><p><a name="001">1</a> Incipimus iterum nosmetipsos commendare? aut numquid egemus (sicut quidam) commendatitiis epistolis ad vos, aut ex vobis?</p>
 <p><a name="002">2</a> Epistola nostra vos estis, scripta in cordibus nostris, quæ scitur, et legitur ab omnibus hominibus:</p>
 <p><a name="003">3</a> manifestati quod epistola estis Christi, ministrata a nobis, et scripta non atramento, sed Spiritu Dei vivi: non in tabulis lapideis, sed in tabulis cordis carnalibus.<br>
 </p>
 <p><a name="004">4</a> Fiduciam autem talem habemus per Christum ad Deum:</p>
 <p><a name="005">5</a> non quod sufficientes simus cogitare aliquid a nobis, quasi ex nobis: sed sufficientia nostra ex Deo est:</p>
 <p><a name="006">6</a> qui et idoneos nos fecit ministros novi testamenti: non littera, sed Spiritu: littera enim occidit, Spiritus autem vivificat.</p>
 <p><a name="007">7</a> Quod si ministratio mortis litteris deformata in lapidibus fuit in gloria, ita ut non possent intendere filii Israël in faciem Moysi propter gloriam vultus ejus, quæ evacuatur:</p>
 <p><a name="008">8</a> quomodo non magis ministratio Spiritus erit in gloria?</p>
 <p><a name="009">9</a> Nam si ministratio damnationis gloria est: multo magis abundat ministerium justitiæ in gloria.</p>
 <p><a name="010">10</a> Nam nec glorificatum est, quod claruit in hac parte, propter excellentem gloriam.</p>
 <p><a name="011">11</a> Si enim quod evacuatur, per gloriam est: multo magis quod manet, in gloria est.<br>
 </p>
 <p><a name="012">12</a> Habentes igitur talem spem, multa fiducia utimur:</p>
 <p><a name="013">13</a> et non sicut Moyses ponebat velamen super faciem suam, ut non intenderent filii Israël in faciem ejus, quod evacuatur,</p>
 <p><a name="014">14</a> sed obtusi sunt sensus eorum. Usque in hodiernum enim diem, idipsum velamen in lectione veteris testamenti manet non revelatum (quoniam in Christo evacuatur),</p>
 <p><a name="015">15</a> sed usque in hodiernum diem, cum legitur Moyses, velamen positum est super cor eorum.</p>
 <p><a name="016">16</a> Cum autem conversus fuerit ad Dominum, auferetur velamen.</p>
 <p><a name="017">17</a> Dominus autem Spiritus est: ubi autem Spiritus Domini, ibi libertas.</p>
 <p><a name="018">18</a> Nos vero omnes, revelata facie gloriam Domini speculantes, in eamdem imaginem transformamur a claritate in claritatem, tamquam a Domini Spiritu.</p>
 <p></p><hr>
 <center>
 <a href="co2004.htm">Next: 2 Corinthians Chapter 4</a></center>
 </body>