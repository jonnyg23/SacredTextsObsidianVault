<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa108.htm">Polyglot</a> 
 <a href="../kjv/psa108.htm">KJV</a> 
 <a href="../sep/psa108.htm">Sep</a> 
 <a href="../tan/psa108.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa107.htm">Previous</a> 
 <a href="psa109.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 108</h3><p><a name="001">1</a> In finem. Psalmus David.</p>
 <p><a name="002">2</a> [Deus, laudem meam ne tacueris,<br> quia os peccatoris et os dolosi super me apertum est.<br></p>
 <p><a name="003">3</a> Locuti sunt adversum me lingua dolosa,<br> et sermonibus odii circumdederunt me:<br> et expugnaverunt me gratis.<br></p>
 <p><a name="004">4</a> Pro eo ut me diligerent, detrahebant mihi;<br> ego autem orabam.<br></p>
 <p><a name="005">5</a> Et posuerunt adversum me mala pro bonis,<br> et odium pro dilectione mea.<br></p>
 <p><a name="006">6</a> Constitue super eum peccatorem,<br> et diabolus stet a dextris ejus.<br></p>
 <p><a name="007">7</a> Cum judicatur, exeat condemnatus;<br> et oratio ejus fiat in peccatum.<br></p>
 <p><a name="008">8</a> Fiant dies ejus pauci,<br> et episcopatum ejus accipiat alter.<br></p>
 <p><a name="009">9</a> Fiant filii ejus orphani,<br> et uxor ejus vidua.<br></p>
 <p><a name="010">10</a> Nutantes transferantur filii ejus et mendicent,<br> et ejiciantur de habitationibus suis.<br></p>
 <p><a name="011">11</a> Scrutetur fnerator omnem substantiam ejus,<br> et diripiant alieni labores ejus.<br></p>
 <p><a name="012">12</a> Non sit illi adjutor,<br> nec sit qui misereatur pupillis ejus.<br></p>
 <p><a name="013">13</a> Fiant nati ejus in interitum;<br> in generatione una deleatur nomen ejus.<br></p>
 <p><a name="014">14</a> In memoriam redeat iniquitas patrum ejus in conspectu Domini,<br> et peccatum matris ejus non deleatur.<br></p>
 <p><a name="015">15</a> Fiant contra Dominum semper,<br> et dispereat de terra memoria eorum:<br></p>
 <p><a name="016">16</a> pro eo quod non est recordatus facere misericordiam,<br></p>
 <p><a name="017">17</a> et persecutus est hominem inopem et mendicum,<br> et compunctum corde, mortificare.<br></p>
 <p><a name="018">18</a> Et dilexit maledictionem, et veniet ei;<br> et noluit benedictionem, et elongabitur ab eo.<br> Et induit maledictionem sicut vestimentum;<br> et intravit sicut aqua in interiora ejus,<br> et sicut oleum in ossibus ejus.<br></p>
 <p><a name="019">19</a> Fiat ei sicut vestimentum quo operitur,<br> et sicut zona qua semper præcingitur.<br></p>
 <p><a name="020">20</a> Hoc opus eorum qui detrahunt mihi apud Dominum,<br> et qui loquuntur mala adversus animam meam.<br></p>
 <p><a name="021">21</a> Et tu, Domine, Domine, fac mecum propter nomen tuum,<br> quia suavis est misericordia tua.<br></p>
 <p><a name="022">22</a> Libera me, quia egenus et pauper ego sum,<br> et cor meum conturbatum est intra me.<br></p>
 <p><a name="023">23</a> Sicut umbra cum declinat ablatus sum,<br> et excussus sum sicut locustæ.<br></p>
 <p><a name="024">24</a> Genua mea infirmata sunt a jejunio,<br> et caro mea immutata est propter oleum.<br></p>
 <p><a name="025">25</a> Et ego factus sum opprobrium illis;<br> viderunt me, et moverunt capita sua.<br></p>
 <p><a name="026">26</a> Adjuva me, Domine Deus meus;<br> salvum me fac secundum misericordiam tuam.<br></p>
 <p><a name="027">27</a> Et sciant quia manus tua hæc,<br> et tu, Domine, fecisti eam.<br></p>
 <p><a name="028">28</a> Maledicent illi, et tu benedices:<br> qui insurgunt in me confundantur;<br> servus autem tuus lætabitur.<br></p>
 <p><a name="029">29</a> Induantur qui detrahunt mihi pudore,<br> et operiantur sicut diploide confusione sua.<br></p>
 <p><a name="030">30</a> Confitebor Domino nimis in ore meo,<br> et in medio multorum laudabo eum:<br></p>
 <p><a name="031">31</a> quia astitit a dextris pauperis,<br> ut salvam faceret a persequentibus animam meam.]</p>
 <p></p><hr>
 <center>
 <a href="psa109.htm">Next: Psalms Chapter 109</a></center>
 </body>